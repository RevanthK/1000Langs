40001001	Yesus Kristus bera onjuj jeska efen meimowa raja Daud jera meimowa Abraham tein. Noba Ofa efen meimowa enjgineg ongga rua ribiedi bera erek kef oida,
40001002	Abraham bera Ishak efen meka, Ishak efen efesa Yakub, Yakub efen efesa Yehuda jera efen mokoser enjgineg tein,
40001003	Yehuda efen efesa Peres jera Zerah (Goga gegan gosu ofoka Tamar). Peres efen efesa Hezron, Hezron efen efesa Ram,
40001004	Ram efen efesa Aminadab, Aminadab efen efesa Nahason,
40001005	Nahason efen efesa Salmon, Salmon efen efesa Boas. (Boas mosu efen ofoka Rahab). Boas efen efesa Obed. (Obed mosu efen ofoka Rut). Obed efen efesa Isai,
40001006	Isai efen efesa raja Daud. Oisouska raja Daud onjoros mona ongga rusnok ragei rusnok Israel noba rurka rua jah monuh Babel bera Yesus efen meimower erek kef oida, Raja Daud efen efesa Salomo (Salomo mosu bera Uria efen mohona sismeni. Beda Uria efen mohona eja erek Daud efen mohona.)
40001007	Salomo efen efesa Rehabeam, Rehabeam efen efesa Abia, Abia efen efesa Asa,
40001008	Asa efen efesa Yosafat, Yosafat efen efesa Yoram, Yoram efen efesa Uzia,
40001009	Uzia efen efesa Yotam Yotam efen efesa Ahas, Ahas efen efesa Hizkia,
40001010	Hizkia efen efesa Manasye, Manasye efen efesa Amon, Amon efen efesa Yosia
40001011	Yosia efen efesa Yekhonya jera efen mokoser tein. (Koma gij mona ongga rusnok enjgineg ragei rua ongga Israel jah monuh Babel).
40001012	Gij mona ongga rusnok Israel ruksons jeska Babel jah rerin monuh onjoros mona ongga Yesus onjuj jeska efen mosu bera Ofa efen meimowa erek kef oida, Yekhonya efen efesa Sealtiel, Sealtiel efen efesa Zerubabel,
40001013	Zerubabel efen efesa Abihud, Abihud efen efesa Elyakim, Elyakim efen efesa Azur,
40001014	Azur efen efesa Zadok, Zadok efen efesa Akhim, Akhim efen efesa Eliud,
40001015	Eliud efen efesa Eleazar, Eleazar efen efesa Matan, Matan efen efesa Yakub,
40001016	Yakub efen efesa Yusuf, noba Maria erek Yusuf efen mohona. Noba Maria bera ongga engker rot efen efesa Yesus. Yesus bera ongga rusnok rijeka erek Kristus ongga emen jeskaseda oskotu efen rusnok Israel jeska rerin mar ongga okum.
40001017	Jefeda rusnok ebic setka kungkob tohkuru bera ongga runjuj jeska Abraham onjoros Daud. Noba rusnok ebic setka kungkob tohkuru bera ongga runjuj jeska raja Daud onjoros mona ongga rusnok ragei rua ongga Israel jah monuh Babel. Noba rusnok ebic setka kungkob tohkuru bera ongga runjuj jeska rua ongga Israel gij mona ongga rua ruksons jah rerin monuh onjoros mona ongga Yesus onjuj jeska efen mosu.
40001018	Kef bera osok gij rot teinefa Yesus eja erek Maria efen efesa. Gij mona ongga Yesus onojuj jeska efen mosu enesi, beda efen mosu ongga ofoka Maria bera erek Yusuf efen osroj ongga gomoskotuma gij mona kahma. Tina gij mona ongga goga gonomoskotuma enesi, beda Allah ocunc gu Maria rot oida, oisouska owesa efek jeska Efena Ebsi, bera ofa emesma odou okum rot efen efesa.
40001019	Erek koma beda nou ongga Yusuf eg rot oida Maria efaga okum rot efesa fob, jefeda ofa osujohu rot oida goga gemekebema ojgomu fogora gonomoskotuma guru. Tina Yusuf bera erek osnok egens ongga oufamofa, jefeda ofa osujohu rot oida gemekebema erek wuswus ojgomu jeskaseda rusnok rufoukou rineg rot guru. Beda rusnok rinefesij Maria ofonoknoka rot guru.
40001020	Tina gij motu egens, askesi Yusuf ahca ros, beda ofa esih mar. Noba mar ongga ofa esih rot bera erek kef: Ofa ek malaikat egens ongga en jeska Allah. Noba malaikat egens koma agot gu ofa oida, "Yusuf, ongga onjuj jeska raja Daud, bua buskotu bebin busroj Maria ojgomu. Binemeesa rot guru. Jeska Efena Ebsi Allah bera ojuj gij Maria odou efesi fogora efaga okum rot efen efesa kef.
40001021	Ofa emeker rot efen efesa orna. Noba bua bijeka Ofa efen ofoka Yesus, jeska ofoka insa koma efen ofou oida, 'Ofa omoskotu efen rusnok jeska rerin mar ongga oska.' "
40001022	Mar insa koma nomnaga orogna jeni erek koma jeskaseda mar ongga Tuhan anggot gu efen nabi-nabi sis eteb fob bera emah gij efera fob. Mar ongga Allah anggot rot insa koma bera erek kef oida,
40001023	"Ojowu egens ongga efaga eneja erek egens jera orna egema tein enesi, ofa efen efaga bera omokum rot efen efesa. Beda ofa emeker rot efen efesa orna egens si. Noba rusnok rimejeka efen efesa ofoka Imanuel. Ofoka egens koma efen ofou oida, 'Allah eneker jera mimif.' "
40001024	Erek koma jefeda Yusuf oskotu Maria erek efen mohona jeni erek malaikat egens anggot rot gu ofa neeka fob. Beda Maria eja eker jera Yusuf gij efen mod.
40001025	Tina gegan gefaga eneja erek egens enesi ojgomuja onjoros Maria eker rot efen efesa orna egens koma fog. Beda Yusuf ejeka ofa efen ofoka Yesus.
40002001	Yesus onjuj jeska efen mosu Maria gij kota ofokai egens ongga ofoka Betlehem. Betlehem angh gij rusnok Yahudi rerin monuh Yudea. Noba gij mona insa koma, raja egens ongga efen ofoka Herodes bera ofoka ereij keingg rusnok Yahudi. Noba gij mona insa koma tein bera rua ongga Majus rija jah kota Yerusalem. Rua bera erek rusnok ongga rufokor eteb fogora rudou ebriyi gij mar ongga angh gu mebaga erek motur jera mesta. Rua rin yes jeska monuh ongga mowa orogna jeska.
40002002	Nou ongga rua rinsaga gu kota Yerusalem beda rua ragot gu rusnok jah suma oida, "Memef mohca Yahudi efen raja efeinah egens ongga onjuj jeska efen mosu gij monuhif. Jeska memef mek Ofa efen motur egens gij monuh ongga mowa orogna jeska fob. Jefeda memef men jeskaseda mougif gu Ofa."
40002003	Nou ongga raja Herodes eg rot oida rua ruhca raja Yahudi efeinah, beda Ofa jera rusnok enjgineg rufoukou gij kota Yerusalem rita rudou ejisei noba okum rot ojgomu.
40002004	Jefeda raja Herodes ohoturu rusnok Yahudi rerin ebirfager imam-imam jera Guru-Guru agama tein. Beda ofa ejeka gu rua oida, "Kristus ongga emen bera onjuj jeska mosu gij monuh sinefo?"
40002005	Beda rua ruroun oida, "Ofa ojuj jeska efen mosu gij kota Betlehem ongga angh gij monuh Yudea. Jeska nabi egens onggu gij Mar Efeyi Ebsi sis fob oida,
40002006	'Kota Betlehem ongga angh gij monuh Yudea, bua bera kota egens ongga ofokai ojgomu, tina bebin bufoka bera aksa eteb morototuma jera kota eteb enjgineg gij monuh Yudea. Jeska osnok egens ongga ofoka aksa omorogna jeska bua. Noba Ofa emeja okag rot Allah efen rusnok Israel erek gembala egens eja okag rot efen domba-domba.' "
40002007	Erek koma jefeda raja Herodes ohoturu rua ongga Majus insa koma erek wuswus. Beda ofa ejeka gu rua rot mona kenefo jera aras egaho ongga rua rik motur egens insa koma gij monuh ongga mowa orogna jeska.
40002008	Nou ongga koma oisa fob beda ofa obk rua jah kota Betlehem. Tina ofa agot gu rua sismeni fog oida, "Iwa ija noba yuhca oforokai egens koma. Noba gij mona ongga iwa ik Ofa fob, beda yuksons jah sif noba yagot gu didif rot jeskaseda didif tein dija jah suma noba dugif gu Ofa."
40002009	-
40002010	Erek koma jefeda rua rija jeska Yerusalem. Noba askesi rua ricira gu moroju ros beda rua rik motur egens insa koma jeska monuh ongga mowa orogna jeska deika. Beda rua rudou efaga ouka eteb rot. Erek koma beda motur egens koma eja okag rot rua. Jefeda rua ruroru motur koma onjoros motur koma ah skida monuh ofokai ongga Yesus engker gij.
40002011	Beda rua ruira gij mod egens noba rik oforokai orna egens insa koma jera efen mosu Maria. Beda rua ris rukeibi gu mebi noba rugif gu oforokai orna egens insa koma. Beda rua rurka rerin mareibra ongga efen efera osok eteb doska fogora rita mar insa koma gu oforokai egens koma erek mar ongga rurougif gu Ofa rot. Mar insa koma bera erek emas jera miniyi jeska mega kemenyan jera marfok efeyi ongga ofoka mur. Efeyi koma efen ensesa ongga eyejkita eteb.
40002012	Nou ongga mar koma oisa fob beda rua risejah nou rija jeska. Tina gij mar ongga rua risih bera Allah ocunc gu rua oida runoksons skoita raja Herodes deika guru. Jefeda rua rija teisis jah risinsa rerin monuh ojgomu.
40002013	Nou ongga Majus insa koma rinja fob, beda gij mar ongga Yusuf esih deika bera malaikat egens jeska Allah agot gu ofa oida, "Bua bita oforokai Yesus koma jera efen mosu noba iwa yuku jah monuh Mesir. Noba iwa iker jah suma ojgomuja onjoros didif dagot mar gu bua deika. Jeska ai juens bera raja Herodes omohca oforokai egens koma jah sif jeskaseda agob Ofa."
40002014	Jefeda Yusuf osowu gij motu insa koma, beda ofa jera efen oforokai egens koma jera oforokai efen mosu rija jah monuh Mesir.
40002015	Beda rua riker gij monuh insa koma onjoros raja Herodes agos fob. Jefeda mar insa koma bera angh gij efera jeni erek Tuhan anggot rot oisouska nabi egens sis eteb fob. Jeska Ofa agot oida, "Didif duis gu dedin edesa jeskaseda ofa orogna jeska monuh Mesir."
40002016	Erek koma tina gij mona ongga Yusuf eja jah monuh Mesir erek efeinah ros, beda raja Herodes ejginaga rot oida rua ongga Majus insa koma rurokrusa ofa fogora rua runoksons skoita ofa guru. Beda ofa otkonu eteb doska rot. Jefeda ofa obk efen rusnok jah kota Betlehem jera monuh ongga angh rejrej Betlehem jeskaseda ragob eferatefa jera ruforoker rurna nomnaga ongga enekirsa rerin ari mega ofoj egeka enesi. Rerin ari mega ofoj koma jeni erek ofa eg jeska rua ongga Majus ongga rin skoita ofa sis fob.
40002017	Jefeda mar ongga nabi Yeremia anggot rot sis fob bera angh gij efera fob. Ofa agot oida,
40002018	"Gij kota Rama ongga angh doida Yerusalem, bera rusnok rig osnok egens ongga ebisa. Rua rig osnok egens ebisa rot odou ongga oubsaha eteb, noba ofa agerir mar ojgomuja tein. Ofa bera osnok Israel egens ongga ofoka Rahel ongga ebisa rot efen efeser. Rusnok rineya riker fogora rireibeyi rot ofa, tina guru. Ofa ebisa ojgomuja jeska efen efeser nomnaga ragos fob."
40002019	Erek koma noba gij mona ongga raja Herodes anggos fob beda Yusuf esih rot mar deika.
40002020	Noba gij mar koma bera malaikat egens jeska Tuhan agot gu ofa oida, "Bua bidebecki noba buroun oforokai egens koma jera efen mosu noba bija jeska monuh Mesir. Bua bija sons gu monuh Israel. Jeska rua ongga rudou os ragob oforokai egens koma sis fob bera nomnaga ranggos fob."
40002021	Jefeda ofa edebecki noba oroun efen oforokai egens koma jera oforokai efen mosu, beda rua rija sons jah monuh Israel.
40002022	Tina Yusuf eg rot oida Arkelaus eferwei efen meka raja Herodes sons, noba ebeibeyaif ofa ofoka ereij keingg rusnok gij monuh Yudea. Beda ofa emeesa eteb rot, jefeda ofa onodou os eja jah monuh koma guru. Tina gij mar ongga ofa esih deika beda malaikat agens jeska Tuhan eisisi joug ofa rot mar koma tein. Malaikat koma ocunc gu ofa jeskaseda eja gu monuh Galilea ojgomu.
40002023	Beda ofa eja eker gij kota egens jah suma ongga ofoka Nazaret. Jefeda mar insa koma angh gij efera jeni erek nabi egens anggot rot sis fob. Nabi koma agot oida, "Rusnok rimejeka Ofa erek osnok egens ongga ojga jeska kota Nazaret."
40003001	Gij mona insa koma bera Yohanes ongga eita baptis gu rusnok en fogora oftuftu mar gu rusnok gij monuh ongga mebi oska.
40003002	Ofa oftuftu mar erek kef oida, "Iwa imeesa joug rot yeyin mar ongga oska, jeska mona ongga Allah omofoka ereij keingg rusnok erek raja bera ensaga doida fob."
40003003	Yohanes bera osnok egens ongga nabi Yesaya anggot mar rot sis fob. Nabi egens koma anggot oida, "Osnok egens agerir mar gij monuh ongga mebi oska. Ofa agerir oida, 'Iwa isejah moroju egens nou Tuhan! Iwa itunggom moroju ongga edeider nou Ofa!' "
40003004	Yohanes efen meisoufa ongga ofa ontunggom jeska unta ofos ojgomu. Noba ofa era sapi ofos orotunggom erek marfeb nou erakid okum ofoj. Noba ofa et maat erek mof jera ej mosusu efei tein.
40003005	Rusnok rufoukou jeska kota Yerusalem ni, rejrej monuh Yudea ni, rejrej mei Yordan ni, bera rija skoita ofa jah suma.
40003006	Rua rimeesa joug rot rerin mar ongga oska, beda Yohanes eita baptis gu rua gij mei Yordan.
40003007	Tina gij mona ongga ofa ek rusnok Yahudi jeska ebic Farisi jera ebic Saduki rin skoita ofa jah suma, beda ofa agot gu rua oida, "Iwa bera ifogog eteb erek womfieda ofoukou ojgomu. Idu bera ongga eisisi keingg iwa jeskaseda isuwa isinsa jeska mar okum ongga ai juens emen jeska Allah erek komo!
40003008	Iwa itunggom mar ongga oufamofa ojgomu, beda koma omorocunc rot oida iwa imeesa joug rot yeyin mar ongga oska erek tenten fob ojgomu.
40003009	Iwa yanggot oida iwa injuj jeska yeyin imowa Abraham, jefeda Allah onofra mar okum keingg iwa guru. Tina erek Allah odou os rot beda adaij nou Ofa era mamu kef tein fogora orotunggom rusnok ongga runjuj jeska Abraham. Jefeda mar koma ongga iwa isujohu rot oida omosuwa iwa jeska mar okum ongga emen jeska Allah bera onofij iwa jinaga guru.
40003010	Erek osnok egens ongga ensejah nou of mega ongga efen efek jinaga guru, beda erek koma tein ai juens Allah omofra mar okum eteb keingg rusnok nomnaga ongga rineita mar ongga oufamofa gij rerin riteij ah kef guru. Beda erek osnok egens eij mega insa koma gij mah ongga et fogora eribseb, beda erek koma tein Allah emeij rusnok insa koma gij mahmei meren fogora riseiseifa ojgomuja.
40003011	Didif dira mei direita baptis gu rusnok erek orocunc rot oida rua rimeesa joug rot rerin mar ongga oska fob. Tina Ofa ongga emen bera emeita baptis gu iwa oisouska Efena Ebsi Allah noba oisouska mah ongga otunggom mar erek eirirbi eteb. Ofa efen ofoka ongga aksa eteb ekirsa jeska didif. Noba disinsa dufoka aksa enadaij nou dugif gu mebi fogora dusuwa Ofa efen marfeb tumu sandal jeska okoda tein jinaga guru.
40003012	Noba erek osnok egens agei menska jeskaseda eij gandum jeska mesera, beda erek koma tein Allah ensejah nou oga ojga rot rusnok rerin rita mar nomnaga fob. Noba erek osnok egens insa koma esah efen gandum ongga oufamofa gij efen mod efesi, beda erek koma tein Allah ensejah nou oroun efen rusnok ongga runtunggom mar ongga oufamofa jah mebaga. Noba erek osnok egens insa koma eij gandum efen oforu ejeres gij mah, beda erek koma tein Allah emeij rusnok ongga runtunggom mar ongga oska gij mahmei meren ongga et rua rot mona ongga ah aibin ojgomuja."
40003013	Gij mona insa koma bera Yesus en jeska monuh Galilea beda ensaga gu mei Yordan efembra. Beda Ofa eja skoita Yohanes jeskaseda Yohanes eita baptis gu Ofa tein.
40003014	Tina Yohanes odou os erek koma guru, jefeda ofa agot gu Yesus oida, "Akeina, enadaij nou didif dita baptis gu Bua guru. Jeska bebin bufoka ekirsa jeska didif. Jefeda Bua bera ongga bita baptis gu didif ojgomu."
40003015	Beda Yesus oroun gu ofa oida, "Maraim, bua bita baptis gu Didif ojgomu jeskaseda nagef naita mar nomnaga jeni erek Allah odou os rot." Jefeda Yohanes oitij rot.
40003016	Nou ongga Yohanes eita baptis gu Yesus fob, beda Yesus orogna jeska mei. Ainsa koma tein Yesus ek mebaga ohoda. Beda Ofa ek Efena Ebsi Allah onjuj en jeska mebaga noba ah esij Ofa erek mem monggeta mos ongga onjuj noba eker esij Ofa.
40003017	Beda Ofa eg oga egens jeska mebaga ongga agot oida, "Ofa kef bera dedin edesa ongga dudou okora eteb rot. Noba Didif dudou eskeira eteb rot Ofa tein."
40004001	Nou ongga koma oisa fob, beda Efena Ebsi oroun Yesus jah monuh ongga mebi oska fogora Bilis ereni Yesus odou jah suma.
40004002	Yesus enet maat gij mona rara setka tohkuru jinaga guru, jefeda mosona ongk Ofa eteb.
40004003	Beda Bilis en skoita Ofa noba ereneni Ofa erek kef oida, "Erek Bua bera Allah efen efesa rot tenten, beda butunggom mamu kef jeskaseda eja erek roti ojgomu."
40004004	Beda Yesus agot oida, "Runggu gij Mar Efeyi Ebsi oida, 'Maat ojgomu bera eneita eiteij ah gu rusnok guru. Tina Allah efen oga nomnaga bera ongga eita eiteij ah gu rusnok.' "
40004005	Beda Bilis oroun Yesus jah kota Yerusalem, noba Ofa ot esij Allah efen mod ongga aksa eteb jah suma.
40004006	Beda Bilis agot oida, "Erek Bua bera Allah efen efesa rot tenten, beda busoka jeska mod aksa kef ojgomu, jeska runggu gij Mar Efeyi Ebsi tein rot oida, 'Allah ombk efen malaikat-malaikat jeskaseda ot joug Bua. Noba rua rimagei Bua jefeda bebin baki tein enecirej mamu jinaga guru.' "
40004007	Beda Yesus oroun oida, "Tina runggu gij Mar Efeyi Ebsi tein oida, 'Bua binereni bebin Tuhan Allah jinaga guru.' "
40004008	Beda Bilis oroun Yesus jah memaga ofos ongga aksa eteb noba ocunc rusnok rufoukou gij monuh nomnaga jera rerin ebirfager ongga ofoka aksa eteb tein gu Ofa.
40004009	Beda ofa agot gu Yesus oida, "Erek Bua bugif gu didif beda didif dimeita monuh insa kef nomnaga gu Bua si."
40004010	Beda Yesus agot oida, "Bilis, bua bija jeska Didif ojgomu! Jeska runggu gij Mar Efeyi Ebsi rot oida, 'Rusnok rugif gu Allah ojgomu, noba rua tein rufij Ofa ojgomu.' "
40004011	Erek koma beda Bilis eja jeska Yesus, noba Allah efen malaikat-malaikat en noba ofij Yesus.
40004012	Nou ongga Yesus engg rot oida rusnok rikris Yohanes jah mod oskusk fob, beda Ofa eja jah monuh Galilea.
40004013	Ofa eneker gij kota Nazaret guru, tina Ofa ojogog rusnok gij kota Kapernaum ongga angh doida meren Galilea. Kota koma angh doida monuh Zebulon jera Naftali.
40004014	Ofa eja jah monuh insa koma, jefeda mar ongga nabi Yesaya onggu rot sis fob bera ah gij efera fob. Ofa onggu oida,
40004015	"Monuh Zebulon jera monuh Naftali ongga angh doida meren, noba ongga angh gu mei Yordan enama tein, monuh Galilea insa kef tein bera mebi ongga rusnok ongga Yahudi guru ringker gij.
40004016	Rua insa koma ongga ringker gij motkobah ros, rua bera rik eisa eteb fob. Rua ringker gij monuh motkobah erek monuh mar agos efen. Tina eisa eteb ejinten rua fob."
40004017	Osokeij mona insa koma bera Yesus oftuftu gu rusnok rot oida, "Iwa imeesa joug rot yeyin mar ongga oska jeska mona ongga Allah omofoka ereij keingg rusnok bera ensaga doida fob."
40004018	Askesi Yesus encira gu meren Galilea efembra, beda Ofa ek gosnok egeka ongga gohca mos. Goga insa koma bera Simon (ongga ofoka Petrus tein) jera efen mokosa Andreas. Goga gera jala gorohca mos gij meren.
40004019	Beda Yesus agot gu goga oida, "Goga gororu Didif ojgomu, beda Didif dumoftuftu gu goga jeskaseda goga gohoturu rusnok si."
40004020	Ainsa koma tein goga gaha gegan jala jah noba gororu Yesus.
40004021	Yesus ecira deika beda ofa ek gosnok egeka deika. Goga bera Zebedeus efen efeserga ongga gofoka Yakobus jera Yohanes. Goga gengker gij meg jera gegan geka Zebedeus. Rua rinsejah rerin jala jeskaseda ruhca mos. Beda Yesus ois mar gu goga jeskaseda gororu Ofa tein.
40004022	Jefeda ainsa koma tein goga gaha gegan jala jah noba goga geja jeska gegan geka beda gororu Yesus.
40004023	Yesus ecira rejrej monuh Galilea. Beda jah suma bera Ofa oftuftu mar gu rusnok gij mod ongga rua rum riteij gu Allah gij. Ofa efesij rot Allah efen oga ongga oufamofa osok gij rot teinefa Ofa ofoka ereij keingg rusnok tein. Noba Ofa eita eskeira gu rusnok rot mar nomnaga ongga orotunggom rua erek marenir tein.
40004024	Rusnok rifesij mar moguma osok gij Yesus rejrej monuh eteb ongga ofoka Siria ojgomuja. Jefeda rusnok rurka rusnok enjgineg ongga marenir skoita Yesus. Rusnok ongga marenir insa koma bera erek rua ongga maira et rufos ni, rifaga okora ni, raki oskukwok ni, raki emageima jera rusnok ongga efena ofogog oira gij rudou efesi fob tein. Beda Yesus eita eskeira gu rua nomnaga.
40004025	Rusnok riskemba doska ruroru Ofa gij mona insa koma. Rua bera erek rusnok jeska monuh Galilea ni, jeska kota Setka ni, jeska kota Yerusalem ni, jeska monuh Yudea ni, jeska monuh ongga angh gu mei Yordan enama tein ni nomnaga.
40005001	Erek koma beda nou ongga Yesus ek rusnok riskemba insa koma fob, beda Ofa osok memaga ofog oduma beda eker jera rua jah suma. Ofa efen ruforoker rumohoturuma jera Ofa jah suma.
40005002	Beda Ofa oftuftu mar gu rua.
40005003	Yesus agot gu efen ruforoker oida, "Oufamofa eteb nou rusnok ongga ruin keingg rudou efesi noba ruisum gij Allah ojgomu, jeska rua rumoira jera rusnok ongga Allah ofoka ereij keingg si.
40005004	Oufamofa eteb nou rusnok ongga ribisa rot mar, jeska Allah omofij rua rot mar koma si.
40005005	Oufamofa eteb nou rusnok ongga runofra risinsa rufoka erek aksa guru. Jeska Allah onofra mar okum keingg rua guru.
40005006	Oufamofa eteb nou rusnok ongga rug rudou nou jeskaseda rita mar ongga ongkoskamoka ahah Allah eiteij ojgomu, jeska Ofa emeita mar ongga oufamofa gu rua si.
40005007	Oufamofa eteb nou rusnok ongga rucunc rudou ongga eskeira eteb skoita rusnok enjgineg, jeska Allah omocunc odou ongga eskeira eteb skoita rua tein si.
40005008	Oufamofa eteb nou rusnok ongga rita mar rot rudou ongga ebsi komowa. Jeska rua rimeita rudou erek egens jera Allah si.
40005009	Oufamofa eteb nou rusnok ongga rita mar ongga orotunggom rusnok enjgineg erek eskeira moguma. Jeska Allah emejeka rua erek efen efeser si.
40005010	Oufamofa eteb nou rusnok ongga risma rifera okora jeska rusnok enjgineg. Jeska erek rua ruroru jeni Allah oga ojgomuja, beda rua rumoira jera rusnok ongga Allah ofoka ereij keingg si.
40005011	Oufamofa eteb nou iwa gij mona ongga rusnok enjgineg ruhurmei mar skoita iwa ni, rita mar okum skoita iwa ni, rucuwei mar rot iwa ni, jeska iwa iroru Didif fob.
40005012	Iwa ita idou ongga eskeira noba ongga erirei eteb rot ojgomu, jeska Allah ensejah nou eita yeyin ifons ongga ongkoska eteb gu iwa gu mebaga si. Iwa imek mar ongga oska insa koma, jeska sis fob rusnok runtunggom mar ongga oska erek insa koma skoita Allah efen nabi-nabi tein."
40005013	Erek koma beda Yesus agot oida, "Iwa bera erek maroforu mos. Maroforu mos bera oufa nou mar ofoukou ongga mimif mireska. Tina erek maroforu mos insa koma onotka deika guru, beda mimif maha mar koma jah ojgomu, noba minereska mar deika guru fob. Beda erek koma tein rot yeyin ita mar ongga oufa era mar ongga oska.
40005014	Iwa bera erek lampu ongga eisa nou rusnok mebif. Noba enadaij nou rusnok ridemdemi lampu ofoukou jeska kota egens ongga angh gij memaga ofog oduma ongga eisa eteb jinaga guru.
40005015	Noba rusnok rines mah gij lampu fogora ridemi lampu eisa insa koma gu debeji meiskoh guru. Tina rua raha lampu eisa insa koma jah skida ojgomu jeskaseda ejinten rusnok nomnaga gij mod efesi.
40005016	Jefeda erek koma tein, iwa ita mar ongga oufamofa ongga erek eisa nou rusnok enjgineg. Beda rua rimek yeyin ita mar ongga oufamofa insa koma fogora ruis oufamofa eteb gu Allah ongga angh gu mebaga rot si."
40005017	Beda Yesus agot deika oida, "Enadaij nou iwa isujohu rot oida Didif din jeskaseda dusuna rot hukum Musa jera mar ongga nabi-nabi ranggot rot sis fob guru. Jeska Didif dinen jeskaseda dusuna rot mar insa koma guru. Tina Didif din jeskaseda mar ongga rua rimfesij rot bera ah gij efera fob gu mona insa kef tein ojgomu.
40005018	Ongga tenten bera mar erek ai ofokai tein jeska hukum Musa eneseiseifa jinaga guru. Tina hukum insa koma nomnaga emah ojgomuja onjoros hukum koma angh gij efera rot ongkas fob. Hukum insa koma bera enah ojgomuja onjoros mebif jera mebaga tein enjeseiseifa fob.
40005019	Jefeda, osnok egens ongga ekirsa rot hukum Musa efen mar ai ofokai tein, noba ofa oftuftu gu rusnok enjgineg jeskaseda ruroru rerin mar ongga oska insa koma tein, beda Allah omoin keingg efen ofoka si. Jefeda gu mebaga bera efen ofoka onofoufem jinaga guru. Tina osnok egens ongga ororu hukum insa koma rot tenten, noba ofa oftuftu rot hukum insa koma gu rusnok enjgineg tein, beda ofa emesma ofoka ongga aksa eteb gu mebaga si. Allah omotunggom mar koma gu rua gij mona ongga Ofa ofoka ereij keingg rusnok si.
40005020	Iwa idou ah keingg rot kef oida, iwa itunggom mar ongga Allah ondou os rot oisouska idou ongga ororu Ofa rot tenten fob ojgomu. Jeska erek iwa ita mar morototuma erek Guru-Guru agama jera rua ongga ebic Farisi rita mar ongga erek oska, beda iwa inoira jera rusnok ongga Allah ofoka ereij keingg tein guru."
40005021	Beda Yesus agot deika oida, "Sis fob yeyin imower ruftuftu oida, 'Iwa inagob rusnok enjgineg guru. Erek osnok egens agob rusnok enjgineg, beda ofa emesma mar okum rot mar insa koma si.'
40005022	Erek koma tina ebeibeyaif Didif dagot oida, rusnok ongga rutkonu oska rot rerin ruhujir, rua bera rimesma okum rot koma tein si. Noba erek rusnok rijeka rerin ruhujir erek mar ongga oska efekeifa ojgomu, beda Allah emeij rua gij mahmei meren rot ojgomu.
40005023	Jefeda gij mona ongga iwa ita mar ongga irougif gu Allah rot, tina iwa idou ah keingg rot oida yeyin ihuj egens ongga odou okum rot mar ongga iwa intunggom sis fob ros,
40005024	beda yaha mar insa koma ongga irougif gu Allah rot ai juens fog ojgomu. Beda iwa ifesij mar jera yeyin ihuj egens insa koma jeskaseda ofa eita odou ongga eskeira sons rot iwa fob. Nou ongga koma oisa fob, beda yuksons noba ita mar ongga irougif gu Allah insa koma deika ojgomu.
40005025	Noba erek osnok egens agot rot oida ofa emekris iwa skoita hakim, beda iwa ifesij mar jera ofa jeskaseda efen mar okowu insa koma oisa fob. Tina guru, beda ofa emekris iwa skoita Hakim. Beda Hakim koma omocunc iwa erek oska rot fogora tentarer rimaha iwa gij mod oskusk si.
40005026	Beda ongga tenten bera iwa imah gij mod oskusk ojgomuja onjoros mar okowu insa koma nomnaga ongga angh gu iwa omoisa fob."
40005027	Beda Yesus agot oida, "Sis fob iwa ig rusnok ruftuftu rot mar erek kef oida, 'Iwa inesiri jera egema efen mohona guru.'
40005028	Erek koma tina ebeibeyaif Didif dagot gu iwa oida, erek osnok egens ek egema efen mohona, noba ofa osujohu gij efen odou efesi oida ofa odou os esiri morototuma jera ojaga insa koma, beda koma tein bera oska. Jeska ahah Allah eiteij bera koma morototuma erek ofa ensiri jera ojaga egens insa koma fob.
40005029	Jefeda erek iwa ik mar gu iteij ongga oroku idou efesi jeska ita mar ongga oska, beda isuna rot mar insa koma jeska idou efesi ojgomu jeskaseda inotunggom mar ongga oska koma guru. Koma erek osnok egens ongga oku efen eiteij jeska jeskaseda enek mar insa koma guru. Beda Allah eneij ofa gij mahmei meren guru.
40005030	Erek koma tein, erek mar oroku odou efesi jeskaseda ira yeyin itma irotunggom mar ongga oska, beda isuna rot mar insa koma jeska idou efesi ojgomu. Koma erek osnok egens ongga eris efen etma jeskaseda ofa ineita mar ongga oska insa koma guru. Beda Allah eneij iwa gij mahmei meren guru."
40005031	Beda Yesus agot deika oida, "Sis fob rusnok ruftuftu rot oida erek orna egens odou os ebes efen mohona, beda orna egens koma ogu gij surat egens oida ofa ebes efen mohona fob. Beda ofa eita surat koma gu efen mohona insa koma, beda gemekebema ojgomuja.
40005032	Erek koma tina ebeibeyaif Didif dagot gu iwa oida, erek orna egens efen mohona ongga esiri jera orna egens enjgineg fob, beda adaij nou ofa ebes efen mohona insa koma ojgomu. Tina erek efen mohona enesiri jera orna enjgineg guru, beda enadaij nou ofa ebes efen mohona jinaga guru. Jeska erek ofa ebes efen mohona erek rourou ojgomu, noba mohona ah igers enjgineg deika, beda efen mohona efaga emeja erek egens jera efen mahina ongga efeinah. Tina ahah Allah eiteij bera koma erek goga gesiri morototuma ojgomu. Noba Allah omocunc ojaga insa koma efen mahina ongga sismeni erek oska ekirsa rot tein. Jeska ofa bera ongga ebes efen mohona insa koma erek rourou ojgomu."
40005033	Beda Yesus agot oida, "Sis fob iwa ig rusnok ruftuftu rot oida rusnok rita mar ongga rua ranggen rot jah Tuhan odou ojgomu, noba rineferwei rot mar insa koma guru.
40005034	Erek koma tina ebeibeyaif Didif dagot gu iwa oida, gij mona ongga iwa yagen rot mar, beda inagot rot mar koma oisouska Allah ofoka era oisouska mar enjgineg tein efen ofoka jinaga guru. Iwa inagen rot mar oisouska mebaga guru, jeska Allah bera engker gij efen kursi jah suma fogora ofoka ereij keingg rusnok.
40005035	Noba inagen rot mar oisouska mebif ofoka tein guru, jeska Allah aha aki esij mebif. Noba inagen rot mar oisouska Yerusalem ofoka tein guru, jeska Allah bera ongga ofoka ereij keingg kota koma ongga efen ofoka aksa tein ojgomu.
40005036	Noba inagen rot mar oisouska isinsa yeyin ibirfaga tein guru. Jeska Allah esinsiyai bera efen owesa efek rot yeyin ibirfaga jera ifaga nomnaga tein. Yeyin owesa efek jeskaseda iferwei ibirfeji tein jeskaseda efen efeb titnetna eja erek toga bera enah jinaga guru.
40005037	Gij mona ongga iwa yagen rot mar, beda iwa yagot oida, 'Tenten, dimeita si', era yagot oida, 'Guru, dineita guru,' erek koma ojgomu. Jeska erek iwa yagen rot mar oisouska mar enjgineg efen owesa efek beda koma bera ongga Bilis odou os rot ojgomu. Ofa bera ongga ofogog eteb."
40005038	Erek koma beda Yesus agot oida, "Sis fob rusnok ruftuftu oida erek iwa itunggom mar skoita osnok egens fogora efen eiteij egens eseiseifa, beda adaij nou ofa esesa mar sons skoita iwa jeskaseda yeyin iteij egens eseiseifa tein. Noba erek iwa itunggom mar skoita osnok egens ongga orotunggom ofa fogora efen ofon egens ongga eseiseifa, beda adaij nou ofa esesa mar sons skoita iwa fogora iwa tein yeyin ifon egens eseiseifa ojgomu.
40005039	Erek koma, tina ebeibeyaif Didif dagot gu iwa oida, enadaij nou iwa isesa mar sons skoita rusnok ongga rutunggom mar ongga oska skoita iwa jinaga guru. Erek osnok egens eseda yumnu, beda inocunc idou ongga ofogog sons skoita rua rot tein guru.
40005040	Noba erek rusnok rikris iwa jah hakim jeskaseda rua rita yeyin meisoufa jeska iwa, beda inocunc idou ongga ofogog sons skoita rua guru. Tina icunc idou ongga oufamofa fogora ita yeyin meisoufa egema tein ongga efen efera osok ekirsa gu rua ojgomu.
40005041	Noba erek osnok ebirfaga egens eradgodu iwa jeskaseda yurka efen mareibra erek kilometer egens, beda iwa icunc idou ongga oufamofa rot fogora yurka efen mareibra insa koma erek kilometer egeka ojgomu.
40005042	Gij mona ongga rusnok rirejgei gu iwa rot mar, beda iwa ita mar insa koma gu rua ojgomu. Noba gij mona ongga rusnok rudou os rira yeyin mar nou mona juens, noba edaga sons, beda yuitij rot ojgomu."
40005043	Erek koma beda Yesus agot deika oida, "Sis fob rusnok ruftuftu rot oida iwa ita idou ongga okora rot yeyin ihujir noba ita idou ongga oska skoita rusnok ongga rudou oska rot iwa.
40005044	Tina ebeibeyaif Didif dagot gu iwa rot oida, iwa ita idou ongga okora rot rusnok ongga rudou oska rot iwa ojgomu. Noba yum iteij gu Allah nou rusnok ongga rita mar ongga oska skoita iwa tein ojgomu. Jeska Allah ofij rusnok ongga rufogog jera rusnok ongga oufamofa tein rot mowa ongga ejinten rua, jera mos ongga es nou rua tein ojgomuja.
40005045	Jeska erek iwa yum iteij nou rua, beda koma bera ongga orocunc rot oida iwa ita mar erek yeyin Ika ongga eker gu mebaga.
40005046	Noba erek iwa ita idou ongga okora rot rusnok ongga rudou okora rot iwa tein, beda koma erek mar ongga giskini ojgomu. Rusnok ongga ruhoturu pajak jeska iwa nou raja Kaisar bera rita mar erek koma tein ojgomu. Jefeda Allah eneita ifons ongga erek ekirsa rot mar insa koma ojgomu guru.
40005047	Noba erek iwa icunc idou ongga oufamofa skoita yeyin ihujir ojgomu, beda koma tein bera erek mar ongga giskini ojgomu. Rusnok ongga rinejginaga rot Allah guru bera rita mar erek koma tein ojgomu.
40005048	Iwa ita mar ongga oufamofa skoita rusnok nomnaga rot idou ongkas morototuma erek yeyin Ika ongga eker gu mebaga otunggom tein ojgomu."
40006001	Erek koma beda Yesus agot deika oida, "Gij mona ongga iwa itunggom mar ongga oufamofa nou rusnok enjgineg ororu Allah efen oga, beda enadaij nou iwa itunggom mar insa koma rot tomnomna jeskaseda rusnok rufoukou rik iwa rot guru. Jeska erek iwa itunggom mar insa koma rot tomnomna fogora rusnok risitit gu iwa rot, beda mar ongga rua risitit gu iwa bera erek yeyin ifons rot. Jeska Allah eneita ifons rot mar insa koma guru.
40006002	Jefeda gij mona ongga iwa ikeba yeyin mareibra egema gu rusnok ongga rufojingki, beda ineita mar insa koma jeskaseda rusnok rufoukou rik iwa rot guru. Rusnok enjgineg rutunggom mar erek koma jah rusnok rudou gij mod ongga rua rugif gu Allah gij. Noba rua rutunggom mar erek koma rot tomnomna gu moroju tein jeskaseda rusnok rufoukou rimek rua rot. Tina rua rudou os jeskaseda rusnok rucunc rua erek rusnok ongga rudou ebsi komowa ojgomu. Erek koma tina gij rudou efesi bera rua ruhca rufoka aksa ojgomu. Jefeda gij mona ongga rusnok rufra rerin rufoka erek aksa rot, beda koma bera erek rerin rufons. Jeska Allah eneita rufons skoita rua rot jinaga guru.
40006003	Erek koma tina, gij mona ongga iwa ikeba yeyin mareibra egema nou rusnok ongga rufojingki, beda ineita mar koma rot tomnomna jah rusnok enjgineg rudou guru.
40006004	Tina ita mar insa koma erek wuswus jeskaseda yeyin ihujir tein rinejginaga rot guru. Beda yeyin Ika ongga eker gu mebaga ojgomu bera emek iwa yufij rusnok ongga rufojingki insa koma si. Beda Ofa emeita yeyin ifons ongga ongkoska eteb gu iwa rot si."
40006005	Erek koma beda Yesus agot deika oida, "Gij mona ongga iwa yum iteij gu Allah, beda ineita mar koma erek rusnok enjgineg rita guru. Jeska rua rudou os rut gu rusnok rifekesa gij mod Allah efesi jeskaseda rusnok rufoukou rimek rua rum riteij gu Allah ojgomu. Noba rua rum riteij jah rusnok rufoukou rudou gu moroju jeskaseda rusnok rimek rua tein. Rua rita mar erek koma jeska, gij rudou efesi bera rua rusujohu rot oida rusnok enjgineg rimesitit rerin rufoka rot ojgomu. Tina rua rudou os rita rufoka ongga aksa ojgomu. Jefeda mar ongga rusnok risitit gu rua rot bera erek rerin rufons ojgomu. Jeska Allah eneita rufons gu rua rot jinaga guru.
40006006	Tina gij mona ongga iwa yum iteij gu Allah, beda ijeker gu isinsa gij mer efesi noba yum iteij gu Allah jah suma ojgomu. Jeska mimif minek Allah gu miteij guru. Tina Ofa emek mar ongga iwa intunggom gu isinsa erek insa koma fob. Jefeda Ofa emeita yeyin ifons ongga ongkoska rot si.
40006007	Noba gij mona ongga iwa yum iteij gu Allah, beda inagot mar rot dektek noba ongga erek efen ofou rourou ojgomuja tein guru. Jeska rusnok ongga rinejginaga rot Allah guru bera rutunggom mar erek koma gij mona ongga rua rugif gu rerin mar ongga oska ojgomu. Rua rusujohu rot oida mar insa koma ongga rua rugif gu bera emeg ruga, jeska rua rum riteij erek dektek ojgomuja, tina guru.
40006008	Jefeda iwa inom iteij erek rua insa koma guru. Jeska gij mona ongga iwa om iteij gu Allah enesi, beda Ofa ejginaga rot mar ongga iwa icosu rot fob.
40006009	Jefeda iwa yum iteij gu Allah erek kef oida, 'Mefmen meka ongga eker gu mebaga, Memef modou os jeskaseda rusnok nomnaga rufra bebin bufoka ongga ebsi komowa erek aksa.
40006010	Memef mois gu Bua jeskaseda bufoka ereij keingg bebin rusnok gu mebif. Noba rusnok rugif gu bebin bufoka gu mebif morototuma erek rua rugif gu bebin bufoka gu mebaga tein.
40006011	Memef mois gu Bua jeskaseda Bua bita mar ongga memef mocosu rot erek orofosut mona tein.
40006012	Busuna mefmen mar ongga oska jeska modou efesi morototuma erek memef mosuna rot mar ongga oska ongga rusnok enjgineg runtunggom skoita memef fob.
40006013	But joug memef jeska mar okum ongga ereneni memef. Noba buskotu memef jeska Bilis ongga ofogog doska tein.'
40006014	Erek iwa isuna rot mar ongga oska ongga rusnok enjgineg runtunggom gu iwa fob, beda yeyin Ika ongga eker gu mebaga bera omosuna rot iwa yeyin mar ongga oska tein si.
40006015	Tina erek iwa inosuna rot mar ongga oska ongga rusnok enjgineg runtunggom skoita iwa guru, beda Allah onosuna rot iwa yeyin mar ongga oska tein guru."
40006016	Beda Yesus agot deika oida, "Gij mona juens ongga iwa inet maat guru jeskaseda yum iteij gu Allah ojgomu, beda iwa ineita mar insa koma erek rusnok enjgineg ongga rita mar koma guru. Jeska gij mona juens ongga rua rinet maat guru, beda rusum erek oskusk ni, rua runot rusum ni, noba rua rutunggom mar enjgineg tein ongga orocunc gu rusnok rot oida rua rifera okora rot ojgomu. Jeska gij rudou efesi bera rua rusujohu rot oida rusnok enjgineg rimesitit rerin rufoka rot ojgomu. Tina ongga tenten bera mar ongga rusnok risitit gu rua insa koma bera erek rerin rufons rot ojgomu. Jeska Allah eneita rufons skoita rua rot jinaga guru.
40006017	Jefeda gij mona ongga iwa inet maat guru jeskaseda yum iteij gu Allah, beda yut isum noba yah ibirfaga efeji tein erek giskini ojgomu.
40006018	Ita mar erek koma jeskaseda rusnok enjgineg rinejginaga rot oida iwa inet maat gij mona insa koma guru. Beda yeyin Ika ojgomu bera ejginaga rot oida iwa inet maat gij mona insa koma guru. Ofa emek rot mar ongga iwa intunggom gu isinsa ojgomu, fogora Ofa emeita yeyin ifons ongga ongkoska eteb si."
40006019	Erek koma beda Yesus agot deika oida, "Iwa inereni rot ahais ojgomuja jeskaseda ihoturu mareibra ofoukou gu mebif guru. Jeska gu mebif bera magjir et mareibra insa koma noba motetesi et mareibra koma fogora oska ojgomu. Noba rusnok ongga rukoreka mar bera ruira gij yeyin mod noba rurka mareibra insa koma jeska tein.
40006020	Ongga oufamofa bera iwa ihoturu yeyin mareibra ofoukou gu mebaga ojgomu. Jeska jah suma bera magjir enet guru, noba motetesi enet guru jefeda onoska guru, noba rusnok runoukoreka mar jah suma guru.
40006021	Jeska rusnok ongga ruhoturu mareibra ofoukou gu mebif bera rusujohu rot mar ongga mebif efen ojgomuja. Tina rusnok ongga ruhoturu mareibra gu mebaga bera rusujohu rot mar ongga mebaga efen ojgomuja."
40006022	Beda Yesus agot deika oida, "Rusnok riteij bera erek lampu ongga eisa nou rerin rudou efesi. Erek yeyin iteij ik mar rot koisoisa beda idou ebriyi gij mar rot koisoisa tein.
40006023	Tina erek yeyin iteij inek mar rot koisoisa guru, beda idou enebriyi gij mar tein guru. Beda iwa iker gij motkobah ros. Jefeda rusnok ongga rudou enebriyi gij mar rot koisoisa guru, noba ringker gij motkobah ros, rua bera rimesma mar okum eteb si."
40006024	Erek koma beda Yesus agot deika oida, "Enadaij nou rusnok rugif gu ebirfaga egeka guru. Jeska giskini rua rudou okora rot rerin ebirfaga ongga egens, tina rudou oska rot ebirfaga ongga egeka insa koma ojgomu. Noba rua rumofij rerin ebirfaga ongga egens rot iskusk, tina rua rudou eskes rot ebirfaga ongga egeka koma ojgomu. Erek koma tein, enadaij nou rusnok rireni rot ahais jeskaseda rufij Allah noba rireni rot ahais jeskaseda ruhoturu fifi era mareibra ofoukou tein jinaga guru.
40006025	Erek koma jefeda, Didif dudou os dagot gu iwa rot oida enadaij nou iwa ijekjeka idou efesi rot maat ongga imet era mei ongga imej jeskaseda ifena ebah ojgomuja guru. Noba iwa inejekjeka idou efesi rot meisoufa ongga imergi tein guru. Jeska mar enjgineg gij yeyin iteij ah kef bera ofoufem ekirsa jeska maat ongga imet. Noba mar enjgineg nou yeyin ifaga bera ofoufem ekirsa jeska meisoufa ongga imergi tein.
40006026	Iwa isujohu rot mem ongga ofu gu mebaga. Mem koma rinerefa maat gij mekeni guru. Noba mem koma runohoturu maat gij rerin mod tein guru. Tina yeyin Ika ongga eker gu mebaga bera ot joug rua ojgomuja. Jefeda mem koma rit maat orofosut mona. Noba ahah Allah eiteij bera iwa yufoufem ekirsa jeska mem insa koma ojgomu.
40006027	Noba erek iwa ijekjeka idou efesi rot mar insa koma ojgomuja, beda koma onofij iwa jeskaseda ifena ebah rot mona ongga ekirsa deika jinaga guru.
40006028	Jefeda teinefa fogora iwa ijekjeka idou efesi rot meisoufa ongga imergi. Iwa isujohu rot marfok ongga ah gu mekta ojgomu. Marfok insa koma enefarur gij mar guru. Noba marfok koma eneb meisoufa nou esinsa guru.
40006029	Sis fob, raja Salomo bera efen mareibra ofoukou doska. Noba ofa efen meisoufa ongga erek ongkoska eteb tein. Tina marfok insa koma bera ongkoska eteb ekirsa jeska raja Salomo efen meisoufa insa koma ojgomu.
40006030	Allah bera ongga ot joug mosodum ongga ah gu mekta tein. Noba mosodum insa koma bera ah gij mona ongga estir ojgomu. Beda rusnok ris mah gij mosodum koma fogora eseiseifa. Jefeda Ofa omot joug iwa erek ahais ekirsa ojgomu. Tina iwa idou onororu mar insa koma rot tenten enesi.
40006031	Erek koma jefeda iwa inejekjeka idou efesi rot maat ongga imet era mei ongga imej era meisoufa ongga imergi guru.
40006032	Rusnok ongga rinejginaga rot Allah guru bera rijekjeka rudou efesi rot mar insa koma ojgomuja. Noba yeyin Ika gu mebaga bera ejginaga rot mar ongga iwa icosu rot fob.
40006033	Tina ongga ofoufem ekirsa nou iwa bera, iwa yuh idou efesi skoita Allah ongga ofoka ereij keingg rusnok. Noba ireni rot ahais jeskaseda iwa ita mar jeni erek Allah odou os rot ojgomu. Beda Ofa omofij iwa rot maat jera mei jera meisoufa insa koma nomnaga ongga iwa icosu rot si.
40006034	Jefeda iwa inejekjeka idou efesi rot mar ongga iwa imocosu rot gij mona kahma tein guru. Jeska mar enjgineg ongga ah gij mona kahma bera emereni iwa rot gij mona insa koma tein si. Adaij nou iwa isujohu rot mar ongga mona efeinah orka fob ojgomu."
40007001	Beda Yesus agot deika oida, "Iwa inocunc rusnok enjgineg erek oska guru, jeska Allah omocunc iwa tein erek oska rot.
40007002	Allah omocunc iwa erek oska jeni erek iwa icunc rusnok enjgineg erek oska tein si. Noba Ofa omofra mar okum keingg iwa morototuma erek iwa yufra mar okum keingg rusnok enjgineg si.
40007003	Iwa ineita mar erek rusnok ongga rucunc rot ruhujir rerin mar ongga oska ojgomuja guru. Jeska koma erek osnok egens ongga ocunc mar ofosis ongga ah gij efen mohujir riteij, tina ofa esinsa enejginaga rot oida mega eteb bera ah joug gij esinsa eiteij erek koma guri.
40007004	Enadaij nou ofa agot gu efen mohujir oida, 'Didif dita mar ofosis jeska biteij,' erek koma guru. Jeska ofa esinsa efen mega eteb ongga ocohun efen eiteij ros.
40007005	Osnok egens ongga ocunc rot mohujir rerin mar ongga oska erek insa koma bera odou osumsumu ojgomu! Ongga tenten bera, ofa eita mega eteb jeska esinsa eiteij sismeni fog. Beda ofa emek rot koisoisa fogora emejginaga rot teinefa ofa emeita mar ofosis jeska efen mohujir riteij tein si. Jefeda iwa ineita mar erek osnok egens koma ongga ocunc rot efen mohujir rerin mar ongga oska ojgomuja guru.
40007006	Noba iwa inefesij rot mar ongga ebsi komowa eteb jeska Allah skoita rusnok ongga ruga oruh rot mar insa koma guru. Jeska koma erek osnok egens ongga eij efen mar ongga eirirbi noba ongkoska eteb skoita mes era skoita mek ojgomu. Beda mes insa koma ekikif noba eska ofa ojgomu. Noba mek insa koma bera omot keingg efen mar ongga eirirbi insa koma gij mohtefa ojgomu."
40007007	Erek koma beda Yesus agot deika oida, "Erek iwa irejgei gu Allah rot mar, beda iwa imesma mar insa koma si. Noba erek iwa yuhca mar, beda iwa imek mar insa koma si. Noba erek iwa ingkingk montoj, beda Allah omohoda montoj koma jeska iwa si.
40007008	Jeska rusnok nomnaga ongga rirejgei gu Ofa rot mar bera rimesma mar insa koma si. Noba rusnok nomnaga ongga ruhca mar, beda rua rimek mar insa koma si. Noba rusnok nomnaga ongga ringkingk montoj, beda Allah omohoda montoj insa koma jeska rua si.
40007009	-
40007010	Iwa ongga yeyin iser bera ongga idou okora rot rua erek tenten fob. Jeska gij mona ongga rua rirejgei iwa nou maat jeskaseda rit, beda erek giskini bera iwa ita maat gu rua ojgomu fob. Iwa ineita mar ongga oska gu rua erek mamu era magosu gij mona insa koma guru, jeska idou okora rot rua.
40007011	Erek koma jefeda erek rika ongga mebif efen rita mar ongga oufamofa gu rerin riser fob, beda teinefa ekirsa rot yeyin Ika ongga eker gu mebaga. Jeska Ofa emeita mar ongga ongkoska eteb ekirsa jeska mar ongga iwa irejgei gu Ofa rot fob si.
40007012	Noba erek iwa idou os jeskaseda rusnok enjgineg rita mar ongga oufamofa skoita iwa, beda iwa tein ita mar ongga oufamofa skoita rua rot sismeni fog ojgomu. Jeska koma bera jeni erek hukum Musa jera mar ongga nabi-nabi rumftuftu rot sis fob."
40007013	Beda Yesus agot deika oida, "Erek iwa idou os isma eiteij ah ongga efeinah beda yuira montoj ongga erek emeima ojgomu. Jeska montoj ongga erek efefi bera nou rusnok ongga rimeja gij mahmei meren ojgomu. Noba moroju ongga rua rimecira gij jah montoj insa koma bera erek efefi tein. Jefeda rusnok rufoukou rimecira gij moroju insa koma fogora rimeja jah mahmei meren si.
40007014	Tina montoj ongga rusnok rumoira gij jeskaseda risma eiteij ah ongga efeinah bera erek emeima ojgomu. Noba moroju ongga rimecira gij jah montoj insa koma bera erek emeima tein. Noba rusnok erek oskiyai ojgomu bera ricira gij moroju insa koma fogora risma eiteij ah ongga efeinah."
40007015	Beda Yesus agot deika oida, "Iwa tein yut joug idou efesi rot Guru agama ongga ebireira. Jeska rua rin skoita rusnok rot rudou ongga eriaga erek domba egens ongga eriaga. Tina gij rudou efesi bera rua rusujohu rot mar ongga erek ofogog eteb ojgomu erek serigala ongga ofogog tein.
40007016	Mar ongga oska ongga rua rutunggom bera omorocunc gu iwa rot rerin rudou ongga ofogog insa koma si. Koma erek moworug tein. Jeska rusnok rinek moworug ongga efen efek ongga oufamofa erek anggur tein guru.
40007017	Mega ongga oufa bera efen efek ongga oufa, noba mega ongga oska bera efen efek ongga oska tein.
40007018	Erek koma tein, mega egens ongga ongkoska bera efen efek ongga oska guru. Noba mega egens ongga ener rot ongkoska guru bera efen efek ongga erek oufamofa jinaga guru.
40007019	Noba erek mega egens ongga enefek jinaga guru bera rusnok ruf mega insa koma beda rij gij mah ojgomu.
40007020	Jefeda erek koma tein, iwa imejginaga rot Guru-Guru ongga ebireira oisouska rerin rita mar ongga oska ojgomu."
40007021	Beda Yesus agot deika oida, "Erek rusnok rijeka Didif erek rerin Tuhan, tina rua rineita mar ongga dedin Akeina ongga eker gu mebaga odou os rot guru, beda rua runoira jera rusnok ongga Allah ofoka ereij keingg jinaga guru. Tina rusnok ongga rita mar ongga Akeina odou os rot bera rumoira jera rusnok ongga Allah ofoka ereij keingg si.
40007022	Noba gij mona ongga Allah omoga ojga rot rusnok rerin rita mar, beda rusnok rufoukou rumois gu Didif. Rua rumois rot oida, 'Tuhan, sis fob oisouska bebin bufoka bera memef moftuftu rot Allah oga ni, memef mekemeji efena ofogog jeska rusnok rudou efesi ni, memef meita eskeira gu rusnok ongga marenir ni fob!'
40007023	Tina Didif dimagot gu rua oida, 'Iwa bera erek rusnok ongga runororu Didif rot tenten guru. Iwa bera erek rusnok ongga rudou ofogog ojgomu, jefeda iwa ija jeska Didif ojgomu!' "
40007024	Beda Yesus agot deika oida, "Erek koma jefeda, osnok egens ongga eg mar ongga Didif difesij rot, noba ofa eita mar koma erek jeni tein, beda ofa bera erek osnok egens ongga odou ebriyi eteb gij mar. Ofa bera erek osnok egens ongga ei efen mod esij mamu ongga ahais.
40007025	Gij mona ongga mos es eteb, noba mei ofod erek eteb, beda mof edi efen mod rot ahais. Beda efen mod insa koma onohoda jinaga guru. Mod koma ot rot ahais ojgomuja jeska ofa ei efen mod insa koma esij mamu ongga ahais ojgomu.
40007026	Erek koma tina osnok egens ongga eg mar ongga Didif dimfesij rot, tina ofa eneita jeni mar insa koma guru, beda ofa bera erek osnok egens ongga odou osumsumu eteb ojgomu. Ofa erek osnok egens ongga ei efen mod esij mebsta.
40007027	Gij mona ongga mos es eteb, noba mei ofot eteb, noba mof eteb edi efen mod, beda mod insa koma onghoda rot nomnaga ojgomu."
40007028	Nou ongga Yesus omftuftu rot mar insa koma nomnaga oisa fob, beda rusnok ongga ringg mar insa koma bera rudou oubsaha eteb rot.
40007029	Jeska Ofa onoftuftu mar rot giskini erek Guru-Guru agama ruftuftu mar guru. Tina Ofa oftuftu mar gu rua rot efen owesa efek eteb ojgomu.
40008001	Erek koma beda, nou ongga Yesus onjuj jeska memaga ofog oduma insa koma, beda rusnok rufoukou ruroru Ofa tein.
40008002	Beda orna egens ongga maira et ofos erek eteb fob en skoita Yesus. Beda ofa es okeibi gu mebif noba agot gu Yesus oida, "Tuhan, didif dijginaga rot tenten oida erek Bua buitij rot, beda bebin owesa efek adaij nou bita eskeira gu didif."
40008003	Erek koma beda Yesus osk etma beda ahtec ofa. Noba Ofa agot oida, "Didif duitij rot, jefeda bita eskeira ojgomu." Ainsa koma tein orna egens koma efen ofos eskeira nomnaga fob.
40008004	Beda Yesus agot gu ofa oida, "Bua big duga fog. Bua binagot rot mar kef skoita rusnok enjgineg jinaga guru. Tina bua bija teisis skoita imam egens ojgomu. Beda buis gu ofa jeskaseda ofa eyajga joug bebin bufos fog. Beda bua tein bita mar ongga erek burougif gu Allah rot jeni erek Musa oftuftu gu rusnok sis fob. Bita mar insa koma nomnaga jeskaseda burocunc gu rusnok oida bebin bufos eskeira rot tenten fob."
40008005	Nou ongga Yesus oira gij kota Kapernaum, beda tentarer jah suma rerin ebirfaga egens ongga en skoita Yesus.
40008006	Beda ofa erejgejgei gu Yesus oida, "Tuan, didif dedin oforoka egens ongga emfarur nou didif. Tina ofa ahca gij mod efesi ojgomuja jeska ofa maren eteb. Noba ofa ofogu okora eteb rot tein."
40008007	Beda Yesus agot oida, "Didif dimeja jah suma beda dita eskeira gu ofa."
40008008	Tina ebirfaga egens koma agot oida, "Tuan, enadaij nou Bua bin jah dedin mod guru. Jeska Bua bebin bufoka ongga erek aksa eteb ekirsa jeska didif. Tina erek Bua bagot jah sif oida ofa emeita eskeira ojgomu, beda didif dudou ororu rot oida ofa emeskeira si.
40008009	Jeska didif bera erek osnok egens ongga ougif gu dedin ebirfaga oga. Noba didif dufoka ereij keingg tentarer enjgineg tein. Erek didif dagot gu tentara egens oida, 'Bua bija' beda ofa eja ojgomu. Noba erek didif dagot gu egema oida, 'Bua bin,' beda ofa en ojgomu. Noba erek didif dagot gu dedin oforoka egens ongga emfarur nou didif oida, 'Bua butunggom mar kef,' beda ofa otunggom mar koma ojgomu. Jefeda erek koma tein, didif dudou ororu mar ongga Bua bagot rot ojgomu, fogora ofa emeita eskeira si."
40008010	Nou ongga Yesus eg rot mar ongga ebirfaga tentarer egens insa koma anggot fob, beda Ofa odou oubsaha eteb rot. Beda Ofa agot gu rusnok ongga ruroru Ofa jah suma oida, "Kef erek tenten oida, gij monuh Israel kef nomnaga bera Didif dinek rusnok egema tein ongga rudou ororu Didif rot tenten morototuma erek osnok egens kef odou ororu Didif rot tentenmen enesi.
40008011	Gij mona ongga Allah ofoka ereij keingg efen rusnok, beda rusnok rufoukou ongga ruroru Didif rot tenten erek osnok egens kef bera emen jeska monuh ofoukou tein. Beda rua nomnaga rumohoturuma jera mifmin mimowa Abraham, Ishak, Yakub gu mebaga. Beda rua nomnaga rumoina maat keingg rot rudou efaga ouka eteb morototuma.
40008012	Tina rusnok rineya ongga sis fob rusujohu rot oida rumoira gu mebaga si, bera Allah omokoja rua jeska mebaga ojgomu. Allah emeij rua gij monuh ongga motkobah eteb. Beda rua rimeita rifera okora eteb jah suma si."
40008013	Erek koma beda Yesus agot gu tentarer rerin ebirfaga egens insa koma oida, "Bua buksons jah bebin mod. Jeska bebin oforoka egens koma emeita eskeira jeni erek budou ororu rot erek insa koma si." Nou ongga Yesus anggot mar koma fob, beda ainsa koma tein oforoka egens koma eita eskeira fob.
40008014	Erek koma beda, nou ongga Yesus en jah Petrus efen mod, beda Ofa ek Petrus efen mefina ongga ahca ojgomuja jeska ofos ofoufem eteb.
40008015	Beda Yesus ahtec ofa fogora eita eskeira gu ofa. Beda ofa edebecki noba oina maat nou Yesus.
40008016	Nou ongga motu fob, beda rusnok ruroun rerin rusnok enjgineg rufoukou ongga efena ofogog oira gij rudou efesi skoita Yesus. Beda Ofa ekemeji efena ofogog insa koma nomnaga oisouska efen oga fogora eita eskeira gu rua insa koma ongga marenir.
40008017	Noba mar ongga Ofa ontunggom insa koma bera angh gij efera jeni erek mar ongga nabi Yesaya anggot rot sis fob. Ofa agot oida, "Ofa onsuwa mimif jeska mar ongga orotunggom mimif erek marenmi jera mar ongga ereita mifera okora rot tein fob."
40008018	Nou ongga Yesus ek rot oida rusnok rufoukou rin noba riker rejrej Ofa, beda Ofa obk efen ruforoker jeskaseda rija jah meren enama.
40008019	Beda Guru agama egens en skoita Yesus noba agot gu Ofa oida, "Akeina Guru, Didif dumororu Bua gij monuh nomnaga ongga Bua bimeja gij si."
40008020	Beda Yesus oroun gu ofa oida, "Mes merenrah rerin mansu ongga ringker gij. Noba mem rerin efefa ongga ringker gij. Tina Didif, ongga Rusnok Efesa, bera dedin monuh egema tein nou diker keingg dufons gij guru."
40008021	Beda orna egens ongga ororu Yesus fob agot gu Ofa oida, "Tuhan, didif dudou os duksons jah dedin monuh beda disah dedin Akeina gij moksu fog. Beda didif dumororu Bua si."
40008022	Tina Yesus oroun gu ofa oida, "Rusnok ongga rukoja mar ongga Didif dumftuftu rot bera rimeseiseifa si. Jefeda adaij nou rua risah mar agos gij moksu ojgomu. Tina bua buroru Didif ojgomu."
40008023	Erek koma beda Yesus oira gij meg egens morototuma jera efen ruforoker.
40008024	Askesi rua rincira gu meren deismos ros, beda mof edebecki noba okuj rot owesa efek eteb. Rerin meg doida onjuj gu mei. Tina ainsa koma tein Yesus ah ahaingkongka gij meg efesi.
40008025	Beda Yesus efen ruforoker rin skoita Ofa noba ribs Ofa jeskaseda edebecki. Beda rua ruis gu Ofa rot rudou ongga emeesa eteb oida, "Tuhan, bufij memef jeska ai juens bera mimif magebin gij mei kefi!"
40008026	Beda Yesus agot gu rua oida, "Teinefa fogora iwa imeesa eteb erek komo. Erek idou onororu Didif rot tenten enesei." Beda Yesus edebecki noba ois mar fogora mof esiri noba meren erek edeider sons ojgomu fob.
40008027	Beda ruforoker koma nomnaga rudou oubsaha eteb rot. Rua ragot moguma oida, "Ofa kef bera erek idu! Jeska mof jera mei ofog tein ororu jeni efen oga!"
40008028	Gij mona ongga Yesus ensaga gu monuh Gadara, beda Ofa orodosu gosnok gegeka ongga gengker gij monuh ongga mansu ofoukou. Rusnok risah mar agos gij monuh insa koma. Efena ofogog ongga erek rufoukou bera ruira gij goga godou efesi fob fogora rutunggom goga erek ofogog doska tein. Rusnok enjgineg rimeesa eteb rot goga, jefeda rua rinecira gu moroju gij monuh insa koma guru.
40008029	Nou ongga goga gek Yesus, beda goga gagot gu Ofa oida, "Bua ongga Allah efen efesa, enadaij nou Bua bin jah sif guru. Jeska mona ongga Bua bumofra mar okum eteb keingg magef bera enesaga enesi. Bua bija jeska magef!"
40008030	Doida monuh koma bera mek ofoukou enet mebi jah suma.
40008031	Jefeda efena ofogog insa koma ruis gu Yesus oida, "Erek Bua bikemeji memef jeska gosnok gegeka kef, beda bubk memef jeskaseda moira gij mek ofoukou jah suma ojgomu."
40008032	Beda Yesus agot oida, "Iwa ija." Jefeda efena ofogog insa koma nomnaga rurogna jeska gosnok gegeka insa koma godou efesi noba rujoira gij mek ofoukou jah suma. Beda ainsa koma tein mek ofoukou koma ruku jah momfaga ongga aksa beda risiri gij mei fogora mek nomnaga ragos fob.
40008033	Rusnok ongga rut joug mek ofoukou koma rik mar insa koma nomnaga, jefeda rua ruku jah kota. Beda rua rifesij gu rusnok jah suma osok gij gosnok gegeka insa koma jera osok gij mek ofoukou ongga ranggos fob.
40008034	Jefeda rusnok rufoukou rurogna jeska kota koma beda rija skoita Yesus. Nou ongga rua rik Ofa, beda rua rirejgejgei gu Ofa jeskaseda Ofa eja jeska rerin monuh ojgomu.
40009001	Erek koma beda Yesus eifef meg egens noba oksons jah meren enama. Beda Ofa ecira jah Ofa efen kota.
40009002	Jah suma bera rusnok rurka osnok egens esij mofka skoita Yesus. Osnok egens koma aki emageima. Nou ongga Yesus ek rot oida rudou ororu Ofa rot tenten fob, beda Ofa agot gu osnok egens koma ongga aki emageima oida, "Edesa, bua binemeesa guru. Jeska Didif dusuna rot bebin mar ongga oska jeska budou efesi."
40009003	Beda rusnok rineya ongga rirek Guru agama jah suma ragot moguma oida, "Mar ongga Ofa kef anggot fob bera erek Ofa ohurmei mar skoita Allah!"
40009004	Yesus ejginaga rot mar ongga rua ragot moguma, jefeda Ofa agot gu rua oida, "Teinefa fogora iwa insujohu rot mar ongga ofogog erek komo.
40009005	-
40009006	Erek Didif dagot gu ofa oida, 'Bebin mar ongga oska bera dunsuna rot,' beda koma onorocunc rot mar egema tein guru. Tina erek Didif dagot gu ofa oida, 'Bua bidebecki noba bija jah bebin mod,' beda koma orocunc rot dedin owesa efek eteb. Jefeda Didif dumocunc gu iwa rot oida, Didif ongga Rusnok Efesa, bera dedin owesa efek gu mebif jeskaseda dusuna rot rusnok rerin mar ongga oska." Erek koma beda Yesus agot gu osnok egens koma ongga aki emageima oida, "Bua bidebecki, bita bebin meidibi beda bicira baki jah bebin mod."
40009007	Ainsa koma tein, osnok egens koma edebecki beda ecira aki jah efen mod rot eskeira.
40009008	Nou ongga rusnok jah suma rik mar insa koma, beda rudou emeesa rot Yesus efen owesa efek eteb. Beda rua risitit Allah ofoka jeska Ofa eita owesa efek insa koma gu Yesus.
40009009	Erek koma beda Yesus eja jeska monuh insa koma. Noba askesi Ofa ecira ros, beda Ofa ek didif, dusnok Yahudi egens ongga dufoka Matius. Didif bera erek osnok egens ongga ohoturu pajak jeska rusnok Yahudi enjgineg nou raja Kaisar ongga ofoka ereij keingg monuh Israel. Gij mona insa koma didif dingker gij dedin kantor. Beda Yesus agot gu didif oida, "Bua buroru Didif." Beda didif durogna jeska kantor koma noba duroru Ofa ojgomuja.
40009010	Yesus eja jah dedin mod jeskaseda et maat morototuma jera didif. Noba rusnok ongga ruhoturu pajak jera rusnok enjgineg ongga rusnok Yahudi rusujohu bera erek oska tein rin noba rit maat morototuma jera Yesus gij dedin mod.
40009011	Beda rusnok Yahudi ongga ebic Farisi rineya rik rot mar insa koma. Jefeda rua ragot gu Yesus efen ruforoker oida, "Teinefa fogora yeyin Guru et maat morototuma jera rusnok ongga oska erek komo!"
40009012	Yesus eg rua ragot mar insa koma, jefeda Ofa agot gu rua oida, "Rusnok ongga rifaga eskeira bera runohca dokter guru. Tina rusnok ongga marenir bera ruhca dokter ojgomu.
40009013	Iwa isujohu osok gij mar kef ongga runggu gij Mar Efeyi Ebsi rot efen ofou ojgomu. Runggu rot oida, 'Didif dunodou os rot marska ongga iwa irougif gu Didif rot guru. Tina Didif dudou os jeskaseda rusnok rucunc rudou ongga oufamofa moguma ojgomu.' Didif dinen jeskaseda ducunc rusnok ongga rufra risinsa rufoka aksa erek dedin ruforoker guru. Tina Didif din jeskaseda ducunc rusnok ongga iwa incunc erek oska erek dedin ruforoker ojgomu."
40009014	Erek koma beda Yohanes ongga eita baptis gu rusnok, efen ruforoker ongga rin skoita Yesus. Beda rua ragot gu Ofa oida, "Akeina, memef ongga mororu Yohanes jera rua ongga ebic Farisi tein bera menet maat gij mona juens guru jeskaseda mom meiteij gu Allah ojgomu. Tina Bua bebin ruforoker rineita mar erek koma guru. Koma rot meidu?"
40009015	Beda Yesus era mar ongga orocunc jeskaseda oroun gu rua rot mar insa koma. Ofa agot oida, "Gij mona ongga rusnok ruina maat keingg rot igers egens ongga oskotu arja fob, beda rua rudou onokum rot guru, noba rua rinebisa rot gij mona insa koma tein guru. Tina gij mona egens ongga emen, beda orna egens ongga oskotu arja insa koma emeja jeska rua si. Beda gij mona insa koma bera rua rimeita rudou ongga okum fogora rinet maat gij mona juens guru tein.
40009016	Erek rusnok rib meifeti ongga efeinah jera meifeti ongga efeyei beda koma enadaij guru. Jeska meifeti ongga efeinah koma emegrina meisoufa ongga efeyei insa koma fogora emebga eteb deika.
40009017	Erek koma tein, anggur efei ongga efeinah bera runotkinaja gij mesina kambing ofos ongga efeyei guru. Jeska anggur efei ongga efeinah koma bera emefifij gij mesina kambing ofos ongga efeyei insa koma. Beda mesina koma emecka rot, noba anggur efei insa koma omotkinaja jeska. Noba mesina ongga efeyei insa koma bera eja erek oska ojgomu. Tina anggur efei ongga efeinah bera rutkinaja gij mesina kambing ofos tein ongga efeinah ojgomu jeskaseda egeka tein ah rot ahais ojgomu."
40009018	Askesi Yesus efesij rot mar insa koma gu rua ongga ebic Farisi ros, beda ebirfaga Yahudi egens en skoita Yesus. Beda ofa es okeibi gu mebi noba ebisa rot gu Ofa oida, "Dedin edesa ojaga agos fob. Tina erek Bua bin noba baha bitma esij ofa, beda dudou ororu rot tenten oida ofa efena ebah sons deika si."
40009019	Jefeda Yesus eja jera ofa jah efen mod. Noba Ofa efen ruforoker ruroru Ofa jah suma tein.
40009020	-
40009021	Askesi Yesus encira gu moroju ros, beda ojaga egens tein bera ecira otoij Ofa. Ofa erek maren tein, jeska efen mesta eba ojgomuja gij tahun rara setka kungkob erfeka fob. Ofa osujohu gij odou efesi oida, erek ofa ahtec Yesus efen meisoufa, beda efen efaga emeita eskeira rot si. Jefeda ofa en doida Yesus ejmeg beda ahtec Ofa efen meisoufa.
40009022	Beda Yesus ekikif noba eyajga ofa. Beda Ofa agot oida, "Edesa, bua binemeesa deika guru. Budou ororu Didif rot tenten fob, jefeda bua bita eskeira fob." Beda ainsa koma tein ojaga egens koma efen efaga eita eskeira fob.
40009023	Nou ongga Yesus ensaga gu ebirfaga Yahudi insa koma efen mod, beda Ofa ek rusnok ongga en suling ofou nou rusnok gij mona ongga rerin osnok egens anggos fob. Noba Ofa ek rot oida rusnok jah suma rudou oubsaha eteb noba ebisa rot ofa ongga anggos fob.
40009024	Beda Ofa agot gu rusnok jah suma nomnaga oida, "Iwa nomnaga irogna jeska mer efesi kef ojgomu. Oforokai ojaga kef bera enagos guru. Ofa ahca ojgomu." Nou ongga rusnok jah suma rig Yesus agot mar insa koma beda rua rutut rot Ofa, jeska rua rijginaga rot oida oforoka egens koma bera anggos rot tenten fob.
40009025	Tina nou ongga rua insa koma rurogna jeska mer efesi fob, beda Yesus oira gij mer efesi koma. Beda Ofa agei oforoka egens koma efen etma. Beda ainsa koma tein oforoka egens koma efena ebah sons.
40009026	Jefeda rusnok rufoukou rifesij rot mar onswos koma gij kota-kota ongga angh rejrej monuh insa koma.
40009027	Nou ongga koma oisa fob beda Yesus eja jeska monuh insa koma. Noba askesi Ofa ecira gu moroju ros, beda gosnok gegeka ongga geiteij ofou gororu gotoij Ofa. Beda goga gagerir gu Ofa oida, "Bua ongga bunjuj jeska raja Daud, bucunc budou ongga oufamofa skoita magefo!"
40009028	Nou ongga Yesus oira gij mod efesi, beda gosnok gegeka insa koma gen skoita Ofa. Beda Ofa ejeka gu goga oida, "Goga godou ororu rot tenten oida Didif dedin owesa efek ongga adaij jeskaseda dita eskeira gu goga ei?" Beda goga gagot oida, "Tuan, madou ororu mar koma rot tenten!"
40009029	Beda Yesus ahtec goga geiteij noba agot oida, "Iwa isma eskeira jeni erek idou ongga ororu Didif rot ojgomu."
40009030	Beda ainsa koma tein goga geiteij eskeira noba goga gek mar fob. Beda Yesus eyahehir joug rua rot ahais oida, "Goga genagot rot mar insa koma gu rusnok egema tein jinaga guru."
40009031	Tina gij mona egema deika, beda goga geja rejrej monuh insa koma noba gefesij gu rusnok rufoukou osok gij mar ongga Yesus ontunggom insa koma nou goga fob.
40009032	Nou ongga goga insa koma geja jeska Yesus fob, beda rusnok ruroun orna egens ongga erek osumu skoita Yesus, jeska efena ofogog oira gij efen odou efesi fob.
40009033	Nou ongga Yesus ekemeji efena ofogog insa koma jeska ofa, beda osnok egens koma eita eskeira fogora agot mar deika sons. Beda rusnok rufoukou rudou oubsaha eteb rot. Rua ragot oida, "Wah! Mimif minek mar onswos egema tein ongga erek koma gij monuh Israel jinaga enesi!"
40009034	Tina rusnok Yahudi ongga ebic Farisi ragot oida, "Ebirfaga efena ofogog bera ongga eita owesa efek gu Yesus fogora Ofa ekemeji efena ofogog jeska rusnok ojgomu."
40009035	Yesus ojogog rusnok ongga ringker gij kota-kota ongga angh gij monuh Galilea. Ofa oftuftu mar gij rerin mod ongga rua rum riteij gu Allah gij ni. Ofa efesij mar gu rusnok osok gij Allah efen oga ongga oufamofa jera osok gij mona ongga Allah omofoka ereij keingg rusnok tein ni. Ofa eita eskeira gu rusnok rot mar nomnaga ongga orotunggom rua erek marenir tein.
40009036	Ofa eyajga rusnok rufoukou insa koma, noba Ofa odou okora eteb rot rua. Jeska rua bera erek rimeesa noba rerin owesa efek jeskaseda rufij risinsa rot jinaga guru. Rua bera erek domba-domba ongga rusnok egema tein runot joug guru.
40009037	Ofa ek rusnok erek insa koma jefeda Ofa agot mar ongga erek orocunc gu efen ruforoker erek kef oida, "Maat efek ongga angh gu mekeni bera erek ofoukou doska. Tina rusnok ongga rumohoturu maat efek insa koma bera erek oskiyai ojgomu.
40009038	Jefeda iwa yum iteij gu Ofa ongga efen mekeni insa koma jeskaseda Ofa omobk rusnok dokun deika fogora rua tein rumohoturu efen efek si."
40010001	Yesus ohoturu efen ruforoker rufok setka kungkob erfeka. Beda Ofa eita owesa efek gu rua jeskaseda rikemeji efena ofogog jeska rusnok rudou efesi, jera rita eskeira gu rusnok rot mar nomnaga ongga orotunggom rua erek marenir tein.
40010002	Ruforoker rufok setka kungkob erfeka insa koma bera: Simon (ongga rijeka erek Petrus tein) ni, efen mokosa Andreas ni, Yakobus jera efen mokosa Yohanes ni, (Goga bera Zebedeus efen efeserga)
40010003	Filipus ni, Bartolomeus ni, Tomas ni, Matius ni (Koma didif ongga duhoturu pajak jeska rusnok sis fob), Yakobus ongga Alfeus efen efesa ni, Tadeus ni,
40010004	Simon ni (ongga rusnok rijeka Patriot tein), jera Yudas Iskariot, ongga gij mona kahma emekikif jeska Yesus.
40010005	Nou ongga Yesus omobk efen ruforoker rufok setka kungkob erfeka ongga Ofa oncunc fob, beda Ofa agot gu rua oida, "Iwa ineja jah monuh ongga rusnok ongga Yahudi guru ringker gij guru. Noba iwa inoira gij kota-kota ongga angh gij monuh Samaria tein guru.
40010006	Tina iwa ija skoita rusnok Israel ojgomu. Jeska rua bera erek domba-domba ongga riseiseifa.
40010007	Iwa ija skoita rua noba ifesij gu rua oida, mona ongga Allah omofoka ereij keingg rusnok bera enesaga doida fob.
40010008	Iwa ita eskeira gu rusnok ongga marenir ni, ita efena ebah sons gu rusnok ongga ranggos fob ni, ita eskeira gu rusnok ongga maira et rufos ni, ikemeji efena ofogog jeska rusnok rudou efesi ni. Didif dita owesa efek insa koma rot oubji gu iwa ojgomu. Jefeda iwa tein itunggom mar insa koma nou rusnok rot oubji tein ojgomu.
40010009	Iwa inorka fifi era mar egema tein guru.
40010010	Inorka yeyin mesina tein guru. Noba iwa icira rot meisoufa ongga irgi fob ojgomu. Inorka yeyin meisoufa era sandal era moskur ongga egema dokun deika guru. Iwa imofij rusnok jah suma, jefeda adaij nou rua rufij iwa rot maat jera meisoufa ongga iwa icosu rot ojgomu.
40010011	Gij mona ongga iwa yuira gij kota egens, beda iwa yuhca osnok egens ongga omoroun iwa gij efen mod. Beda iwa iker jah suma onjoros imorogna jeska kota insa koma.
40010012	Nou ongga iwa imoira gij mod egens, beda bagot gu rusnok gij mod insa koma oida, 'Memef mois gu Allah jeskaseda Ofa eita eskeira eteb gu iwa.'
40010013	Noba erek rua ruroun iwa rot rudou ongga oufamofa, beda buis gu Allah rot mar insa koma ojgomu. Tina erek rusnok runororu iwa rot rudou ongga oufamofa skoita iwa guru, beda inois gu Allah jeskaseda Ofa eita eskeira erek insa koma gu rua guru.
40010014	Noba erek rusnok gij mod egens era gij kota egens runoroun iwa guru, beda iwa ija jeska ojgomu. Noba yubsa ikoda rot mebi ofou ongga kota koma efen sismeni fog.
40010015	Rusnok ongga ringker gij kota insa koma bera rimesma mar okum eteb jeska Allah ongga erek ekirsa jeska mar okum ongga Ofa omofra keingg rusnok jeska kota Sodom jera Gomora sis fob. Rusnok kota Sodom jera Gomora runtunggom mar ongga oska efekeifa sis eteb fob."
40010016	Erek koma beda Yesus oftuftu mar deika gu efen ruforoker. Ofa agot oida, "Didif dumobk iwa ongga idou eriagamaga jah gu rusnok rifekesa ongga rudou ofogog. Koma erek domba-domba ongga rijeker gu serigala ofoukou rifekesa. Jefeda ibes ifaga jeska mar ongga ofogog erek magosu ongga ebes efaga jeska mar ongga ofogog. Noba ita mar skoita rusnok enjgineg rot idou ongga eriagamaga ojgomu erek mem monggeta mos ongga eriagamaga.
40010017	Yut joug idou efesi rot iskusk ojgomu. Jeska rusnok rineya rimekris iwa jah rusnok Yahudi rerin ebirfager. Beda ebirfager insa koma rumoga ojga rot oida rangha iwa gij mod ongga rua rum riteij gu Allah gij.
40010018	Iwa iroru Didif fob, jefeda rusnok rimekris iwa skoita ebirfager rineya jera raja-raja tein. Beda gij mona insa koma bera iwa ifesij osok gij Allah oga ongga oufamofa skoita rua jera rusnok ongga erek Yahudi guru tein ojgomu.
40010019	Tina gij mona insa koma iwa inejekjeka idou efesi rot mar ongga imefesij gu rua guru. Jeska iwa imejginaga rot mar koma si.
40010020	Erek koma jeska yeyin Ika Allah bera omorocunc rot mar ongga imagot insa koma oisouska Efena Ebsi gij idou efesi si. Beda iwa imefesij rot mar ongga en jeska Allah ojgomu.
40010021	Gij mona insa koma rusnok rimekikif jeska risinsa rerin mokoser, jeska mokoser koma ruroru Didif fob. Beda rua rimekris rerin mokoser insa koma skoita ebirfager Yahudi. Beda rua rumoga ojga rot oida rerin mokoser ragos ojgomu. Erek koma noba riker rimekikif jeska rerin riser erek insa koma tein fogora riser ragos. Noba riser rimekikif jeska rerin riker jera rusir erek insa koma tein fogora rigeka tein rimagos.
40010022	Rusnok rufoukou rimeita rudou ongga ofogog skoita iwa jeska iwa iroru Didif fob. Tina erek dedin rusnok rita rudou ahais gij mona ongga mar okum insa koma rireneni rua, beda rua rineseiseifa guru. Allah omoskotu rua si.
40010023	Gij mona ongga rusnok rutunggom mar ongga oska skoita iwa, beda iwa ija jeska kota koma noba ija jah kota enjgineg ojgomu. Noba ongga tenten bera askesi iwa ita mar insa koma rejrej kota-kota ongga rusnok rerin Israel ros, beda Didif dumoksons gij mona insa koma si.
40010024	Guru egens efen ofoka ongga aksa ekirsa jeska efen ruforoker. Noba osnok egens ongga efen rusnok ongga rumfij ofa bera efen ofoka ongga ekirsa jeska rua tein.
40010025	Jefeda adaij nou ruforoker rita mar morototuma erek rerin Guru eita mar tein ojgomu. Noba adaij nou rua ongga rumfij rerin ebirfaga rita mar morototuma erek rerin ebirfaga egens eita mar ojgomu. Erek koma tina, erek rusnok rerin ebirfaga egens ongga ofoka Setan, beda rusnok enjgineg rumoga oska ekirsa skoita rua ongga ruroru ofa tein si."
40010026	Beda Yesus agot gu efen ruforoker deika oida, "Erek koma jefeda iwa inemeesa rot rusnok enjgineg guru. Jeska mar ongga ah endemdemi jeska rua ebeibeyaif bera emah rot tomnomna si. Noba mar ongga angh jejema jeska rua bera rimejginaga rot si.
40010027	Mar ongga Didif dimfesij gu iwa ojgomu bera ah jejema jeska rua ros. Tina ebeibeyaif iwa ifesij osok gij mar insa koma rot tomnomna ojgomu. Mar ongga iwa ig jeska Didif fob bera ifesij rot koisoisa gu rusnok nomnaga ojgomu.
40010028	Noba iwa inemeesa rot rusnok ongga ragob iwa ojgomu guru. Jeska rerin owesa efek jeskaseda rij iwa gij mahmei meren enah jinaga guru. Tina iwa yugif gu Allah rot idou ongga imeesa rot Ofa ojgomu. Jeska Ofa efen owesa efek jeskaseda otunggom rusnok fogora ragos beda rij rua gij mahmei meren tein.
40010029	Iwa isujohu rot mem cucurwahi. Mem insa koma efen efera ojuj ojgomu. Rusnok ringk mem koma rot fifi erek ai oskiyai ojgomu. Tina Allah odou okora rot mem koma tein. Noba erek Ofa onoitij rot guru, beda mem erek egens tein enagos guru.
40010030	Tina Allah odou okora rot iwa erek eteb ekirsa tein. Ofa ejginaga osok gij mar ongga ai ofokai rot iwa tein. Ofa ejginaga rot yeyin ibirfaga efeji egens egens tein.
40010031	Jefeda iwa inemeesa rot rusnok enjgineg guru, jeska ahah Allah eiteij bera iwa erek ofoufem ekirsa jeska mem cucurwahi insa koma. Ofa omot joug iwa rot ahais si.
40010032	Noba osnok egens ongga agot jah rusnok rudou rot oida ofa bera ororu Didif rot tenten fob, beda Didif dumocunc ofa erek dedin oforoka egens jah Akeina odou gu mebaga tein.
40010033	Tina osnok egens ongga okoja Didif jah rusnok rudou, beda Didif tein dumokoja ofa jah Akeina odou gu mebaga si."
40010034	Erek koma beda Yesus agot deika oida, "Enadaij nou iwa isujohu rot oida Didif din jah mebif jeskaseda rusnok nomnaga riker rot rudou ongga eskeiramera moguma ojgomu guru. Didif dinen jeskaseda dita mar erek koma nou rusnok guru. Tina Didif din jeskaseda rusnok rimekebema ojgomu.
40010035	Jeska mar ongga Didif duftuftu rot bera omorotunggom meka fogora ekeba jeska efen efesa orna ni, efesa ojaga emekeba jeska ofa efen mosu ni, mogona emekeba jeska efen mefina ni.
40010036	Yeyin ibskir rimeja erek mesa ongga rufogog skoita iwa.
40010037	Noba erek rusnok rudou okora rot rerin rika jera rusu ekirsa jeska rudou ongga okora rot Didif, beda enadaij nou rua ruroru Didif erek dedin ruforoker guru. Noba rua ongga rudou okora rot rerin riser ekirsa jeska rudou ongga okora rot Didif, beda enadaij nou rua ruroru Didif erek dedin ruforoker guru.
40010038	Rua ongga runoitij rot rita efera okora eteb erek Didif dimeita difera okora eteb guru, beda enadaij nou rua ruroru Didif erek dedin ruforoker guru.
40010039	Noba rusnok ongga rusujohu ekirsa rot mar ongga riteij ah kef efen, beda rua rineita eiteij ah ongga efeinah guru. Noba erek rusnok runororu mar ongga risinsa rudou os gij riteij ah kef guru, tina rua ruroru mar ongga Allah odou os rot ojgomu, beda rua rimeita eiteij ah ongga efeinah si."
40010040	Beda Yesus agot deika oida, "Erek osnok egens oroun iwa rot odou ongga oufamofa, beda koma erek ofa oroun Didif rot odou ongga oufamofa tein. Noba ofa ongga oroun Didif rot odou ongga oufamofa, beda koma erek ofa oroun dedin Akeina rot odou ongga oufamofa tein. Akeina bera ongga obk Didif jah mebif fob.
40010041	Noba osnok egens ongga oroun rua ongga Allah ombk fob, jeska ofa ejginaga rot oida rua insa koma bera rifesij mar osok gij Allah oga, ofa tein emesma ofons ongga ongkoska eteb jeska Allah morototuma jera rusnok insa koma ongga Allah ombk fob si. Noba osnok egens ongga oroun rusnok ongga rudou oufamofa, ofa tein emesma ofons ongga ongkoska eteb jeska Allah morototuma jera rusnok insa koma ongga rudou oufamofa si.
40010042	Noba osnok egens ongga ofij dedin ruforoker rot mar ongga oskiyai tein erek eita mei ongga emej era eita maat ongga emet, beda ofa tein emesma ofons ongga ongkoska eteb jeska Allah si."
40011001	Nou ongga Yesus emfesij rot mar insa koma nomnaga gu efen ruforoker fob, beda Ofa eja jah kota-kota ongga angh gij monuh insa koma jeskaseda oftuftu mar gu rusnok noba efesij mar osok gij Allah oga.
40011002	Gij mona insa koma bera rusnok raha Yohanes Pembaptis gij mod oskusk fob. Nou ongga ofa eg rot mar ongga Yesus ontunggom fob, beda ofa obk efen ruforoker rineya skoita Yesus.
40011003	Rua rijeka Yesus oida, "Akeina, Bua bera osnok egens koma ongga Yohanes agot oida Allah omobk skoita memef ongga Yahudi ei? Era memef mogog moroju rot osnok egens ongga enjgineg ei?"
40011004	Beda Yesus oroun gu rua oida, "Iwa yuksons skoita Yohanes noba ifesij gu ofa rot mar ongga iwa ik noba ig jah sif.
40011005	Jeska rusnok ongga riteij ofou sis fob bera rik mar koisoisa fob. Rusnok ongga raki emageima sis fob bera ricira erek giskini fob. Rusnok ongga maira et rufos erek eteb sis fob bera rufos eskeira nomnaga fob. Rusnok ongga osu otuw sis fob bera rig mar fob. Rusnok ongga ranggos sis fob bera rifena ebah deika sons fob. Noba rusnok ongga rufojingki bera rig rot Allah oga ongga oufamofa fob.
40011006	Rusnok ongga rinejekjeka rudou efesi rot Didif guru, tina rua ruroru Didif rot tenten ojgomu bera rudou efaga ouka eteb rot si."
40011007	Nou ongga Yohanes efen ruforoker insa koma rinja fob, beda Yesus efesij mar osok gij Yohanes jera efen ruforoker gu rusnok rufoukou jah suma. Ofa agot gu rua oida, "Sis fob, gij mona ongga Yohanes engker gij monuh ongga mebi oska ros, beda iwa ineja jah suma jeskaseda ik osnok egens ongga erek mosodum ongga mof okuj ojgomu guru.
40011008	Noba iwa inek osnok egens ongga ergi meisoufa ongga ongkoska eteb jah suma tein guru. Rusnok ongga rirgi meisoufa erek koma bera riker gij raja efen mod ojgomu.
40011009	Tina iwa ik osnok egens erek meidu jah suma? Iwa ik osnok egens ongga erek nabi ojgomu. Erek koma tina ofa efen ofoka bera ekirsa jeska nabi enjgineg.
40011010	Jeska sis eteb fob bera runggu gij Mar Efeyi osok gij mar ongga Allah anggot gu Kristus osok gij Yohanes. Ofa agot oida, 'Didif dumobk dedin osnok egens eja okag Bua jeskaseda esejah rusnok rudou efesi nou mona ongga Bua bimen.'
40011011	Ongga tenten bera Yohanes efen ofoka ongga aksa ekirsa jeska rusnok nomnaga ongga ringker gu mebif fob. Erek koma tina rusnok ongga riker gu mebaga ongga runok ofoka gij jinaga guru, rua bera rerin rufoka ongga aksa ekirsa jeska Yohanes efen.
40011012	Noba gij mona ongga Yohanes oftuftu mar gu rusnok onjoros deisef tein bera rusnok ongga rufogog rudou os riradgodu nou mona ongga Allah omofoka ereij keingg rusnok jeskaseda en ebeirens. Jeska rua rudou os rita owesa efek gij mona insa koma ojgomu.
40011013	Noba gij mona ongga sismeni onjoros mona ongga Yohanes en fob, bera nabi-nabi rimfesij mar osok gij mona ongga Allah omofoka ereij keingg rusnok. Noba Musa anggot gij efen hukum-hukum osok gij mona insa koma tein.
40011014	Didif dagot gu iwa rot oida Yohanes bera ofa koma ongga nabi-nabi ranggot rot oida emen rot owesa efek morototuma erek nabi Elia efen sis fob. Jefeda idou ororu mar koma ojgomu.
40011015	-
40011016	Iwa ig mar ongga orocunc kef rot iskusk jeskaseda idou emebriyi gij ojgomu. Rusnok ongga riker gij mona ebeibeyaif bera erek kef: Rua bera erek ruforoker ongga rahaisomu gu moroju. Rineya ruis gu rerin ruhujir oida,
40011017	'Memef mof medemer nou iwa jeskaseda iwa yuka, tina iwa idou efaga onouka rot guri. Beda memef mof medemer jeskaseda idou oubsaha noba ebisa rot, tina iwa inebisa rot guri!' Mar egema tein ongga rua rutunggom bera ereita ruforoker koma rudou eskeira rot guru.
40011018	Koma erek rusnok ongga riker gij mona ebeibeyaif tein. Jeska gij mona ongga Yohanes en, beda ofa enej anggur efei guru, noba ofa enet maat gij mona juens tein guru. Tina rusnok rudou eneskeira rot ofa guru. Rua ragot oida efena ofogog egens bera oira gij ofa odou efesi fob ojgomu.
40011019	Beda ebeibeyaif Didif, Rusnok Efesa, din fob. Noba Didif dij anggur efei noba dit maat gij orofosut mona tein, tina rusnok rudou eneskeira rot Didif tein guri. Rua ragot oida Didif dit maat ofoukou noba dibirfaga erebibei rot anggur efei ojgomu. Noba rua ragot oida Didif dita mar ongga oska jeska dedin edohujir bera erek rusnok ongga ruhoturu pajak jera rusnok enjgineg tein ongga rua rusujohu bera erek oska. Tina gij mona ongga rusnok rik rusnok rineya rerin rita mar ongga oufamofa ojgomu, beda koma omorocunc rot tenten oida Allah efen odou ongga ebriyi gij mar erek eteb ekirsa fob."
40011020	Yesus oftuftu mar noba otunggom mar ongga onswos eteb nou rusnok gij kota-kota insa koma fob. Tina rua rinemeesa rot rerin mar ongga oska guri. Jefeda Ofa agot rot mar okum ongga emen skoita rua gij kota-kota insa koma si.
40011021	Ofa agot gu rua oida, "Mar okum eteb emah keingg iwa iwa ongga ingker gij kota Korazim jera kota Betsaida si. Iwa idou ah keingg rot rusnok ongga ringker gij kota Tirus jera Sidon sis eteb fob. Rua bera erek rusnok ongga rufogog doska. Tina erek rusnok gij kota egeka koma rik mar onswos sis fob erek iwa ik Didif duntunggom gij mona ebeibeyaif tein, beda rua rimeesa joug rot rerin mar ongga oska si. Noba rua rimergi meisoufa ongga oska noba raha mongkoru esij ribirfaga efeji jeskaseda rurocunc rot rudou ongga okumkum rot rerin mar ongga oska si.
40011022	Tina iwa ongga kota Korazim jera Betsaida bera ineita mar erek koma jinaga guri. Jefeda gij mona ongga Allah ofra mar okum eteb keingg rusnok ongga rita mar ongga oska fob, beda Ofa omofra mar ongga okum eteb keingg iwa erek ekirsa jeska mar okum ongga emah keingg rua ongga kota Tirus jera Sidon si.
40011023	Noba iwa ongga kota Kapernaum, iwa yufra isinsa ifoka erek akseij gu mebaga. Tina Allah omoin keingg iwa degini jah mahmei meren ojgomu. Idou ah keingg rot kota Sodom ongga onghoda fob. Kota koma enah deika guru. Tina erek rusnok gij kota Sodom koma ringk rot mar onswos sis fob ongga erek iwa ik Didif duntunggom gij mona ebeibeyaif fob, beda rua rimeesa joug rot rerin mar ongga oska si. Noba rerin kota onohoda tein guru.
40011024	Kef bera ongga tenten oida, gij mona ongga Allah ofra mar okum eteb keingg rusnok ongga rita mar ongga oska fob, beda Ofa omofra mar ongga okum eteb keingg iwa erek ekirsa jeska mar okum ongga emah keingg rua ongga kota Sidon insa koma si."
40011025	Nou ongga Yesus anggot mar insa koma fob, beda Ofa agot oida, "Akeina ongga ofoka ereij keingg mebaga jera mebif tein, Didif disitit bebin bufoka ongga aksa, jeska Bua buncunc mar ongga oufamofa eteb skoita rusnok ongga runofokor aksa guru fob. Noba Bua bindemdemi mar ongga oufamofa insa koma jeska rusnok ongga rufokor aksa noba ongga rudou ebriyi eteb gij mar ofoukou tein fob.
40011026	Noba koma bera ororu jeni budou ejginaga rot ojgomu. Jefeda ebeibeyaif bera budou eskeira rot tein fob."
40011027	Beda Yesus agot gu rusnok rufoukou insa koma deika oida, "Dedin Akeina eita owesa efek nomnaga gu Didif fob. Noba Akeina Allah ojgomu bera ongga ejginaga erek jeni rot Didif ongga efen efesa. Noba Didif jera rusnok ongga Didif duroun skoita Allah bera rijginaga erek jeni rot Ofa tein.
40011028	Iwa nomnaga ongga ifonskos rot mar okum ongga ah gu iwa, iwa in skoita Didif ojgomu. Beda Didif dimeita owesa efek gu iwa fogora iwa imeker keingg ifonskos rot si.
40011029	Iwa yuh idou rot ongkas gu Didif ojgomu, beda Didif dumoftuftu mar gu iwa si. Jeska Didif dudou erek eriaga noba eskeira rot iwa. Beda iwa imeker keingg ifonskos rot yeyin mar okum ojgomuja.
40011030	Jeska mar ongga Didif duftuftu gu iwa bera ongkoska ojgomu. Beda iwa imeita owesa efek fogora inofonskos rot mar ongga okum deika guru."
40012001	Gij mona ongga Sabat egens bera Yesus ecira aki morototuma jera efen ruforoker gij mekta egens ongga gandum ener gij. Ofa efen ruforoker mosona ongkir jefeda rua rigib gandum efej fogora rimet.
40012002	Nou ongga rusnok Yahudi ongga ebic Farisi rineya rik mar insa koma fob, beda rua ragot gu Yesus rot rusum oskusk oida, "Teinefa fogora bebin ruforoker rigib maat erek komo. Jeska mifmin erebent agama eyahehir joug rot koma gij mona ongga Sabat ojgomu!"
40012003	Beda Yesus oroun gu rua oida, "Erek iwa inek gij Mar Efeyi Ebsi osok gij mar ongga Daud otunggom sis fob gij mona ongga ofa efen ruforoker mosona ongk rua tein gurei?
40012004	Jeska ofa oira gij Mod Allah efesi. Beda ofa jera efen ruforoker rit roti ongga imam-imam sismeni rira nou rurougif gu Allah fob. Tina mifmin erebent agama agot oida imam-imam risinsiyai bera rit roti insa koma ojgomu.
40012005	Era, erek iwa inek mar egens gij buku hukum Musa osok gij imam-imam rot mona ongga Sabat gurei. Jeska mar koma agot oida, erek imam-imam ongga rita mar nou Allah gij efen mod efesi bera runororu jeni mar ongga hukum erebent agot rot mona ongga Sabat guru, beda mar koma bera enerek oska guru.
40012006	Tina ongga tenten bera, mar egens ongga erek ekirsa jeska Mod Allah bera en fob.
40012007	Noba runggu gij Mar Efeyi Ebsi rot mar ongga Allah anggot oida, 'Didif dudou eneskeira eteb rot rusnok ongga rita marksa erek mar ongga rurougif gu Didif rot guru. Tina Didif dudou eskeira rot rusnok ongga rucunc rudou ongga oufamofa moguma ojgomu.' Erek koma noba erek iwa idou ebriyi gij mar insa koma efen ofou fob, beda iwa inocunc rusnok ongga rita mar ongga oufamofa erek oska guru.
40012008	Erek koma jeska Didif, Rusnok Efesa, bera ongga dagot rot mar meidu ongga rusnok rutunggom gij mona ongga Sabat ojgomu."
40012009	Beda Yesus eja jeska mekta insa koma noba eja jah mod ongga rusnok Yahudi rum riteij gu Allah gij.
40012010	Osnok egens ongga etma enama ofumbohah enofogu gij mod insa koma. Rusnok rineya jeska ebic Farisi jah suma ruhca moroju jeskaseda rucunc Yesus erek osnok egens ongga eita mar ongga oska. Jefeda rua rijeka gu Ofa oida, "Erek osnok egens eita eskeira gu rusnok enjgineg gij mona ongga Sabat, beda ororu mifmin erebent agama koma bera erek oska ei era gurei?"
40012011	Beda Yesus agot gu rua oida, "Erek osnok egens jeska iwa efen domba egens ongga esiri gij mebi efesi gu mona ongga Sabat, beda ofa omofra efen domba insa koma jeska mebi efesi koma si.
40012012	Tina rusnok bera erek rufoufem ekirsa jeska domba-domba ojgomu. Jefeda erek mimif mufij rusnok enjgineg gij mona ongga Sabat beda ororu mifmin erebent agama koma onoska guru."
40012013	Erek koma beda Yesus agot gu osnok egens koma ongga etma enama ofumbohah oida, "Bua busk bitma ongga ofumbohah." Beda osnok egens koma osk efen etma ongga ofumbohah, noba ainsa koma tein efen etma erek eskeira fob.
40012014	Beda rua ongga ebic Farisi jah suma rurogna rot rudou ongga oska. Jefeda rua rudou oromom jeskaseda ragob Yesus.
40012015	Nou ongga Yesus ejginaga rot oida rusnok ebic Farisi rudou oromom jeskaseda ragob Ofa, beda Ofa eja jeska monuh insa koma. Rusnok rufoukou doska ruroru Ofa tein, noba Ofa eita eskeira gu rua ongga marenir.
40012016	Tina Ofa eyahehir joug rua jeskaseda rinefesij rot mar ongga Ofa ontunggom nou rua skoita rusnok enjgineg guru.
40012017	Ofa eita mar erek insa koma jeskaseda mar ongga Allah anggot oisouska nabi Yesaya osok gij Yesus sis fob bera emah gij efera fob. Ofa anggot oida,
40012018	"Ofa kef bera osnok egens ongga Didif duncunc fob. Didif dudou okora rot Ofa, noba dudou eskeira rot mar ongga Ofa otunggom tein. Didif dumobk dedin Efena Ebsi skoita Ofa, beda Ofa emagot gu rusnok ebic nomnaga rot oida mona ongga Didif dumofra mar okum keingg rusnok rot rerin mar ongga oska bera en fob.
40012019	Noba Ofa enagerir rot mar insa koma guru. Noba efen oga onomosokuma rot jera rusnok enjgineg tein guru. Ofa enefesij osok gij mar koma rot oga eteb skoita rusnok gu moroju tein guru.
40012020	Ofa omocunc odou ongga eriaga skoita rusnok ongga runowesa efek guru. Beda Ofa omofij rua ongga rufojingki tein si. Ofa omog ejmeg rot efen mar ongga Ofa oftuftu osok gij dedin duga ojgomuja onjoros rusnok rijginaga rot oida Didif bera ongga duskotu rusnok jeska rerin mar ongga oska.
40012021	Noba rusnok ebic nomnaga rumoisum gij Ofa si."
40012022	Nou ongga koma oisa fob, beda rusnok ruroun osnok egens ongga efena ofogog oira gij odou efesi fob fogora ofa enagot mar deika guru, noba eiteij ofou tein. Jefeda Yesus eita eskeira gu osnok egens koma, beda ofa agot mar deika sons noba ek mar deika sons tein.
40012023	Rusnok rufoukou ongga rik mar insa koma bera rudou oubsaha eteb rot. Jefeda rua ragot moguma oida, "Ofa bera osnok egens koma ongga onjuj jeska raja Daud ongga emen ei?"
40012024	Nou ongga rusnok ebic Farisi rig rot mar insa koma beda rua ragot oida, "Erek koma guru! Ofa ekemeji efena ofogog jeska rusnok rudou efesi oisouska owesa efek ongga Ofa esma jeska Beelzebul ojgomu."
40012025	Yesus ejginaga rot mar ongga rua ragot moguma fob, jefeda Ofa agot gu rua oida, "Erek rusnok ebic egens ongga ringker gij monuh egens rimagobuma, beda gij mona kahma bera ebic egens insa koma omorowora rot rua tein. Erek koma tein, erek rusnok ongga ringker gij kota egens era gij mod etma egens rimagobuma, beda kota koma era mod etma egens koma emesiri ojgomu fogora rusnok insa koma rimekebema ojgomu.
40012026	Beda erek koma tein rot efena ofogog. Erek efena ofogog nomnaga ongga ruroru Bilis risinsa rimagobuma, beda koma erek rua rimekebema tein. Jefeda runofora efek deika guru.
40012027	Iwa yagot oida Didif dikemeji efena ofogog jeska rusnok rudou efesi oisouska owesa efek ongga Didif disma jeska Beelzebul. Tina gij mona ongga iwa yeyin ruforoker rikemeji efena ofogog jeska rusnok rudou efesi, beda iwa yagot oida rua rinesma owesa efek jeska Beelzebul rot guru. Jefeda koma orocunc rot oida mar ongga iwa yanggot rot Didif bera enerek tenten guru.
40012028	Beelzebul eneita owesa efek gu Didif jinaga guru. Tina Efena Ebsi Allah bera ongga eita owesa efek gu Didif jeskaseda dikemeji efena ofogog jeska rusnok rudou efesi. Jefeda koma bera orocunc rot tenten gu iwa oida mona ongga Allah omofoka ereij keingg efen rusnok bera ensaga fog.
40012029	Erek koma tein, erek osnok egens odou os eita mareibra jeska mod ongga osnok egens enjgineg ongga ofora efek efen, beda sismeni fog bera ofa agei osnok egens ongga ofora efek insa koma, noba erakid efen etma tein ojgomu. Beda ofa emeita efen mareibra nomnaga jeska efen mod insa koma.
40012030	Osnok egens ongga onot jera Didif guru, ofa bera ongga eretei rot Didif ojgomu. Noba osnok egens ongga onofij Didif jeskaseda duroun rusnok skoita Allah guru, beda ofa bera erek osnok egens ongga ekemeji rusnok jeska Allah ojgomu.
40012031	Didif dagot mar erek insa koma jeska Allah omosuna rot rusnok rerin mar ongga oska nomnaga tein si. Tina erek rusnok ragot mar ongga ofogog osok gij Efena Ebsi, beda Allah onosuna rot rerin mar ongga oska egens koma jinaga guru.
40012032	Noba erek rusnok ragot mar ongga oska rot Didif, Rusnok Efesa, beda Allah omosuna rot mar insa koma. Tina erek rusnok ragot mar ongga oska rot Efena Ebsi, beda Allah onosuna rot rerin mar ongga oska egens koma jinaga guru."
40012033	Beda Yesus agot deika oida, "Mega egens ongga ot gij mebi ongga ofogu rara bera efen efek ongga ongkoska. Noba mega ongga ot gij mebi oska bera efen efek ongga erek oska tein. Noba erek iwa ik mega efen efek, beda iwa ijginaga rot mega koma efen ofoka erek teinefa.
40012034	Iwa yeyin idou ongga efesis noba ofogog erek magosu ojgomu. Jeska giskini rusnok ragot rot mar ongga angh gij rudou efesi. Iwa yagot mar ongga erek eriagamaga, tina iwa indemdemi yeyin mar ongga ofogog gij idou efesi ojgomu fob.
40012035	Osnok egens ongga eita mar ongga oufamofa bera agot rot mar ongga oufamofa eteb ongga angh gij efen odou efesi. Tina osnok egens ongga eita mar ongga ofogog bera agot rot mar ongga ofogog eteb ongga ah gij efen odou efesi tein.
40012036	Kef bera tenten oida, gij mona ongga Allah ofra mar okum keingg rusnok rot rerin mar ongga oska, beda Ofa omocunc iwa erek oska rot mar nomnaga ongga iwa yanggot fob ongga erek oska tein si.
40012037	Jeska Allah omocunc rusnok nomnaga erek oska era erek oufamofa si. Noba Ofa omotunggom mar koma oisouska mar ongga rua risinsa ranggot ongga erek oska era ongga erek oufamofa si."
40012038	Erek koma beda gij mona insa koma bera rua ongga Guru-Guru agama jera rua ongga ebic Farisi rineya ragot gu Yesus oida, "Bua butunggom mar ongga onswos egens nou memefo!"
40012039	Beda Yesus agot oida, "Iwa ongga ifena ebah gij mona ebeibeyaif bera erek rusnok ongga ofogog eteb. Iwa yuis gu Didif jeskaseda dutunggom mar onswos ongga orocunc rot oida dedin owesa efek ongga en jeska Allah. Tina Didif dineita mar koma nou iwa guru. Allah bera omocunc mar onswos egens gu iwa ongga morototuma erek mar onswos ongga nabi Yunus ek rot sis eteb fob.
40012040	Sis fob bera Yunus eker gij mos eteb efen otkonu efesi gij mona orgomu jera motu orgomu. Beda erek koma tein Didif, Rusnok Efesa, bera dimeker gij mebif efesi nou mona orgomu jera motu orgomu tein.
40012041	Gij mona ongga Yunus oftuftu gu rusnok Niniwe rot Allah oga, beda rua rimeesa joug rot rerin mar ongga oska. Jefeda gij mona ongga Allah ofra mar okum eteb keingg rusnok rot rerin mar ongga oska, beda rusnok Niniwe insa koma rumocunc iwa irek oska. Noba ongga tenten bera ebeibeyaif iwa ig rot Allah oga jeska osnok egens ongga ofoka ekirsa jeska Yunus fob.
40012042	Noba sis eteb fob bera ojaga egens ongga ofoka ereij keingg monuh eteb bera eja skoita raja Salomo jeskaseda eg rot mar ongga ofa oftuftu rot odou ongga ebriyi eteb gij mar. Jefeda gij mona ongga Allah omofra mar okum eteb keingg rusnok rot rerin mar ongga oska, beda ojaga egens insa koma bera omorocunc rot iwa erek oska si. Ongga tenten bera ebeibeyaif iwa ig mar jeska Didif ongga dedin dufoka ongga ekirsa jeska raja Salomo fob."
40012043	Beda Yesus oftuftu mar deika oida, "Gij mona ongga efena ofogog orogna jeska osnok egens odou efesi fob, beda efena ofogog koma ecira gu monuh ongga owowa noba ohca osnok egens jeskaseda eker keingg ofonskos gij efen odou efesi. Tina efena ofogog koma enek osnok egens egema tein ongga adaij guru.
40012044	Beda efena ofogog koma osujohu rot oida omoksons skoita osnok egens ongga ofa engker gij sis fob deika. Beda efena ofogog koma ek rot oida osnok koma efen odou efesi bera erek eskeira eteb deika fob.
40012045	Jefeda efena ofogog koma eja noba oroun efena ofogog cinja erfeka deika ongga erek ofogog ekirsa jeska esinsa. Beda efena ofogog koma nomnaga rijeker morototuma gij osnok egens insa koma odou efesi. Jefeda ebeibeyaif osnok egens insa koma emefera okora eteb ekirsa jeska mona ongga efena ofogog egens engker gij odou efesi. Mar erek koma bera emecirej rusnok ongga riker gij mona ebeibeyaif tein si."
40012046	Askesi Yesus efesij mar gu rusnok rufoukou insa koma ros, beda Ofa efen mosu jera mokoser rinsaga jah suma. Rua rut jah mebah noba rua rudou os rifesij mar jera Yesus.
40012047	Jefeda osnok egens ongga eker gij mod efesi agot gu Yesus oida, "Akeina, bebin mosib jera obkoser rut jah mebah, noba rua rudou os ragot mar jera Bua."
40012048	Beda Yesus oroun oida, "Rusnok ongga erek dedin ameina, era erek dedin edkoser bera erek idu."
40012049	Beda Ofa ek gu efen ruforoker jah suma noba agot oida, "Rusnok kef bera erek dedin ameina jera edkoser.
40012050	Jeska rusnok ongga rita mar ongga Akeina ongga eker gu mebaga odou os rot ojgomu, rua bera erek dedin ameiner jera edkoser jera edieser tein."
40013001	Erek koma beda Yesus orogna jeska mod egens insa koma noba Ofa eja eker gu meren efembra. Ofa eker jah suma noba oftuftu mar gu rusnok.
40013002	Rusnok jah suma erek riskemba doska jefeda Ofa oira gij meg egens noba oftuftu gu rua jeska meg insa koma. Noba rusnok rut gu meren efembra beda rig mar ongga Yesus oftuftu.
40013003	Ofa era mar ongga orocunc erek ofoukou jeskaseda oftuftu mar gu rua. Ofa agot oida, "Osnok egens eja jeskaseda era maat efej erebirma gij efen mekeni.
40013004	Askesi ofa era maat efej insa koma enerebirma ros, beda eneya ongga ensiri gu moroju. Beda mem rin noba rit maat efej insa koma.
40013005	Beda eneya ongga ensiri gu mebi ongga mamu tuturu. Beda maat efej insa koma er ebeirens jeska mebi erek oskiyai orohoh mamu.
40013006	Tina mowa orogna beda edi maat efej insa koma jefeda efej nomnaga, jeska maat efej insa koma ener gij mebi ongga erek eteb guru.
40013007	Beda maat efej eneya tein ongga ensiri gij moworug ofogog. Noba moworug ofogog koma er morototuma jera maat efej insa koma, tina eij keingg maat efej jefeda enefek guru.
40013008	Beda maat efej eneya tein ongga ensiri gu mebi ongga ofogu rara. Beda maat efej insa koma er erek ongkoska ojgomu noba enjefek erek ofoukou doska. Noba maat efej eneya ongga ensiri gu mebi ofogu rara bera efek erek ofoukou tein."
40013009	Nou ongga Yesus emfesij rot mar ongga orocunc insa koma gu rua oisa fob, beda Ofa agot gu rua oida, "Osnok egens ongga engg mar ongga Didif danggot insa kef, ofa osujohu rot mar insa koma efen ofou rot iskusk ojgomuja."
40013010	Beda Yesus efen ruforoker rin skoita Ofa noba rua rijeka gu Ofa oida, "Akeina, Bua bira mar ongga orocunc jeskaseda buftuftu mar gu rusnok erek insa koma rot meidu?"
40013011	Beda Yesus oroun oida, "Didif difesij gu iwa rot teinefa Allah ofoka ereij keingg efen rusnok jeskaseda idou ebriyi gij. Tina mar insa koma efen ofou bera ah jejema jeska rusnok enjgineg ojgomu.
40013012	Jeska erek rusnok ongga rudou ebriyi gij mar insa koma fob, bera Allah omofij rua jeskaseda rudou ebriyi gij mar erek eteb ekirsa. Tina erek rusnok rudou enebriyi gij mar koma rot koisoisa enesi, beda mar oskiyai ongga rudou ebriyi gij bera eseiseifa jeska rua tein si.
40013013	Gij mona ongga Didif duftuftu mar gu rusnok, beda Didif dira mar ongga orocunc rot ojgomu. Jeska erek rua rik mar ongga Didif dutunggom fob, tina rudou enejginaga rot efen ofou guru. Noba rua rig rot mar ongga Didif duftuftu fob, tina rudou enebriyi gij rot efen ofou tein guru.
40013014	Jefeda mar ongga nabi Yesaya anggot sis eteb fob rot rua bera erek tenten ojgomu. Ofa agot oida, 'Rusnok rimeg mar, tina rudou enejginaga rot mar koma efen ofou jinaga guru. Rua rimek mar, tina rudou enebriyi gij mar koma efen ofou guru.
40013015	Rerin rudou ongga osumsumu ojgomu, jefeda rua rudou ofoj joug rot mar ongga rimeg jera rimek ojgomu. Erek rineita mar erek koma guru, beda rua rimeg noba rimek mar rot koisoisa si. Beda rudou emebriyi gij mar ongga rua rik jera rig tein. Beda rua rimen skoita Didif Allah, beda Didif dimeita eskeira eteb gu rua si. Tina rua rudobu joug mar koma ojgomu.'
40013016	Erek koma tina oufamofa eteb nou iwa ongga irek dedin ruforoker. Jeska iwa idou ejginaga rot mar ongga iwa ik fob. Noba iwa idou ebriyi gij mar ongga iwa ig rot tein fob.
40013017	Sis fob, Allah efen nabi-nabi jera efen rusnok enjgineg tein rudou os eteb jeskaseda rik mar ongga iwa ik gij mona ebeibeyaif fob. Noba rua rudou os eteb jeskaseda rig mar ongga iwa ig gij mona ebeibeyaif fob. Tina rua rinek noba rineg rot mar insa koma guru."
40013018	Beda Yesus agot gu efen ruforoker deika oida, "Iwa ig Didif fog, beda dimefesij gu iwa rot mar ongga orocunc insa koma efen ofou.
40013019	Maat efej ongga esiri gu moroju bera erek rusnok ongga rig rot teinefa Allah ofoka ereij keingg rusnok. Tina rudou enebriyi gij mar insa koma efen ofou guru. Jefeda Bilis en noba ereni rua fogora runororu mar insa koma deika guru.
40013020	Maat efej ongga esiri gu mebi ongga mamu tuturu bera erek rusnok ongga rita rudou ongga eskeira gij mona ongga rua rig rot Allah oga ongga oufamofa.
40013021	Tina oga ongga oufamofa insa koma bera enah gij rudou efesi erek ahais guru, noba rua runororu oga insa koma rot ahais tein guru. Jefeda gij mona ongga rusnok enjgineg rita mar ongga oska skoita rua, jeska rua ruroru oga insa koma, beda rua risiri ebeirens rot ojgomu noba runororu oga insa koma deika guru.
40013022	Maat efej ongga esiri gij moworug ofogog bera erek rusnok ongga rig rot oga ongga oufamofa insa koma. Tina rua rusujohu ekirsa rot mar ongga riteij ah kef efen, noba rudou os ruhoturu mareibra ofoukou ojgomu. Jefeda rua rudou ofoj joug rot oga ongga oufamofa insa koma ojgomu, noba rua rineita mar ongga oufamofa gij riteij ah kef deika guru.
40013023	Maat efej ongga esiri gu mebi ofogu rara bera erek rusnok ongga rig rot oga ongga oufamofa insa koma, noba rudou ebriyi gij efen ofou tein. Beda rua rita mar ongga oufamofa gij rerin riteij ah kef erek mega ongga efen efek ofoukou doska."
40013024	Erek koma beda Yesus era mar orocunc egens deika jeskaseda oftuftu gu rusnok. Ofa agot oida, "Gij mona ongga Allah omofoka ereij keingg efen rusnok bera rimek mar erek kef: Gij mona juens osnok egens erefa gandum efej gij efen mekeni.
40013025	Nou motu deis egens beda osnok egens ongga odou ofogog rot ofa en noba erefa mofombra efej fogora oromohoh jera gandum efej tein gij efen mekeni insa koma, beda ofa eja.
40013026	Beda gij mona ongga gandum efej insa koma er fob, noba efen efek fob, beda mofombra efej insa koma er fogora oromohohuma jera gandum efej insa koma tein.
40013027	Erek koma beda rusnok ongga rufij ofa ongga efen mekeni rin skoita ofa beda ragot oida, 'Tuan, sis fob bua birefa gandum efej ongga erek oufamofa ojgomu, jefeda mofombra insa koma en jeska guaidu?'
40013028	Beda ofa agot oida, 'Osnok egens ongga odou ofogog rot didif bera enrefa marsi mofombra insa koma fob.' Beda rua rijeka gu ofa oida, 'Budou os oida memef meja jah mekeni noba moku mofombra koma sismeni fog ei.'
40013029	Tina ofa agot gu rua oida, 'Iwa ineita mar erek koma guru. Jeska erek iwa yuku mofombra jeska mebi, beda imoku gandum efej morototuma jera mofombra insa koma ojgomu.
40013030	Ongga oufa bera gandum efej jera mofombra er morototuma ojgomu. Noba gij mona ongga gandum efen efek fob, beda iwa yuku mofombra nomnaga beda ij mofombra koma gij mah. Beda iwa imohoturu gandum efek nomnaga noba isah efen efek koma gij dedin gudang ojgomu.' "
40013031	Beda Yesus agot mar ongga orocunc gu rua deika oida, "Mona ongga Allah ofoka ereij keingg rusnok bera erek kef: Osnok egens erefa mega mos efej egens gij efen mekeni.
40013032	Sismeni bera mega mos insa koma erek efej ai ojgomai. Tina mega mos efej insa koma er erek mega ongga akseij eteb fob. Beda mem ofoukou ojoka efefa gij mega esta insa koma."
40013033	Beda Yesus agot mar orocunc juens deika gu rua. Ofa agot oida, "Mona ongga Allah ofoka ereij keingg rusnok bera erek kef: Ojaga egens eita roti efed ongga erek ai oskiyai. Beda ofa orohoh roti efed insa koma jera tepung terigu fogora tepung terigu insa koma efifij erek eteb doska deika fob."
40013034	Yesus era mar orocunc jeskaseda oftuftu mar gu rusnok rufoukou ojgomu. Ofa onoftuftu mar gu rua rot oga ongga erek giskini jinaga guru.
40013035	Ofa eita mar erek koma jeskaseda mar ongga nabi egens anggot rot sis fob bera emah gij efera fob. Nabi koma agot rot Kristus ongga emen oida, "Didif dimefesij mar ongga erek orocunc gu rusnok ojgomu. Noba oisouska mar orocunc koma bera dimefesij rot mar ongga ah jejema jeska rua sis mona ongga Allah ontunggom mebif fob si."
40013036	Nou ongga Yesus eja jeska rusnok rufoukou insa koma noba oira gij mod efesi fob, beda Ofa efen ruforoker rin skoita Ofa. Beda rua ragot gu Ofa oida, "Akeina, bagot gu memef rot mar ongga orocunc osok gij gandum efej jera mofombra insa koma efen ofou jeni fog."
40013037	Beda Yesus agot oida, "Ofa ongga erefa gandum efej insa koma bera Didif, ongga Rusnok Efesa.
40013038	Noba efen mekeni insa koma bera erek mebif. Noba gandum efej insa koma bera erek Allah efen rusnok. Mofombra efej insa koma bera erek Bilis efen rusnok.
40013039	Noba ofa ongga erefa mofombra efej bera Bilis. Noba mona ongga rusnok ruhoturu gandum efek insa koma bera erek mona ongga enja ejgwaga. Noba rua ongga ruhoturu gandum efek jera mofombra insa koma bera Allah efen malaikat.
40013040	Erek rusnok insa koma ruku mofombra noba rij gij mah, beda rusnok rimek mar erek koma tein gij mona ongga enja ejgwaga.
40013041	Didif, ongga Rusnok Efesa, bera dumobk dedin malaikat-malaikat jeskaseda ruhoturu rusnok nomnaga ongga ruftuftu mar ongga oska gu rusnok enjgineg, jera rusnok nomnaga ongga rutunggom mar ongga ofogog tein gu mebif.
40013042	Beda rua rimeij rusnok insa koma nomnaga gij mahmei meren. Beda rua rimeita rifera okora eteb jah suma si.
40013043	Beda Allah efen rusnok nomnaga ongga runtunggom mar ongga Ofa odou os rot fob bera rimeker morototuma jera Ofa erek rerin rika Allah si. Noba eisa eteb emejinten rejrej rua tein. Iwa idou ah keingg rot mar insa koma jeskaseda idou ebriyi gij ojgomu."
40013044	Yesus agot mar ongga orocunc deika oida, "Mona ongga Allah ofoka ereij keingg rusnok bera erek kef: Gij mona juens osnok egens ek mar ongga efen efera osok eteb gij mekta egens. Mar koma ah jejema jeska rusnok enjgineg. Jefeda ofa era mebi orocohun mar koma jeskaseda edemdemi fog. Ofa odou efaga ouka eteb rot, jefeda ofa eja noba ohu efen mareibra rot fifi. Beda ofa era fifi insa koma fogora erengk mekta egens koma fob. Jefeda ebeibeyaif mar ongga ofa endemdemi insa koma bera erek ofa efen fob."
40013045	Beda Yesus agot deika oida, "Mona ongga Allah ofoka ereij keingg rusnok bera erek kef: Osnok egens odou os mutiara ongga efen efera osok eteb.
40013046	Noba gij mona ongga ofa ek mutiara egens ongga efen efera osok eteb, beda ofa ohu efen mareibra nomnaga rot fifi sismeni fog. Beda ofa era efen fifi insa koma fogora erengk mutiara egens koma fob."
40013047	Beda Yesus agot deika oida, "Mona ongga Allah ofoka ereij keingg rusnok bera erek kef: Rusnok rineya rij rerin jala gij mei beda rua ruhoturu mos ofoukou.
40013048	Nou ongga runghoturu mos ofoukou fob, beda rua ruksons jah meren efembra jeskaseda rikeba rerin mos insa koma. Mos ongga erek oufamofa bera rua risah gij ember egens. Tina mos ongga erek oska bera rua rij jeska ojgomu.
40013049	Erek koma tein rot mona ongga enja ejgwaga. Allah efen malaikat emekeba rusnok nomnaga ongga rudou ofogog jeska rusnok ongga rudou eriagamaga tein.
40013050	Beda rua rimeij rusnok ongga rudou ofogog insa koma gij mahmei meren. Beda rua rimeita rifera okora eteb jah suma ojgomuja."
40013051	Erek koma beda Yesus ejeka gu efen ruforoker oida, "Iwa idou ebriyi gij mar orocunc insa koma efen ofou ei?" Beda rua ragot oida, "Modou ebriyi gij rot fob."
40013052	Beda Ofa agot oida, "Erek koma jefeda orofosut Yahudi efen Guru agama ongga ororu Allah oga fogora rija erek Allah efen ruforoker bera rita mar erek kef: Rua rurka mar ongga ensis jera mar eirirbi ongga efeinah orogna jeska rerin mod efesi ojgomu."
40013053	Nou ongga Yesus emfesij rot mar orocunc insa koma nomnaga fob, beda Ofa eja jeska monuh insa koma, noba oksons jah efen kota Nazaret.
40013054	Ofa oftuftu mar rot Allah oga gij mod ongga rusnok rum riteij gu Allah gij. Noba rusnok ongga ringg mar insa koma bera rudou oubsaha eteb rot. Beda rua ragot moguma oida, "Teinefa fogora Ofa odou ebriyi eteb gij Allah oga erek komo. Noba teinefa fogora Ofa otunggom mar onswos ofoukou fob erek komo.
40013055	Jeska Ofa bera Yusuf efen efesa ojgomu. Noba Yusuf bera erek osnok egens ongga otunggom mar jera mega ojgomu. Mimif mijginaga rot efen mosu Maria jera efen mokoser Yakobus, Yusuf, Simon, Yudas tein.
40013056	Noba Ofa efen meyeser ongga ringker gij kota kef tein. Jefeda Ofa eita mar insa koma nomnaga oisouska mar erek meidu."
40013057	Rua rudou eja oska rot Ofa erek koma, jefeda rudou okoja Ofa ojgomu, noba runororu Ofa guru. Beda Yesus agot gu rua oida, "Giskini bera gij mona ongga Allah efen nabi egens ongga eja jah monuh enjgineg, beda rusnok jah suma ruroun ofa ojgomu. Tina gij mona ongga ofa eja jah esinsa efen monuh, beda efen rusnok jera efen ebskir tein rukoja ofa ojgomu."
40013058	Rusnok gij kota Nazaret insa koma runororu Ofa guru, jefeda Ofa onotunggom mar onswos erek ofoukou jah suma guru.
40014001	Gij mona insa koma bera raja Herodes ongga ofoka ereij keingg rusnok Yahudi gij monuh Galilea eg mar osok gij Yesus fob.
40014002	Ofa agot gu rusnok ebirfager ongga rufij ofa oida, "Yohanes Pembaptis anggos fob, tina Yesus koma bera erek Yohanes ongga efena ebah sons fob ojgomu. Jeska Ofa efen owesa efek eteb fogora ontunggom mar ongga onswos ofoukou fob."
40014003	-
40014004	Raja Herodes agot mar erek koma jeska gij mona ongga sis fob bera ofa ofra mokosa Filipus efen mohona ongga ofoka Herodias. Jefeda Yohanes oftuftu rot ahais skoita raja Herodes rot oida, "Bua bufra obkosa efen mohona jeska fob, tina mifmin agama erebent agot rot oida koma bera oska eteb!"
40014005	Jefeda raja Herodes odou os agob Yohanes rot ojgomu, tina ofa emeesa rot jeska rusnok Yahudi rufoukou rusujohu oida Yohanes bera erek Allah efen nabi egens. Jefeda tentarer raha Yohanes gij mod oskusk ojgomu.
40014006	Beda gij mona ongga rusnok ruina maat keingg Herodes nou efen mona ongga mosu engker rot ofa, beda ofa efen mohona Herodias efen efesa ojaga ouka jah raja Herodes jera ebirfager nomnaga rudou. Ofa ouka erek ongkoska yahi jefeda raja Herodes odou eskeira eteb rot ofa.
40014007	Jefeda ofa agen gu ojaga egens insa koma oida, "Budou os meidu tein, beda bagot gu didif ojgomu fogora dimeita gu bua si."
40014008	Erek koma beda ojaga egens insa koma ejeka gu efen mosu Herodias rot mar meidu ongga ofa erejgei jeska raja Herodes. Beda Herodias oroun gu ofa oida, "Buis gu ofa oida, 'Biris Yohanes ebirfaga jeska noba bita gu didif gij mona deisef.' "
40014009	Nou ongga raja Herodes eg rot mar insa koma ongga ojaga egens koma erejgei rot fob, beda ofa odou okum eteb rot. Tina ofa onokoja rot mar ongga ojaga insa koma ois rot guru, jeska ofa anggen rot jah rusnok rufoukou rudou fob.
40014010	Jefeda raja Herodes obk efen tentara egens jeskaseda eja noba eris Yohanes ebirfaga jeska, noba orka skoita ojaga egens koma.
40014011	Beda tentara egens koma oksons noba eita Yohanes ebirfaga ongga ah esij bokor gu ojaga egens insa koma. Beda ojaga egens insa koma orka bokor rot Yohanes ebirfaga gu efen mosu Herodias.
40014012	Nou ongga Yohanes efen ruforoker ringg rot oida rusnok riris ofa ogoj fob, beda rua rinjeita Yohanes efaga noba rijesah gij moksu. Beda rua rija noba ragot gu Yesus rot oida rusnok ragob Yohanes fob.
40014013	Nou ongga Yesus engg rot oida rusnok ranggob Yohanes fob, beda Ofa eifef meg egens noba ejeker gu monuh ongga owowa. Rusnok rig rot oida Yesus eja fob jefeda rua rurogna jeska rerin kota noba rija rutoij Ofa. Tina rua ricira gu moroju jah monuh owowa insa koma.
40014014	Nou ongga Yesus ojuj jeska meg koma, beda Ofa ek rusnok rufoukou insa koma ongga ruroru Ofa jah suma. Jefeda Ofa odou okora rot rua fogora Ofa eita eskeira gu rua ongga marenir.
40014015	Gij motu insa koma bera Yesus efen ruforoker rin skoita Ofa noba ragot oida, "Erek moworu fob, noba mimif miker gij monuh owowa. Jefeda bubk rusnok jah kota-kota jeskaseda rimengk maat nou rimet."
40014016	Beda Yesus agot oida, "Enadaij nou rua rija jeskaseda ringk maat guru. Iwa ita maat gu rua jeskaseda rit ojgomu."
40014017	Tina rua ragot oida, "Akeina, mefmen roti ofog cinja jera mos orijka ojgomu."
40014018	Beda Yesus agot oida, "Beda bita maat koma gu Didif."
40014019	Beda Ofa obk rusnok jeskaseda riker gu meskeingg efen. Beda Ofa eita roti ofog cinja jera mos orijka, noba Ofa eyajga gu mebaga. Beda Ofa ois oufamofa gu Allah rot maat insa koma. Beda Ofa ekeba maat insa koma dogdog gu efen ruforoker. Beda ruforoker rikeba maat insa koma gu rusnok rufoukou jah suma.
40014020	Rusnok koma rint maat onjoros ereya rua fob. Beda Yesus efen ruforoker ruhoturu maat ofod sons deika ongga ok morungga eteb setka kungkob erfeka.
40014021	Noba runer ongga rint maat gij mona insa koma bera erek rufok ribu cinja. Koma erek runofosut rujaga jera riser ongga rit mar gij mona insa koma tein guru.
40014022	Nou ongga koma oisa fob beda Yesus obk efen ruforoker jeskaseda rifef meg beda rukag rot Ofa jah meren enama. Beda Ofa obk rusnok rufoukou insa koma jah rerin monuh.
40014023	Nou ongga Ofa obk rusnok insa koma fob, beda Ofa eja jah memaga ofog oduma jeskaseda om eiteij gu Allah jah suma. Nou motu fob beda Yesus eker gu esinsa jah suma.
40014024	Beda gij aras insa koma bera Yesus efen ruforoker ricira yes gij meg fob. Mof eteb edi rua doska, noba meren ofog omotoijma erek aksa tein.
40014025	Erek mona efen en beda Yesus ecira aki esij mei odog skoita efen ruforoker.
40014026	Nou ongga rua rik Ofa ecira esij mei odog erek koma beda rua ragerir mar rot rudou ongga rimeesa eteb, jeska rua rusujohu rot oida Yesus bera efena ofogog ongga enen skoita rua.
40014027	Beda Yesus ois gu rua oida, "Iwa inemeesa guru, jeska Didif Yesus bera kef."
40014028	Beda Petrus agot oida, "Tuhan, erek Bua bera Yesus rot tenten, beda buis gu didif jeskaseda din skoita Bua esij mei odog kef tein."
40014029	Beda Yesus ois gu ofa oida, "Bua bin." Jefeda Petrus ojuj jeska meg noba ecira esij mei odog skoita Yesus.
40014030	Tina nou ongga ofa ek rot oida mof eteb ros, beda ofa odou emeesa deika fogora ojuj gij mei. Beda ofa agerir skoita Yesus, "Tuhan, buskotu didif jeska mei ebeirens!"
40014031	Beda ainsa koma tein, Yesus agei Petrus jeskaseda ofa onojuj gij mei guru. Beda Ofa agot, "Teinefa fogora bua bimeesa erek komo. Erek budou onororu Didif rot ahais enesei."
40014032	Beda goga goira gij meg insa koma, noba ainsa koma tein mof aha toumou.
40014033	Beda Yesus efen ruforoker rugif gu Ofa gij meg koma. Rua ragot oida, "Bua bera Allah efen efesa rot tenten."
40014034	Erek koma beda Yesus jera efen ruforoker rifef meg egens insa koma onjoros rinsaga gu monuh Genesaret.
40014035	Rusnok jah suma rijginaga rot oida Ofa bera Yesus ongga en fob. Jefeda rua ruis gu rusnok rejrej monuh insa koma jeskaseda rumorka rerin rusnok ongga marenir skoita Yesus.
40014036	Noba rua ongga marenir rineya ruis gu Yesus jeskaseda rua rahtec Ofa efen meisoufa ojgomu. Beda rua ongga rita mar erek koma bera risma eskeira tein fob.
40015001	Nou ongga koma oisa fob beda rusnok Yahudi ongga ebic Farisi jera rineya ongga erek Guru-Guru agama rin jeska kota Yerusalem.
40015002	Beda rua rijeka gu Yesus oida, "Teinefo fogora Bua bebin ruforoker runororu mar ongga mifmin mimower erebent rot sis fob guri. Jeska bebin ruforoker runot rerin ritma jeni mifmin mimower ranggot rot fogora rit maat guru!"
40015003	Beda Yesus agot gu rua oida, "Tina iwa tein bera ineita mar jeni ongga Allah anggot rot guru jeskaseda iwa iroru mar ongga iwa isinsa yuftuftu rot ojgomu.
40015004	Jeska Allah agot rot oida, 'Yugif gu yeyin ika jera isu ojgomu.' Noba Ofa agot tein oida, 'Rusnok ongga ragot mar ofogog skoita rerin rika jera rusu bera rimagos rot ojgomu.'
40015005	Erek koma noba Allah agot oida, erek rusnok rerin mar ongga adaij nou beda rua rufij rerin riker jera rusir rot ojgomu. Tina rusnok rineita mar koma jeni guru. Jeska iwa yuftuftu rot oida, erek rua rita rerin mar gu Allah ojgomu,
40015006	beda rua runofij rerin riker jera rusir tein deika guru. Jefeda koma erek rua ringkirsa rot mar ongga Allah anggot insa koma rot rerin riker jera rusir jeskaseda ruroru mar ongga iwa yuftuftu rot ojgomu.
40015007	Mar ongga iwa yuftuftu rot bera erek oska eteb ojgomu. Jeska koma onororu jeni Allah oga jinaga guru. Mar ongga nabi Yesaya anggot jeska Allah osok gij iwa sis fob bera erek tenten ojgomu. Jeska ofa agot rot oida,
40015008	'Allah agot oida, "Rusnok Israel kef rugif gu Didif rot ruga ongga eyejkita, tina rudou efesi onororu Didif rot tenten guru.
40015009	Jefeda enadaij nou rua rugif gu Didif guru. Jeska rua ruftuftu mar ongga en jeska risinsa rudou efesi ojgomu. Noba mar insa koma onofij rua jinaga guru." ' "
40015010	Erek koma beda Yesus ohoturu rusnok rufoukou jah suma, beda Ofa agot gu rua oida, "Iwa ig duga rot iskusk jeskaseda idou ebriyi gij efen ofou ojgomu.
40015011	Mar ongga oira gij rusnok rawesi bera onotunggom rua erek oska jeni erek mifmin agama erebent agot rot guru. Tina mar ongga orogna jeska rusnok rawesi bera ongga orotunggom rua erek oska jeni mifmin agama erebent ojgomu."
40015012	Erek koma beda Yesus efen ruforoker rin skoita Ofa noba ragot gu Ofa oida, "Mar ongga Bua banggot insa koma otunggom rua ongga ebic Farisi rudou okum rot."
40015013	Beda Yesus agot oida, "Rua ongga Farisi insa koma bera erek marfok ongga Akeina ongga engker gu mebaga enerefa guru. Jefeda Ofa omoku marfok insa koma jeska mebi beda eij jeska si.
40015014	Iwa inosujohu rot rua deika guru. Jeska rua bera erek rusnok ongga riteij ofou ongga rinja okag rot rusnok enjgineg ongga riteij ofou tein ojgomu. Jefeda rua nomnaga rimesiri gij mebi efesi si."
40015015	Beda Petrus agot oida, "Akeina, mar ongga Bua binefesij insa koma bera efen ofou erek meidu?"
40015016	Beda Yesus agot oida, "Iwa idou osumsumu ros ei.
40015017	Teinefa fogora idou enebriyi gij mar insa koma efen ofou enesi. Mar koma efen ofou bera erek kef: Mar ongga oira gij rusnok rawesi bera eja jah rerin rutkonu ojgomu. Beda mar koma orogna jeska rua gij mona ongga rua ribeyi rot ojgomu.
40015018	Tina mar ongga orogna jeska rusnok rawesi bera en jeska rudou efesi ojgomu. Noba koma bera orotunggom rua erek oska jeni agama erebent agot rot tein.
40015019	Jeska mar ongga rusnok rutunggom ongga erek ofogog bera en jeska rudou efesi ojgomu. Mar koma bera erek rusnok ongga ragob rusnok enjgineg ni, risiri jera egema efen mohona ni, risiri morototuma ni, rukoreka mar jeska rusnok enjgineg ni, rucuwei mar gu rusnok enjgineg ni, ruhurmei mar rot rusnok enjgineg ni.
40015020	Mar insa koma bera ongga otunggom rusnok erek oska ojgomu. Tina erek rusnok rit maat rot rerin ritma ongga runot enesi, beda koma onotunggom rusnok erek oska jinaga guru."
40015021	Nou ongga Yesus emfesij rot mar insa koma oisa fob, beda Ofa eja jah monuh egens ongga angh doida kota Tirus jera kota Sidon.
40015022	Ojaga egens ongga erek Yahudi guru noba ongga ojga jeska monuh Kana bera eker jah suma. Ofa en skoita Yesus noba ebisa gu Ofa oida, "Bua ongga bera erek raja Daud efen efesa, bucunc budou ongga okora rot didif. Jeska efena ofogog oira gij edesa ojaga egens efen odou efesi fob. Noba efena ofogog insa koma otunggom ofa fogora eita efera okora eteb rot."
40015023	Tina Yesus enagot mar egema tein sons skoita ofa guru. Beda Yesus efen ruforoker rin skoita Yesus noba agot gu Ofa oida, "Bua bubk ojaga egens jeskaseda eja jeska mimifo. Jeska ofa ororu mimif noba agerir mar insa koma ojgomuja fogora modou eskes rot fob."
40015024	Beda Yesus agot oida, "Allah obk Didif jeskaseda dufij Ofa efen rusnok Yahudi ongga rirek domba-domba ongga riseiseifa ojgomu."
40015025	Beda ojaga egens koma es okeibi gu mebi jah Yesus odou noba agot oida, "Tuan, bufij didif rot dedin edesa ojaga egens koma ojgomu."
40015026	Beda Yesus agot oida, "Ruforokai rint maat sismeni onjoros maat insa koma ereya rua fog. Jeska enadaij nou rusnok rita maat insa koma jeska ruforokai fogora rij gu mes guru."
40015027	Beda ojaga egens koma agot oida, "Tuan, koma bera tenten ojgomu. Tina mes tein ongga engker gu meja owohoh ongga efen ebirfaga ent maat esij bera et maat oskiyai ongga ensiri jeska meja insa koma tein."
40015028	Beda Yesus agot gu ofa oida, "Ojaga, budou ororu Didif rot tenten fob. Jefeda mar ongga bua buis rot gu Didif bera bimesma si." Beda ainsa koma tein ojaga egens koma efen efesa bera eita eskeira fob.
40015029	Erek koma beda Yesus eja jeska monuh insa koma, beda Ofa ecira gu meren Galilea efembra. Beda Ofa osok gij memaga ofog oduma noba eker jah suma.
40015030	Beda rusnok rufoukou rin skoita Ofa jah suma. Rua ruroun rerin rusnok ongga marenir erek riteij ofou ni, raki emageima ni, rusnok ongga rinagot mar guru ni, jera rusnok ongga marenir rot mar enjgineg tein ni skoita Yesus. Beda Ofa eita eskeira gu rua nomnaga.
40015031	Rusnok jah suma rudou oubsaha eteb jeska rua rik oida rusnok ongga osumu sis fob bera ragot mar ni, rua ongga rifaga oskukwok bera rita eskeira fob ni, rua ongga raki emageima bera ricira raki ni, rua ongga riteij ofou bera rik mar koisoisa ni. Jefeda rua nomnaga risitit mar gu Allah ongga efen rusnok Israel.
40015032	Erek koma beda Yesus ohoturu efen ruforoker beda agot gu rua oida, "Didif dudou okora rot rusnok jah sif, jeska rua ringker jera Didif jah sif gij mona orgomu fob, tina rinet maat egema tein enesi. Didif dunodou os dubk rua sons jah rerin monuh enesi, jeska rifaga erek eriaga fob, jefeda erek rumosra gu moroju."
40015033	Beda Ofa efen ruforoker ragot oida, "Mifmin maat gij monuh ongga owowa kef jeskaseda mita gu rua nomnaga bera enadaij jinaga guru."
40015034	Beda Yesus ejeka gu rua oida, "Yeyin roti ofog egaho?" Beda rua ragot oida, "Mefmen roti ofog cinja erfeka jera mos erek oskiyai ojgomu."
40015035	Jefeda Yesus obk rusnok rufoukou jah suma jeskaseda riker gij meskeingg efen.
40015036	Beda Ofa eita roti ofog cinja erfeka jera mos insa koma noba ois oufamofa eteb skoita Allah rot maat insa koma. Beda Ofa ekeba maat insa koma dogdog skoita efen ruforoker. Beda efen ruforoker rikeba maat insa koma skoita rusnok rufoukou jah suma.
40015037	Beda rusnok koma nomnaga rit maat onjoros maat ereya rua fob. Beda Yesus efen ruforoker ruhoturu maat ofod ongga ok morungga eteb erek cinja erfeka.
40015038	Noba runer ongga rint maat gij mona insa koma bera erek ribu tohkuru. Noba rugun rujager jera riser ongga rint maat insa koma bera erek ekirsa deika.
40015039	Beda Yesus obk rusnok insa koma sons jah rerin monuh noba Ofa eifef meg egens beda eja jah monuh egens ongga ofoka Magadan.
40016001	Rusnok jeska ebic Farisi jera rineya ongga Guru-Guru agama rin skoita Yesus jeskaseda rijeka gu Ofa rot mar. Tina rua rudou os rucunc Ofa erek oska rot mar ongga Ofa otunggom ojgomu. Jefeda rua ruis gu Ofa jeskaseda Ofa otunggom mar onswos egens ongga orocunc rot oida Ofa bera en jeska Allah rot tenten.
40016002	Beda Yesus oroun gu rua oida, "Giskini, nou mona ongga mowa ensiri gij, beda iwa ijginaga rot oida monog bera mos enes guru, jeska mocgoj ofog eja fob.
40016003	Noba gij rahah beda iwa ijginaga rot oida ai juens mos emes jeska mocgoj ofoukou fob. Iwa ik mebaga beda iwa ijginaga rot oida mos emes era enes guru. Tina teinefa fogora idou enebriyi gij mar ongga Didif dutunggom guri. Jeska mar koma bera orocunc rot oida mona ongga Allah ofoka ereij keingg efen rusnok ensaga doida fob.
40016004	Rusnok ongga riker gij mona ebeibeyaif bera rerin rudou ongga ofogog, noba rua runororu Allah rot tenten jinaga guru. Iwa yuis gu Didif jeskaseda ducunc mar onswos egens nou iwa. Didif dunocunc mar onswos egema tein nou iwa guru. Tina mar onswos egens ongga iwa imek rot bera morototuma erek mar onswos ongga Allah oncunc rot Yunus gij mona ongga ofa engker gij mos eteb efesi nou mona orgomu sis fob ojgomu." Beda Yesus eja jeska rua.
40016005	Gij mona ongga Yesus jera efen ruforoker rija jah meren enama, beda rua runorka roti ofog egema deika guru jeska rudou ofoj joug rot.
40016006	Beda gij mona insa koma Yesus agot gu rua oida, "Iwa yut joug idou efesi ahais jeska rua ongga ebic Farisi jera ebic Saduki rot rerin roti efed ongga orok mokcin roti ofog nomnaga."
40016007	Beda rua ragot moguma oida, "Ofa agot mar erek insa koma jeska memef monorka roti ofog egema guru ei."
40016008	Yesus ejginaga rot mar ongga rua ranggot moguma insa koma fob, jefeda Ofa agot gu rua oida, "Teinefa fogora iwa inagot mar moguma osok gij roti erek komo. Erek idou onororu Didif rot tenten enesei.
40016009	Iwa idou enebriyi gij rot dedin owesa efek enesei. Gij mona ongga Didif dikeba roti ofog cinja nou rusnok runer rufok ribu cinja sis fob, beda iwa ihoturu maat insa koma efen ofod erek ofoukou doska.
40016010	Noba gij mona ongga Didif dikeba roti ofog cinja erfeka nou rusnok runer rufok ribu tohkuru fob, beda gij mona insa koma iwa ihoturu maat koma efen ofod ofoukou doska tein.
40016011	Iwa ik mar onswos ofoukou ongga Didif duntunggom fob. Jefeda teinefa fogora iwa idou enebriyi gij rot oida mar ongga Didif danggot insa koma rot bera osok gij rusnok ongga ebic Farisi jera Saduki tein guri. Mar koma bera onosok gij roti guru. Jeska Didif danggot rot oida, iwa yut joug idou efesi ahais rot rua ongga ebic Farisi jera ebic Saduki rot rerin roti efed ongga orok mokcin roti ofog nomnaga."
40016012	Erek koma beda Ofa efen ruforoker rijginaga rot oida Ofa eneisisi joug rua rot rusnok ebic Farisi jera ebic Saduki rerin roti efed guru. Tina koma erek orocunc rot oida Ofa eisisi joug rua rot mar ongga ofogog ongga rusnok ebic Farisi jera ebic Saduki ruftuftu rot ongga orok mokcin rusnok rufoukou.
40016013	Yesus eja jah monuh egens ongga angh doida kota Kaisarea Filipi. Beda Ofa ejeka gu efen ruforoker oida, "Rusnok ragot oida Didif, ongga Rusnok Efesa, bera idu?"
40016014	Beda rua ruroun oida, "Rineya ragot oida Bua bera Yohanes Pembaptis. Noba rineya ragot oida Bua bera erek nabi Elia ongga efena ebah sons deika fob. Noba rineya ragot oida Bua bera erek nabi Yeremia jeska mona ongga sis eteb fob."
40016015	Beda Ofa ejeka gu rua oida, "Iwa isujohu rot oida Didif bera erek idu?"
40016016	Beda Simon Petrus oroun oida, "Bua bera Kristus egens koma ongga emen. Jeska Bua bera Allah efen ebesa. Noba Ofa bera ongga efena ebah rot ah aibin."
40016017	Beda Yesus agot oida, "Simon, oufamofa eteb rot bua ongga Yona efen efesa! Jeska mar ongga bua banggot insa koma rot tenten bera rusnok enjgineg runoftuftu rot gu bua guru. Tina Akeina Allah ongga engker gu mebaga bera oncunc rot mar insa koma gu bua fob ojgomu.
40016018	Jefeda Didif dagot gu bua Petrus rot oida bua bimerek mamu egens ongga ahais. Noba Didif dimei dedin Mod Ari egens esij mamu ongga ahais koma si. Noba erek dedin rusnok rineya rimagos tina dedin rusnok Mod Ari rineya ongga rimeker rot ahais ojgomuja.
40016019	Didif dimeita owesa efek eteb gu bua erek osnok egens ongga agei gusin nou montoj ongga ohoda jeska mebaga. Noba mar ongga bua biyahehir joug gu mebif bera emah erek koma gu mebaga tein. Noba mar ongga bua buitij rot gu mebif bera emah erek koma gu mebaga tein."
40016020	Erek koma beda Yesus eyahehir joug efen ruforoker jeskaseda rinagot gu rusnok enjgineg rot oida Ofa bera Kristus egens koma ongga emen guru.
40016021	Osokeij mona insa koma bera Yesus agot rot tomnomna gu efen ruforoker oida, "Didif dimeja jah kota Yerusalem. Beda ebirfager Yahudi jera ebirfager imam-imam jera Guru-Guru agama rimeita mar okum gu Didif fogora difera okora eteb rot. Beda rusnok rimagob Didif, tina gij mona orgomu deika, beda Didif dimedebecki sons jeska dagos si."
40016022	Erek koma beda Petrus agot gu Yesus oida, "Tuhan, didif duis gu Allah jeskaseda rua rineita mar ongga oska insa koma gu Bua jinaga guru!"
40016023	Beda Yesus agot teisis gu Petrus oida, "Setan, bua bija jeska Didif ojgomu! Bua budou os biragou joug moroju ongga Didif dimecira gij ojgomu. Mar ongga bua busujohu bera enen jeska Allah guru. Mar koma bera en jeska rusnok rudou efesi ojgomu."
40016024	Beda Yesus agot gu efen ruforoker oida, "Osnok egens ongga odou os ororu Didif erek dedin oforoka egens, beda ofa onosujohu rot mar ongga ofa esinsa ondou os rot ojgomu guru. Tina ofa esejah odou efesi rot mar ongga eita efera okora gu ofa erek osnok egens ongga ok mega salib fogora eita efera okora noba anggos tumu tein. Ofa eita mar erek koma beda ororu Didif ojgomu.
40016025	Jeska osnok egens ongga osujohu rot esinsa efen eiteij ah ojgomu noba onororu Didif guru, beda efen eiteij ah koma emeseiseifa si. Tina erek osnok egens efen eiteij ah eseiseifa, jeska ofa ororu Didif, beda ofa koma emesma eiteij ah ongga ah aibin si.
40016026	Noba erek osnok egens ohoturu mar ofoukou nou efen eiteij ah kef, tina ofa enesma eiteij ah ongga efeinah guru, jeska ofa onororu Didif guru, beda mar ongga ofa onghoturu insa koma onofij ofa tein jinaga guru. Ofa eneita mar egema tein jeskaseda eita eiteij ah ongga efeinah insa koma guru.
40016027	Jeska Didif, Rusnok Efesa, bera emen rot owesa efek jera Akeina efen malaikat-malaikat tein. Beda Didif dimeita ofons gu rusnok ororu jeni rerin rita mar fob.
40016028	Ongga tenten bera, rusnok rineya rufoukou jah sif rinagos guru onjoros rua rik Didif, Rusnok Efesa, din rot owesa efek erek raja egens."
40017001	Gij mona ongga cinja erfens deika beda Yesus oroun Petrus jera Yakobus jera efen mokosa Yohanes jah memaga ofos. Beda rua riker gu risinsa jah suma.
40017002	Yesus efen ruforoker insa koma rik Ofa tina efen efaga eja erek toga. Ofa efen osum eisa eteb erek mowa. Noba efen meisoufa eja erek ebsi komowa ongga eisa eteb tein.
40017003	Beda rua rik nabi Musa jera nabi Elia jeska mona ongga ensis gefesij mar jera Yesus.
40017004	Jefeda Petrus agot gu Yesus oida, "Tuhan, ongkoska eteb nou mimif miker jah sif. Erek Bua budou os rot beda didif dumotunggom modwok orgomu. Egens nou Bua, egens nou Musa, noba egens nou Elia tein."
40017005	Askesi Petrus agot mar insa koma ros, beda mocgoj ofog egens ongga eisa eteb en noba ocohun rua. Beda rua rig oga egens jeska mocgoj koma ongga agot oida, "Ofa kef bera dedin edesa ongga dudou okora eteb rot. Noba Didif dudou eskeira eteb rot Ofa tein. Iwa ig mar ongga Ofa agot rot ojgomu."
40017006	Nou ongga Yesus efen ruforoker rig oga egens insa koma, beda rua rimeesa eteb rot. Jefeda rua rugif fogora rudou rurohu mebi morototuma ojgomu.
40017007	Beda Yesus en skoita rua noba ahtec rua. Beda Ofa agot oida, "Iwa idebecki ojgomu. Iwa inemeesa rot guru."
40017008	Jefeda rua rik, tina Yesus esinsiyai bera ot jah suma. Rua rinek rusnok egema jah suma deika guru.
40017009	Nou ongga rua runjuj jeska memaga fob, beda Yesus eyahehir joug rua oida, "Iwa inagot rot mar ongga iwa ingk insa koma gu rusnok enjgineg enesi. Tina gij mona ongga iwa ik Didif, Rusnok Efesa, dindebecki jeska dagos fob, beda iwa ifesij rot mar insa koma gu rusnok ojgomu."
40017010	Erek koma beda Yesus efen ruforoker rijeka gu Ofa oida, "Akeina, rua ongga Guru-Guru agama ruftuftu rot oida nabi Elia jeska mona ongga ensis bera emen sismeni, beda Kristus egens koma ongga Allah omobk bera emen tein. Rua ruftuftu mar insa koma rot meidu?"
40017011	Beda Yesus oroun oida, "Ofa ongga erek nabi Elia bera enen rot sismeni ojgomu. Beda ofa omoftuftu rusnok jeskaseda ruroun Kristus egens koma.
40017012	Tina ongga tenten bera, osnok egens koma ongga erek Elia bera en fob, noba rusnok runororu ofa guru. Rua rita mar ongga oska skoita ofa ojgomu. Jefeda erek koma tein, rua rimeita mar ongga oska skoita Didif ongga Rusnok Efesa tein si."
40017013	Erek koma beda Yesus efen ruforoker rudou ebriyi gij rot oida mar ongga Ofa emfesij insa koma bera osok gij Yohanes Pembaptis ongga en rot owesa efek erek nabi Elia efen sis fob.
40017014	Nou ongga Yesus jera efen ruforoker insa koma ruksons skoita rusnok gij monuh insa koma, beda osnok orna egens en skoita Yesus noba es okeibi gu mebi.
40017015	Beda ofa agot gu Yesus oida, "Tuan, bucunc budou ongga okora rot dedin edesa. Jeska ofa efen efaga oskukwok, beda ofa esiri gij mah era gij mei tein ojgomuja.
40017016	Didif duroun ofa skoita bebin ruforoker jeskaseda rua rita eskeira gu ofa. Noba rua rireni, tina guru. Ofa erek oskukwok ojgomu ros."
40017017	Beda Yesus agot oida, "Didif dingker jera iwa erek dektek fob, tina iwa idou onororu Didif rot tenten enesei. Iwa ineita mar rot tenten enesei. Iwa iroun oforoka orna egens koma skoita Didif ojgomu."
40017018	Beda Yesus agot joug efena ofogog ongga engker gij oforokai egens koma odou efesi, beda ainsa koma tein efena ofogog orogna jeska ofa beda ofa, beda oforoka egens koma eita eskeira fob.
40017019	Nou ongga rusnok enjgineg rinja fob, beda Yesus efen ruforoker rin skoita Ofa. Beda rua rijeka gu Ofa oida, "Akeina, memef magot joug efena ofogog insa koma tein fob, tina ofa onougif gu mefmen moga guru. Koma rot meidu?"
40017020	-
40017021	Beda Yesus agot oida, "Efena ofogog insa koma onougif gu yeyin yuga guru jeska idou onororu mar ongga Didif dumftuftu gu iwa rot tenten enesi. Jeska erek osnok egens ororu mar insa koma rot tenten erek ai ojgomai tein, beda koma omofij ofa fogora adaij nou ofa otunggom mar meidu ongga ofa odou os rot owesa efek eteb doska si."
40017022	Gij mona ongga Yesus jera efen ruforoker rumohoturuma gu monuh Galilea fob, beda Yesus agot gu rua oida, "Gij mona ongga ai juens emen beda rusnok rimaha Didif, Rusnok Efesa skoita rusnok enjgineg.
40017023	Beda rua rimagob Didif. Tina gij mona orgomu deika, beda Didif dimedebecki fogora difena ebah sons si." Nou ongga Yesus efen ruforoker ringg mar insa koma beda rudou okum noba okora rot ojgomu.
40017024	Gij mona ongga Yesus jera efen ruforoker rinsaga gu kota Kapernaum, beda rusnok ongga ruhoturu pajak jeska rusnok Yahudi nou Mod Allah bera rin skoita Petrus. Beda rua rijeka gu ofa oida, "Bebin Guru Yesus koma bera oh pajak nou Mod Allah tein ei era gurei?"
40017025	Beda Petrus oroun gu rua oida, "Yo, Ofa tein oh pajak ojgomu." Nou ongga Petrus oira gij mod efesi jah suma, beda Yesus ejeka gu ofa oida, "Simon Petrus, idu bera ongga oh pajak skoita raja-raja ongga mebif efen? Rua ongga ringker gij raja efen monuh bera ruh pajak gu rua ei, era rusnok rusodosa ongga ringker gij raja-raja rineya rerin monuh bera ruh pajak gu raja-raja ojgomu ei?"
40017026	Beda Petrus oroun oida, "Rua ongga rusodosa bera ruh pajak ojgomu." Beda Yesus agot oida, "Erek koma jefeda rusnok ongga ringker gij monuh insa koma bera runoh pajak guru.
40017027	Tina erek mimif munoh pajak skoita rusnok insa koma guru, beda rudou okum skoita mimif ojgomu. Jefeda bua bija jah meren noba buhca mos jah suma. Beda mos ongga bua bagei rot sismeni bera buhoda efen awesi. Beda bua bimek fifi gij mos koma awesi si. Beda bua burka fifi koma gu Mod Allah, beda buh pajak skoita rua ojgomu."
40018001	Gij mona insa koma bera Yesus efen ruforoker rijeka gu Ofa oida, "Idu jeska memef bera ongga emesma ofoka ongga aksa ekirsa jeska rineya gij mona ongga Allah ofoka ereij keingg rusnok fob?"
40018002	Nou ongga Yesus eg mar insa koma beda Ofa oroun oforokai egens jeskaseda ot desi Ofa jah rua rudou.
40018003	Beda Ofa agot gu rua oida, "Ongga tenten bera erek iwa ineita mar rot idou efesi ongga erek ruforokai rerin rudou efesi guru, beda iwa inoira jera rusnok ongga Allah ofoka ereij keingg jinaga guru.
40018004	Jeska rusnok ongga ruin keingg rudou efesi erek eriaga morototuma erek ruforokai rerin rudou ongga eriagamaga, rua bera ongga rimesma rufoka ongga aksa eteb gu mebaga.
40018005	Noba osnok egens ongga oroun rusnok ongga rita mar rot rudou ongga eriaga erek ruforokai rerin rudou ongga eriaga, beda koma erek rua ruroun Didif tein."
40018006	Beda Yesus agot deika oida, "Erek koma tein, erek osnok egens otunggom mar skoita rusnok ongga ruroru Didif erek oforokai egens kef, fogora rua runororu Didif deika guru, beda Allah omofra okum mar eteb doska keingg osnok egens koma rot si. Mar egema tein ongga rusnok rita gu ofa rot bera enerek mar okum ongga Allah emeita gu ofa rot guru.
40018007	Okum rot rusnok mebif, jeska mar ongga oroku rusnok rudou efesi fogora runororu Allah oga deika guru bera enahuma ojgomuja. Tina osnok egens ongga otunggom mar insa koma fogora rusnok enjgineg runororu Allah efen oga deika guru, beda Allah omofra okum mar eteb doska keingg ofa insa koma si.
40018008	Noba erek mar ongga angh gij idou efesi oroku iwa jeskaseda ira yeyin itma irotunggom mar ongga oska, beda isuna rot mar insa koma jeska idou efesi sismeni fog ojgomu. Koma erek osnok egens ongga eris efen etma jeskaseda eneita mar ongga oska insa koma guru. Erek koma tein, erek mar ongga angh gij idou efesi oroku iwa jeskaseda icira yaki jah monuh enjgineg fogora itunggom mar ongga oska, beda iwa isuna rot mar insa koma jeska idou efesi sismeni fog ojgomu. Koma erek osnok egens ongga eris efen aki jeskaseda onotunggom mar ongga oska insa koma guru. Oufamofa ekirsa rot rua insa koma ongga riris ritma era raki egens jeskaseda rineita mar ongga oska guru. Jeska rua bera ongga rimesma eiteij ah ongga efeinah ojgomu. Jeska rusnok ongga runosuna rot mar ongga oska insa koma jeska rudou efesi rot sismeni fog guru, tina rua ruroru mar koma ojgomu, beda Allah emeij rua gij mahmei meren rot si.
40018009	Noba erek mar ongga angh gij idou efesi oroku iwa jeskaseda ita mar ongga oska ongga iwa ik gu iteij, beda iwa isuna rot mar insa koma jeska idou efesi sismeni fog ojgomu. Koma erek osnok egens ongga oku efen eiteij egens jeskaseda eneita mar ongga oska ongga ofa ek guru. Iwa itunggom mar erek koma tein jeskaseda imesma eiteij ah efeinah ojgomu. Beda Allah eneij iwa gij jah mahmei meren guru."
40018010	-
40018011	Beda Yesus agot deika oida, "Jefeda iwa inocunc idou ongga oska skoita rusnok ongga rita mar rot rudou ongga eriagamaga erek oforokai egens kef guru. Jeska malaikat-malaikat ongga runt joug rusnok insa koma bera rerin owesa efek jeskaseda rifesij rot mar teisis skoita Allah gu mebaga osok gij mar insa koma."
40018012	Beda Yesus agot rot mar orocunc erek kef oida, "Osnok egens ont joug efen domba-domba ongga erek wuntin egens. Tina ofa efen domba egens ongga eja eseiseifa jeska ofa. Beda ofa odou okora eteb rot domba egens koma jefeda ofa eja jeska domba-domba setka cinja tohkuru noba cinja tohkuru insa koma, beda ofa ohca domba egens ongga eseiseifa.
40018013	Gij mona ongga ofa ek efen domba egens koma, beda ofa odou efaga ouka eteb rot domba egens ongga ofa ensma sons fob.
40018014	Erek koma tein, dedin Akeina ongga eker gu mebaga bera odou os rot oida efen rusnok erek ai egens tein, ongga rudou eriaga erek ruforokai rerin, jeskaseda rineja eseiseifa guru."
40018015	Beda Yesus agot deika oida, "Erek yeyin ihuj egens ongga eita mar ongga oska skoita iwa, beda iwa ija skoita ofa noba yagot gu ofa rot mar insa koma ojgomu. Noba erek ofa oitij rot mar ongga iwa yanggot rot, beda koma erek imohujma sons deika fob.
40018016	Tina erek ofa okoja rot mar ongga iwa yanggot gu ofa rot ojgomu, beda iwa ija sons skoita ofa morototuma jera osnok egens era egeka deika jeskaseda ifesij mar jera ofa rot ojgomu. Ita mar erek koma jeskaseda goga ongga insa koma tein goftuftu gu osnok egens koma rot efen mar ongga oska tein. Jeska koma ororu jeni erek runggu gij Mar Efeyi Ebsi rot fob.
40018017	Noba erek ofa onoitij rot mar ongga goga goftuftu rot gu ofa guru, beda iwa ifesij rot ofa efen mar ongga oska insa koma skoita rusnok nomnaga gij Mod Ari. Noba erek ofa onoitij rot mar ongga rusnok Mod Ari ruftuftu gu ofa rot efen mar ongga oska guru, beda iwa ibes ifaga jeska ofa morototuma erek iwa ibes ifaga jeska rusnok ongga rinejginaga rot Allah guru, era erek iwa ebes ifaga jeska rusnok ongga ruhoturu pajak nou raja Kaisar tein ojgomu."
40018018	Beda Yesus agot gu efen ruforoka deika oida, "Didif dita owesa efek gu iwa jeskaseda mar ongga iwa iyahehir joug rot gu mebif bera angh erek koma gu mebaga tein. Noba mar ongga iwa yuitij rot gu mebif bera angh erek koma gu mebaga tein.
40018019	Noba ongga tenten bera, gij mona ongga gosnok gegeka jeska iwa gom geiteij morototuma rot mar egens gu Allah, beda dedin Akeina ongga engker gu mebaga bera emeita mar insa koma nou goga si.
40018020	Jeska gij mona ongga gosnok gegeka era rusnok rugomu rum riteij morototuma rot mar egens gu Allah, beda Didif diker gu rua rifekesa gij mona insa koma tein."
40018021	Nou ongga koma oisa fob beda Petrus en skoita Yesus noba ejeka gu Ofa oida, "Tuhan, erek dedin edohuj egens ongga otunggom mar ongga oska skoita didif fob, noba ofa eita mar koma ofosma ofoukou deika, beda didif dusuna rot ofa efen mar ongga oska insa koma erek ofosma egaho fogora dunosuna rot deika guru. Didif dusuna rot mar insa koma erek ofosma cinja erfeka ei?"
40018022	Beda Yesus oroun gu ofa oida, "Erek bua busuna rot ofa efen mar ongga oska erek ofosma cinja erfeka ojgomu, beda koma tein enadaij enesi. Bua bunofosut rot ofosma egaho erek koma guru. Tina busuna rot efen mar ongga oska koma ojgomuja ojgomu.
40018023	Jeska Allah ofoka ereij keingg rusnok erek kef: Gij mona juens bera raja egens ejeka joug efen ruforoker ongga rira ofa efen fifi sis fob jeskaseda rita sons gu ofa.
40018024	Rusnok ruroun oforoka egens jeska rua insa koma skoita raja egens koma. Oforoka egens koma era raja efen fifi erek juta ofoukou.
40018025	Tina oforoka egens koma efen fifi enadaij nou oh sons skoita raja egens koma jinaga guru. Jefeda raja egens koma oga ojga rot oida omohu ofa jera efen mohona jera efeser jera efen mareibra nomnaga tein skoita rusnok enjgineg jeskaseda esma efen fifi insa koma sons.
40018026	Erek koma beda oforoka egens koma es okeibi gu mebi beda erejgei gu raja egens koma oida, 'Tuan, bucunc budou efesi ongga okora rot didif fogora biker joug gu mona egema deika, beda didif dimedaga bebin fifi nomnaga sons gu bua si.'
40018027	Beda raja egens koma odou okora rot ofa jefeda ofa osuna rot mar okowu insa koma ongga ah gu oforoka egens koma. Jefeda ofa enedaga fifi insa koma sons deika guru. Beda ofa obk oforoka egens koma sons jah efen mod ojgomu.
40018028	Erek koma beda oforoka egens koma eja noba orodosu efen mohuj egens ongga era ofa efen fifi erek oskiyai sis fob. Beda ofa agei efen mohuj egens insa koma rot ahais beda ois gu ofa oida, 'Bua bidaga dedin fifi sons ebeibeyaif ojgomu!'
40018029	Beda mohuj egens koma esiri gu mebi beda erejgei gu oforoka egens koma oida, 'Edohuj, bucunc budou ongga okora rot didif ai juens deika, beda didif dimedaga bebin fifi sons gu bua si.'
40018030	Beda oforoka egens koma okoja rot mar ongga efen mohuj erejgei insa koma ojgomu. Tina ofa ois gu tentara egens jeskaseda ekris efen mohuj egens koma jah mod oskusk ojgomu. Beda ofa ah gij mod oskusk onjoros ofa oh oforoka egens efen fifi sons fob.
40018031	Nou ongga ruforoker enjgineg rig rot mar ongga ofa otunggom skoita efen mohuj egens insa koma fob, beda rua rudou okum eteb rot ofa. Jefeda rua rija skoita raja egens insa koma noba rifesij rot mar ongga oforoka egens koma ontunggom fob.
40018032	Jefeda raja egens koma ois gu oforoka egens koma jeskaseda oksons skoita ofa. Beda raja koma etaha joug ofa oida,' Bua bera erek dedin oforoka egens ongga oska ojgomu! Neeka bera didif dusuna rot mar okowu ongga angh gu bua, jeska bua birejgei gu didif rot ojgomu.
40018033	Didif duncunc dudou ongga okora rot bua fob, tina bua bunocunc budou ongga okora rot bebin obohuj egens koma guri!'
40018034	Raja egens koma otkonu oska eteb skoita efen oforoka egens insa koma. Jefeda ofa obk ofa jah mod oskusk jeskaseda ofa eker jah suma onjoros ofa oh raja efen fifi insa koma nomnaga sons fob ojgomu."
40018035	Beda Yesus agot deika oida, "Erek koma jefeda, erek iwa inosuna rot mar ongga oska ongga yeyin ihujir runtunggom skoita iwa fob guru, beda dedin Akeina ongga engker gu mebaga bera onosuna rot iwa yeyin mar ongga oska jinaga tein guru."
40019001	Nou ongga Yesus oftuftu rot mar insa koma oisa fob, beda Ofa eja jeska monuh Galilea beda ecira jah monuh Yudea ongga ah gu mei Yordan enama.
40019002	Rusnok rufoukou ruroru Ofa gij mona insa koma, jefeda Ofa eita eskeira gu rua ongga marenir jah suma.
40019003	Rusnok Yahudi rineya ongga ebic Farisi rudou os rijeka joug Yesus jeskaseda rucunc Ofa erek oska rot mar ongga Ofa oroun gu rua ojgomu. Jefeda rua rijeka gu Ofa oida, "Akeina, oisouska mifmin agama erebent bera runer ribes rerin ruhoner jeni risinsa rudou os rot ei era gurei?"
40019004	Beda Yesus oroun gu rua oida, "Iwa ik mar egens ongga runggu gij Mar Efeyi Ebsi sis fob juens deika ojgomu. Jeska mar egens koma agot rot oida gij mona ongga sismeni fob bera Allah otunggom runer jera rujager.
40019005	Beda Allah agot oida, 'Erek koma jefeda orna egens emeja jeska efen meka jera mosu noba Ofa eja erek egens jera efen mohona.'
40019006	Jefeda goga geneker rot godou ongga egeka deika guru. Tina godou efesi eja erek egens fob. Noba Allah bera ongga ebiedi goga godou erek egens fob. Jefeda enadaij nou rusnok enjgineg rita mar ongga orotunggom goga fogora gemekebema deika jinaga guru."
40019007	Beda rua ongga ebic Farisi insa koma rijeka gu Yesus deika oida, "Tina sis fob bera Musa agot gu mifmin mimower rot oida runer rugu gij surat egens ongga oncunc rot oida ofa ebes efen mohona, beda gemekebema ojgomu. Musa anggot mar insa koma rot meidu?"
40019008	Beda Yesus oroun oida, "Musa oitij rot oida yeyin imower ribes rerin ruhoner jeska rua ribirfaga ombrera ojgomu. Tina Allah onodou os mar erek koma gij mona ongga Ofa otunggom rusnok guru.
40019009	Jefeda erek orna egens efen mohona ongga ensiri jera orna egens enjgineg, noba ofa ebes efen mohona insa koma rot, beda koma onoska guru. Erek koma tina erek orna egens ebes efen mohona erek rourou ojgomu, noba ofa oskotu mohona ongga efeinah deika, beda ahah Allah eiteij koma bera erek ofa jera efen mohona ongga efeinah gesiri morototuma ojgomu fob."
40019010	Beda Yesus efen ruforoker ragot oida, "Erek koma jefeda ongga oufa ekirsa bera runer runoskotu rujager guru."
40019011	Beda Yesus oroun oida, "Enadaij nou runer nomnaga riker fogora runoskotu mohona guru. Tina rua ongga risma owesa efek jeska Allah bera rerin owesa efek rot fogora runoskotu rujager guru.
40019012	Jeska runer rineya bera runoskotu arja oisouska mar ongga erek toga toga. Runer rineya bera rifaga rineja erek egens jera ojaga egens guru, jeska rerin rifaga ongga enadaij nou guru. Noba rineya bera riris rerin rici ofongga jeska fob ojgomu, jefeda runoskotu arja guru. Noba runer rineya runoskotu arja guru jeskaseda rua rufij Allah ojgomu. Jefeda erek runer rerin owesa efek jeskaseda ruroru mar erek insa koma, beda rua rita mar erek koma fogora runoskotu rujager guru."
40019013	Rusnok rineya rurka rerin ruforoka rifes gu Yesus jeskaseda Ofa aha efen etma esij rua fogora ois gu Allah jeskaseda Ofa eita oufamofa gu ruforoka rifes insa koma. Tina Yesus efen ruforoker ritaha joug rusnok insa koma jeskaseda ruroun ruforoker koma jeska Ofa ojgomu.
40019014	Beda Yesus agot oida, "Iwa ineragou joug ruforoka rifes koma guru, tina yuitij rot rua rin skoita Didif ojgomu. Jeska rusnok ongga rita rudou efesi erek ruforoka rifes insa kef rerin rudou efesi bera rumoira jera rusnok ongga Allah ofoka ereij keingg."
40019015	Beda Ofa aha efen etma esij ruforoka rifes insa koma jeskaseda Allah eita oufamofa gu rua. Beda Ofa obk rua sons jah rerin mod.
40019016	Gij mona egema deika bera oforoka orna egens en skoita Yesus. Beda ofa agot oida, "Akeina Guru, didif dita mar ongga oufamofa erek meidu jeskaseda disma eiteij ah ongga efeinah?"
40019017	Beda Yesus oroun oida, "Bua bijeka gu Didif osok gij mar ongga erek oufamofa rot meidu? Allah ojgomu bera ongga oufamofa. Bua buroru mar nomnaga ongga Ofa anggot rot, beda bua bimesma eiteij ah ongga efeinah si."
40019018	Beda ofa ejeka gu Yesus oida, "Mar ongga Allah anggot rot bera erek meidu?" Beda Yesus oroun oida, "Allah agot oida inagob rusnok enjgineg guru ni, inesiri morototuma guru ni, inoukoreka mar guru ni, inohurmei mar rot rusnok enjgineg guru ni,
40019019	yugif gu yeyin iker jera isuir ni, ita idou ongga okora rot yeyin ihujir morototuma erek idou okora rot isinsa ni."
40019020	Beda orna egens koma agot oida, "Didif duroru mar insa koma nomnaga erek jeni fob. Jefeda didif dita mar egema tein erek meidu?"
40019021	Beda Yesus agot gu ofa oida, "Erek bua budou os bita mar ongga oufamofa rot tenten, beda buhu bebin mareibra nomnaga ojgomu. Beda bikeba bebin fifi insa koma gu rusnok ongga rufojingki ojgomu. Bita mar erek koma beda bua bimesma bufons ongga ongkoska eteb gu mebaga si. Beda buroru Didif ojgomu."
40019022	Nou ongga orna egens engg rot mar insa koma ongga Yesus anggot gu ofa fob, beda ofa oksons jah efen mod rot osum oskusk ojgomu. Jeska ofa bera erek orna mei ahta eteb.
40019023	Beda Yesus agot gu efen ruforoker oida, "Ongga tenten bera okum eteb nou rusnok ongga ruisum gij rerin mareibra ofoukou jeskaseda ruira jera rusnok ongga Allah ofoka ereij keingg.
40019024	Didif dagot juens deika oida, okum eteb nou unta efaga egens oira mohunu mos esta. Tina okum ekirsa nou rusnok ongga ruisum gij rerin mareibra ofoukou jeskaseda ruira jera rusnok ongga Allah ofoka ereij keingg ojgomu."
40019025	Nou ongga Yesus efen ruforoker rig rot mar insa koma, beda rua rudou oubsaha eteb. Jefeda rua ragot oida, "Jefeda Tuhan, idu bera omoira jera rusnok ongga Allah ofoka ereij keingg erek komo?"
40019026	Beda Yesus orumba gij rua beda agot oida, "Tenten, oisouska rusnok risinsa rerin owesa efek bera enadaij guru. Tina oisouska Allah efen owesa efek bera rusnok rimeita eiteij ah ongga efeinah si."
40019027	Beda Petrus agot oida, "Tuhan, memef maha mefmen mar nomnaga jah fob jeskaseda mororu Bua ojgomu. Jefeda memef memesma mar erek meidu?"
40019028	Beda Yesus agot gu rua oida, "Kef bera tenten oida, gij mona ongga Didif, Rusnok Efesa, dingker gu mebaga jeskaseda dufoka ereij keingg rusnok rot dufoka ongga aksa eteb, beda iwa ongga irek dedin ruforoker rufok setka kungkob erfeka bera imeker jera Didif jah suma tein. Beda iwa imofoka ereij keingg rusnok jeska Yahudi efen ebic setka kungkob erfeka si.
40019029	Rusnok nomnaga ongga raha rerin mod ni, mokoser jera meyeser ni, meka jera mosu ni, riser ni, rerin mekeni ni, jeskaseda ruroru Didif ojgomu, beda rua rimesma mar insa koma nomnaga rot ofosma wuntin egens ekirsa deika gij rerin riteij ah ainsa kef. Noba rua rimesma eiteij ah ongga ah aibin ojgomuja tein.
40019030	Tina rusnok ongga ruhca rufoka ongga aksa gij mona ebeibeyaif bera runofoka aksa gij mona ongga emen deika guru. Noba rusnok ongga runohca rufoka ongga aksa gij mona ebeibeyaif guru, rua bera rimesma rufoka ongga aksa gij mona ongga emen gij mona kahma si."
40020001	Yesus efesij rot mar ongga orocunc egens oida, "Mona ongga Allah ofoka ereij keingg rusnok bera erek kef: Gij mona juens erek rahah tentena osnok egens bera eja jeskaseda ruhca rusnok nou rufij ofa gij efen mekeni.
40020002	Ofa oitij nou oh rusnok koma rerin rufons erek fifi perak egens gij mona egens erek giskini. Beda ofa obk rua jeskaseda rifarur gij efen mekeni anggur.
40020003	Erek aras orgomu deika beda ofa eja jah pasar. Beda ofa ek rusnok egema deika jah suma ongga rerin rifarur enah guru.
40020004	Jefeda ofa agot gu rua oida, 'Iwa tein ija noba ifarur gij dedin mekeni, beda didif dumoh yeyin ifons ongga erek adaij nou si.'
40020005	Beda rua tein rija noba rifarur gij osnok egens koma efen mekeni. Erek mowa ot deis, beda ofa obk rusnok egema deika jeskaseda rifarur gij efen mekeni. Noba erek moworu fob, beda ofa obk rusnok egema deika jeskaseda rifarur gij efen mekeni.
40020006	Beda gij moworu insa koma erek aras cinja fob beda ofa ek rusnok egema deika gu pasar ongga rerin rifarur enah guru. Beda ofa agot gu rua oida, 'Iwa iker jah sif erek dektek fob rot meidu?'
40020007	Beda rua ragot gu ofa oida, 'Rusnok runofra memef jeskaseda mefarur nou rua enesi.' Beda ofa agot oida, 'Jefeda iwa ija gu dedin mekeni beda ifarur jah suma nou didif ojgomu.'
40020008	Ai juens deika beda erek motu fob. Jefeda osnok egens koma ois gu efen oforoka egens ongga ot joug rusnok ongga rifarur gij efen mekeni. Ofa agot gu efen oforoka egens koma oida, 'Buhoturu rusnok ongga rimfarur gij dedin mekeni fob, beda buh rerin rufons gu rua. Buh rufons skoita rua ongga rusokeij rifarur deisef erek moworu rot sismeni fog. Beda buh rufons skoita rua ongga rusokeij rifarur deisef erek mowa ot deis fob. Nou ongga koma oisa fob, beda buh rufons skoita rua ongga rusokeij rifarur deisef erek rahah tentena fob.'
40020009	Beda rusnok ongga rusokeij rifarur erek aras cinja gij moworu fob bera risma fifi perak egens erek rerin rufons.
40020010	Jefeda rua ongga rusokeij rifarur gij rahah tentena bera rusujohu rot oida rua rimesma fifi ekirsa jeska rua insa koma ongga rifarur erek mona estir si. Tina oforoka egens koma oh rua rerin rufons erek fifi perak egens tein ojgomu.
40020011	Rua rita rerin rufons insa koma rot rusum oskusk. Beda ruga erahah moguma rot jera osnok egens koma ongga efen mekeni.
40020012	Rua ragot oida, 'Rusnok koma bera rifarur gij bebin mekeni deisef erek aras egens ojgomu. Tina memef mefarur rot ahais gij bebin mekeni erek mona aksa eteb deisef fob. Teinefa fogora rua risma rufons ongga erek edamokuma jera mefmen mofons tein erek komo!'
40020013	Beda osnok egens koma oroun gu rua oida, 'Edohuji, didif dunorokrusa iwa rot yeyin ifons insa koma jinaga guru. Jeska rahah insa koma bera didif dagot gu iwa rot oida dumoh yeyin ifons erek fifi perak egens nou mona egens, noba iwa yuitij rot ojgomu fob.
40020014	-
40020015	Jefeda iwa ita yeyin ifons insa koma noba ija jah yeyin mod rot idou ongga eskeira ojgomu. Erek didif dudou os dita rusnok ongga rifarur gij mona estir fifi perak egens tein, beda enadaij nou iwa ita idou ongga oska skoita didif rot guru. Jeska didif duga eris rot mar insa koma ojgomu. Jefeda iwa ineita idou ongga ejisei rot rua jeska didif ducunc dudou ongga oufamofa skoita rua erek koma guru.' "
40020016	Beda Yesus agot rot omoisa oida, "Jefeda rusnok ongga ruhca rufoka ongga aksa gij mona ebeibeyaif bera gij mona ongga emen runofoka aksa deika guru. Noba rusnok ongga runohca rufoka ongga aksa gij mona ebeibeyaif guru bera rimesma rufoka ongga aksa gij mona kahma ongga emen si."
40020017	Askesi Yesus ecira jah kota Yerusalem, beda Ofa ohoturu efen ruforoker rufok setka kungkob erfeka ojgomu jeskaseda efesij mar gu rua.
40020018	Ofa agot oida, "Iwa ig Didif duga rot iskusk fog. Ebeibeyaif mimif minja jah kota Yerusalem. Beda rusnok jah suma rimaha Didif, Rusnok Efesa, gu ebirfager imam-imam jera ebirfager Guru-Guru agama si. Beda rua rumoga ojga rot oida Didif dagos ojgomu.
40020019	Beda rua rimaha Didif skoita rusnok ongga Yahudi guru. Rua koma bera rifena omoskoreta rot Didif ni, rimera marfeb rimangha Didif ni, beda rua rumotob Didif tumu mega salib ni, beda dimagos si. Tina gij mona orgomu deika fob, beda Didif dimedebecki sons jeska dagos si."
40020020	Zebedeus efen mohona en skoita Yesus morototuma jera ofa efen efeserga Yakobus jera Yohanes. Beda ofa ougif gu Yesus noba agot oida ofa odou os erejgei Yesus rot mar egens.
40020021	Beda Yesus agot gu ofa oida, "Bua budou os meidu?" Beda ofa agot oida, "Akeina, bagen gu didif rot oida dedin edeserga egens bera geker gu bugnosk noba gegema geker gu bigris gij mona ongga Bua bufoka ereij keingg rusnok erek raja fob."
40020022	Beda Yesus agot gu goga oida, "Goga godou enebriyi gij mar insa koma ongga gegan gosu erejgei gu Didif rot enesi. Goga goitij rot geita gefera okora eteb erek Didif dimeita difera okora eteb tein ei?" Beda goga gagot oida, "Magef maitij rot maita mar erek koma tein."
40020023	Beda Yesus agot gu goga oida, "Tenten, gij mona kahma beda goga gemeita gefera okora erek Didif si. Tina Didif dinagot rot idu ongga engker gu dugnosk jera digris guru. Jeska Allah esinsiyai bera ongga omocunc rot idu ongga emeker gu dugnosk jera ongga emeker gu digris."
40020024	Nou ongga Yesus efen ruforoker rufok setka ongga enjgineg rig rot mar insa koma fob, beda rua rudou okum skoita goga koma.
40020025	Jefeda Yesus ohoturu efen ruforoker nomnaga beda agot gu rua oida, "Iwa ijginaga rot oida rusnok ongga Yahudi guru rerin ebirfager ongga rut keingg rusnok koma rot rerin owesa efek eteb. Noba rua rufoka ereij keingg rusnok koma rot rufoka ongga aksa eteb tein.
40020026	Tina iwa ineita mar jah gu ifekesa erek ribirfager insa koma rita mar guru. Ongga tenten bera, osnok egens jeska iwa ifekesa ongga odou os esma ofoka ongga aksa jeska Allah, beda ofa oin keingg odou efesi sismeni fog, fogora ofij rusnok enjgineg tein.
40020027	Noba osnok egens ongga odou os jeskaseda Allah ofra efen ofoka erek aksa ekirsa jeska rineya, beda ofa ofij rusnok nomnaga ojgomu.
40020028	Jeska Didif, Rusnok Efesa, dinen jeskaseda rusnok enjgineg rufij Didif ojgomu guru. Tina Didif din jeskaseda dufij rusnok enjgineg. Noba Didif tein din jeskaseda daha disinsa gu rusnok ongga rufogog fogora rimagob Didif. Beda oisouska mar koma bera rusnok rufoukou rimesma eiteij ah ongga ah aibin."
40020029	Nou ongga Yesus jera efen ruforoker rinja jeska kota Yerikho, beda rusnok rufoukou ruroru Ofa tein.
40020030	Gij mona insa koma bera gosnok gegeka ongga geiteij ofou gengker gu moroju efembra. Rua rig jeska rusnok enjgineg oida ai juens beda Yesus emerabj goga. Jefeda goga gois rot goga eteb oida, "Tuano! Bua ongga bunjuj jeska raja Daud, bucunc budou ongga okora rot magefo!"
40020031	Rusnok enjgineg jah suma ritaha joug goga jeskaseda goga geker toumou ojgomu. Tina goga gois rot goga ongga eteb ekirsa deika oida, "Bua ongga bunjuj jeska raja Daud, bucunc budou ongga okora rot magefo!"
40020032	Beda Yesus ot jah suma noba ois gu goga jeskaseda gen skoita Ofa. Beda Ofa agot gu goga oida, "Goga godou os jeskaseda Didif dita mar meidu nou goga?"
40020033	Beda goga goroun oida, "Tuan, magef madou os jeskaseda Bua bita eskeira gu maiteij fogora mak mar ojgomu."
40020034	Yesus odou okora rot rua, jefeda Ofa ahtec goga geiteij. Beda ainsa koma tein goga geiteij erek eskeira noba gek mar fob. Beda goga tein gororu Ofa.
40021001	Yesus jera efen ruforoker rinsaga gu kota Betfage jera kota Betania ongga angh gu memaga ofos Zaitun. Kota egeka koma ah doida kota Yerusalem. Beda Yesus obk efen goforoka gegeka jeskaseda geja gokag rua.
40021002	Ofa agot gu goga oida, "Goga geja gokag memef modou jah kota Betfage ongga angh jah kendeja. Nou ongga goira gij kota koma, beda goga gemek keledai egens ongga rusnok runcoka morototuma jera efen efer egens tein. Beda gosuwa keledai egeka koma, noba goroun skoita Didif.
40021003	Noba erek rusnok rijeka gu goga rot mar ongga gotunggom koma, beda gagot gu rua oida, 'Akeina ocosu rot ojgomu.' Beda rua rumoitij rot si."
40021004	Mar insa koma ecira jeni erek koma jeskaseda mar ongga nabi egens anggot gij Mar Efeyi Ebsi sis fob bera emah gij efera fob. Ofa agot rot oida,
40021005	"Bagot gu rua ongga kota Sion oida, 'Iwa ik, jeska yeyin raja egens emen! Ofa oin keingg efen ofoka noba ecira esij keledai egens jera keledai efen efer egens tein.' "
40021006	Jefeda Yesus efen goforoka gegeka insa koma geja noba gotunggom mar koma jeni erek Yesus anggot rot fob.
40021007	Beda goga goroun keledai egens koma jera efen efer egens tein skoita Yesus. Noba rua raha meifeti esij keledai egens koma ejmeg, beda Yesus eifef esij keledai egens koma. Beda Yesus eifef keledai efer egens insa koma.
40021008	Askesi keledai koma enecira rot Yesus ros, beda rusnok rufoukou ruhoda rerin mei efeti noba rurosu moroju ongga Yesus encira gij. Noba rua tein riris ayug efeyi eteb jeskaseda rurosu moroju nou keledai encira rot Yesus gij. Rua rita mar erek koma jeskaseda rurocunc rot oida rurougif gu Yesus erek raja egens.
40021009	Noba rusnok rufoukou ongga rincira rukag rot Yesus jera rusnok rufoukou ongga rutoij Yesus tein ruis rot ruga eteb oida, "Misitit Ofa ongga onjuj jeska raja Daud! Muis gu Allah jeskaseda Ofa eita oufamofa eteb skoita Ofa ongga en oisouska Tuhan efen ofoka. Muis oufamofa eteb skoita Allah ongga efen ofoka aksa eteb!"
40021010	Nou ongga Yesus oira gij kota Yerusalem beda rusnok rufoukou gij kota insa koma rifesij mar ofoukou moguma osok gij Ofa. Rua rijeka moguma oida, "Ofa kef ongga enen bera idu?"
40021011	Beda rineya ruroun oida, "Ofa bera nabi egens koma jeska kota Nazaret ongga angh gij monuh Galilea!"
40021012	Yesus oira gij momas ongga angh rejrej Mod Allah beda Ofa ekemeji rusnok ongga ruhu mareibra jera ringk mareibra jeska momas insa koma. Beda Ofa otkinaja meja-meja ongga rusnok ringker gu jeskaseda riferwei fifi nou rusnok enjgineg. Beda Ofa otkinaja kursi-kursi ongga rusnok ringker esij jeskaseda ruhu mem monggeta mos skoita rusnok enjgineg tein.
40021013	Ofa agot gu rusnok insa koma oida, "Runggu gij Mar Efeyi Ebsi sis fob rot mar ongga Allah anggot erek kef oida, 'Dedin Mod egens bera nou rusnok ongga rum riteij gu Didif gij ojgomu. Tina iwa intunggom dedin Mod kef erek mod egens nou rusnok ongga rungkoreka mar jeskaseda ridemdemi gij!' "
40021014	Erek koma beda rusnok ongga riteij ofou jera rua ongga raki emageima bera rin skoita Ofa gij momas insa koma, beda Ofa eita eskeira gu rua.
40021015	Ebirfager Yahudi jera Guru-Guru agama rik mar ongga Yesus ontunggom ongga erek ongkoska eteb fob. Noba rua tein rik ruforoka rifes risitit gu Yesus oida, "Mois oufamofa eteb gu Bua ongga bunjuj jeska raja Daud!" Jefeda ebirfager insa koma rudou otkonu oska skoita Yesus ojgomu.
40021016	Rua ragot gu Ofa oida, "Bua big rot mar ongga ruforoka rifes koma ruis gu Bua. Enadaij nou rua risitit Bua erek koma guru!" Beda Yesus agot gu ebirfager Yahudi koma oida, "Didif dig mar insa koma fob. Noba koma jeni erek runggu gij Mar Efeyi Ebsi sis fob. Rua runggu oida, 'Bua buftuftu gu ruforoka rifes jeskaseda risitit mar rot tenten fob.' "
40021017	Yesus eja jeska rusnok insa koma, beda Ofa oksons jah kota Betania noba eker jah suma gij motu.
40021018	Askesi Yesus ecira sons gu kota Yerusalem deika beda mosona ongk Ofa.
40021019	Beda Ofa ek mega ara egens ongga ot jah moroju efembra. Jefeda Ofa eja skoita mega egens koma jeskaseda ohca efen efek, tina guru. Ofa ek mega efeyi ojgomu. Erek koma jefeda Ofa agot rot mega egens koma oida, "Mega kef enefek deika jinaga guru." Beda ainsa koma tein mega koma efen efeyi osrosra fob.
40021020	Yesus efen ruforoker rik mar insa koma, jefeda rudou oubsaha eteb rot. Rua ragot oida, "Wah, ainsa koma mega kef erek ebah, tina ebeibeyaif osrosra rot ebeirens fob!"
40021021	Beda Yesus agot gu rua oida, "Ongga tenten bera iwa inejekjeka idou rot mar erek koma guru, tina idou ororu Didif rot tenten ojgomu. Beda iwa tein imotunggom mar erek Didif duntunggom gu mega ara egens kef fob si. Noba iwa imotunggom mar ongga orotunggom rusnok rudou oubsaha eteb ekirsa jeska mar insa koma tein si. Koma erek osnok egens ongga agot gu memaga ofog oduma oida, 'Bij bisinsa gij mei mojumu efei ojgomu.' Beda erek koma tein mar ongga iwa imagot rot bera emecira jeni yuga insa koma si.
40021022	Erek iwa idou ororu Didif rot tenten ojgomu, beda iwa imesma mar meidu ongga iwa yum iteij gu Allah rot si."
40021023	Yesus oksons gu momas ongga angh rejrej Mod Allah gij kota Yerusalem. Beda Ofa oftuftu mar gu rusnok jah suma. Erek koma beda ebirfager imam-imam jera ebirfager Yahudi rineya rin skoita Ofa jah suma. Beda rua rijeka gu Ofa oida, "Bebin owesa efek erek meidu fogora bunotunggom mar erek komo. Noba idu bera ongga eita owesa efek koma gu Bua fobo?"
40021024	Beda Yesus agot gu rua oida, "Didif tein dudou os dijeka gu iwa osok gij mar egens ojgomu. Noba erek iwa iroun gu Didif rot mar insa koma, beda Didif dumoroun gu iwa rot dedin owesa efek insa kef si."
40021025	Beda Yesus ejeka gu rua oida, "Idu bera ongga eita owesa efek gu Yohanes jeskaseda ofa eita baptis gu rusnok, Allah bera eita ei, era rusnok ei?" Erek koma beda ebirfager Yahudi insa koma rifesij moguma osok gij mar ongga Yesus ejeka gu rua rot. Rua ragot moguma oida, "Erek mimif magot gu Yesus oida Yohanes esma owesa jeska Allah, beda Ofa emejeka gu mimif rot oida teinefa fogora munororu Yohanes oga guru.
40021026	Tina erek mimif magot oida Yohanes esma owesa efek jeska rusnok ojgomu noba Allah guru, beda rusnok enjgineg rumotkonu oska skoita mimif. Jeska rua rusujohu rot oida Yohanes bera erek nabi egens ongga Allah ombk."
40021027	Jefeda rua ragot gu Yesus oida, "Memef menejginaga rot idu ongga eita owesa efek gu Yohanes guru." Beda Yesus agot gu rua oida, "Erek koma jefeda, Didif tein dinagot gu iwa rot idu bera ongga eita owesa efek gu Didif guru."
40021028	Beda Yesus agot gu ebirfager Yahudi insa koma deika oida, "Iwa isujohu rot mar orocunc egens kef fog: Orna egens efen efesa egeka. Ofa eja skoita efen efesa ongga osumbohka beda agot oida, 'Edesa, bua bija noba bifarur gij dedin mekeni anggur deisef.'
40021029	Beda efesa egens koma oroun gu efen meka oida, 'Didif dudobu rot.' Tina dektek deika guru, beda ofa emeesa joug rot mar ongga ofa anggot insa koma fogora ofa eja noba efarur gij mekeni koma ojgomu.
40021030	Beda meka egens koma eja skoita efen efesa ongga egeka noba agot gu ofa tein jeskaseda ofa eja noba efarur gij efen mekeni. Beda efen efesa ongga egeka koma agot gu efen meka oida, 'Akeina, didif dimeja si.' Tina ofa onororu meka efen oga insa koma jinaga guru. Ofa eker ojgomu."
40021031	Beda Yesus ejeka gu ebirfager Yahudi insa koma oida, "Kenefo jeska goga insa koma bera otunggom mar jeni erek efen meka odou os rot?" Beda rua ruroun oida, "Efesa ongga osumbohka koma ojgomu." Beda Yesus agot gu rua oida, "Iwa bera irek efesa ongga egeka insa koma ojgomu. Jefeda ongga tenten bera, rusnok ongga ruhoturu pajak nou raja Kaisar jera rujona ongga rija motu tein bera rumoira jera rusnok ongga Allah ofoka ereij keingg si. Tina iwa bera guru!
40021032	Sis fob Yohanes en jeskaseda ocunc rot moroju egens ongga tenten nou iwa, tina iwa inororu ofa efen oga jinaga guri. Tina rua ongga ruhoturu pajak jera rujona rija motu insa koma bera ruroru ofa efen oga fob. Noba gij mona ongga iwa ik rua insa koma ruroru Yohanes, beda iwa inemeesa joug rot yeyin mar ongga oska ongga iwa insujohu rot osok gij Yohanes tein guru."
40021033	Beda Yesus agot gu rusnok insa koma deika oida, "Iwa ig rot mar ongga orocunc erek kef fog: Osnok egens erefa anggur efej gij efen mekeni egens. Beda ofa otunggom mejga mamu rejrej efen mekeni koma. Noba ofa eji mebi efesi jeskaseda esin keingg anggur efek insa koma gij mebi efesi fogora eita efei jeska. Beda ofa tein ei mod egens ongga aksa jeskaseda eyajga joug efen mekeni insa koma. Koma oisa fob, beda ofa aha mekeni koma gu rusnok enjgineg jeskaseda riker joug ofa efen mekeni. Beda ofa ecira gu monuh ongga angh yes jeska.
40021034	Gij mona ongga anggur efek ofom fob, beda ofa obk efen rusnok ongga rumfij ofa skoita rusnok ongga riker joug mekeni insa koma jeskaseda rita efen anggur efek eneya gu Ofa.
40021035	Tina rua ongga runt joug efen mekeni ragei rua insa koma ongga rin jeskaseda rita efen efek nou osnok egens koma. Beda rua rubu eneya, noba rua ragob eneya, noba rua rira mamu riredi eneya.
40021036	Beda osnok egens koma obk efen rusnok ongga rumfij ofa erek ofoukou deika skoita rusnok koma ongga runt joug efen mekeni. Tina rua ongga runt joug mekeni rita mar ongga ofogog skoita rua tein ojgomu.
40021037	Beda osnok egens koma obk esinsa efen efesa skoita rua ongga runt joug mekeni. Jeska ofa osujohu rot oida rusnok insa koma rumougif gu efen efesa si.
40021038	Tina nou ongga rusnok insa koma rik ofa efen efesa emen skoita rua, beda rua ragot moguma oida, 'Ofa kef ongga emen bera ebirfaga mekeni efen efesa. Mimif magob ofa ojgomu fogora mumok mekeni kef erek nou misinsa ojgomu.'
40021039	Jefeda rua ruskotu ofa, ragob ofa beda rij ofa jeska mekeni koma."
40021040	Beda Yesus agot deika oida, "Jefeda Didif dimagot gu iwa rot mar ongga osnok egens ongga efen mekeni koma emeita gu rua insa koma.
40021041	Ofa emeja jah mekeni koma, beda ofa emagob rusnok insa koma nomnaga ongga ringker joug efen mekeni. Beda ofa emaha mekeni insa koma gu rusnok enjgineg deika ongga emekeba rot mekeni koma efen efek gu ofa si."
40021042	Beda Yesus agot gu ebirfager Yahudi insa koma oida, "Iwa ik rot mar egens ongga runggu gij Mar Efeyi Ebsi juens deika ojgomu. Jeska mar egens koma agot oida, 'Rusnok ongga rii mod bera rukoja Mamu ahais egens koma fogora rij jeska fob. Tina Mamu koma ejerek Mamu ongga ofoufem ekirsa nou mod koma nomnaga. Tuhan bera ongga otunggom mar insa koma, noba koma bera ongkoska ahah miteij tein.'
40021043	-
40021044	Erek koma jefeda iwa ongga ebirfager Yahudi bera inoira jera rusnok ongga Allah ofoka ereij keingg jinaga guru. Tina rusnok enjgineg ongga ruroru jeni Allah oga rot tenten bera rumoira jera rusnok ongga Ofa ofoka ereij keingg si. [Noba rusnok ongga rukockoreta rot mamu egens insa koma bera rimesiri fogora riseiseifa. Tina mamu egens koma ongga encirej rua bera rumohoda rot rua si.]"
40021045	Rua ongga ebirfager imam-imam jera rua ongga ebic Farisi rijginaga rot oida mar ongga Yesus emfesij osok gij rusnok ongga runt joug mekeni insa koma fob bera erek orocunc rot rua risinsa ojgomu.
40021046	Jefeda rua rudou os ragei Ofa ojgomu. Tina rua rimeesa rot rusnok rufoukou jah suma. Jeska rusnok insa koma rusujohu rot oida Yesus bera erek nabi egens ongga Allah ombk.
40022001	Yesus era mar ongga orocunc jeskaseda oroftuftu gu rusnok deika.
40022002	Ofa agot oida, "Mona ongga Allah ofoka ereij keingg rusnok bera erek kef: Raja egens ensejah nou oina maat keingg efen efesa orna egens ongga omoskotu arja.
40022003	Jefeda ofa obk rusnok ongga rumfij ofa jeskaseda rujoroun ofa efen mohujir jah efen mod fogora rit maat morototuma. Tina efen mohujir koma rinen guru.
40022004	Jefeda ofa obk efen rusnok rineya ongga rumfij ofa skoita efen mohujir insa koma jeskaseda ragot gu rua oida, 'Raja ensejah efen maat nomnaga fob. Ofa eris sapi jera sapi efer ofoukou fob. Noba ofa oina maat erek ofoukou fob. Jefeda iwa in jeskaseda it maat jera idou ongga efaga ouka morototuma jera ofa rot efen efesa ongga oskotu arja fob ojgomu.'
40022005	Tina raja efen mohujir insa koma rudou eskes rot mar ongga rusnok insa koma rimfesij gu rua fob ojgomu. Rineya rijef mekeni, noba rineya rija fogora ruhu mar gij rerin moutoko.
40022006	Beda rineya ragei raja efen rusnok ongga rumfij ofa insa koma beda rubu rusnok koma fogora ragos ojgomu.
40022007	Nou ongga raja egens koma rig rot mar insa koma fob, beda ofa otkonu oska eteb rot efen mohujir insa koma. Jefeda ofa obk efen tentarer rufoukou skoita mohujir insa koma. Beda tentarer koma ragob rua nomnaga beda ris mah gij rerin kota fogora mah et rerin mod nomnaga.
40022008	Beda raja koma ohoturu efen rusnok ongga rumfij ofa noba ofa agot gu rua oida, 'Didif duina maat ofoukou fob, noba rusnok ongga didif duis gu rot sismeni jeskaseda rin noba rit maat bera dukoja rua ojgomu fob.
40022009	Jefeda ebeibeyaif iwa ija jah semfag noba ihoturu rusnok rufoukou jah suma. Beda iroun rua jah dedin mod jeskaseda met maat morototuma.'
40022010	Jefeda rua ongga rumfij raja insa koma rija jah semfag noba ruhoturu rusnok ongga rerin rudou oufamofa jera rusnok ongga rerin rudou oska tein morototuma. Beda rua nomnaga rija jah raja efen mod noba ruina maat keingg morototuma jera ofa ojgomu. Jefeda raja efen mod erek ebera rot rusnok insa koma fob.
40022011	Beda raja egens koma eyajga rusnok insa koma ongga rin skoita efen mod. Tina ofa ek osnok egens jah suma ongga energi meisoufa ongga ongkoska jeni erek rusnok rirgi gij mona ongga rua ruina maat keingg guru.
40022012	Jefeda raja koma agot gu ofa oida, 'Enadaij nou bua buira jera memef jah sif tein guru. Jeska bua binergi meisoufa jeni erek rusnok rirgi gij mona ongga ruina maat keingg guru.' Tina osnok egens koma enagot mar sons gu raja koma jinaga guru.
40022013	Beda raja koma agot gu efen rusnok ongga rumfij ofa oida, 'Iwa yagei ofa beda irakid efen etma jera aki tein. Beda ij ofa jah mebah ojgomu. Ofa eker jah suma gij motkobah ojgomu. Beda ofa emeita efera okora eteb jah suma ojgomuja.' "
40022014	Beda Yesus agot oida, "Allah ejeka rusnok rufoukou jeskaseda rija erek efen rusnok ongga Ofa ofoka ereij keingg. Tina rusnok erek oskiyai bera ruira jera Ofa efen rusnok insa koma ongga Ofa ofoka ereij keingg ojgomu."
40022015	Erek koma jefeda rua ongga Ebic Farisi rija noba rudou oromom rot teinefa rua rimejeka mar reirei joug Yesus jeskaseda rucunc Ofa erek oska rot.
40022016	Jefeda rua rubk rerin ruforoker rineya jera rusnok rineya ongga erek raja Herodes efen ruforoker jeskaseda rijeka gu Ofa erek reirei. Rua ragot oida, "Akeina Guru, memef mejginaga rot oida Bua bifesij rot mar ongga tenten ojgomu. Noba Bua buftuftu gu rusnok osok gij mar ongga Allah odou ejginaga rot tein. Bua budou enemeesa rot mar ongga rusnok enjgineg rusujohu osok gij Bua jinaga guru. Jeska Bua bunougif gu rusnok ororu rerin rufoka ongga aksa era ongga erek enaksa tein guru.
40022017	Jefeda bagot rot koisoisa gu memef osok gij mar egens kef fog: Erek mimif ongga Yahudi muh pajak skoita raja Kaisar gij kota Roma, beda koma bera ekirsa rot mifmin agama erebent ei, era gurei?"
40022018	Tina Yesus ejginaga rot oida rua rijeka gu Ofa rot mar insa koma jeskaseda rucunc Ofa erek oska rot ojgomu. Jefeda Ofa agot gu rua oida, "Iwa yeyin idou ongga ofogog ojgomu. Teinefa fogora iwa idou os icunc Didif erek oska rot mar ongga Didif dagot erek komo!
40022019	Iwa icunc fifi egens gu Didif ongga rusnok ruh gu raja Kaisar erek pajak fog." Beda rua rita fifi erek insa koma egens gu Ofa.
40022020	Beda Ofa ejeka gu rua oida, "Idu bera efen efena jera ofoka enah tumu fifi kefo?"
40022021	Beda rua ruroun oida, "Koma bera Kaisar efen efena jera ofoka." Jefeda Yesus agot gu rua oida, "Erek koma beda, iwa ita mar ongga raja Kaisar efen gu ofa ojgomu, noba ita mar ongga Allah efen gu Ofa ojgomu."
40022022	Erek koma beda rua rudou oubsaha eteb rot mar ongga Yesus oroun gu rua rot odou ongga efesis eteb. Jefeda rua rija jeska Ofa.
40022023	Gij mona insa koma bera Yahudi rineya jeska ebic Saduki rin skoita Yesus. Rua ongga ebic Saduki insa koma rusujohu rot oida rusnok rinedebecki jeska ranggos guru. Jefeda rua rijeka gu Yesus rot mar insa koma erek reirei ojgomu.
40022024	Rua ragot oida, "Akeina Guru, sis fob Musa agot rot oida erek orna egens agos tina onok efesa guru, beda efen mokosa era mokora egema ois moisa koma jeskaseda goga gok egesa egema nou orna ongga anggos fog.
40022025	Sis fob runer rufok cinja erfeka ongga rumokosema bera riker jah sif. Orna egens ongga osumbohka oskotu arja. Tina gij mona ongga ofa anggos bera ofa onok efesa guru. Beda mokosa ongga egeka ois moisa koma deika.
40022026	Tina ofa tein agos noba onok efesa guru. Erek koma tein rot mokosa ongga orgomu. Mokosa nomnaga ois moisa insa koma deika, tina rua nomnaga ragos jeska, noba runok efesa egema tein guru.
40022027	Beda moisa egens koma tein agos otoij rua.
40022028	Jefeda erek rusnok ridebecki jeska ranggos rot tenten ei, beda gij mona insa koma kenefo jeska mokoser insa koma bera ois ojaga koma erek mohona rot tenten? Jeska rua nomnaga ruskotu ofa sis fob."
40022029	Beda Yesus oroun gu rua oida, "Mar ongga iwa insujohu rot bera erek tenten guru. Jeska idou enebriyi gij mar meidu ongga Mar Efeyi Ebsi anggot rot mar koma enesi. Noba idou tein enebriyi gij rot Allah efen owesa efek jeskaseda ofra rusnok jeska ranggos tein guru.
40022030	Jeska gij mona ongga rusnok ridebecki jeska ranggos, beda rua runoskotu arja era rinahi igers deika guru. Rua rita mar erek malaikat-malaikat ongga runoskotu arja era rinahi igers guru.
40022031	Noba erek iwa inek rot mar ongga Allah anggot gij Mar Efeyi Ebsi osok gij rusnok ongga ridebecki jeska ranggos tein gurei?
40022032	Jeska Ofa agot oida, 'Didif bera Allah ongga Abraham efen, Ishak efen, jera Yakub efen.' Jefeda Ofa bera enerek Allah nou rusnok ongga ranggos fob ojgomuja guru. Tina Ofa erek Allah nou rusnok ongga rifena ebah sons fob erek Abraham, Ishak jera Yakub ongga ranggos rot rifaga sis fob tein."
40022033	Rusnok rufoukou ongga ringg mar ongga Yesus omftuftu rot gu rua ongga ebic Saduki fob bera rudou oubsaha eteb rot.
40022034	Rua ongga ebic Farisi rig rot oida mar ongga Yesus emfesij gu rua ongga ebic Saduki bera orotunggom rudou oubsaha fogora rineseda mar sons rot efen oga guru.
40022035	Jefeda osnok egens jeska rua tein ongga odou ebriyi eteb gij rot hukum Musa eja skoita Yesus jeskaseda ejeka gu Ofa erek reirei fogora ocunc Ofa erek oska rot ojgomu.
40022036	Ofa agot oida, "Akeina Guru, rot mifmin hukum Yahudi nomnaga, hukum kenefo bera erek ofoufem ekirsa jeska nomnaga?"
40022037	-
40022038	Beda Yesus agot oida, "Hukum egens ongga ofoufem ekirsa jeska nomnaga bera erek kef oida, 'Iwa idou okora rot yeyin Tuhan Allah rot idou efesi ongkasmos ni, gij mar nomnaga ongga isujohu rot ni, noba gij mar nomnaga ongga itunggom ni.'
40022039	Noba hukum egeka ongga ofoufem ekirsa jeska nomnaga bera erek kef oida, 'Idou okora rot rusnok enjgineg erek idou okora rot isinsa.'
40022040	Noba hukum-hukum enjgineg ongga Musa omftuftu rot jera mar nomnaga ongga nabi-nabi rumftuftu rot sis fob bera ah oisouska hukum egeka insa koma."
40022041	Nou ongga rusnok rineya jeska ebic Farisi rumohoturuma fob, beda Yesus ejeka gu rua oida,
40022042	"Kristus egens koma ongga emen erek raja jeskaseda omofoka ereij rusnok Israel bera onjuj jeska ofou ebiedi idu?" Beda rua ruroun oida, "Ofa omojuj jeska efen ofou ebiedi raja Daud."
40022043	Beda Yesus agot gu rua oida, "Tina gij Mar Efeyi Ebsi bera Daud agot oisouska Efena Ebsi rot oida Ofa ongga emen erek Kristus egens bera erek Daud efen Tuhan. Daud ejeka Ofa erek efen Tuhan rot meidu? Jeska mar egens koma gij Mar Efeyi Ebsi agot oida,
40022044	'Tuhan Allah agot gu dedin Tuhan oida, "Biker gu dugnosk rot bufoka aksa noba Didif dumoin keingg mesa nomnaga fogora rumougif gu Bua." '
40022045	Jefeda erek raja Daud esinsa ejeka Kristus koma ongga emen erek efen Tuhan, beda koma orocunc rot oida Kristus koma ongga ojuj jeska ofou ebiedi raja Daud bera en jeska Tuhan Allah tein."
40022046	Erek koma beda enadaij nou rusnok insa koma ruga eseda rot mar ongga Yesus emfesij gu rua fob guru. Jefeda oisouska mona insa koma bera rusnok rimeesa rot rijeka gu Ofa erek reirei deika guru.
40023001	Erek koma beda Yesus oftuftu mar gu rusnok ongga rufoukou jera efen ruforoker.
40023002	Ofa agot oida, "Rua ongga Guru-Guru agama jera rua ongga ebic Farisi bera rerin owesa efek jeskaseda ruftuftu gu iwa osok gij hukum Musa efen ofou.
40023003	Jefeda iwa yugif gu rua rot mar ongga rua ruftuftu rot noba iwa iroru mar insa koma rot iskusk tein ojgomu. Erek koma tina iwa ineita mar morototuma erek rua risinsa rita mar guru. Jeska rua risinsa rineita mar jeni erek rua ruftuftu rot gu rusnok enjgineg jinaga guru.
40023004	Rua ruftuftu mar ongga erek okum gu rusnok tina rua runofij rusnok koma jeskaseda rincira rot mar insa koma jinaga guru. Koma erek osnok egens ongga aha mar okum eteb esij rusnok rijmeg, tina rua runofij rusnok koma jeskaseda rurka mar okum insa koma jinaga guru.
40023005	Rua bera erek rusnok ongga rufij Allah. Tina rua rita mar koma nomnaga rot tomnomna jeskaseda rusnok enjgineg rimek rua fogora rimesitit rerin rufoka rot ojgomu. Rerin meifeti ongga runggu Mar Efeyi Ebsi tumu bera erek eteb ekirsa jeska rusnok enjgineg rerin. Beda rua rirgi meifeti koma tumu ritofu jera ritma tein jeskaseda rusnok enjgineg rik rua fogora rugif gu rerin rufoka ojgomu. Beda rua rira mar ruroma rerin meisoufa ongga aksa erek ongkoska eteb jeskaseda rusnok rumofra rufoka erek aksa ojgomu.
40023006	Noba gij mona ongga rusnok ruina maat keingg eteb, beda rua insa koma rudou os riker jah rusnok nomnaga rudou jeskaseda rusnok rimek rua fogora rugif gu rua ojgomu. Noba rerin kursi gij mod ongga rusnok rum riteij gu Allah gij bera ongga angh jah rusnok nomnaga rudou. Noba rua risinsiyai bera ringker gij kursi koma ojgomu. Noba rusnok ebireira bera guru.
40023007	Noba gij mona ongga rua rija jah pasar, beda rudou os eteb jeskaseda rusnok rugif gu rua jah suma. Noba rua risitit risinsa rifaga jeska rusnok rijeka rua erek Guru-Guru ongga rufoka aksa.
40023008	Tina enadaij nou rusnok rijeka rineya jeska iwa erek, 'Guru-Guru' guru. Jeska iwa nomnaga yeyin ifoka ongga erek edamokuma ojgomu tein. Iwa yeyin Guru ongga erek egens ojgomu.
40023009	Noba enadaij nou iwa ijeka rusnok mebif egema tein erek 'Akeina' guru. Jeska iwa yeyin Ika ongga erek egens ojgomu. Noba Ofa eker gu mebaga.
40023010	Noba enadaij nou rusnok rijeka rineya jeska iwa erek 'Ebirfaga' guru. Jeska yeyin ebirfaga ongga egens ojgomu. Ofa koma bera yeyin Kristus ongga ofoka ereij keingg iwa erek raja egens.
40023011	Ongga oufamofa ekirsa bera, rusnok ongga rufoka aksa eteb gu ifekesa bera rufij iwa erek osnok egens ongga ofij efen ebirfaga ojgomuja.
40023012	Noba erek rusnok rufra risinsa rufoka erek aksa eteb, beda Allah omoin keingg rerin rufoka degini. Noba erek rusnok ruin keingg risinsa rufoka ojgomu, beda Allah omofra rerin rufoka erek aksa eteb si."
40023013	Erek koma beda Yesus agot gu rua ongga Guru-Guru agama jera rua ongga ebic Farisi oida, "Mar okum eteb emah keingg iwa si! Jeska iwa ineita mar jeni erek iwa yuftuftu rot gu rusnok enjgineg rot jinaga guri. Iwa idou ebriyi gij Allah efen oga, tina iwa inoftuftu mar insa koma rot koisoisa gu rusnok enjgineg jeskaseda rua tein rumoira jera rusnok ongga Allah ofoka ereij keingg tein guri. Noba iwa isinsa inoira jera rusnok ongga Allah ofoka ereij keingg guri. Tina iwa tein iragou joug moroju rot rua ongga rudou os rumoira jera Allah efen rusnok ojgomu.
40023014	[Mar okum eteb emah keingg iwa ongga Guru-Guru agama jera iwa ongga ebic Farisi. Jeska iwa ineita mar jeni erek iwa yuftuftu rusnok enjgineg rot jinaga guri. Noba iwa irokrusa rujona rija mesina fogora ita rerin mareibra nomnaga ojgomu. Noba iwa yum iteij mar gu Allah erek aksa eteb jeskaseda rusnok rimesitit iwa rot ojgomu. Jefeda gij mona kahma bera iwa imesma mar okum ongga eteb ekirsa jeska Allah rot si.]
40023015	Mar okum eteb emah keingg iwa ongga Guru-Guru agama jera iwa ongga ebic Farisi. Jeska iwa ineita mar jeni erek iwa yuftuftu rot gu rusnok enjgineg jinaga guri. Iwa icira gu monuh ofoukou jeskaseda yuftuftu rusnok fogora rua ruroru yeyin agama Yahudi tein. Erek koma tina rua tein ruroru yeyin ita mar ongga oska erek ekirsa jeska iwa ojgomu. Jefeda rua rimeja jah mahmei meren rot ebeirens ekirsa jeska iwa.
40023016	Mar okum eteb emah keingg iwa si. Jeska iwa icira rot rusnok ongga erek riteij ofou. Tina iwa irek iteij ofou tein morototuma ojgomu. Iwa yagot oida erek osnok egens agen rot mar oisouska Allah efen Mod, tina ofa eneita mar ongga ofa anggen rot insa koma guru, beda Allah odou onokum rot guru. Tina erek ofa agen rot mar gu Allah oisouska emas ongga angh gij Mod Allah efesi, noba ofa eneita mar ongga ofa anggen rot insa koma guru, beda Allah odou erek okum eteb rot ofa ojgomu.
40023017	Mar ongga iwa yuftuftu rot erek insa koma bera orocunc rot oida iwa irek rusnok ongga riteij ofou noba ongga rudou osumsumu eteb. Jeska erek osnok egens agen rot mar egens oisouska mar egeka insa koma tein, beda ofa eita mar ongga anggen rot ojgomu. Gegeka tein bera erek edamokuma ojgomu.
40023018	Erek koma tein, iwa yuftuftu rot oida erek osnok egens agen rot mar oisouska meja ongga angh gij Mod Allah efesi, tina ofa eneita mar ongga ofa anggen rot gu Allah guru, beda Allah odou onokum rot ofa guru. Tina erek ofa agen rot mar oisouska mar ongga ofa aha esij meja koma nou Allah, noba ofa eneita mar ongga ofa anggen rot insa koma guru, beda Allah odou omokum rot ofa si.
40023019	Iwa idou osumsumu erek rusnok ongga riteij ofou ojgomu. Jeska erek ofa eneita mar ongga ofa anggen rot oisouska mar ongga egeka insa koma tein guru, beda Allah odou omokum rot ofa ojgomu. Jeska egeka tein bera erek ofoufem ahah Allah eiteij tein.
40023020	Jefeda gij mona ongga rusnok ragen rot mar oisouska meja egens koma ongga angh gij Mod Allah efesi, beda koma erek rua ragen rot mar oisouska mar ongga rua raha esij meja insa koma tein ojgomu.
40023021	Noba gij mona ongga rusnok ragen rot mar oisouska Allah efen Mod, beda koma erek rua ragen rot mar oisouska Allah efen ofoka tein ojgomu. Jeska Allah bera ongga engker gij efen Mod insa koma.
40023022	Noba gij mona ongga rusnok ragen rot mar oisouska mebaga, beda koma erek rua ragen rot mar oisouska Allah efen kursi eteb ongga ah gu mebaga tein. Beda koma tein erek rua ragen rot mar oisouska Allah ofoka tein. Jeska Ofa bera ongga engker gij efen kursi eteb insa koma gu mebaga ojgomu.
40023023	Mar okum eteb emah keingg iwa ongga Guru-Guru agama jera iwa ongga ebic Farisi. Jeska iwa ineita mar jeni erek iwa yuftuftu rot gu rusnok enjgineg jinaga guri. Iwa iroru jeni mar ongga agama erebent anggot rot fogora iwa ikeba yeyin maat efed oknama gu Allah fob ojgomu. Erek koma tina iwa inoga ojga rot mar erek tenten nou rusnok enjgineg rerin mar oga guru. Noba iwa inocunc idou ongga okora rot mar okum ongga ah gu rusnok enjgineg tein guru. Iwa ineita mar rot idou ongga icosu efei ahta skoita rusnok enjgineg guri. Tina yeyin agama erebent bera anggot rot mar insa koma tein ojgomu. Ongga tenten bera iwa ita mar insa koma nomnaga ongga agama erebent anggot rot ojgomu, tina guri.
40023024	Iwa bera irek rusnok ongga riteij ofou ongga rincira rot rusnok enjgineg ongga riteij ofou tein ojgomu. Iwa ireni rot ahais jeskaseda iroru jeni mar ofokai egens egens ongga agama erebent agot rot. Tina iwa ineita mar ongga agama erebent anggot rot ongga erek ofoufem eteb guri. Noba idou osumsumu rot mar ongga iwa intunggom insa koma ojgomuja.
40023025	Mar okum eteb emah keingg iwa ongga Guru-Guru agama jera iwa ongga ebic Farisi. Jeska iwa ineita mar jeni erek iwa yuftuftu rot gu rusnok enjgineg jinaga guri. Iwa yut yeyin ifaga noba irgi meisoufa ongga ebsi komowa. Tina yeyin idou efesi bera erek oska ros, jeska iwa idou efeneinei rot iwa isinsiyai ojgomu. Jefeda iwa itunggom mar ofogog skoita rusnok enjgineg jeskaseda ita mar ongga iwa idou os rot ojgomu.
40023026	Iwa ongga ebic Farisi bera irek rusnok ongga riteij ofou. Iwa ita idou efesi ongga erek ebsi komowa fog ojgomu, beda yeyin ifaga nomnaga emerek ebsi komowa tein si.
40023027	Mar okum eteb emah keingg iwa ongga Guru-Guru agama jera iwa ongga ebic Farisi. Jeska iwa ineita mar jeni erek iwa yuftuftu rot gu rusnok enjgineg jinaga guri. Iwa bera irek rusnok ongga ranggos fob rerin rudog. Rusnok enjgineg rutunggom rudog insa koma erek ongkoska eteb. Tina mar ongga angh gij odog efesi koma bera erek rusnok rufora ongga etefa ojgomu.
40023028	Erek koma tein, rusnok rik iwa beda rua rusujohu rot oida iwa bera irek rusnok ongga oufamofa ojgomu. Tina yeyin idou efesi bera ebera rot mar ongga oska eteb ojgomu. Jeska iwa ineita mar jeni erek iwa yuftuftu rot gu rusnok enjgineg jinaga guru."
40023029	Beda Yesus agot deika oida, "Mar okum eteb emah keingg iwa ongga Guru-Guru agama jera iwa ongga ebic Farisi. Jeska iwa ineita mar jeni erek iwa yuftuftu rot gu rusnok enjgineg jinaga guri. Iwa itunggom Allah efen nabi-nabi ongga anggos rerin rudog erek ongkoska eteb nou rua. Noba iwa itunggom mar erek koma rot rusnok enjgineg tein ongga rita mar ongga oufamofa gij mona ongga sis fob tein.
40023030	Noba iwa yagot rot oida, 'Erek memef mengker gij mona ongga mefmen meimower ringker gij sis fob, beda memef menagob Allah efen nabi-nabi erek rua runtunggom gij mona insa koma guru.'
40023031	Tina mar ongga iwa yanggot insa koma bera orocunc rot oida iwa injuj in jeska rusnok insa koma ongga ranggob Allah efen nabi-nabi sis fob.
40023032	Jefeda iwa imotoiru gij mar ongga oska insa koma ongga yeyin imower runtunggom sis fob onjoros omoisa rot nomnaga si.
40023033	Iwa bera ifogog eteb erek womfieda jera womfieda efen efer tein. Iwa inosuwa jeska mar okum eteb ongga emah keingg iwa gij mona ongga Allah eij iwa gij mahmei meren jinaga guru.
40023034	Jefeda Didif dumobk rusnok ongga ragot rot mar ongga Allah ocunc gu rua gij rudou efesi ni, jera rusnok ongga rudou ebriyi eteb gij Allah oga ni, jera rusnok ongga ruftuftu rot Allah oga ni. Beda iwa imagob rineya jeska rua si. Noba iwa imotob rineya tumu mega salib tein. Noba iwa bera imangha rineya gij mod ongga rusnok rum riteij gu Allah gij. Beda iwa imokuk rineya gij monuh sinefa ongga ruku gij.
40023035	-
40023036	Sis fob Habel eita mar ongga erek oufamofa ojgomu. Tina efen mokora agob ofa ojgomu. Noba Zakharia ongga Berekia efen efesa bera rusnok ranggob ofa tein gij mona ongga ofa ot gu meja ongga ah gij Mod Allah efesi. Sis fob rusnok bera ranggob rusnok enjgineg rufoukou ongga rineita mar ongga oska jinaga guru. Jefeda mar okum ongga Allah emah keingg rua ongga ranggob rusnok insa koma sis fob bera emah keingg iwa nomnaga ongga ingker gij mona ebeibeyaif tein si."
40023037	Beda Yesus agot oida, "Didif dudou okora rot iwa ongga kota Yerusalemo! Iwa bera ongga yagob nabi-nabi sis fob. Iwa bera ongga ira mamu iredi rua ongga Allah ombk skoita iwa jeskaseda ruftuftu gu iwa rot efen oga fogora ranggos fob. Sis fob Didif dudou os ducohun iwa nomnaga erek mongkukar mosu ongga ocohun efer gij efembra efesi. Tina iwa ikoja rot koma ojgomu.
40023038	Jefeda Allah eneker gij yeyin Mod egens jah gu ifekesa deika guru. Mod koma emah erek rourou ojgomu.
40023039	Noba iwa inek Didif deika guru onjoros mona ongga iwa yuis rot oida, 'Oufamofa eteb gu Bua ongga bin oisouska Tuhan Ofoka!' "
40024001	Askesi Yesus eja jeska Mod Allah beda Ofa efen ruforoker ragot gu Ofa rot teinefa Mod Allah koma bera erek ongkoska eteb.
40024002	Beda Yesus oroun oida, "Tenten, mamu eteb koma ongga rusnok rira jeskaseda rii Mod aksa kef bera erek ongkoska. Tina ongga tenten bera, gij mona kahma beda rusnok rumohoda Mod eteb kef nomnaga si. Beda mamu egens tein enah esij mamu egema deika jinaga guru."
40024003	Erek koma beda Yesus ejeker gu memaga ofos Zaitun. Beda Ofa efen ruforoker rin skoita Ofa noba rua rijeka gu Ofa oida, "Tuhan, gij mona juaho fogora mar ongga Bua banggot rot Mod Allah insa koma emesaga? Noba mar erek meidu bera omorocunc rot mona ongga Bua bumoksons jera mona ongga enja ejgwaga ensaga tein fob."
40024004	Beda Yesus agot oida, "Iwa yut joug idou efesi rot ahais ojgomu jeskaseda rusnok runorokrusa iwa osok gij mar insa koma guru.
40024005	Jeska rusnok rufoukou rumorogna noba rurokrusa rusnok enjgineg. Rua rimagot oida, 'Didif bera Kristus egens koma ongga Allah omobk jeskaseda osuwa rusnok jeska rerin mar ongga okum.' Rua rimagot mar erek koma fogora rumorokrusa rusnok rufoukou.
40024006	Noba iwa imeg mar osok gij rusnok gij monuh egens ongga angh doida bera rimagobuma, era rusnok rimefesij oida rusnok gij monuh enjgineg tein bera rimagobuma. Tina idou inemeesa rot mar koma guru. Mar insa koma emen ojgomu, tina koma onorocunc rot oida mona ongga enja ejgwaga bera ensaga fob guru.
40024007	Rusnok monuh egens rimagobuma jera rusnok monuh ongga enjgineg. Noba ebirfager monuh egens rimagobuma jera ebirfager monuh enjgineg. Icusur agoska mebi doska gij monuh suma suma. Noba gij mona egema beda mosona eteb omok rusnok rufoukou doska.
40024008	Tina mar insa koma bera erek orocunc rot mar sismeni ongga emen gij mona kahma ojgomu. Koma bera erek ojaga egens ongga otkonu okora fob. Erek dektek guru beda ofa emeker rot efen efesa si.
40024009	Beda rusnok rimagei iwa noba rikris iwa skoita rerin ebirfager. Beda ebirfager koma rumoga ojga rot oida iwa isma mar okum noba yagos ojgomu. Rusnok rufoukou rudou omofogog rot iwa, jeska iwa iroru Didif.
40024010	Beda gij mona insa koma rusnok rufoukou rimekikif fogora runororu Didif deika guru. Rua tein rimekikif jeska rerin ruhujir ongga ruroru Didif. Noba rudou omofogog morototuma tein.
40024011	Beda nabi-nabi ongga ebireira rimen noba rumorokrusa rusnok rufoukou.
40024012	Rusnok rufoukou rimeita mar ongga ofogog ojgomuja fogora rusnok rudou onomokorema deika guru.
40024013	Tina erek rusnok rut joug rudou efesi rot ahais joug mar ongga oska insa koma onjoros mona insa koma omoisa fob, beda Allah omoskotu rua si.
40024014	Rusnok rimefesij rot Allah oga ongga oufamofa gu rusnok rejrej mebif nomnaga sismeni fog. Rua rimefesij rot oida mona ongga Allah omofoka ereij keingg efen rusnok bera enesaga doida fob. Nou ongga mar insa koma oisa fob, beda mona ongga enja ejgwaga omorogna keingg rusnok si."
40024015	Beda Yesus agot deika oida, "Gij mona kahma beda iwa imek osnok egens ongga ofogog doska otunggom mar ongga oska eteb gij Mod Allah efesi. Nabi Daniel bera onggu mar osok gij mar insa koma sis fob. (Iwa isujohu osok gij mar insa koma rot iskusk jeskaseda idou ebriyi gij efen ofou).
40024016	Erek koma beda gij mona insa koma rusnok ongga ringker gu monuh Yudea rumoku jah memaga ofos.
40024017	Noba rusnok ongga riker skida rerin mod ongga erek edeider bera runojuj sons jeskaseda rita mar jeska mod efesi insa koma sismeni fog deika jinaga guru. Tina rua ruku ebeirens ojgomu.
40024018	Noba rusnok ongga rif mar gu mekeni bera runoksons jah rerin mod jeskaseda rita meisoufa egema sismeni fog deika jinaga guru. Tina ruku ebeirens ojgomu.
40024019	Okum eteb rot rujager ongga rifaga okum rot riser era rot rujager ongga rungh mengk gu rerin riser gij mona insa koma. Jeska rua runoku ebeirens jinaga guru.
40024020	Noba iwa yum iteij gu Allah jeskaseda mar okum insa kef enesaga gij mona ongga meifina eteb era gij mona ongga Sabat tein guru. Jeska okum nou rusnok ongga ruku gij mona insa koma.
40024021	Erek koma jeska gij mona insa koma ongga emen bera rusnok rimeita rifera okora eteb. Rua rimeita rifera okora ekirsa jeska rusnok nomnaga ongga rita rifera okora sis mona ongga Allah ontunggom mebif nomnaga onjoros deisef tein. Noba inek rusnok ongga rita rifera okora ekirsa jeska rua ongga rimeita rifera okora gij mona insa koma deika guru tein.
40024022	Tina Allah anggen rot oida mona koma ongga emen bera Ofa omotunggom erek mona ongga estir ojgomu. Jeska erek Ofa onotunggom erek koma guru, beda rusnok nomnaga rimagos rot ojgomu. Tina Ofa omotunggom mona insa koma erek estir jeskaseda rusnok nomnaga rinagos rot mar okum ongga emah keingg rua guru. Ofa omotunggom mar erek koma jeska Ofa odou efeneinei rot rua ongga Ofa oncunc erek efen rusnok fob ojgomu.
40024023	Noba erek rusnok ragot gij mona insa koma oida, 'Iwa ik osnok egens kef fog, jeska ofa bera Kristus ongga Allah omobk!' Era rusnok ragot oida, 'Kristus ongga Allah omobk bera en jah suma!' Beda idou onororu mar ongga rua ranggot insa koma guru.
40024024	Jeska rusnok rufoukou ongga ruh risinsa rourou erek Kristus ongga Allah omobk, era ongga rijeka risinsa rourou erek nabi-nabi ongga Allah omobk bera rimen si. Beda rua rumotunggom mar onswos eteb jeskaseda rurokrusa rusnok ongga Allah oncunc fob. Rua rimereni rot mar erek koma jeskaseda orokrusa rusnok ongga Allah oncunc fob, tina rineita guru.
40024025	Jefeda iwa yut joug idou efesi rot ahais ojgomu. Jeska mar ongga Didif dimfesij gu iwa ebeibeyaif bera ah gu mona kahma ros.
40024026	Noba erek rusnok ragot oida rua rik Didif gij monuh ongga owowa fob, era rua ragot oida Didif didemi gij monuh enjgineg tein, beda iwa ineja jah monuh insa koma guru. Jeska rua rucuwei mar rot ojgomu.
40024027	Erek koma jeska Didif, Rusnok Efesa, bera dimen rot ebeirens erek moc efesa ongga efnefna ebeirens gij mebaga nomnaga.
40024028	Giskini erek rusnok rik mem ofoukou rit marska gu mebi, beda rua rijginaga rot oida mar agos enahuma. Erek koma tein, rusnok rimek mar ongga orocunc rot mona ongga Didif dimen si."
40024029	Beda Yesus agot deika oida, "Gij mona ongga rusnok rik mar okum ofoukou insa koma oisa fob, beda mowa emeja erek motkobah, noba mesta tein eneisa deika guru. Motur tein emesiri jeska mebaga, beda Allah emekemeji mar ongga efen owesa efek eteb jeska mebaga.
40024030	Beda rusnok rimek mar ongga orocunc rot Didif, Rusnok Efesa, gij mebaga. Gij mona insa koma rusnok mebif nomnaga bera rimagerir rot ruga ongga emeesa eteb. Jeska rua rimek Didif, Rusnok Efesa, din gij mocgoj ofog jeska mebaga rot dufoka ongga aksa eteb jera owesa efek ongga erek eteb tein.
40024031	Gij mona insa koma rusnok rimeg manghi mei oga eteb, beda Allah omobk efen malaikat-malaikat rejrej mebif nomnaga. Rua rumohoturu Allah efen rusnok nomnaga ongga Ofa oncunc sis fob."
40024032	Beda Yesus agot deika oida, "Iwa isujohu rot mega ara egens. Gij mona ongga mega koma efen efeyi ofokoku ros beda koma erek orocunc rot oida eimofoj adaij nou efen efek ensaga doida fob.
40024033	Erek koma tein, gij mona ongga iwa ik mar insa koma ongga Didif dimfesij rot gu iwa fob, beda iwa imejginaga rot oida mona ongga enja ejgwaga bera enesaga doida fob.
40024034	Ongga tenten bera, mar insa koma nomnaga omorogna askesi rusnok ongga ebeibeyaif rifena ebah ros.
40024035	Noba mebaga jera mebi kef ongga iwa isujohu bera emah gij mona ongga ah aibin, mar koma bera emeja eseiseifa si. Tina dedin duga bera emah gij mona ongga ah aibin ojgomuja."
40024036	Beda Yesus agot deika oida, "Erek koma jefeda rusnok egema tein rinejginaga rot mona juaho era aras egaho fogora mar insa koma nomnaga omorogna guru. Noba Malaikat-malaikat gu mebaga era Didif tein, ongga Allah efen efesa, bera menejginaga rot mona juaho fogora mar insa koma omorogna en guru. Tina dedin Akeina Allah ojgomu bera ejginaga rot mona insa koma nomnaga fob.
40024037	Didif, Rusnok Efesa, omorogna keingg rusnok rot ebeirens morototuma erek mar ongga orogna keingg rusnok rot ebeirens gij mona ongga Nuh eneker ros.
40024038	Gij mona ongga mei ofot enedi mebif nomnaga enesi, rusnok rita mar erek giskini ojgomu. Rua rit maat jera rij anggur efei noba rusnok rumoskotuma erek giskini. Rua rita mar erek koma erek giskini ojgomuja onjoros mona ongga Nuh oira gij meg eteb egens ongga ofa ontunggom fob.
40024039	Tina gij mona ainsa koma tein bera rusnok rudou enebriyi gij oida ai juens mar okum emen skoita rua guru. Iwa imek mar erek koma tein gij mona ongga Didif, Rusnok Efesa, duksons din gu mebif rot ebeirens.
40024040	Gij mona insa koma gosnok gekeka gemef mar gu mekeni. Beda Didif dumofra gegema, noba gegema bera eker ojgomu.
40024041	Gojaga gegeka gomos metrem ofou gij mokaga. Beda Didif dumofra gegema, noba gegema bera eker ojgomu.
40024042	Jefeda iwa yut joug idou efesi rot ahais ojgomu. Jeska iwa inejginaga rot mona ongga Didif, ongga direk yeyin Tuhan, bera duksons en guru.
40024043	Koma erek osnok egens ongga ejginaga rot aras egaho fogora osnok egens ongga oukoreka mar emen jah efen mod. Osnok egens koma omot joug rot ahais, beda ofa ensejah nou ekemeji osnok egens koma ongga oukoreka mar jeska efen mod ojgomu.
40024044	Erek koma jefeda, iwa yut joug idou efesi rot ahais ojgomuja. Jeska Didif, Rusnok Efesa, bera dimen gij mona egens jera aras egens ongga iwa inejginaga rot jinaga guru."
40024045	Beda Yesus agot deika oida, "Erek osnok egens omfij efen ebirfaga rot iskusk, beda efen ebirfaga koma emeita owesa efek gu ofa jeskaseda ekeba maat gu ruforoker enjgineg ongga rimfarur nou ebirfaga egens koma.
40024046	-
40024047	Noba erek osnok egens koma eita mar insa koma rot iskusk gij mona ongga ebirfaga egens koma ongksons en fob, beda ofa odou efaga ouka eteb rot si. Jeska efen ebirfaga koma emeita owesa efek ekirsa gu ofa rot fogora ofa emagei ebirfaga egens koma efen mareibra nomnaga nou ofa.
40024048	Tina erek osnok egens eneya omfij efen ebirfaga rot odou ongga oska rot ojgomu, beda ofa osujohu rot oida mona ongga efen ebirfaga omoksons en bera erek dektek ros ojgomu.
40024049	Beda ofa emeita mar ongga oska skoita ebirfaga efen ruforoker ojgomu. Noba ofa emej mofut efei morototuma jera efen mohuj ongga rij mofut efei ojgomuja.
40024050	Noba gij mona juens beda osnok egens koma efen ebirfaga bera omorogna keingg ofa si. Jeska ofa enejginaga rot mona kenefo fogora efen ebirfager omoksons en guru.
40024051	Beda efen ebirfaga egens koma omofra mar okum eteb keingg osnok egens koma ongga omfij si. Ofa emesma mar okum morototuma erek rusnok ongga rita mar ongga oska erek ofa insa koma si. Beda ofa emeita efera okora eteb rot tein si."
40025001	Yesus agot oida, "Mona ongga Allah ofoka ereij keingg rusnok bera erek kef: Gij mona juens beda rujowu rufok setka rurka rerin lampu eisa fogora rija jeskaseda rurodosu igers egens ongga emen.
40025002	Rujowu rufok cinja jeska rua insa koma bera rudou efesis, noba rufok cinja ongga rineya bera rudou osumsumu ojgomu.
40025003	Rua ongga rudou osumsumu bera rurka rerin lampu eisa tein, tina rua runorka mini mah egema dokun nou rerin lampu insa koma guru.
40025004	Erek koma tina rua ongga rudou efesis bera rurka mini mah egema dokun erek ofoukou nou rerin lampu.
40025005	Rua nomnaga bera riker nou igers egens insa koma erek dektek, tina ofa enen enesi. Jefeda rua ruhnohnoha fogora rah ahaingkongka jeska fob.
40025006	Erek koma beda erek motu deis ros, beda rua rig osnok egens agot rot oga eteb oida, 'Igers ai juens beda emesaga jah sif! Iwa in noba irodosu ofa!'
40025007	Beda rujowu rufok setka insa koma rusoyu fogora rita rerin lampu eisa jeskaseda rija skoita igers egens insa koma.
40025008	Beda rujowu ongga rudou osumsumu ragot gu rua ongga rudou efesis oida, 'Ihujir, iwa ita yeyin mini mah egema gu memefi, jeskaseda mefmen mini mah oisa noba lampu eneisa deika guri.'
40025009	Tina rua ongga rudou efesis bera ragot oida, 'Memef meneita mefmen mini mah egema gu iwa guru. Jeska mefmen mini mah nou mimif nomnaga bera enadaij guru. Iwa ija jah moutoko beda ingk mini mah egema deika ojgomu.'
40025010	Jefeda rua ongga rudou osumsumu insa koma rija jah moutoko jeskaseda ringk mini mah nou rerin lampu deika. Tina askesi rua rincira jah moutoko ros, beda igers egens koma ensaga fob. Beda rujowu ongga rinsejah nou ofa jah suma jera rerin lampu ongga eisa ros bera ruroru ofa jah efen mod. Beda rusnok ruf montoj joug rot ahais, noba rua nomnaga ruina maat keingg eteb jah suma.
40025011	Gij mona juens deika, beda rujowu ongga rijengk mini mah deika bera rinsaga gu igers efen mod tein. Rua rut gu montoj mod egens koma beda ruis oida, 'Tuano, memef tein modou os moira gij bebin modo!'
40025012	Tina igers egens koma agot gu rua oida, 'Iwa inoira jinaga guru, jeska didif dinejginaga rot iwa guru.' "
40025013	Beda Yesus agot deika oida, "Iwa yut joug rot idou ongga efesis tein, jeska iwa inejginaga rot mona kenefo era aras egaho fogora Didif dumoksons en gu mebif guru."
40025014	Yesus agot oida, "Mona ongga Allah ofoka ereij keingg rusnok bera erek kef: Sis fob osnok orna egens ensejah mar jeskaseda ecira jah monuh enjgineg. Jefeda ofa omohoturuma jera efen rusnok ongga rumfij ofa jeskaseda rucunc rot idu ongga rimagei efen fifi gij mona ongga ofa eja fob.
40025015	Ofa eita efen fifi koma gu rua ororu jeni osnok egens egens efen owesa efek. Ofa ekeba efen fifi emas erek ribu cinja skoita osnok egens. Beda ofa ekeba efen fifi emas erek ribu egeka skoita egema. Beda ofa ekeba efen fifi emas erek ribu egens gu egema. Beda ofa eja jah monuh enjgineg.
40025016	Erek koma beda osnok egens ongga esma fifi emas erek ribu cinja era fifi insa koma orohca efen ofou dokun deika. Jefeda ofa esma fifi koma efen ofou ogun dokun erek ribu cinja deika.
40025017	Erek koma tein, osnok ongga egeka otunggom mar erek koma rot efen fifi emas ribu egeka tein. Jefeda ofa esma fifi koma efen ofou ogun dokun erek ribu egeka deika.
40025018	Tina osnok egens ongga esma fifi emas ribu egens bera eji mebi beda edemi fifi insa koma gij mebi efesi ojgomu.
40025019	Erek mona egema deika fob, beda rusnok insa koma rerin ebirfaga egens oksons jah efen monuh insa koma. Beda ofa ejeka joug efen rusnok insa koma ongga rumfij ofa rot efen fifi.
40025020	Osnok egens ongga esma fifi emas ribu cinja sis fob en skoita ebirfaga egens koma noba eita ebirfaga efen fifi insa koma sons gu ofa. Beda agot oida, 'Tuan, sis fob bua bita fifi emas ribu cinja gu didif. Beda didif dira fifi koma durohca fogora disma efen ofou erek ribu cinja dugun dokun deika.' Beda ofa eita fifi ongga ogun dokun deika insa koma gu efen ebirfaga tein.
40025021	Beda ebirfaga egens koma agot gu ofa oida, 'Bua bunroru dedin duga rot tentenmen fob. Bua buntunggom mar ongga oufamofa eteb nou didif fob. Bua buroru dedin duga gij mar insa koma ongga erek oskiyai rot tenten fob, jefeda didif dumocunc bua jeskaseda bagei dedin mar ongga erek ofoukou ekirsa deika. Bua buira jera didif noba budou efaga ouka eteb morototuma jera didif rot ojgomu.'
40025022	Erek koma beda osnok egens ongga esma fifi emas ribu egeka en noba eita fifi ribu egeka insa koma sons gu efen ebirfaga egens koma. Beda ofa agot gu efen ebirfaga egens koma oida, 'Tuan, sis fob bua bita fifi emas ribu egeka gu didif. Beda didif dira fifi koma durohca fogora disma efen ofou erek ribu egeka dugun dokun deika.' Beda ofa eita fifi ongga ogun dokun deika insa koma gu efen ebirfaga tein.
40025023	Beda ebirfaga egens koma agot gu ofa oida, 'Bua bunroru dedin duga rot tentenmen fob. Bua buntunggom mar ongga oufamofa eteb nou didif fob. Noba jeska bua buroru dedin duga gij mar insa koma ongga erek oskiyai rot tenten fob, jefeda didif dumocunc bua jeskaseda bagei dedin mar ongga erek ofoukou ekirsa deika. Bua buira jera didif noba budou efaga ouka eteb morototuma jera didif rot ojgomu.'
40025024	Erek koma beda osnok egema ongga esma fifi emas ribu egens en skoita efen ebirfaga egens koma noba agot oida, 'Tuan, didif dijginaga rot oida bua bera bita mar rot budou ongga efesis eteb. Jeska bua bera erek osnok egens ongga enerefa maat efej guru, tina bua bisma efen efek rot ojgomu ros. Noba bua bera erek osnok egens ongga enerebirma maat efej guru, tina bua bisma efen efek rot ojgomu ros. Noba bua bera erek osnok egens ongga enera maat efej enerebirma guru, tina bua bisma efen efek rot ojgomu ros.
40025025	Didif dimeesa rot bua ojgomu, jefeda didif diji mebi noba didemi bebin fifi koma gij mebi efesi jeskaseda eneseiseifa guru. Noba ebeibeyaif didif dita bebin fifi insa koma sons gu bua.'
40025026	Beda ebirfaga egens koma agot gu ofa oida, 'Bua bunororu dedin duga rot tenten guru. Bua bera erek osnok egens ongga oska noba odou eskes tein ojgomu. Bua bijginaga rot oida didif bera erek osnok egens ongga enerefa maat efej guru, tina didif disma efen efek rot ojgomu ros, era erek osnok egens ongga enera maat efej enerebirma guru, tina didif disma efen efek rot ojgomu ros.
40025027	Jefeda teinefa fogora bua binesah dedin fifi insa koma gij mod ebsi jeskaseda disma fifi koma efen ofou ogun dokun deika guri!
40025028	Jefeda didif dita fifi ribu egens koma jeska bua, noba dimeita gu ofa insa koma ongga efen fifi ribu setka fob ojgomu.
40025029	Erek koma jeska rusnok ongga rerin mar egema fob, bera rimesma mar erek ekirsa deika si. Rua rerin mar ongga adaij nou. Tina rusnok ongga rerin mar erek ai oskiyai ojgomu, beda rerin mar ongga ai oskiyai koma tein bera eseiseifa jeska rua si.'
40025030	Beda ebirfaga egens koma agot deika oida, 'Iwa yagei osnok egens kef ongga onororu dedin duga rot tenten guru. Beda ij ofa gij monuh motkobah ojgomu. Beda ofa emeita efera okora eteb jah suma ojgomuja.' "
40025031	Beda Yesus agot deika oida, "Gij mona ongga Didif, Rusnok Efesa, duksons jah mebif jera Allah efen malaikat-malaikat ofoukou, beda Didif dimeker gu rusnok rifekesa erek raja egens noba dumoga ojga rot rusnok nomnaga rerin rita mar.
40025032	Rusnok jeska monuh nomnaga bera rumohoturuma jah suma. Beda Didif dimekeba rusnok insa koma gij ebic egeka erek osnok egens ongga ekeba efen domba-domba gij ebic egens noba efen kambing-kambing gij ebic egema.
40025033	Beda Didif dumocunc rusnok ongga rerin rita mar ongga oufamofa jeskaseda riker gu dugnosk. Noba Didif dumocunc rusnok ongga rerin rita mar ongga oska jeskaseda riker gu digris.
40025034	Beda Didif, ongga erek Raja egens, bera dimagot gu rusnok ongga riker gu dugnosk oida, 'Iwa bera isma oufamofa eteb jeska dedin Akeina Allah. Jefeda iwa in noba iker gij Akeina efen monuh mebaga ojgomu. Ofa ensejah monuh insa koma nou iwa gij mona ongga Ofa otunggom mebif nomnaga fob.
40025035	Jeska gij mona ongga mosona ongk Didif sis fob, beda iwa ita maat gu Didif fob. Noba gij mona ongga magon en Didif sis fob, beda iwa ita mei gu Didif jeskaseda dij fob. Noba gij mona ongga Didif din skoita iwa erek dusodosa gij yeyin monuh sis fob, beda iwa iroun Didif rot idou ongga eskeira fob.
40025036	Noba gij mona ongga dedin meisoufa ongga enadaij sis fob guru, beda iwa ita meisoufa egema gu Didif fob. Noba gij mona ongga marenid sis fob, beda iwa yufij Didif jeskaseda diskeira fob. Noba gij mona ongga rusnok rikris Didif jah mod oskusk, beda iwa injogog Didif jah suma jeskaseda yufij Didif rot.'
40025037	Beda rusnok ongga oufamofa insa koma rimagot gu Didif oida, 'Tuhan, sis fob memef menek mosona ongk Bua guru, noba meneita maat gu Bua guru. Memef menek magon en Bua guru, noba meneita mei gu Bua guru.
40025038	Memef menek Bua erek busodosa gij memef mefmen monuh guru, noba monoroun Bua erek koma guru. Memef menek Bua bicira rot meisoufa ongga enadaij guru, noba meneita meisoufa egema gu Bua guru.
40025039	Memef menek Bua erek marenib guru, noba menek Bua gij mod oskusk guru. Noba memef monojogog Bua jah suma tein guru.'
40025040	Beda Didif dumoroun gu iwa oida, 'Ongga tenten bera, gij mona ongga iwa itunggom mar insa koma skoita rusnok ongga erek onok ofoka tein gij guru ongga ororu Didif fob, beda koma morototuma erek iwa intunggom mar insa koma nou Didif tein ojgomu.'
40025041	Beda Didif dimagot gu rusnok ongga oska ongga riker jah digris oida, 'Iwa ija jeska Didif ojgomu! Iwa bera imesma mar okum eteb jeska Allah si! Iwa ija jah mahmei meren efen eisa egigir rot ah aibin ojgomuja. Sis fob Allah ensejah mahmei meren koma nou Bilis jera efen malaikat-malaikat ongga oska tein.
40025042	Jeska gij mona ongga mosona ongk Didif fob, beda iwa ineita maat egema tein gu Didif guri. Noba gij mona ongga magon en Didif fob, beda iwa ineita mei egema tein gu Didif guri.
40025043	Jeska gij mona ongga Didif din skoita iwa erek dusodosa gij yeyin monuh sis fob, beda iwa inoroun Didif rot idou ongga oufamofa jinaga guri. Noba gij mona ongga dedin meisoufa ongga erek enadaij sis fob guru, beda iwa inofij Didif rot meisoufa egema tein guri. Noba gij mona ongga marenid noba rusnok rikris Didif jah mod oskusk fob, beda iwa inojogog Didif era inofij Didif jinaga guri.'
40025044	Erek koma beda rua rimagot gu Didif oida, 'Tuhan, memef menek mosona ongk Bua sis fob guru. Noba memef menek magon en Bua sis fob guru. Memef menek Bua erek busodosa gij mefmen monuh sis fob guru. Noba memef menek Bua rot bebin meisoufa ongga enadaij guru. Memef menek Bua gij mod oskusk sis fog guru fogora monofij Bua rot mar insa koma nomnaga guru.'
40025045	Beda Didif dimagot oida, 'Ongga tenten bera gij mona ongga iwa inofij rusnok enjgineg ongga runok rufoka tein gij guru rot mar insa koma nomnaga sis fob guru, beda koma morototuma erek iwa inofij Didif rot mar insa koma tein guru.'
40025046	Beda Didif dumobk rua insa koma jah mahmei meren fogora rimesma mar okum eteb jah suma rot mona ongga ah aibin ojgomu. Tina rua ongga runtunggom mar ongga oufamofa sis fob bera rimesma eiteij ah ongga ah aibin ojgomuja."
40026001	Nou ongga Yesus oftuftu rot mar insa koma nomnaga oisa fob, beda Ofa agot gu efen ruforoker oida,
40026002	"Gij mona egeka deika, beda mona eteb ongga ofoka Paskah jera mona ongga rusnok rit roti ongga enefifij guru bera emesaga. Noba gij mona insa koma rusnok rimagei Didif, Rusnok Efesa, beda raha Didif gu rusnok enjgineg. Beda rua rumotob Didif tumu mega salib."
40026003	Erek koma beda ebirfager imam-imam jera rusnok Yahudi rerin ebirfager enjgineg tein rumorodosuma gij mod eteb ongga Kayafas efen. Ofa bera erek imam ongga ofoka aksa gij mona insa koma.
40026004	Beda rua ruhca moroju jeskaseda ragei Yesus erek wuswus beda ragob Ofa.
40026005	Rua ragot moguma oida, "Mimif mineita mar insa koma gij mona ongga Paskah guru, jeska rusnok rufoukou rumotkonu oska eteb rot mimif fogora rimagot mar ofoukou rot."
40026006	Erek koma beda, askesi Yesus engker gu kota Betania ros, beda Ofa eja jah mod egens ongga osnok egens ongga ofoka Simon efen. Sis fob Simon maira et ofos.
40026007	Askesi Yesus et maat gij mod insa koma ros, beda ojaga egens en skoita Ofa. Ofa orka fanin egens ongga ebera rot miniyi ongga efen ensesa. Miniyi koma bera efen efera osok eteb. Ofa ohoda fanin insa koma beda otkinaja miniyi koma nomnaga tumu Yesus ebirfaga.
40026008	Tina Yesus efen ruforoker rik mar koma ongga ofa ontunggom, jefeda rua ragot rot rusum oskusk moguma oida, "Teinefa fogora ofa otkinaja miniyi rourou erek komo.
40026009	Jeska miniyi insa koma bera efen efera osok eteb. Ongga oufa bera ofa ohu miniyi insa koma beda ekeba fifi ongga esma rot skoita rusnok ongga rufojingki ojgomu!"
40026010	Yesus ejginaga rot mar ongga rua ranggot moguma insa koma fob. Jefeda Ofa agot gu rua oida, "Teinefa fogora iwa inagot mar gu ofa erek komo. Mar ongga ofa ontunggom insa koma gu Didif bera erek ongkoska eteb.
40026011	Rusnok ongga rufojingki bera riker ojgomuja. Tina Didif dineker morototuma jera iwa ojgomuja guru.
40026012	Mar ongga ofa ontunggom insa koma bera jeskaseda esejah difaga nou mona ongga danggos fogora rusnok rimesah difaga gij moksu.
40026013	Ongga tenten bera, gij mona ongga rusnok rifesij osok gij Allah oga ongga oufamofa rejrej mebif, beda rua rimefesij rot mar ongga ojaga egens kef ontunggom nou Didif tein. Jefeda rusnok rufoukou rimejginaga rot ofa tein si."
40026014	Erek koma beda Yesus efen oforoka egens ongga ofoka Yudas Iskariot eja skoita ebirfager imam-imam.
40026015	Beda ofa agot gu rua oida, "Iwa ita fifi gu didif, beda didif dimekikif jeska Yesus noba dumofij iwa yagei Ofa si." Jefeda rua rita fifi perak setka orgomu gu ofa rot.
40026016	Beda oisouska mona insa koma bera Yudas ohca moroju egens jeskaseda aha Yesus gu rua.
40026017	Mona eteb ongga rusnok Yahudi rit roti ongga enefifij guru bera ensaga fob. Jefeda Yesus efen ruforoker ragot gu Ofa oida, "Memef meja sinefa jeskaseda mesejah maat koma ongga mimif mint morototuma nou mona ongga Paskah?"
40026018	Beda Yesus agot gu rua oida, "Iwa ija skoita osnok egens gij kota, beda yagot gu ofa oida, 'Mefmen Guru agot oida, dedin mona ongga eimofoj bera ensaga fob, jefeda Didif jera dedin ruforoker bera met maat nou mona ongga Paskah gij bua bebin mod efesi.' "
40026019	Jefeda Yesus efen ruforoker runtunggom mar jeni erek Ofa anggot rot fob, beda mar insa koma nomnaga ensejah nou rua fob.
40026020	Erek motu fob, beda Yesus eker jera efen ruforoker rufok setka kungkob erfeka jeskaseda rit maat morototuma.
40026021	Askesi rua rint maat ros, beda Yesus agot gu rua oida, "Ongga tenten bera, osnok egens jeska iwa emekikif jeska Didif si."
40026022	Mar ongga Yesus anggot insa koma ereita efen ruforoker rudou efesi okumkum rot. Jefeda rua egens egens ragot oida, "Tuhan, didif dineita mar erek koma jinaga guru."
40026023	Beda Yesus oroun oida, "Osnok egens ongga ec roti gij mokosku kef jera Didif bera ongga emekikif jeska Didif si.
40026024	Didif, Rusnok Efesa, bera dimagos jeni erek runggu rot gij Mar Efeyi Ebsi sis fob. Tina okum eteb rot osnok egens koma ongga ekikif jeska Didif, Rusnok Efesa. Ongga tenten bera, oufa ekirsa erek ofa efen mosu onojuj rot ofa sis fob guru. Jeska ebeibeyaif ofa emesma mar okum eteb rot mar ongga ofa ontunggom koma si."
40026025	Beda Yudas, ongga ai juens emekikif jeska Yesus, agot oida, "Guru, Bua busujohu rot oida didif bera ongga emekikif jeska Bua ei?" Beda Yesus oroun oida, "Mar ongga bua banggot rot bera erek tenten ojgomu."
40026026	Askesi rua rint maat ros, beda Yesus eita roti ofog egens noba ois oufamofa eteb gu Allah rot. Beda Ofa etka roti insa koma noba ekeba dogdog gu efen ruforoker. Beda Ofa agot gu rua oida, "Iwa ita roti kef beda it. Jeska roti kef bera erek dedin difaga ongga dimaha gu rusnok ongga rufogog jeskaseda iwa imesma eiteij ah ongga efeinah."
40026027	Beda Ofa eita mokosku rot anggur efei noba ois oufamofa eteb gu Allah rot. Beda Ofa eita mokosku egens koma gu rua jeskaseda orofosutut rusnok egens egens rij anggur efei morototuma jera Ofa. Beda Ofa agot oida, "Iwa nomnaga ij anggur efei kef ojgomu.
40026028	Jeska anggur efei kef bera erek dedin dugufu ongga emeya nou rusnok rufoukou. Noba koma orocunc rot mona efeinah ongga Allah anggen eimofoj rot sis fob jeskaseda Ofa omosuna rot rusnok rufoukou rerin mar ongga oska.
40026029	Ongga tenten bera, Didif dinej anggur efei morototuma jera iwa deika guru onjoros mona ongga Allah ofoka ereij keingg rusnok ensaga fob. Beda gij mona insa koma bera dimej anggur efei ongga erek efeinah morototuma jera iwa deika si."
40026030	Nou ongga rua ruf medemer morototuma oisa fob, beda rua rija jah memaga ofos Zaitun.
40026031	Erek koma beda Yesus agot gu efen ruforoker oida, "Gij motu kef bera iwa nomnaga imoku jeska Didif si. Noba koma ororu jeni erek runggu gij Mar Efeyi Ebsi sis fob. Mar egens koma agot oida, 'Allah emagob Ofa ongga ont joug domba-domba, beda domba-domba riberbera suma suma.'
40026032	Tina gij mona ongga Didif dindebecki jeska danggos fob, beda Didif dimeja okag iwa jah monuh Galilea."
40026033	Beda Petrus agot gu Yesus oida, "Erek rua insa kef nomnaga ruku jeska Bua, tina didif dineita mar erek koma jinaga guru."
40026034	Beda Yesus agot gu Petrus oida, "Ongga tenten bera, nou ongga mongkukar orna onoga nou motu insa kef rot ofosma egeka enesi, beda bua bisinsa bumorot keingging gu rusnok rot ofosma orgomu rot oida bua binejginaga rot Didif guru."
40026035	Beda Petrus agot oida, "Erek rusnok ragob didif morototuma jera Bua, beda didif dunorot keingging oida dinejginaga rot Bua erek koma guru." Noba ruforoker ongga enjgineg nomnaga ragot mar erek koma tein.
40026036	Erek koma beda, Yesus jera efen ruforoker rija jah mekeni egens ongga ofoka Getsemani. Beda Ofa agot gu rua oida, "Askesi Didif dum diteij gu Allah ros beda iwa iker jah sif."
40026037	Beda Ofa oroun Petrus, Yakobus jera Yohanes ongga Zebedeus efen efeserga morototuma jera Ofa. Gij mona insa koma bera Ofa odou efeneinei noba odou okum eteb tein rot mar ongga emeita efera okora eteb gu Ofa.
40026038	Beda Ofa agot gu ruforoka rugomu insa koma oida, "Dudou okum eteb doska onjoros erek dimagos rot ojgomu. Jefeda iwa iker jera Didif jah sif noba inohnohnoha jeska Didif guru."
40026039	Ofa ecira oskiyai deika beda odou orohu mebi. Beda Ofa om eiteij gu Allah oida, "Akeina, bita mar okum ongga dimeita difera okora rot jeska Didif ojgomu. Tina bunotunggom mar ongga Didif disinsa dudou os rot guru. Butunggom mar jeni erek budou ejginaga rot ojgomu."
40026040	Beda Yesus oksons skoita efen ruforoker rugomu insa koma, tina rua rahca ahaingkongka fob. Beda Ofa agot gu Petrus oida, "Simon, bua binahca erek koma guru. Erek bineker jera Didif rot ai juens ojgomu tein gurei.
40026041	Bua binahca guru, tina bum biteij gu Allah ojgomu jeskaseda bua binesiri gu mar ongga ereneni bua guru. Erek bua budou os bita mar ongga Didif danggot ainsa kef, tina bebin owesa efek bera enadaij rot guru."
40026042	Beda Yesus ejeker gu esinsa noba om eiteij gu Allah juens deika oida, "Akeina, erek enadaij nou Bua bita mar ongga dimeita difera okora eteb jeska Didif guru, beda Didif dimeita mar koma jeni erek budou ejginaga rot si."
40026043	Nou ongga Ofa ongksons deika skoita efen ruforoker insa koma, beda Ofa ek, tina rua rahca ahaingkongka deika jeska rufonskos eteb.
40026044	Beda Yesus eja noba om eiteij gu Allah rot mar insa koma juens deika.
40026045	Tina nou ongga Ofa ongksons skoita rua deika, beda Ofa ek, tina rua rahca ahaingkongka deika. Beda Ofa agot gu rua oida, "Teinefa fogora iwa inahca erek koma ros. Iwa idebecki ojgomu. Iwa ik, jeska ai juens beda osnok egens ongga odou ekikif jeska Didif bera emaha Didif gu rusnok ongga rufogog.
40026046	Jefeda iwa idebecki ebeirens! Jeska osnok egens insa koma enesaga fob."
40026047	Askesi Yesus enagot mar insa koma skoita efen ruforoker ros, beda Yudas ensaga jah suma. Rusnok rufoukou ongga rurka meiteb kalawan jera moskur tein ruroru Yudas jah suma. Ebirfager imam-imam jera Yahudi rerin ebirfager rineya bera rubk rua jah suma.
40026048	Gij mona ongga Yudas engkikif jeska Yesus sis fob beda ofa agot gu rusnok insa koma oida, "Osnok egens ongga didif dunsa omnu bera ongga iwa yuhca rot insa koma. Jefeda iwa yagei Ofa ojgomu."
40026049	Erek koma beda gij motu insa koma Yudas eja teisis skoita Yesus beda agot gu Ofa oida, "Akeina Guru, didif duis oufamofa eteb gu Bua." Beda ofa onsa Yesus omnu.
40026050	Beda Yesus agot oida, "Edohuj, bita mar ongga budou os rot ebeirens ojgomu." Beda rusnok insa koma ragei Yesus rot ahais.
40026051	Beda Yesus efen oforoka egens jah suma agei efen meiteb kalawan noba agob osnok egens ongga ofij ebirfaga imam fogora eris efen osu enama jeska.
40026052	Beda Yesus agot gu ofa oida, "Bisah bebin meiteb kalawan gij efei ojgomu. Rusnok ongga rira meiteb riragob rusnok enjgineg bera rimagos rot meiteb ongga rusnok ragob rua rot tein si.
40026053	Erek Didif dudou os rot beda dumois gu dedin Akeina, beda Ofa omobk efen malaikat ebic setka kungkob erfeka jeskaseda ragob rusnok kef.
40026054	Tina Didif dineita mar erek koma guru jeskaseda mar ongga rua rumotunggom gu Didif bera ah gij efera jeni erek runggu gij Mar Efeyi Ebsi sis fob ojgomu."
40026055	Beda Yesus agot gu rusnok insa koma oida, "Teinefa fogora iwa yurka yeyin meiteb jera moskur jeskaseda iragei Didif erek komo! Jeska Didif bera dinerek osnok egens ongga ofogog guri. Gij mona ofoukou bera Didif duftuftu mar gu rusnok gij momas ongga angh rejrej Mod Allah, tina iwa inagei Didif jah suma guri.
40026056	Tina mar ongga iwa intunggom kef bera jeskaseda mar ongga nabi-nabi runggu gij Mar Efeyi Ebsi osok gij Didif sis fob bera emah gij efera ojgomu." Beda Yesus efen ruforoker nomnaga rimaha Ofa jah fogora ruku jeska.
40026057	Erek koma beda rusnok insa koma ruroun Yesus gu mod ongga Kayafas efen. Ofa bera ebirfaga imam-imam Yahudi egens ongga ofoka aksa. Noba ebirfager imam-imam Yahudi rineya jera ebirfager rusnok Yahudi jera Guru-Guru agama rumohoturuma gij mod egens insa koma.
40026058	Petrus okahma otoij Yesus ai yes. Beda ofa oira gij momas ongga angh rejrej mod insa koma fob. Beda ofa eker doida tentarer ongga runt joug mod insa koma jeskaseda eg rot mar ongga ebirfager Yahudi rumotunggom skoita Yesus.
40026059	Ebirfager imam-imam Yahudi jera ebirfager Yahudi rineya tein ruhca rusnok ongga rimagot rot oida rua rik Yesus otunggom mar ongga oska sis fob fogora ebirfager koma rimagob Yesus rot.
40026060	Tina rua rinek osnok egens tein ongga anggot mar insa koma rot koisoisa jinaga guru.
40026061	Beda gosnok gegeka gagot oida, "Sis fob magef mag Yesus koma agot oida 'Didif dumohoda Mod Allah kef. Noba gij mona orgomu deika, beda Didif dimei Mod Allah egens kef deika sons si.' "
40026062	Beda ebirfaga imam-imam egens insa koma ot noba agot gu Yesus oida, "Bagot rot koisoisa gu memef osok gij mar ongga goga ganggot insa koma fob ojgomu."
40026063	Tina Yesus enagot mar sons gu ofa rot guru. Beda ebirfaga imam-imam egens koma agot deika oida, "Didif duis gu Bua oisouska Allah, ongga efena ebah, efen ofoka jeskaseda buroun mar ongga mejeka gu Bua rot tenten ojgomu! Bua bera Kristus ongga Allah omobk erek raja egens ei?"
40026064	Beda Yesus oroun gu ofa oida, "Mar ongga bua banggot insa koma bera tenten ojgomu. Tina Didif dagot gu bua rot tenten tein oida gij mona kahma bera bua bera bimek Didif, Rusnok Efesa, riker gu Allah ognosk rot owesa efek eteb. Noba bua bimek Didif dumoksons jeska mebaga gij mocgoj ofog si."
40026065	Nou ongga ebirfaga imam-imam egens koma eg mar insa koma ongga Yesus anggot rot fob, beda ofa ekris efen meisoufa fogora ebga erek orocunc rot oida ofos graga eteb rot. Beda ofa ois gu rusnok jah suma oida, "Ofa ohurmei mar skoita Allah! Jefeda enadaij nou memef mejeka gu rusnok osok gij Ofa deika guru. Jeska iwa tein ig Ofa ohurmei mar skoita Allah fob.
40026066	Iwa isujohu rot oida memef meita mar okum gu Ofa erek meidu?" Beda rua ragot oida, "Ofa ontunggom mar ongga oska eteb fob, jefeda Ofa agos rot ojgomu."
40026067	Beda rua ruskurfi gij Yesus osum noba rubu Ofa jera riseda Ofa osum tein.
40026068	Beda rua rirahaisomu rot Ofa fogora ragot oida, "Bua bera Kristus, jefeda bagot gu memef oida idu bera ongga obu Bua ainsa koma."
40026069	Erek koma beda askesi Petrus engker gu momas ongga angh rejrej mod egens insa koma ros, beda ojaga egens ongga omfij ebirfaga imam-imam Yahudi ojot doida Petrus. Beda ofa agot oida, "Bua tein bera osnok egens ongga ororu Yesus insa koma ongga ojga jeska monuh Galilea!"
40026070	Beda Petrus oroun gu ofa jah rusnok nomnaga rudou oida, "Didif dinejginaga rot mar ongga bua banggot rot insa kef guru."
40026071	Beda ofa ojot doida montoj momas insa koma. Beda ojaga egens egema deika ek ofa jah suma. Beda ofa agot gu rusnok jah suma oida, "Ofa kef bera ororu Yesus koma ongga ojga jeska kota Nazaret tein."
40026072	Beda Petrus agot rot oga ahais gu ofa tein oida, "Didif dinejginaga rot osnok egens koma guru!"
40026073	Erek ai juens deika beda rusnok ongga rut jah suma rik Petrus, beda rua rin skoita ofa. Beda rua ragot gu ofa oida, "Tenten, bua tein bera Yesus efen ruforoka egens ojgomu. Jeska bua bagot mar morototuma erek rua ongga rujga monuh Galilea tein."
40026074	Beda Petrus agot rot ahais gu rua oida, "Didif dinejginaga rot osnok egens koma jinaga guru! Noba erek didif ducuwei mar gu iwa rot, beda didif duis gu Allah jeskaseda ofra mar okum keingg didif rot ojgomu!" Beda ainsa koma tein mongkukar orna oga.
40026075	Petrus odou ah keingg rot mona ongga Yesus agot gu ofa rot oida, "Erek mongkukar orna onoga enesi, beda bua bumorot keingging rot ofosma orgomu oida bua binejginaga rot Didif guru." Beda Petrus eja orogna jeska momas insa koma noba ebisa eteb rot mar ongga ofa ontunggom insa koma.
40027001	Gij raha tentena beda ebirfager imam-imam jera ebirfager Yahudi ongga rineya bera rifesij mar osok gij rot teinefa rua rimagob Yesus.
40027002	Rua rira rantai rirakid Yesus etma, beda ruroun Ofa skoita Pilatus. Ofa bera erek raja Kaisar efen Gubernur gij monuh insa koma.
40027003	Nou ongga Yudas, ongga engkikif jeska Yesus fob, eg rot oida ebirfager imam-imam ruga ojga rot oida Yesus agos ojgomu, beda ofa odou okum eteb rot mar ongga ofa ontunggom skoita Yesus fob. Jefeda ofa orka fifi perak setka orgomu ongga ofa esma jeska ebirfager imam-imam sis fob.
40027004	Beda ofa agot gu rua oida, "Didif dingkikif jeska Yesus noba dumfij iwa fob. Jefeda mar ongga didif duntunggom koma bera erek oska eteb. Jeska Ofa eneita mar egema tein ongga erek oska fogora yagob Ofa rot guru." Beda rua ragot gu ofa oida, "Skoidu, koma onofoufem skoita memef guru. Bua bera ongga buntunggom mar insa koma ojgomu."
40027005	Jefeda Yudas eij fifi insa koma gu Mod Allah efesi, beda ofa eja noba era marfeb erakid ogoj beda ef esinsa tumu mega efetma fogora agos.
40027006	Beda ebirfager imam-imam ruhoturu fifi ongga Yudas eij jeska insa koma. Noba rua ragot oida, "Fifi kef bera memef moh fogora osnok egens agos rot. Noba mimif agama erebent agot oida fifi ongga erek koma bera minesah gij Mod Allah guru."
40027007	Jefeda rua ruitij rot oida rimera fifi insa koma rimerengk mebi jeska osnok egens ongga otunggom debeji. Beda rua rucunc mebi koma erek rusnok ongga rusodosa rerin rudog ojgomu.
40027008	Erek koma jefeda onjoros deisef tein bera rusnok rijeka mebi koma oida, Mebi ogufu.
40027009	Erek koma beda mar ongga nabi Yeremia anggot sis eteb fob rot mar insa koma bera ah gij efera fob. Ofa agot oida, "Rua ongga Israel ruitij rot ruh fifi perak setka orgomu jeskaseda ragob Ofa.
40027010	Beda rua rira fifi insa koma rirengk mebi jeska osnok egens ongga otunggom debeji. Koma bera ongga Tuhan danggot rot gu Didif fob."
40027011	Beda rua ruroun Yesus skoita Gubernur Pilatus, noba Ofa ot jah Pilatus odou. Beda Pilatus ejeka gu Ofa oida, "Bua bera rusnok Yahudi rerin raja ei?" Beda Yesus oroun oida, "Mar ongga bua banggot bera tenten."
40027012	Tina Yesus onoroun mar osok gij mar ongga ebirfager imam-imam jera ebirfager Yahudi rineya ranggot rot osok gij Ofa guru.
40027013	Jefeda Pilatus agot gu Ofa oida, "Iwa ingg rot mar ongga oska ongga rusnok insa koma ranggot osok gij Bua fob. Teinefa fogora Bua bunoroun mar sons rot guri."
40027014	Tina Yesus onoroun mar sons rot mar ongga rua ranggot insa koma jinaga guru. Jefeda Gubernur insa koma odou oubsaha eteb rot.
40027015	Gij orofosut mona ongga rusnok Yahudi ruina maat nou mona eteb ongga ofoka Paskah bera Gubernur osuwa osnok egens ongga rusnok Yahudi rirejgei gu ofa rot jeska mod oskusk.
40027016	Gij mona insa koma bera tentarer rangha osnok egens ongga ofoka Barsabas gij mod oskusk fob.
40027017	Jefeda nou ongga rusnok Yahudi rufoukou rumohoturuma gu Pilatus efen mod, beda ofa ejeka gu rua oida, "Iwa idou os jeskaseda didif dusuwa idu nou iwa? Didif dusuwa Barsabas ei, era didif dusuwa Yesus ongga rinjeka Kristus ei?"
40027018	Ofa agot mar erek insa koma jeska ofa ejginaga rot oida ebirfager Yahudi raha Yesus gu ofa jeska rudou ejisei rot Yesus ojgomu.
40027019	Askesi Pilatus engker gij efen kursi gij mona insa koma jeskaseda oga ojga rot mar ongga rusnok runcunc rot Yesus ros, beda osnok egens orka surat egens jeska efen mohona. Mohona koma onggu gij efen surat gu Pilatus oida, "Bua bineita mar ongga oska egema tein skoita osnok egens koma guru. Jeska Ofa eneita mar ongga oska egema tein guru. Gij motu neeka fob bera didif disih mar okum ofoukou osok gij Ofa ojgomu."
40027020	Beda ebirfager imam-imam jera ebirfager Yahudi rineya rusos rusnok rufoukou jah suma jeskaseda ruis gu Pilatus oida rudou os Barsabas ojgomu, noba ragob Yesus ojgomu.
40027021	Tina Pilatus agot gu rusnok rufoukou jah suma oida, "Iwa idou os jeskaseda didif dusuwa kenefo jeska goga kefo?" Rua ruroun oida, "Busuwa Barsabas ojgomu!"
40027022	Beda Pilatus agot oida, "Tina didif dita mar meidu rot Yesus kef ongga iwa ijeka erek Kristus?" Beda rua ruroun oida, "Butob Ofa tumu mega salib ojgomu!"
40027023	Tina Pilatus ejeka gu rua oida, "Tina Ofa otunggom mar ongga oska erek meidu?" Beda rusnok jah suma ruis rot ruga eteb doska oida, "Butob Ofa tumu mega salib ojgomu!"
40027024	Pilatus ek rot oida rusnok insa koma rukoja Yesus ojgomu, noba erek ai juens beda rusnok rumotkonu oska eteb skoita ofa rot. Jefeda ofa eita mei beda ot efen etma gij mei koma jah rusnok koma rudou jeskaseda rik. Beda ofa agot gu rusnok insa koma oida, "Erek osnok egens kef agos ojgomu, beda koma enah gu didif guru. Mar koma bera ongga iwa idou os rot ojgomu."
40027025	Beda rusnok rufoukou jah suma ruis rot ruga eteb oida, "Maraim, erek Ofa agos ojgomu, beda koma ah gu memef ojgomu, noba koma ah gu memef meser tein ojgomu!"
40027026	Erek koma beda Pilatus osuwa Barsabas nou rua. Noba ofa obk efen tentarer jeskaseda rangha Yesus. Beda ofa aha Yesus skoita tentarer enjgineg jeskaseda rutob Ofa tumu mega salib.
40027027	Erek koma beda Pilatus efen tentarer ruroun Yesus gij Gubernur efen mod efesi. Beda tentarer rufoukou jah suma rut rejrej Ofa.
40027028	Rua rusuwa Ofa efen meisoufa giskini, beda rua raha meifeti ongga erek raja ergi tumu Ofa.
40027029	Noba rua rira marfeb egens ongga efen ofogog doska fogora rirajgej ebirfaga erek rirahaisomu rot Ofa. Beda rua rita moskur egens gu Ofa jeskaseda agei erek raja agei moskur egens. Beda rua ris rukeibi gu mebif beda ougif gu Ofa erek rusnok rugif gu raja egens fogora rirahaisomu rot Ofa erek koma. Rua ragot mar erek kef oida, "Bua ongga Yahudi rerin raja, memef modou os jeskaseda Bua bifena ebah nou mona ongga dektek ojgomu!"
40027030	Beda rua ruj oskurfi gij Ofa noba ragei moskur sons jeska Ofa beda rubu Ofa ebirfaga tein.
40027031	Nou ongga rua rirahaisomu rot Ofa erek insa koma oisa fob, beda rua rita raja efen meisoufa insa koma jeska Ofa noba rita Ofa efen meisoufa sons gu Ofa. Beda rua ruroun Ofa jah mebah jeskaseda rutob Ofa tumu mega salib.
40027032	Askesi rua ruroun Yesus jeskaseda rutob Ofa tumu mega salib, beda rua rurodosu osnok egens ongga ofoka Simon gu moroju osobu deismos. Ofa bera ojga jeska kota Kirene. Tentarer insa koma riradgodu ofa jeskaseda orka mega salib ongga ai juens runtob Yesus tumu.
40027033	Tentarer insa koma ruroun Yesus jah monuh egens ongga ofoka Golgota. Koma efen ofou oida, Monuh Ebirfaga Oboha.
40027034	Beda rua rurka anggur efei ongga rugun ariawun ongga ofoka mur gij fogora rita gu Ofa, tina nou ongga Yesus ereni oskiyai beda Ofa okoja anggur koma ojgomu.
40027035	Beda rua rutob Ofa tumu mega salib. Nou ongga koma oisa fob beda rua ruku mofka jeskaseda orocunc rot idu jeska rua bera emesma Yesus efen meisoufa.
40027036	Beda rua riker jah suma noba riajga Ofa.
40027037	Rua runggu mar tumu papan egens ongga agot rot efen mar ongga oska. Rua runggu rot oida, "OFA KEF BERA RUSNOK ONGGA YAHUDI RERIN RAJA."
40027038	Beda rua rutob gosnok gegeka deika ongga goukoreka mar sis fob desi Ofa. Rua runtob egens gu Yesus ognosk, noba gegema gu Yesus egris.
40027039	Rusnok ongga rirabj monuh insa koma rik Yesus noba ruga oruh Ofa ojgomu.
40027040	Rua ragot oida, "Hah! Bua bagot oida bumohoda Mod Allah nomnaga beda bimei Mod koma sons gij mona orgomu ojgomu. Erek Bua bera Allah efen efesa rot tenten beda busuwa bisinsa jeska mega salib koma ojgomu! Bujuj jeska mega koma ojgomu!"
40027041	Beda ebirfager imam-imam jera Guru-Guru agama jera ebirfager Yahudi rineya nomnaga ruga oruh Yesus erek koma tein.
40027042	Rua ragot oida, "Ofa ofij rusnok enjgineg jeskaseda rerin mar okum enah gu rua deika guru, tina enadaij nou Ofa onsuwa esinsa jeska mar kef guri! Ofa bera ongga rusnok Israel rerin raja ei. Erek Ofa ojuj jeska mega salib kef beda memef modou omororu Ofa si!
40027043	Ofa oisum gij Allah, noba Ofa agot oida Ofa bera Allah efen efesa tein. Jefeda teinefa fogora Allah onoskotu Ofa jeska mar okum kefi guri."
40027044	Noba gosnok gegeka insa koma ongga runtob tumu mega salib desi Yesus bera goga oruh Ofa tein.
40027045	Erek mowa ot deis beda monuh insa koma nomnaga eja erek motkobah. Noba ah erek koma onjoros aras orgomu fob.
40027046	Beda gij aras insa koma Yesus ois rot oga eteb oida, "Eloi, Eloi, lama sabakhtani." Koma efen ofou oida, "Akeina Allah, teinefo fogora Bua baha Didif igef jah erek kefo?"
40027047	Erek koma beda rusnok ongga runt doida Yesus rig Ofa agot mar erek insa koma. Jefeda rua ragot oida, "Ofa ois mar gu nabi Elia!"
40027048	Beda orna egens eja ebeirens jeskaseda ejeita anggur efei ongga ekemba. Ofa ec moskur gij anggur efei insa koma noba osk moskur insa koma rot gu Yesus awesi jeskaseda Ofa omna oskiyai.
40027049	Beda osnok egens ongga enjgineg agot oida, "Mimif miker ai juens jeskaseda mik oida nabi Elia emen noba omosuwa Ofa jeska mega salib ei era gurei."
40027050	Erek koma beda Yesus ois mar rot oga eteb fob, beda agos.
40027051	Ainsa koma tein meifeti aksa ongga rusnok rimf joug montoj rot rusnok jeskaseda runoira gij Mod Allah efesi guru bera ebga jeska skida onjoros degini fob. Beda mebi icusur doska noba mamu eteb ofoukou ebriyi.
40027052	Beda rusnok rudog ohoda noba Allah efen rusnok rineya rufoukou ongga ranggos sis fob bera rifena ebah sons.
40027053	Beda gij mona ongga Yesus endebecki jeska agos fob, rusnok ongga rifena ebah sons insa koma tein ricira gij kota Yerusalem. Noba rusnok rufoukou ringk rua jah suma tein.
40027054	Ebirfaga tentarer egens jera efen ruforoker ongga runt joug Yesus tumu mega salib jera ofa bera rik mebi icusur jera mar enjgineg tein ongga omorogna keingg rusnok gij mona insa koma. Jefeda rua rimeesa eteb rot beda ragot oida, "Tenten Ofa bera Allah efen efesa ojgomu!"
40027055	Noba rujager rufoukou rut ai yes noba riajga mar insa koma tein. Rua bera ongga ruroru Yesus jeska monuh Galilea. Noba rua rumfij Yesus gij mona insa koma tein.
40027056	Rineya jeska rua bera erek Maria jeska Magdalena ni, Maria ongga Yakobus jera Yusuf gegan mosu ni, jera Zebedeus efen mohona ni.
40027057	Nou ongga motu fob, beda orna mei ahta egens jeska kota Arimatea ensaga jah suma. Ofa ofoka Yusuf, noba ofa tein ororu Yesus sis fob.
40027058	Ofa eja skoita Pilatus jeskaseda erejgei ofa rot Yesus efaga. Beda Pilatus obk efen tentarer jeskaseda rita efen efaga koma gu Yusuf.
40027059	Jefeda Yusuf orka efaga koma jeska fob. Beda ofa era meifeti ongga efeinah orond Yesus efaga insa koma.
40027060	Beda ofa esah Yesus efaga koma gij moksu egens ongga ofa otunggom gij mamu efesi fob. Beda ofa eskiski mamu eteb joug mamu efesi insa koma rot ahais. Beda ofa eja jeska.
40027061	Noba Maria jeska Magdalena jera Maria ongga enjgineg insa koma tein geyajga mar insa koma.
40027062	Gij mona juens deika, ongga erek mona ongga Sabat, beda ebirfager imam-imam jera rusnok ebic Farisi rija skoita Pilatus.
40027063	Beda rua ragot gu ofa oida, "Tuan, bua budou ah keingg rot mar ongga Ofa ongga ocuwei mar anggot sis fob, gij mona ongga Ofa enagos enesei? Jeska Ofa anggot oida, 'Gij mona orgomu deika beda Didif dimedebecki jeska danggos si.'
40027064	Jefeda bua bubk bebin tentarer jeskaseda ot joug Ofa efen moksu gij mona orgomu ojgomu. Bita mar erek koma jeskaseda Ofa efen ruforoker rinen noba runorka efen efaga jeska guru. Erek bua bunotunggom mar koma guru, beda rua rimagot gu rusnok rufoukou oida Ofa endebecki jeska agos fob. Beda rucuwei mar koma bera erek oska ekirsa jeska mar ongga Ofa ocuwei mar rot sis fob ojgomu."
40027065	Jefeda Pilatus agot gu rua oida, "Iwa ita mar koma ojgomu. Jefeda iwa iroun dedin tentarer jah suma beda yuf joug moksu koma rot ahais ojgomu."
40027066	Jefeda rua rija jah mansu mamu ongga Yesus efaga angh gij. Beda rua raha mar tumu mamu eteb ongga of joug moksu awesi insa koma. Beda mar koma orocunc oida rusnok enjgineg riskiski mamu insa koma jeska fob era gurei. Beda tentarer rut joug mansu insa koma rot ahais ojgomuja tein.
40028001	Nou mona ongga Sabat oisa fob, beda Maria jeska kota Magdalena jera Maria ongga enjgineg geja jah mansu mamu ongga Yesus efaga angh gij.
40028002	Ainsa koma tein mebi icusur doska, beda malaikat egens ojuj jeska mebaga. Beda Ofa eskiski mamu eteb jeska moksu efesi. Beda ofa eker esij mamu egens insa koma.
40028003	Ofa efen efaga efesa eteb erek mocgoj efesa, noba efen meisoufa erek ebsi komowa eteb doska.
40028004	Tentarer ongga runt joug moksu insa koma rimeesa eteb jefeda rua risiri gu mebif erek rusnok ongga ranggos risiri gu mebif.
40028005	Beda malaikat egens koma agot gu gojaga jah suma oida, "Goga genemeesa guru. Didif dijginaga rot oida iwa yuhca Yesus, ongga rusnok runtob tumu mega salib fob.
40028006	Tina Ofa eneker jah sif deika guru. Ofa endebecki jeska anggos fob jeni erek Ofa anggot rot sis fob. Goga gek mebera ongga risah efen efaga esij sis fob.
40028007	Jefeda goga geja ebeirens beda bagot rot mar insa kef skoita Ofa efen ruforoker. Goga gagot gu rua oida Yesus endebecki jeska anggos fob. Noba Ofa eja okag rua jah monuh Galilea fob. Rua rimek Ofa jah suma si. Rudou ah keingg rot mar ongga Yesus anggot gu rua rot sis fob ojgomu."
40028008	Jefeda goga geja ebeirens jeska moksu insa koma. Goga godou efesi erek emeesa noba erirei eteb tein. Beda goga gofof skoita Yesus efen ruforoker.
40028009	Ainsa koma tein Yesus orogna keingg goga. Beda Ofa agot gu goga oida, "Eskeiramera eteb rot goga." Beda goga gen skoita Ofa, noba gougif gu Ofa aki. Beda goga gesitit gu Ofa tein.
40028010	Beda Yesus agot gu goga oida, "Goga genemeesa guru. Goga geja noba gagot gu dedin edohujir jeskaseda rua rija jah monuh Galilea ojgomu. Beda rua rimek Didif jah suma si."
40028011	Askesi gojaga insa koma gecira skoita Yesus efen ruforoker ros, beda tentarer insa koma ongga runt joug moksu rot Yesus efaga eja skoita ebirfager imam-imam gij kota Yerusalem. Beda rua rifesij rot mar insa koma ongga rua rik gu Yesus odog fob.
40028012	Beda ebirfager imam-imam koma rumorodosuma jera ebirfager Yahudi rineya jeskaseda rifesij rot mar ongga rua rumotunggom rot ojgomu. Jefeda rua rita fifi ofoukou doska gu tentarer insa koma.
40028013	Beda rua ragot gu tentarer insa koma oida, "Iwa yagot oida Yesus efen ruforoker rin gij motu deis beda rurka efen efaga askesi iwa yahca jeska ros ojgomu fob.
40028014	Noba erek Gubernur eg rot oida efen efaga enah gij moksu insa koma deika guru, beda memef momot deismos rot iwa gu Gubernur. Beda memef memagot oida iwa ineita mar ongga oska guru. Jefeda iwa inemeesa rot guru."
40028015	Jefeda tentarer insa koma rita fifi koma, beda rua ruroru jeni mar ongga ebirfager imam-imam ranggot rot ojgomu. Jefeda mar ongga ebirfager imam-imam insa koma rucuwei mar rot bera eberbera rejrej monuh Yahudi ojgomu. Noba onjoros mona deisef tein rusnok ruroru mar insa koma ojgomuja ros.
40028016	Yesus efen ruforoker rufok setka kungkob erfens rija jah memaga ofog oduma gij monuh Galilea ongga Yesus anggot rot gu rua sis fob.
40028017	Nou ongga rua rik Ofa jah suma beda rua rugif gu Ofa. Tina erek rineya jeska rua rijekjeka rudou rot oida koma bera Yesus rot tenten ei era gurei?
40028018	Beda Yesus en doida rua beda agot gu rua oida, "Allah eita owesa efek eteb gu Didif jeskaseda dufoka ereij keingg mar nomnaga gu mebif jera mebaga tein fob.
40028019	Jefeda iwa ija skoita rusnok gu monuh nomnaga. Beda iwa yuftuftu rua rot dedin duga jeskaseda rua tein rumororu Didif dedin duga. Beda iwa ita baptis gu rua oisouska Akeina ofoka ni, Allah efen efesa ofoka ni, jera Efena Ebsi ofoka ni.
40028020	Beda yuftuftu gu rua jeskaseda rua ruroru jeni mar nomnaga ongga Didif danggot rot gu iwa fob. Beda Didif dimeker jera iwa ojgomuja onjoros mona ongga enja ejgwaga ensaga tein si." Ainsoma.
41001001	Oga ongga oufamofa osok gij Yesus Kristus ongga Allah efen efesa bera onsokeij rot sismeni erek kef:
41001002	Gij mona ongga sis eteb fob bera nabi egens ongga ofoka Yesaya anggot mar ongga Allah anggot rot gu efen efesa oida, "Didif dumobk osnok egens ongga emeja okag rot Bua. Ofa omoftuftu mar gu rusnok jeskaseda rua risejah nou rumoroun Bua.
41001003	Osnok egens koma emeker gij monuh ongga owowa ojgomu. Noba ofa emagot gu rusnok oida, 'Ai juens bera Tuhan enesaga. Jefeda iwa isejah idou efesi jeskaseda iroun Ofa fogora imororu Ofa tein.' "
41001004	Mar insa kef ongga nabi Yesaya anggot rot sis fob bera ah gij efera fob. Jeska osnok egens ongga ofoka Yohanes bera enjeker gij monuh egens ongga owowa fob. Noba ofa oftuftu rusnok rot oida, "Iwa imeesa joug rot yeyin mar ongga oska ojgomu fogora ita baptis tein ongga orocunc rot oida iwa imeesa joug yeyin mar ongga oska rot tenten fob. Iwa ita mar erek koma ojgomu beda Allah omosuna rot yeyin mar ongga oska jeska idou efesi si."
41001005	Rusnok rufoukou doska jeska kota Yerusalem jera monuh Yudea rijeg rot mar ongga Yohanes oftuftu rot jah suma. Noba rua ongga ringg rot mar insa koma bera ragot moguma oida, "Tenten, mimif mita mar ongga oska fob." Erek koma beda Yohanes eita baptis gu rua.
41001006	Yohanes ergi meisoufa ongga erek nabi Yesaya ergi sis fob. Koma bera, ofa ergi unta ofos erek efen meisoufa. Noba ofa era sapi ofos erakid okom ofoj. Noba efen maat bera erek mof jera mosusu efei.
41001007	Ofa oftuftu mar erek kef oida, "Gij mona kahma beda osnok egens ongga omotoij didif bera efen ofoka ongga aksa ekirsa jeska didif. Noba didif disinsa dufoka aksa enadaij nou dugif gu mebi fogora dusuwa Ofa efen marfeb tumu sandal jeska okoda tein jinaga guru. Jeska Ofa bera efen ofoka ongga aksa ekirsa jeska Didif.
41001008	Ebeibeyaif didif dita baptis gu iwa gij mei ojgomu. Tina Ofa emeita Efena Ebsi gu iwa si."
41001009	Gij mona ongga Yohanes eita baptis gu rusnok ros, beda Yesus en jeska kota Nazaret ongga angh gij monuh Galilea. Beda Yohanes eita baptis gu Ofa tein gij mei Yordan.
41001010	Nou ongga Yesus orogna jeska mei insa koma, beda ainsa koma tein Ofa ek mebaga ohoda, noba Efena Ebsi Allah ojuj en erek mem monggeta mos, beda eker esij Ofa.
41001011	Beda Allah agot gu Ofa jeska mebaga oida, "Bua bera dedin edesa ongga dudou okora rot, noba ongga dudou eskeiramera eteb rot tein."
41001012	Beda ainsa koma tein Efena Ebsi Allah obk Yesus jah monuh egens ongga owowa.
41001013	Askesi Yesus engker jah suma ros, beda Bilis ereneni Ofa gij mona rara setka tohkuru. Noba mar ongga osuwotu ofoukou tein ringker gij monuh insa koma. Noba malaikat-malaikat jeska Allah ofij Ofa jah suma tein.
41001014	Gij mona ongga raja Herodes angha Yohanes gij mod oskusk fob, beda Yesus eja jah monuh Galilea noba efesij mar rot Allah oga ongga oufamofa jah suma.
41001015	Ofa agot oida, "Mona ongga Allah omofoka ereij keingg rusnok bera ensaga doida fob. Jefeda iwa imeesa joug rot yeyin mar ongga oska ojgomu, beda iroru Allah oga ongga oufamofa kef."
41001016	Erek koma beda, askesi Yesus ecira gu meren Galilea efembra ros, beda Ofa ek gosnok gegeka jah suma. Goga koma bera Simon jera efen mokosa Andreas. Ainsa koma tein goga gera jala gorohca mos fogora gohoturu mos insa koma, jeska gegan gefarur bera mar erek koma ojgomu.
41001017	Nou ongga Yesus ek goga geita mar erek koma ros, beda Ofa agot gu goga oida, "Oisouska mona deisef bera goga gororu Didif ojgomuja. Noba Didif dumoftuftu goga rot teinefa goga gohoturu rusnok jeskaseda rumororu Didif."
41001018	Beda ainsa koma tein goga gaha gegan jala jah fogora gororu Yesus ojgomuja.
41001019	Beda Yesus ecira gu meren efembra koma deika onjoros Ofa ek gosnok gegeka deika. Goga koma bera Yakobus jera efen mokosa Yohanes ongga Zebedeus efen efeserga. Goga insa koma gengker gij meg efesi noba geb jala ongga ebgebga.
41001020	Ainsa koma tein Yesus ejeka gu goga tein jeskaseda gororu Ofa. Erek koma jefeda goga geja jeska gegan meka Zebedeus jera rusnok enjgineg tein ongga rumfij ofa gij meg jah suma, noba goga gororu Yesus ojgomu.
41001021	Gij mona egema deika beda Yesus jera efen ruforoker rijesaga jah gu kota Kapernaum. Noba gij mona ongga Sabat beda rua ongga rusnok Yahudi rugif gu Allah. Erek koma beda Yesus oira gij mod egens ongga rua rum riteij gij tein. Beda Ofa oftuftu rusnok jah suma.
41001022	Rusnok nomnaga jah suma rudou oubsaha eteb rot mar ongga Yesus omftuftu insa koma, jeska Ofa onoftuftu mar erek Guru-Guru agama enjgineg rumftuftu gu rusnok guru, tina Ofa oftuftu mar rot owesa efek eteb ojgomu.
41001023	Gij mona insa koma tein, osnok egens ongga efena ofogog engker gij efen odou efesi bera eker gij mod egens koma tein. Beda ofa agerir rot oida,
41001024	"Ei, Yesus ongga ojga jeska kota Nazaret! Bineita mar okum skoita memef ongga erek rifena ofogog guru. Bua bin jeskaseda bagob memef ei? Didif dijginaga rot Bua fob. Bua bera osnok egens koma ongga ebsi komowa ongga Allah omobk!"
41001025	Beda Yesus etaha joug efena ofogog insa koma oida, "Ei, biker toumou ojgomu! Bua burogna jeska osnok egens kef ojgomu!"
41001026	Beda efena ofogog insa koma era osnok egens koma ededima doska, noba orogna rot oga ongga agerir mar jeska osnok egens insa koma.
41001027	Rusnok jah suma nomnaga rik noba rudou oubsaha eteb rot, jefeda rua ragot moguma oida, "Wah, meidu bera kefo! Kef erek mar onswos eteb! Yesus koma bera oftuftu mar ongga efeinah rot owesa efek eteb. Noba Ofa tein ekemeji efena ofogog jeska osnok egens kef, beda efena ofogog insa koma ororu efen oga ojgomu tein!"
41001028	Erek koma jefeda rusnok jah suma rifesij rot mar insa koma rejrej monuh Galilea nomnaga.
41001029	Nou ongga Yesus eita mar insa koma oisa fob, beda Ofa jera Simon ni, Andreas ni, Yakobus ni, Yohanes ni, rua nomnaga rurogna jeska mod egens insa koma noba rija jah mod egens ongga Simon jera Andreas gegan.
41001030	Gij mona insa koma bera Simon efen morois ah gij mer efesi ojgomuja jeska ofa maren erek ofos ofoufem eteb. Nou ongga rusnok rik Yesus en jah suma, beda rua rifesij gu Ofa rot Simon efen mefina insa koma.
41001031	Erek koma jefeda Ofa eja skoita Simon efen mefina noba agei efen etma, beda ofij ofa jeskaseda ot. Ainsa koma tein efen ofos ongga ofoufem esiri noba ofa eita eskeira fob. Jefeda ofa oina maat nou Yesus jera efen ruforoker ojgomu.
41001032	Nou ongga moworu fob beda rusnok rurka rua ongga marenir rufoukou jera rua ongga efena ofogog engker gij rudou efesi tein skoita Yesus.
41001033	Jefeda rusnok rufoukou jeska kota insa koma ruisa keingg mod ongga Yesus engker gij noba rimeradgoduma gu montoj.
41001034	Beda Yesus eita eskeira gu rusnok rufoukou ongga marenir, noba Ofa tein ekemeji efena ofogog ofoukou ongga ringker gij rusnok rudou efesi tein. Ofa eyahehir joug rifena ofogog insa koma jeskaseda rinagot mar guru, jeska rua rijginaga rot oida Ofa bera Kristus ongga Allah omobk.
41001035	Gij monog erek rahah tentena, beda Yesus osoyu noba eja jeska kota insa koma jah monuh egens ongga owowa jeskaseda om eiteij gu Allah jah suma.
41001036	Nou ongga Simon jera efen mohujir runsowu fob beda rua rik, tina Yesus eneker guru, jefeda rua rujohca Ofa.
41001037	Nou ongga rua ringk Yesus fob, beda rua ragot gu Ofa oida, "Akeina, rusnok rufoukou bera ruhca Bua!"
41001038	Tina Ofa agot gu rua oida, "Mimif mija jah kota-kota enjgineg tein jeskaseda duftuftu mar rot Allah oga jah suma. Jeska Didif din gu mebif jeskaseda duftuftu mar rot Allah oga gu rusnok rufoukou."
41001039	Jefeda Ofa eja rejrej monuh Galilea insa koma noba oftuftu mar rot Allah oga gij mod ongga rusnok Yahudi rum riteij gij. Noba Ofa tein ekemeji efena ofogog jeska rusnok rudou efesi.
41001040	Gij mona egens bera osnok egens ongga maira et ofos en skoita Yesus. Ofa ougif gu Yesus noba erejgei gu Ofa oida, "Akeina, erek Bua bundou os rot, beda bita eskeira gu didif. Jeska bebin owesa efek bera adaij nou jeskaseda bufij didif. Beda rusnok enjgineg rumocunc rudou ongga oufamofa rot didif deika ojgomu."
41001041	Yesus odou okora rot osnok egens insa koma, jefeda Ofa aha efen etma esij ofa noba agot oida, "Didif dudou os dita eskeira gu bua."
41001042	Beda ainsa koma tein ofa efen ofos nomnaga eskeira ojgomu fob.
41001043	-
41001044	Nou ongga Yesus omobk ofa sons, beda Ofa eyahehir joug ofa rot oida, "Bua binefesij rot mar insa kef gu rusnok enjgineg guru. Tina bua bija skoita imam egens noba bucunc bisinsa gu ofa jeskaseda ofa ek bufos beda agot rot oida bua bera biskeira rot tenten fob. Noba bua tein burka mar ongga Musa anggot rot sis fob skoita imam insa koma. Beda ofa emes mah gij mar insa koma gu Allah erek bebin mar ongga burougif gu Allah. Bua eita mar erek koma jeskaseda imam egens koma ejginaga rot oida bua bera bita eskeira rot tenten fob."
41001045	Tina osnok egens insa koma ejefesij gu rusnok rufoukou rot teinefa Yesus eita eskeira gu ofa ojgomu. Erek koma jefeda Yesus onoira gij kota-kota koma rot tomnomna deika guru, jeska rusnok rufoukou runoisa keingg Ofa ojgomuja. Ofa ejeker jah monuh ongga owowa ojgomu. Erek koma tina rusnok rufoukou rin skoita Ofa jah suma tein ojgomuja.
41002001	Gij mona egema deika beda Yesus jera efen ruforoker ruksons jah kota Kapernaum. Nou ongga rusnok gij kota insa koma ringg oida Yesus en fob, beda rusnok rufoukou rin skoita Yesus gu mod ongga Ofa engker gij.
41002002	Rua rin odudu deika jah suma onjoros mod egens koma ebera rot rua fob. Rusnok ragatit joug montoj awesi tein. Beda Yesus oftuftu rot Allah oga gu rua.
41002003	Askesi Ofa oftuftu mar ros, beda runa rufok tohkuru rurka osnok egens ongga ofumbohah skoita Ofa.
41002004	Tina rusnok rufoukou joug, jefeda enadaij nou rua ruira gij mod egens insa koma jinaga guru. Jefeda rua rusok mod insa koma ongga ejmeg erek edeider. Beda rua ruhoda meja efeyi ongga runroka mod insa koma jah skida ahah Yesus ebirfaga. Beda rua ritki mofka rot osnok egens ongga ofumbohah insa koma gu Yesus.
41002005	Nou ongga Yesus ek oida osnok egens insa koma odou ororu Ofa rot tenten fob, beda Ofa agot oida, "Edohuj, bebin mar ongga oska bera dusuna jeska budou efesi fob."
41002006	Guru-Guru agama ongga ringker gij mod insa koma ringg mar ongga Yesus anggot fob. Jefeda rua ragot moguma oida,
41002007	"Osnok egens kef bera idu fogora enagot mar erek kefo! Ofa oga oruh Allah! Jeska Allah esinsiyai ojgomu bera osuna rot mar ongga oska jeska rusnok rudou efesi ojgomu. Rusnok ebireira bera guru!"
41002008	Tina Yesus ejginaga gij odou efesi rot mar ongga rua runsujohu rot gij rudou efesi insa koma fob. Jefeda Ofa agot gu rua oida, "Mar ongga iwa insujohu rot koma bera erek tenten guru.
41002009	Erek Didif danggot gu osnok egens ongga ofumbohah koma oida, 'Didif dusuna bebin mar ongga oska,' beda koma erek mar ongga osufou ojgomu. Jeska iwa inejginaga rot guru oida ofa efen mar ongga oska bera onsuna rot tenten fob era gurei. Tina erek Didif dagot oida, 'Bua bidebecki, noba bufra bebin mofka fogora bija sons jah bebin mod,' beda iwa imejginaga rot tenten oida Didif dedin owesa efek nou dita eskeira gu rusnok tein.
41002010	Tina ebeibeyaif Didif dumocunc gu iwa rot oida Allah bera eita owesa efek gu Didif, Rusnok Efesa, jeskaseda dusuna rot mar ongga oska jeska rusnok rudou efesi gu mebif jera dita eskeira gu rusnok ongga marenir tein."
41002011	Beda Yesus agot gu osnok egens ongga ofumbohah insa koma oida, "Bua bidebecki, noba bufra bebin mofka fogora bija jah bebin mod."
41002012	Beda ainsa koma tein, osnok egens koma edebecki ebeirens, beda ofra efen mofka noba orogna jeska mod egens koma. Rusnok nomnaga ongga ringk mar ongga onswos insa koma bera rudou oubsaha eteb rot. Jefeda rua risitit gu Allah noba ragot oida, "Mimif minek mar onswos egema erek kef sis fob guru!"
41002013	Gij mona egema deika beda Yesus oksons jah meren Galilea efembra. Gij mona insa koma tein rusnok rufoukou ongga rin skoita Ofa jah suma. Noba Ofa oftuftu rua tein osok gij Allah oga.
41002014	Nou ongga koma oisa fob, beda Yesus ecira jah meren Galilea efembra deika. Beda Ofa orodosu jera osnok egens ongga engker gij kantor pajak ongga ofoka Lewi. Ofa koma bera Alfeus efen efesa. Ofa erek ebirfaga rot rusnok ongga runghoturu pajak nou raja Kaisar. Nou ongga Yesus engk Lewi beda Ofa agot gu ofa oida, "Bua bin noba buroru Didif ojgomu." Beda ainsa koma tein ofa orogna jeska kantor koma noba ororu Yesus ojgomuja.
41002015	Gij mona ongga Yesus jera efen ruforoker rint maat morototuma jera Lewi gij mod ongga ofa efen, beda ainsa koma tein rusnok rufoukou ongga runghoturu pajak jera rusnok enjgineg tein ongga Yahudi runsujohu rot oida rirek oska bera rit maat morototuma jera Yesus gonu Lewi jah suma. Jeska rusnok rufoukou insa koma ongga ruroru Yesus rejrej monuh egens koma.
41002016	Nou ongga Guru-Guru agama rineya jeska ebic Yahudi ongga ofoka Farisi ringk Yesus ent maat morototuma jera rusnok insa koma, beda rua rijeka gu Yesus efen ruforoker oida, "Teinefa fogora yeyin Guru koma enet maat morototuma jera rua ongga runghoturu pajak jera rua enjgineg tein ongga erek oska erek komo?"
41002017	Yesus eg, tina rua rinjeka erek koma, jefeda Ofa agot gu Guru-Guru agama insa koma oida, "Rusnok ongga riskeiramera bera runois gu dokter guru. Tina rusnok ongga marenir ojgomu bera rumois gu Dokter. Erek koma tein Didif dinen skoita rusnok ongga rusujohu rot oida risinsa rudou bera erek ebsi komowa fob guru. Tina Didif din jeskaseda dita eiteij ah ongga efeinah gu rusnok ongga rusujohu rot oida rerin mar ongga oska enah gij rudou efesi ojgomu."
41002018	Gij mona insa koma bera rua ongga ruroru Yohanes Pembaptis jera rua ongga ruroru ebic Farisi tein rinet maat nou mona juens guru, tina gij mona insa koma rua rum riteij gu Allah ojgomu. Jefeda rusnok rineya rin skoita Yesus noba rijeka gu Ofa oida, "Rusnok ongga ruroru Yohanes Pembaptis jera rua ongga ebic Farisi gij mona juens bera rinet maat guru, tina rua rum riteij gu Allah ojgomu. Teinefa fogora ruforoker ongga ruroru Akeina bera rineita mar erek koma tein guri?"
41002019	Beda Yesus agot mar ongga orocunc gu rua oida, "Gij mona ongga rusnok rumohoturuma rot osnok egens ongga oskotu arja, beda rua rit maat morototuma noba rifaga ouka rot ojgomu.
41002020	Tina gij mona ongga rusnok enjgineg ragei igers insa koma jeska rua fob, beda rusnok koma rudou okum noba rinet maat jera rinej mei erek insa koma deika guru, jeska rudou okumkum rot ojgomu. Erek koma tein, gij mona ebeibeyaif bera Didif dingker jera dedin ruforoker ros, jefeda rua rit maat jera rij mei tein jeska rudou efaga ouka ros."
41002021	Beda Yesus agot mar egens deika ongga erek orocunc gu rua oida, "Rusnok rineb meifeti ongga efeinah jera meifeti ongga efeyei guru. Jeska meifeti ongga efeinah koma emegrina meisoufa ongga efeyei insa koma fogora emebga eteb deika.
41002022	Erek koma tein anggur efei ongga efeinah bera runotkinaja gij mesina kambing ofos ongga efeyei guru. Jeska anggur efei ongga efeinah koma emefifij gij mesina kambing ofos ongga ekirsa insa koma. Beda mesina koma emecka rot, noba anggur insa koma omotkinaja jeska. Noba mesina ongga efeyei koma emeja erek oska efekeifa rot tein ojgomu. Jefeda anggur efei ongga efeinah bera rutkinaja gij mesina kambing ofos tein ongga efeinah ojgomu. Erek koma tein rot mar ongga efeinah ongga Didif duftuftu rot."
41002023	Gij mona ongga Sabat egens bera Yesus jera efen ruforoker rirabj mekeni gandum egens. Askesi rua rirabj mekeni egens insa koma beda Ofa efen ruforoker rigib gandum efej noba rit oskiyai.
41002024	Jefeda rusnok ongga ebic Farisi rineya ragot gu Yesus oida, "Teinefa fogora bebin ruforoker koma rikirsa rot mar ongga mifmin agama erebent eyahehir joug erek komo? Jeska erebent koma agot oida gij mona ongga Sabat bera minefarur gij mar egema tein guru. Noba mar ongga rua runtunggom koma bera erek rifarur ojgomu."
41002025	-
41002026	Beda Yesus agot gu rua oida, "Mar ongga iwa isujohu rot bera erek tenten guru. Iwa ik rot mar egens gij Mar Efeyi Ebsi ongga emfesij rot osok gij meidu ongga Daud ontunggom gij mona ongga ofa jera efen ruforoker mosona ongkir. Jeska gij mona ongga Abyatar erek imam ongga ofoka aksa, beda Daud oira gij mod ongga imam-imam rum riteij gu Allah gij. Beda ofa et roti ongga imam-imam sismeni rira nou rurougif gu Allah fob. Beda ofa eita roti insa koma gu efen ruforoker tein. Tina mifmin agama erebent agot oida imam-imam risinsiyai bera rit roti insa koma ojgomu.
41002027	Erek koma tina Daud jera efen ruforoker bera rineita mar ongga oska guru. Jeska Allah ontunggom mona ongga Sabat jeskaseda ofij rusnok rot ojgomu. Mona ongga Sabat koma bera onofoufem ekirsa jeska rusnok guru.
41002028	Jefeda Didif, Rusnok Efesa, disinsiyai dedin owesa efek jeskaseda dagot rot mar meidu ongga dedin rusnok runtunggom gij mona ongga Sabat ojgomu."
41003001	Gij mona ongga Sabat egema deika beda Yesus oira sons gij mod ongga rusnok Yahudi rum riteij gu Allah gij. Osnok egens efen etma jah enama ongga ofumbohah bera eker jah suma.
41003002	Noba rineya jeska ebic Farisi ongga ringker jah suma ruhobut joug Yesus jeskaseda rik oida Ofa eita eskeira gu osnok egens insa koma ei era gurei. Jeska koma bera erek Ofa ekirsa rot rerin agama erebent. Beda rua rumocunc Ofa erek oska rot tein.
41003003	Erek koma, beda Yesus agot gu osnok egens ongga efen etma jah enama ofumbohah insa koma oida, "Bua bin noba but jah sif, jah rusnok nomnaga rudou."
41003004	Beda Yesus ejeka gu rusnok ongga ringker jah suma oida, "Ororu mifmin hukum agama bera mimif mutunggom mar erek meidu gij mona ongga Sabat insa kefo? Mimif mita mar ongga oska ei, era mutunggom mar ongga oufa ei? Koma bera, mimif muskotu rusnok jeska rerin mar ongga okum erek insa koma ei, era mimif murouns rua riker gij rerin mar ongga okum ojgomuja onjoros ragos rot ei?" Tina rua ongga Farisi insa koma nomnaga riker toumou ojgomu.
41003005	Beda Yesus odou okum eteb rot rua jeska ribirfaga ombrera noba rudou onokora rot osnok egens koma ongga efen etma jah enama ofumbohah guru. Jefeda Ofa agot gu osnok egens koma oida, "Bua busk bebin bitma koma." Osnok egens insa koma osk efen etma noba ainsa koma tein efen etma eskeira fob.
41003006	Nou ongga rusnok ebic Farisi rurogna jeska mod insa koma fob, beda rua rumohoturuma rot ebeirens jera rusnok rineya ongga erek raja Herodes efen ruforoker jeskaseda rifesij moguma rot teinefa rua rimagob Yesus.
41003007	Yesus jera efen ruforoker rija jeska monuh insa koma, beda rua rija jah meren Galilea efembra. Noba gij mona insa koma bera rusnok rufoukou doska jeska monuh Galilea ruroru Yesus jah suma tein.
41003008	Rusnok rufoukou jeska kota Yerusalem jera kota-kota enjgineg jeska monuh Yudea ni, monuh Idumea ni, jera rineya ongga jeska monuh ongga angh jah mei Yordan enama ni, rineya ongga jeska kota Tirus jera kota Sidon ni bera rin skoita Yesus jeskaseda rik rot mar onswos ongga Ofa ontunggom fob.
41003009	Beda Yesus obk efen ruforoker jeskaseda risejah meg egens nou Ofa, jeska rusnok riskembemba rin odudu deika skoita Ofa noba riker rejrej Ofa. Jefeda Ofa odou os eker gij meg efesi gu esinsa noba oftuftu rua jeska meg insa koma ojgomu.
41003010	Erek koma, jeska Ofa eita eskeira gu rusnok rufoukou fob, jefeda rusnok enjgineg ongga marenir rin noba rut rejrej Ofa tein. Noba erek rua rahtec Ofa efen meisoufa tumu efen efaga, beda rua tein rita eskeira fob.
41003011	Noba nou ongga rusnok enjgineg ongga efena ofogog engker gij rudou efesi ringk Yesus, beda efena ofogog insa koma okoja rua jeskaseda risiri jah Yesus odou noba ragerir oida, "Bua bera Allah efen efesa!"
41003012	Tina Yesus agot joug efena ofogog insa koma rot ahais jeskaseda rinagot mar guru.
41003013	Yesus eja jah memaga ofos. Beda Ofa ois gu runer rineya ongga Ofa odou os rijerek efen ruforoker ongga rumofij Ofa.
41003014	-
41003015	Nou ongga rua rin skoita Ofa fob, beda Ofa ocunc runer rufok setka kungkob erfeka jeskaseda rijerek efen rasul-rasul. Ofa ocunc rua insa koma jeskaseda ruroru Ofa fogora rua tein rujoftuftu rusnok noba rikemeji efena ofogog ongga engker gij rusnok rudou efesi rot owesa efek jeska Allah tein.
41003016	Runer setka kungkob erfeka insa koma ongga Yesus oncunc erek efen rasul-rasul fob bera rufoka erek kef: Simon (ongga Ofa ejeka ofoka Petrus tein) ni,
41003017	Yakobus jera efen mokosa Yohanes, ongga Zebedeus efen efeserga ni, (Ofa ejeka goga koma erek Boanerges, ongga efen ofou oida, "Moc ogugur efen oforoka"),
41003018	Andreas ni, Filipus ni, Bartolomeus ni, Matius ni, Tomas ni, Yakobus ongga Alfeus efen efesa ni, Tadeus ni, Simon ongga jeska Yahudi ebic egens ongga ofoka Zelot ni,
41003019	jera Yudas ongga ojga jeska kota Iskariot ni. Gij mona kahma ofa bera ongga odou emekikif jeska Yesus tein.
41003020	Yesus oksons jah mod egens ongga Ofa engker gij. Beda rusnok rufoukou rin skoita Ofa jah suma tein, jefeda Ofa jera efen ruforoker rineker keingg rufons era rinet maat oskiyai tein jinaga guru.
41003021	Erek koma jefeda, rusnok enjgineg ongga riker jah suma bera ragot osok gij Yesus oida, "Merei ok osnok egens kef ojgomu!" Nou ongga Yesus efen ebskir ringg rot mar insa koma, beda rua rin skoita Yesus jeskaseda ruroun Ofa sons jah efen kota Nazaret.
41003022	Erek koma beda Guru-Guru agama ongga rin jeska Yerusalem ragot oida, "Beelzebul, ongga erek ebirfaga nou efena ofogog nomnaga bera oira gij Ofa odou efesi fob. Jefeda Ofa esma owesa efek jeska Beelzebul fogora ekemeji efena ofogog jeska rusnok rudou efesi ojgomu."
41003023	Jefeda Yesus ohoturu Guru-Guru agama insa koma nomnaga. Beda Ofa efesij mar ongga orocunc gu rua erek kef oida, "Teinefa fogora iwa inagot mar erek komo? Bilis (ongga ofoka Beelzebul tein) bera enekemeji efena ofogog enjgineg jeska rusnok rudou efesi jinaga guru, jeska Bilis jera efena ofogog insa koma bera erek egens ojgomu.
41003024	Erek rusnok ongga ringker gij monuh egens risinsa rimagobuma, beda gij mona kahma rusnok insa koma rimekebema rot si.
41003025	Erek koma tein, erek rusnok ongga ringker gij mod etma egens rimagobuma, beda mod etma egens insa koma emesiri ojgomu noba rusnok insa koma rineker erek egens deika guru.
41003026	Beda erek koma tein rot efena ofogog. Erek efena ofogog nomnaga ongga ruroru Bilis koma rimagobuma, beda rua rineker erek egens deika guru, noba runofora efek tein deika guru.
41003027	Erek koma tein, erek osnok egens odou os eita mareibra jeska mod ongga osnok egens ongga ofora efek efen, beda sismeni bera ofa emagei osnok egens ongga ofora efek insa koma, noba erakid efen etma tein rot ahais fog, fogora ofa emeita efen mareibra nomnaga jeska efen mod insa koma."
41003028	Beda Yesus agot gu Guru-Guru agama insa koma deika oida, "Erek rusnok rita mar ongga oska noba ruga oruh Allah tein, beda Allah omosuna rot mar ongga oska insa koma jeska rudou efesi tein.
41003029	Tina erek rusnok ruga oruh Efena Ebsi Allah, beda Allah onosuna rot mar ongga oska koma jeska rudou efesi jinaga guru."
41003030	(Yesus agot mar erek insa koma, jeska Guru-Guru agama koma ragot oida Ofa esma owesa efek jeska Bilis ojgomu, noba enesma owesa efek jeska Efena Ebsi Allah guru.)
41003031	Erek koma beda Yesus efen mosu jera mokoser rin skoita Ofa. Nou ongga rua rinsaga fob, beda rua riker jah mebah. Beda rua rubk osnok egens jeskaseda agot gu Yesus oida rua rinsaga jah suma fob.
41003032	Gij mona insa koma bera rusnok rufoukou ringker rejrej Yesus jeskaseda rig rot mar ongga Ofa oftuftu. Erek koma beda rineya ragot gu Ofa oida, "Akeina, mosib jera obkoser rineker jah mebah kef. Rua ruhca Bua."
41003033	Beda Yesus agot oida, "Didif dimagot gu iwa rot rusnok idu bera ongga erek dedin ameiner jera edkoser."
41003034	Beda Ofa eyajga joug efen ruforoker ongga ringker rejrej Ofa noba agot oida, "Rusnok kef ongga ringker rejrej Didif bera erek dedin ameiner jera dedin edkoser.
41003035	Jeska rusnok ongga rutunggom mar ongga Allah ondou os rot bera erek dedin edkoser jera dedin edieser jera dedin ameiner tein."
41004001	Yesus ot doida meren Galilea efembra jeskaseda oftuftu mar gu rusnok deika. Rusnok rufoukou ongga rin odudu deika skoita Ofa jah suma. Rua nomnaga bera erek rufoukou doska, jefeda Ofa eifef meg egens jeskaseda oftuftu rusnok insa koma ongga rut jah meren efembra.
41004002	Beda Ofa efesij mar ofoukou ongga erek orocunc rot gu rua.
41004003	Ofa agot oida, "Iwa ig mar ongga Didif dimefesij kef rot iskusk noba isujohu rot mar insa koma efen ofou ojgomu. Osnok egens ongga ef efen mekeni eja noba era maat efej erebirma.
41004004	Askesi ofa era maat efej insa koma enerebirma ros, beda eneya ongga ensiri gu moroju. Beda mem rin noba rit maat efej insa koma.
41004005	-
41004006	Beda eneya ongga ensiri gu mebi ongga mamu tuturu. Beda maat efej insa koma er ebeirens jeska mebi erek oskiyai noba orohu mamu tein. Tina nou ongga mowa orogna noba edi maat efej insa koma, beda maat koma efej nomnaga ojgomu, jeska maat efej insa koma ener gij mebi ongga erek eteb guru.
41004007	Beda maat efej eneya tein ongga ensiri gij moworug ofogog. Noba moworug ofogog insa koma er morototuma jera maat efej koma. Tina moworug koma eij keingg maat efej jefeda enefek guru.
41004008	Beda maat efej eneya tein ongga ensiri gij mebi ongga ofogu rara. Beda maat efej insa koma er erek ongkoska ojgomu noba enjefek erek ofoukou doska. Noba egema ongga enjefek erek ofoukou tein. Noba egema ongga enjefek erek adaij nou tein."
41004009	Nou ongga Yesus emfesij mar ongga orocunc insa koma gu rua fob, beda Ofa agot deika gu rua oida, "Iwa ongga ingg mar ongga Didif danggot insa kef rot iskusk fob, beda isujohu rot mar insa koma efen ofou ojgomu."
41004010	Nou ongga Yesus ejeker gu esinsa, beda efen ruforoker rufok setka kungkob erfeka jera rusnok enjgineg tein ongga ringg mar ongga Ofa oftuftu insa koma bera rija skoita Ofa. Beda rua rijeka gu Ofa rot mar ongga orocunc insa koma efen ofou.
41004011	Beda Ofa agot gu rua oida, "Didif dimfesij gu iwa rot teinefa Allah ofoka ereij keingg efen rusnok fob. Tina rusnok enjgineg ongga runoira gij rusnok ongga Allah ofoka ereij keingg enesi bera rudou enebriyi gij mar insa koma efen ofou rot tenten enesi, jeska mar koma bera ah jejema jeska rua ros.
41004012	Erek koma jeska sis fob nabi egens anggot mar osok gij rua oida, 'Rua riteij ah keingg mar ongga didif dutunggom, tina rudou enebriyi gij efen ofou guru. Noba rua rig mar ongga didif danggot, tina rudou enejginaga rot mar koma efen ofou tein guru. Jefeda rua rinemeesa joug rot rerin mar ongga oska guru. Erek koma jefeda Allah onosuna rot rerin mar ongga oska koma jeska rudou efesi guru.' "
41004013	Erek koma beda Yesus agot gu rua deika oida, "Didif dudou okum rot iwa jeska idou enebriyi gij mar ongga durocunc rot insa koma efen ofou enesi. Jefeda idou enebriyi gij mar ongga orocunc enjgineg ongga dimefesij gu iwa tein guri.
41004014	Jefeda Didif dimagot gu iwa rot orocunc insa koma osok gij maat efej efen ofou. Osnok egens ongga era maat efej erebirma insa koma bera erek osnok egens ongga efesij rot Allah oga ongga oufamofa.
41004015	Maat efej ongga ensiri gu moroju insa koma bera erek rusnok ongga rig rot Allah oga insa koma. Nou ongga rua ringg rot oga insa koma fob, beda ainsa koma tein Bilis en noba ereni rudou rot ahais jeskaseda rudou ofoj joug rot Allah efen oga insa koma nomnaga ojgomu.
41004016	Noba maat efej ongga ensiri gij mebi ongga mamu tuturu insa koma bera erek rusnok ongga rig rot Allah oga noba ruroun efen oga insa koma rot rudou ongga efaga ouka eteb.
41004017	Tina rua rinesah Allah efen oga insa koma gij rudou efesi rot ahais guru. Jefeda gij mona ongga mar okum ereneni rua, era rusnok rita mar ongga oska skoita rua, beda rua raha Allah oga insa koma jah noba runororu deika guru.
41004018	-
41004019	Maat efej ongga ensiri gij moworug ofogog insa koma bera erek rusnok ongga ringg rot Allah oga fob. Tina rua rusujohu ekirsa rot maat ongga rimet, jera meisoufa ongga rimergi ojgomuja. Noba rua tein rudou erebibei rot mareibra ofoukou ojgomuja jera rot rerin riteij ah insa kef tein ojgomu. Jefeda mar insa koma nomnaga of joug rudou efesi ojgomu fogora rua runosujohu rot Allah oga insa koma deika guru.
41004020	Noba maat efej ongga ensiri gu mebi ongga ofogu rara insa koma bera erek rua ongga ringg Allah oga noba rinsah efen oga insa koma rot koisoisa gij rudou efesi. Jefeda rua rutunggom mar ofoukou ongga oufamofa eteb erek maat efej insa koma ongga efen efek ofoukou ongga oufamofa."
41004021	Beda Yesus agot rot mar ongga orocunc gu rua deika oida, "Rusnok ongga ris mah gij lampu bera runocohun lampu ongga eisa insa koma guru. Noba rua tein rinaha lampu ongga eisa insa koma jah mebera obohoh guru. Ongga tenten bera rua raha lampu insa koma rot tomnomna jah skidameda ojgomu.
41004022	Erek koma tein, mar nomnaga osok gij Allah oga ongga angh jejema jeska rusnok gij mona ebeibeyaif bera rua rimejginaga rot gij mona kahma si. Mar koma osok gij Allah oga ongga iwa ijginaga rot fob bera gij mona kahma rusnok enjgineg tein rimejginaga rot si.
41004023	Jefeda iwa isujohu rot iskusk osok gij mar ongga Didif dimfesij rot gu iwa fob ojgomu.
41004024	Erek koma jefeda iwa ig noba isujohu rot iskusk osok gij mar kef ongga Didif dimfesij rot gu iwa. Jeska erek iwa isujohu rot iskusk, beda Allah omofij iwa jeskaseda idou ebriyi gij mar insa koma efen ofou. Noba Ofa tein emeita idou ongga ebriyi gij ekirsa gij mar insa koma si.
41004025	Jeska erek iwa isujohu rot iskusk osok gij mar insa koma efen ofou fogora idou ebriyi gij, beda Allah omofij iwa jeskaseda idou ebriyi gij rot ekirsa deika. Tina erek iwa inosujohu rot iskusk osok gij mar insa koma efen ofou guru, beda mar ongga oskiyai insa koma tein ongga idou embriyi gij fob bera emeseiseifa jeska iwa si."
41004026	Beda Yesus agot gu rua deika oida, "Didif dimefesij mar ongga orocunc gu iwa rot teinefa rusnok ongga Allah omofoka ereij keingg bera rumogun odudu dokun deika. Koma bera erek osnok egens insa koma ongga era maat efej erebirma gij efen mekeni.
41004027	Nou ongga ofa otunggom mar insa koma oisa fob, beda ofa onosujohu deika rot oida maat efej insa koma emer erek teinefa guru. Tina gij orofosut mona bera ofa ahca noba edebecki erek giskini ojgomu, noba maat efej insa koma er ojgomuja.
41004028	Mebi ofogu koma bera otunggom maat efej insa koma fogora ener rot oufamofa. Beda maat efej insa koma ener ojgomuja onjoros efen efeyi ofokoku orogna fogora emfebi.
41004029	Nou ongga maat efej insa koma emfek fob, beda ofa obk rusnok jeskaseda ruhoturu maat efek insa koma jeska mekeni. Erek koma tein, rusnok ongga Allah omofoka ereij keingg bera rumogun odudu dokun deika si."
41004030	Yesus agot rot mar ongga orocunc gu rua juens deika oida, "Didif dimefesij mar osok gij mega moj efej egens jeskaseda durocunc gu iwa rot teinefa rusnok ongga Allah omofoka ereij keingg bera rumogun odudu dokun deika.
41004031	Osnok egens erefa mega mos efej egens gij efen mekeni. Sismeni bera mega mos insa koma erek efej ai ojgomai.
41004032	Tina mega mos efej insa koma er erek mega ongga akseij eteb fob. Beda mem ofoukou ojoka efem gij mega esta insa koma."
41004033	Yesus efesij mar ofoukou ongga erek orocunc nou rusnok jeni erek rudou ebriyi gij rot mar koma ojgomu.
41004034	Mar nomnaga ongga Ofa emfesij gu rua bera erek mar ongga orocunc rot ojgomu. Tina gij mona ongga Ofa eker jera efen ruforoker ojgomu, beda Ofa oftuftu gu rua rot koisoisa osok gij mar ongga orocunc insa koma nomnaga efen ofou.
41004035	Gij mona insa koma tein erek moworu fob, beda Yesus agot gu efen ruforoker oida, "Mimif mija jah meren enama konj."
41004036	Jefeda Ofa efen ruforoker rifef meg egens insa koma ongga Yesus engker gij jeska rusnok rufoukou ongga runt gu meren efembra. Beda rusnok enjgineg tein rifef meg egema noba ruroru Yesus jah meren enama insa koma.
41004037	Nou ongga rua rinsaga gu mei ogbug, beda mof edebecki rot okuj ongga owesa eteb. Noba ainsa koma tein mei mojumu ofog ongga eteb endebecki noba edi meg rot rua onjoros mei mojumu efei embera gij meg rot rua fob.
41004038	Askesi mof endi rua erek koma ros, beda Yesus ebirfaga erebgi moroirebi noba Ofa ahca ahaingkongka ojgomu gij meg osku. Tina Ofa efen ruforoker rimeesa eteb, jefeda rua rijebs Ofa. Beda rua ragot oida, "Akeina, ai juens beda meg omojuj rot mimif gu mei kefi! Bua binemeesa rot gurei!"
41004039	Jefeda Yesus edebecki noba Ofa etaha joug mof ongga eteb insa koma, beda Ofa agot joug meren ofog eteb ongga endebecki insa koma tein. Beda ainsa koma tein mof esiri toumou noba meren ofog insa koma tein edeider sons.
41004040	Beda Yesus agot gu rua oida, "Teinefa fogora iwa imeesa rot erek komo? Erek iwa idou inororu Didif rot tenten enesei!"
41004041	Erek koma jefeda rua rudou oubsaha eteb rot Ofa fogora rua ragot moguma oida, "Ofa kef bera efen owesa efek eteb, jeska mof jera mei mojumu ofog tein ororu efen oga!"
41005001	Yesus jera efen ruforoker rifef meg egens insa koma onjoros runjowa gu monuh ongga rusnok Gerasa ringker gij. Monuh insa koma bera angh gu meren Galilea enama.
41005002	Nou ongga Yesus onjuj jeska meg insa koma fob, beda osnok orna egens orogna jeska mamu efesi ongga erek mar agos odog.
41005003	-
41005004	Koma bera, efena ofogog engker gij efen odou efesi tein, jefeda ofa eker gu mamu efesi insa koma ojgomuja. Sis fob rusnok rira rantai rirakid efen etma jera aki jeska ofa ofogog doska, tina guru. Ofa ekris rantai insa koma fogora ebga jeska noba ofa eyah kermom ongga rangha gu aki tein fogora ebs. Ofa erek ofora efek eteb doska jefeda enadaij nou rusnok ranggei ofa jinaga guru.
41005005	Gij orofosut mona jera motu bera ofa ecira gij monuh ongga mar agos odog insa koma noba ofa tein eja jah memaga ofos. Beda ofa agerir mar ojgomuja noba era mamu efeya ereris esinsa efaga tein.
41005006	Nou ongga ofa engk Yesus enesaga yes ros, beda ofa ofof skoita Yesus noba ougif jah Yesus odou.
41005007	-
41005008	Beda Yesus agot gu efena ofogog insa koma ongga engker gij ofa odou efesi oida, "Bua burogna jeska osnok egens kef ojgomu!" Beda osnok egens insa koma ois rot oga eteb oida, "Yesus, Bua bera Allah, ongga ofoka aksa, efen efesa! Bua bunotunggom mar ongga okum skoita didif guru! Didif duis gu Bua jeskaseda bagen gu Allah esinsa rot oida binaha mar okum keingg memef guru!"
41005009	Beda Yesus ejeka ofa oida, "Bua bufoka idu." Beda ofa oroun oida, "Didif dufoka Mesa, jeska efena ofogog eskemba doska bera ringker gij osnok egens kef odou efesi."
41005010	Efena ofogog insa koma emeesa eteb rot oida Yesus emekemeji rua nomnaga jeska monuh insa koma. Jefeda efena ofogog insa koma ois gu Yesus jeskaseda Ofa eneita mar erek koma gu rua guru.
41005011	Ainsa koma tein mek ofoukou et mebi jah memaga ofog oduma ongga angh doida jah suma.
41005012	Jefeda efena ofogog insa koma ois gu Yesus jeskaseda erek Ofa oitij rot beda rifena ofogog insa koma nomnaga rujoira gij mek ofoukou insa koma ojgomu.
41005013	Beda Yesus oitij rot, jefeda rifena ofogog insa nomnaga rurogna jeska osnok egens insa koma noba rujoira gij mekir ofoukou koma rudou efesi. Jefeda mekir koma ruku noba rusoka jeska momfaga ongga erek mobcka aksa jah meren efembra fogora ragos ojgomu. Mek insa koma ongga runsoka jeska momfaga bera erek ribu egeka.
41005014	Nou ongga rusnok ongga ringker joug mek ofoukou koma rik mar rot insa koma nomnaga fob, beda rua rufof jah kota noba rejrej monuh insa koma jeskaseda rifesij rot mar ongga rua ringk fob. Erek koma jefeda rusnok rufoukou rurogna jeska kota koma jeskaseda rik rot mar ongga rusnok insa koma ringk fob.
41005015	Nou ongga rua runjowa keingg Yesus fob, beda rua rik, tina osnok egens ongga merei ongk insa koma engker doida Yesus aki. Ofa ergi meisoufa noba efen odou efesi eskeira fob. Rua ringk erek koma, jefeda rua nomnaga rimeesa rot Yesus jeska rua rik oida Ofa efen owesa efek eteb.
41005016	Beda rua ongga ringk mar ongga Yesus ontunggom insa koma rifesij gu rusnok rineya koma rot teinefa Ofa ekemeji efena ofogog jeska osnok egens insa koma odou efesi noba rot mar ongga encirej mek ofoukou insa koma fob.
41005017	Jefeda rusnok Gerasa koma rirejgei gu Yesus jeskaseda Ofa eja jeska rerin monuh ojgomu.
41005018	Nou ongga Yesus eifef meg, beda osnok egens insa koma ongga eita eskeira fob bera ois gu Yesus jeskaseda ororu Ofa tein.
41005019	Tina Yesus onoitij rot guru. Ofa agot gu osnok egens insa koma oida, "Bua bija noba bifesij gu bebin rusnok nomnaga rot mar ongga oufamofa ongga Allah ontunggom nou bua fob, noba rot teinefa Allah ocunc rot efen odou ongga oufamofa skoita bua fob."
41005020	Erek koma jefeda ofa ejefesij gu rusnok gij kota setka ongga angh gij monuh egens insa koma osok gij mar ongga Yesus ontunggom nou ofa fob. Noba rusnok nomnaga ongga ringg rot mar insa koma bera rudou oubsaha eteb rot tein.
41005021	Yesus eja jeska rusnok Gerasa insa koma, beda Ofa oksons jah meren Galilea enama. Noba nou ongga Ofa enjesaga jah meren efembra, beda rusnok rufoukou doska rumohoturuma rejrej Ofa.
41005022	Gij mona insa koma bera osnok egens ongga ofoka Yairus en skoita Yesus. Ofa erek ebirfaga nou mod egens ongga rusnok Yahudi rum riteij gu Allah gij. Nou ongga ofa ek Yesus, beda ofa es okeibi gu mebi jah Yesus odou noba ois rot odou ongga okora eteb gu Ofa oida,
41005023	"Akeina, dedin edesa ojaga egens bera maren eteb doska noba ofa doida nou anggos. Jefeda Bua bin jah dedin mod noba baha bitma esij ofa jeskaseda bita eskeira gu ofa. Erek Bua bita mar erek koma beda ofa enagos guru."
41005024	Jefeda Yesus jera efen ruforoker rija morototuma jera Yairus jah efen mod. Noba rusnok rufoukou insa koma tein ongga ruroru Yesus bera rimeradgoduma rejrej Ofa.
41005025	Noba ojaga egens ongga mesta ebah ojgomuja gij tahun rara setka kungkob erfeka fob ecira otoij rusnok rufoukou insa koma rifekesa.
41005026	Mar insa koma bera eita efera okora eteb gu ofa ojgomuja. Jefeda ofa ohu efen mareibra nomnaga jeskaseda orka esinsa skoita dokter ojgomuja. Ofa eita mar erek koma onjoros efen mareibra nomnaga oisa fob. Tina ofa eneita eskeira guru. Ofa efen ogufu ongga mesta ebah insa koma eya erek ekirsa ojgomuja.
41005027	Ojaga egens koma engg rot mar onswos ofoukou ongga Yesus ontunggom fob. Jefeda ofa tein eretka gij rusnok rufoukou insa koma rifekesa onjoros onjot doida jah Yesus ejmeg fob.
41005028	Ofa eita mar erek koma jeska ofa osujohu rot oida erek ofa otub ofou onduis meifeti tumu Yesus efaga, beda ofa emeita eskeira si.
41005029	Nou ongga ofa otub ofou oduis meifeti tumu Yesus fob, beda ainsa koma tein efen ogufu aha toumou jah. Beda ainsa koma tein ofa ejginaga rot oida ofa eita eskeira rot tenten fob.
41005030	Beda ainsa koma tein Yesus ejginaga gij odou efesi rot oida efen owesa efek orogna jeska Ofa fob. Jefeda Ofa eyajga jah ejmeg skoita rusnok rufoukou insa koma noba ejeka oida, "Idu bera otub ofou onduis meifeti tumu dijmeg kefo?"
41005031	Beda efen ruforoker ragot gu Ofa oida, "Akeina, rusnok riskemba ongga runt rejrej Bua noba rimeradgoduma skoita Bua jah sif. Jefeda erek rusnok rufoukou otub ofou oduis Bua."
41005032	Tina Yesus eiteij orohcohca ojgomuja rot osnok egens insa koma ongga otub ofou oduis meifeti tumu efen efaga.
41005033	Ojaga egens insa koma odou ejginaga rot oida ofa eita eskeira fob. Jefeda ofa en skoita Yesus rot odou ongga osousoyu noba emeesa eteb beda ofa ougif gu Ofa. Beda ofa efesij rot mar insa koma nomnaga gu Ofa.
41005034	Erek koma beda Yesus agot gu ojaga egens insa koma oida, "Edesa, jeska budou ororu Didif rot tenten fob, jefeda bua binsma eskeira fob. Noba bija rot budou ongga efaga ouka rot ojgomu, jeska mar egens koma ongga eita efera okora gu bua sis fob bera onoksons skoita bua deika guru."
41005035	Askesi Yesus anggot mar ros, beda rusnok rineya rin jeska Yairus efen mod noba ragot gu Ofa oida, "Tuan, bebin ebesa ojaga insa koma agos fob. Jefeda bua bunorohrus Yesus en deika guru."
41005036	Yesus eg rot mar ongga rua ranggot insa koma, tina Ofa agot gu Yairus oida, "Bua binemeesa rot guru. Budou ororu oida dedin owesa efek ongga adaij nou dufij bua ojgomu."
41005037	Rusnok enjgineg rudou os ruroru Yesus jah Yairus efen mod tein, tina Ofa oroun Petrus, Yakobus jera Yakobus efen mokosa Yohanes ojgomu.
41005038	Nou ongga rua rinsaga gu mod ongga Yairus efen fob beda Yesus ek, tina rusnok rufoukou jah suma erek ribisa ohohora gij eteb doska, noba rudou tein oubsaha rot ojgomuja.
41005039	Erek koma beda Yesus oira gij mod egens insa koma noba agot gu rusnok oida, "Iwa ibisa fogora yuga onohohora gij erek koma rot meidu? Jeska oforoka egens koma enagos guru. Ofa ahca koma."
41005040	Nou ongga rua ringg Yesus anggot mar erek koma beda rua nomnaga rutut rot Ofa jeska rua rijginaga rot oida oforoka egens insa koma bera agos rot tenten fob. Tina Ofa obk rua nomnaga rurogna jeska mod insa koma. Beda Ofa oroun oforoka egens insa koma efen meka gonu mosu jera Ofa efen ruforoker rugomu insa koma morototuma jera Ofa gij morongsu ongga mar agos angh gij.
41005041	Beda Yesus agei oforoka egens insa koma etma beda agot oida, "Talita kum!" Koma efen ofou oida, "Buforoka, bidebecki."
41005042	Beda oforoka ojaga egens insa koma edebecki ebeirens, noba ecira jah. (Ofa efen tahun erek setka kungkob erfeka fob.) Rua ongga ringk mar insa koma rufos graga eteb rot.
41005043	Tina Yesus eyahehir joug rua nomnaga jeskaseda rinagot rot mar insa koma gu rusnok enjgineg guru. Beda Ofa obk rua jeskaseda rita maat gu oforoka ojaga egens insa koma ojgomu.
41006001	Nou ongga Yesus otunggom mar insa koma oisa fob, beda Ofa jera efen ruforoker rija jeska monuh insa koma beda ricira jah kota Nazaret ongga Yesus efen ojga.
41006002	Gij mona ongga Sabat beda Yesus oira gij mod ongga rusnok rum riteij gu Allah gij noba oftuftu rusnok jah suma. Beda rusnok rufoukou rudou oubsaha rot mar ongga Ofa omftuftu gu rua. Jefeda rua ragot moguma oida, "Teinefa fogora Ofa odou efesis rot mar erek komo? Idu bera oftuftu Ofa fogora otunggom mar ongga onswos teino?
41006003	Jeska Ofa kef bera osnok egens giskini erek mimif ojgomu. Ofa efen efarur erek rua ongga rutunggom kursi jera meja, erek koma ojgomu. Ofa bera Maria efen efesa. Noba Ofa tein, Yakobus ni, Yoses ni, Yudas jera Simon ni rerin rukora. Ofa efen meyeser tein riker morototuma jera mimif jah sif!" Erek koma jefeda rua rudou oska rot Ofa.
41006004	Beda Yesus agot gu rua oida, "Rusnok gij kota-kota ofoukou bera rugif gu nabi-nabi ongga runjogog rua. Tina gij kota ongga nabi-nabi risinsa rerin bera rusnok runougif gu rua guri. Erek koma rot Didif tein. Jeska Didif, ongga erek nabi egens tein, bera din jah dedin kota kef, tina iwa inougif gu Didif guri."
41006005	Ofa aha etma esij rusnok rigekeka ojgomu ongga marenir fogora eita eskeira gu rua. Tina Ofa onotunggom mar onswos ofoukou gij kota insa koma guru, jeska rusnok rudou onororu Ofa guru.
41006006	Noba Ofa odou oubsaha rot rusnok ongga ringker gij kota egens insa koma, jeska rudou onororu Ofa jinaga guru. Yesus eja jah kota-kota ongga angh gij monuh insa koma noba oftuftu mar gu rusnok.
41006007	Beda Ofa ois gu efen ruforoker rufok setka kungkob erfeka jeskaseda rumohoturuma jera Ofa. Beda Ofa eita owesa efek gu rua nomnaga jeskaseda rikemeji efena ofogog jeska rusnok rudou efesi. Beda Ofa obk rua erek gosnok gegeka gegeka jah kota-kota ongga angh gij monuh insa koma.
41006008	Nou ongga rua rinja beda Ofa agot gu rua tein oida, "Iwa inesah mar egema tein guru. Iwa yurka moskur joug itma ojgomu. Tina inorka mar erek maat ni, era mesina nou isah mar gij ni, era fifi egema tein guru.
41006009	Iwa irgi sandal joug yukoda jera meisoufa egensmes tumu ifaga ojgomu, tina inorka meisoufa egema tein guru.
41006010	Beda gij mona ongga iwa yuira gij kota egens fob, noba rusnok ruroun iwa gij rerin mod, beda iwa yahca gij mod egens insa koma ojgomu onjoros iwa inja jeska kota insa koma jeskaseda rudou onoska rot iwa guru.
41006011	Tina erek iwa insaga gu kota egens, noba rusnok ongga ringker jah suma runoroun iwa guru, noba rua tein rineg rot mar ongga iwa yuftuftu rot gu rua guru, beda ija jeska kota insa koma ojgomu. Noba nou ongga iwa inja jeska kota insa koma, beda yubsa ikoda rot mebi ofou sismeni fog. Iwa itunggom mar koma jeskaseda irocunc rot oida mebi ofou ongga angh gu rua bera erek rerin mar ongga oska ongga angh gu rua ojgomuja."
41006012	Jefeda Yesus efen ruforoker rufok setka kungkob erfeka rija jah kota-kota fob. Rua ruftuftu gu rusnok jeskaseda rimeesa joug rot rerin mar ongga oska.
41006013	Noba rua tein rikemeji efena ofogog ofoukou jeska rusnok rudou efesi. Noba rua rira miniyi rurohur gij rusnok ongga marenir ritofu fogora rita eskeira gu rua.
41006014	Rusnok rufoukou rifesij moguma rot mar nomnaga ongga Yesus ontunggom fob onjoros raja Herodes tein engg rot fob. Rusnok rineya ragot oida, "Yesus koma bera Yohanes Pembaptis ongga efena ebah sons. Jeska Ofa efen owesa efek eteb fogora ontunggom mar onswos ofoukou fob."
41006015	Tina rusnok enjgineg ragot osok gij Yesus oida, "Ofa koma bera nabi Elia ongga emfena ebah sons fob." Noba rusnok egema tein ragot oida, "Ofa bera nabi enjgineg jeska nabi-nabi ongga ringker sis eteb fob ongga rifena ebah sons jeska ranggos fob."
41006016	Tina nou ongga raja Herodes engg rot mar onswos ongga Yesus otunggom fob, beda ofa agot oida, "Yesus koma bera Yohanes Pembaptis ongga didif dumbk rusnok sis fob jeskaseda riris efen ebirfaga. Noba ebeibeyaif bera ofa emfena ebah sons fob."
41006017	-
41006018	Raja Herodes agot mar erek koma jeska sis fob, gij mona ongga ofa eneg rot Yesus enesi, beda ofa ofra mokosa Filipus efen mohona ongga ofoka Herodias. Jefeda Yohanes Pembaptis oftuftu rot ahais skoita raja Herodes oida, "Bua bumfra obkosa efen mohona jeska fob, tina ororu mifmin agama erebent bera koma erek mar ongga oska eteb!" Jefeda raja Herodes obk efen tentarer jeskaseda rikris Yohanes jah mod oskusk rot.
41006019	Yohanes anggot mar insa koma jefeda Herodias endemdemi odou ongga ofogog rot ofa noba ofa odou os agob Yohanes rot ojgomu. Tina gij mona insa koma bera ofa enagob Yohanes enesi, jeska ofa efen mahina raja Herodes onoitij rot erek koma enesi.
41006020	Jefeda raja Herodes obk efen rusnok jeskaseda riker joug Yohanes rot iskusk askesi ofa angh gij mod oskusk efesi ros. Ofa otunggom mar erek koma jeska ofa emeesa rot Yohanes. Ofa osujohu rot oida Yohanes bera erek osnok egens ongga eneita mar ongga oska guru, noba efen odou ongga ebsi komowa ojgomu. Noba gij mona ongga Yohanes emfesij rot Allah oga gu ofa, beda ofa efen odou eineina gij rot, tina ofa odou os eg rot mar insa koma ojgomuja.
41006021	Tina gij mona ongga rusnok ruina maat keingg Herodes rot efen mona ongga mosu onjuj rot ofa, beda efen mohona Herodias osujohu gij odou efesi rot oida gij mona insa koma bera ofa ereni jeskaseda agob Yohanes ojgomu. Gij mona insa koma tein raja Herodes oroun ebirfager monuh Galilea jera efen ebirfager tentara jera rua ongga rufoka aksa eteb gij monuh insa koma jeskaseda rit maat morototuma jera ofa.
41006022	Askesi rua nomnaga rint maat morototuma ros, beda Herodias efen efesa ojaga ouka jah raja Herodes jera ebirfager insa koma nomnaga rudou. Ofa ouka erek ongkoska yahi jefeda raja Herodes jera ebirfager insa koma rudou eskeira eteb rot ofa. Beda raja Herodes agot gu ojaga egens insa koma oida, "Budou os meidu tein, beda bagot gu didif ojgomu fogora didif dimeita mar koma gu bua si."
41006023	Beda raja Herodes agen rot gu ojaga egens insa koma oida, "Meidu ongga budou os nomnaga tein bera dimeita gu bua si. Erek dedin mareibra nomnaga jera mar nomnaga ongga dufoka ereij keingg bera dimeita oknama gu bua tein si!"
41006024	Erek koma beda ojaga egens insa koma eja skoita efen mosu Herodias noba ejeka gu ofa oida, "Ameina, didif dijeka gu raja Herodes nou meidu ongga erek oufa etebo?" Beda Herodias oroun gu ofa oida, "Buis gu raja Herodes oida, 'Biris Yohanes ebirfaga jeska noba bita gu didif.' "
41006025	Beda ofa oksons ebeirens skoita raja Herodes noba agot gu ofa oida, "Raja Herodes, bua biris Yohanes Pembaptis ebirfaga jeska noba baha esij bokor beda bita gu didif."
41006026	Nou ongga raja Herodes engg mar erek koma fob, beda ofa odou okum eteb rot. Tina ofa onokoja rot mar ongga ojaga egens insa koma ois rot guru, jeska ofa anggen rot gu ofa fob. Noba ebirfager insa koma nomnaga rijginaga rot mar koma fob.
41006027	Erek koma jefeda raja Herodes obk efen tentara egens ebeirens jah mod oskusk jeskaseda eris Yohanes ebirfaga noba orka ebirfaga koma skoita ofa. Jefeda tentara egens insa koma eja jah mod oskusk noba eris Yohanes ebirfaga.
41006028	Beda ofa oksons noba eita Yohanes ebirfaga ongga ah esij bokor gu ojaga egens insa koma. Beda ojaga egens insa koma orka bokor rot Yohanes ebirfaga gu efen mosu Herodias.
41006029	Nou ongga Yohanes efen ruforoker ringg oida rusnok ranggob ofa fob, beda rua rinjeita Yohanes efaga noba risah gij moksu.
41006030	Yesus efen ruforoker rufok setka kungkob erfeka ongga Ofa ombk gij mona ongga sis fob bera ruksons noba rumohoturuma jera Ofa. Beda rua rifesij gu Ofa rot mar nomnaga ongga rua runtunggom noba rumftuftu gu rusnok fob.
41006031	Beda Yesus agot gu rua oida, "Mimif mija jah monuh egens ongga owowa jeskaseda miker keingg mufons ai juens fog." Yesus agot mar erek koma jeska gij mona insa koma bera rusnok rufoukou rin odudu deika skoita Ofa jera efen ruforoker ojgomuja onjoros erek rinet maat oskiyai tein jinaga guru.
41006032	Jefeda rua rifef meg egens noba rija jah monuh egens ongga owowa.
41006033	Tina rusnok rufoukou bera rik rua rinja jeska monuh insa koma. Noba rusnok rijginaga rot oida Ofa bera Yesus jera efen ruforoker. Jefeda rusnok rufoukou rurogna jeska kota-kota ongga angh gij monuh koma noba rua rija rukag rot Yesus jera efen ruforoker jah monuh ongga Ofa enja gij.
41006034	Nou ongga Yesus jera efen ruforoker runsoka jeska meg jah mog, beda Ofa ek, tina rusnok rufoukou doska runowa jah suma fob. Beda Yesus ek erek koma, jefeda Ofa odou okora eteb rot rua, jeska rua erek domba-domba ongga efen gembala egema onot joug rua guru. Jefeda Ofa oftuftu mar ofoukou gu rua tein.
41006035	Nou ongga mowa enjesiri gij, beda Yesus efen ruforoker ragot gu Ofa oida, "Akeina, monjomjom fob, noba monuh kef ah yesmes jeska kota,
41006036	jefeda ongga oufa bera Akeina bubk rusnok kef jeskaseda rijengk maat nou risinsa gij kota-kota ofokai ongga angh rejrej monuhif foga."
41006037	Tina Yesus oroun gu rua oida, "Iwa ita maat egema gu rua ojgomu." Beda rua ragot gu Ofa oida, "Akeina, memef mejengk maat nou rusnok riskembemba doska kef erek teinefa! Jeska erek osnok egens efarur rot mesta cinja orfomu, tina efen ofons insa koma tein bera enadaij nou emengk maat nou rusnok rufoukou insa kef jinaga guru!"
41006038	Jefeda Yesus ejeka gu rua oida, "Iwa isah maat erek egaho bera enah gij yeyin mesina? Iwa ijek yeyin mesina sismeni foga." Nou ongga rua rik fob, beda rua ruksons noba ragot gu Ofa oida, "Roti ofog cinja jera mos orijka ojgomu bera enahif."
41006039	Erek koma beda Yesus obk efen ruforoker jeskaseda ragot gu rusnok insa koma nomnaga oida riker erek ebic egens egens gu meskeingg efen jah suma.
41006040	Jefeda rusnok insa koma riker gij ebic egens egens erek rufok wuntin egens, noba ebic egema erek rufok setka cinja.
41006041	Beda Yesus eita roti ofog cinja jera mos orijka insa koma noba Ofa eyajga jah mebaga. Beda Ofa ois oufamofa gu Allah rot fog. Beda Ofa etka roti insa koma dogdog, noba eita gu efen ruforoker jeskaseda rikeba gu rusnok rufoukou insa koma nomnaga. Noba Yesus eyah mos orijka insa koma tein dogdog gu ruforoker jeskaseda rikeba rot rusnok insa koma tein.
41006042	Rusnok nomnaga rint maat insa koma onjoros maat ereya rua nomnaga fob.
41006043	Beda Yesus efen ruforoker ruhoturu maat ofod sons deika ongga ok morungga eteb setka kungkob erfeka.
41006044	Runa ongga rint maat gij mona insa koma bera erek rufok ribu cinja.
41006045	Nou ongga mar insa koma oisa fob, beda ainsa koma tein Yesus obk efen ruforoker jeskaseda rifef meg noba rija rukag rot Ofa jah kota Betania ongga angh jah meren enama. Beda Ofa obk rusnok rufoukou insa koma jeskaseda ruksons jah rerin monuh tein.
41006046	Nou ongga Ofa ombk rusnok rufoukou insa koma jeska fob, beda Ofa eja jah memaga ofos egens jeskaseda om eiteij gu Allah jah suma.
41006047	Nou ongga motu fob, beda Yesus efen ruforoker runjowa gu meren deismos fob. Tina Yesus eker gu mog ros.
41006048	Beda Yesus ek, tina efen ruforoker ruku meg doska jeska mof en jeska meg osum noba ereteitei rot rua. Noba erek aras orgomu motu deis ros, beda Ofa oira esij mei odog beda ecira aki skoita rua. Nou ongga Ofa ensaga doida meg egens insa koma, beda Ofa erek erabj meg rot rua.
41006049	Nou ongga ruforoker insa koma rik Ofa ecira aki esij mei odog erek koma, beda rua rusujohu rot oida koma bera meranghi mei.
41006050	Jefeda rua nomnaga ragerir jeska erek rimeesa eteb. Tina Yesus ois gu rua oida, "Ei, iwa inemeesa noba inejekjeka idou efesi rot guru, jeska Didif bera Yesus!"
41006051	Beda Ofa eifef meg jera rua, noba ainsa koma tein mof ongga eteb insa koma aha toumou. Erek koma jefeda rudou oubsaha eteb rot mar ongga rua rik insa koma fob.
41006052	Rua ringk mar onswos ongga Yesus ontunggom rot roti jera mos gij mona insa koma tein fob. Tina rudou enebriyi gij rot mar insa koma guru, jeska rudou osumsumu rot teinefa Yesus efen owesa efek.
41006053	Yesus jera efen ruforoker rinsaga jah meren enama, beda meg eibibi rot rua jah kota Genesaret.
41006054	Nou ongga rua runjuj jeska meg fob, beda rusnok jah suma rik rua noba rijginaga rot oida Ofa bera Yesus jera efen ruforoker.
41006055	Jefeda rua rufof rejrej monuh insa koma jeskaseda rijagot gu rusnok enjgineg tein oida Yesus esinsa bera ensaga jah suma fob. Jefeda rusnok rufoukou rumorka rua ongga marenir esij mofka jah gu monuh ongga Yesus engker gij jeskaseda Ofa eita eskeira gu rua.
41006056	Gij monuh era gij kota ongga Yesus omoira, beda rusnok rurka rua ongga marenir jeskaseda raha rua gu moroju esta ongga rusnok rumorodosuma gij. Beda rua ongga marenir ruis gu Yesus jeskaseda erek Ofa oitij rot, beda rua rahtec efen meisoufa tumu Ofa efaga ojgomu. Noba rua ongga rahtec efen meisoufa insa koma fob bera rita eskeira tein.
41007001	Gij mona egema deika beda ebirfager Yahudi ongga ebic Farisi jera Guru-Guru agama ongga rin jah kota Yerusalem rumohoturuma rejrej Yesus.
41007002	Beda rua rik, tina Yesus efen ruforoker rutunggom mar rot ritma ongga rua insa koma rusujohu oida erek oska eteb. Koma bera, rua rik ruforoker rit maat, tina runot rerin ritma sismeni fog guru. Noba ororu agama Yahudi erebent bera rusnok rut ritma jeni erebent insa koma anggot rot sismeni fog fogora rimet maat ojgomu.
41007003	Jeska rua ongga Farisi jera rineya tein ongga ruroru agama Yahudi erebent rot ahais bera rut ritma jeni erebent egens insa koma ongga onjuj en jeska rerin rimowa, fogora rimet maat ojgomu.
41007004	Erek koma tein, gij mona ongga rua rijengk maat gu pasar noba ruksons jah rerin mod, beda rua rut maat insa koma jeni agama erebent anggot rot, fogora rit. Rua rerin agama erebent egema tein ongga rua rireni rot ahais jeskaseda ruroru jeni ojgomu. Koma erek, rua rut rerin mok osku ni, bokor efeyi ni, jera rerin meidibi ni tein jeni rerin agama erebent anggot rot jeskaseda mar koma onotunggom rua erek oska ahah Allah eiteij guru.
41007005	Jefeda rua ongga ebic Farisi jera Guru-Guru agama insa koma ragot gu Yesus oida, "Bebin ruforoker koma rikirsa rot erebent ongga onjuj en jeska mifmin mimowa, jeska rua rit maat tina runot ritma jeni mifmin agama erebent anggot rot sismeni fog guri. Teinefa fogora Bua burons rua mar erek komo!"
41007006	Beda Yesus agot gu rua oida, "Mar ongga nabi Yesaya anggot rot sis fob osok gij iwa bera erek tenten. Jeska iwa bera ongga ineita mar ongga oufamofa jeni erek yanggot rot gu rusnok enjgineg guru. Yesaya onggu mar ongga Allah anggot rot erek kef oida, 'Rusnok kef rusujohu rot oida rua rufra dufoka erek aksa oisouska mar ongga rua ranggot ojgomu. Tina gij rudou efesi bera runofra dufoka aksa erek oskiyai tein jinaga guru.
41007007	Rua rugif gu Didif erek rourou ojgomu. Jeska mar ongga en jeska risinsa rudou efesi bera rua ruftuftu gu rusnok rot oida mar koma bera en jeska Didif ojgomu, tina guru.' "
41007008	Beda Yesus agot deika oida, "Koma erek tenten, jeska iwa yukoja mar ongga Allah anggot rot noba iwa iroru erebent ongga rusnok ruftuftu rot ojgomu.
41007009	Iwa idou efesis rot jeskaseda inororu mar ongga Allah anggot rot guru. Tina iwa iroru mar ongga isinsa yeyin erebent rot ojgomu.
41007010	Mifmin mimowa Musa anggot rot oida, 'Yugif gu yeyin ika gonu yusu.' Ofa tein agot rot oida, 'Idu ongga agot mar ofogog skoita efen meka era mosu beda ofa emagos rot ojgomu.'
41007011	-
41007012	Erek koma tina erek osnok egens agot gu efen meka jera mosu oida, 'Didif dunofij goga rot dedin mar egema tein guru, jeska didif danggen rot oida dimeita mar insa koma gu Allah erek mar ongga durougif gu Ofa rot ojgomu.' Beda iwa yuftuftu gu rusnok oida mar insa koma bera erek oufa ojgomu. Jefeda koma bera erek iwa yuitij rot jeskaseda rusnok runofij rerin riker jera rusir jinaga guru. Koma bera erek oska, jeska koma orocunc rot oida iwa inororu hukum Musa insa koma rot tenten deika guru.
41007013	Jefeda oisouska yeyin erebent ongga onjuj jeska yeyin imowa insa koma bera iwa inororu mar ongga Allah anggot rot osok gij yeyin ika jera yusu guru. Noba iwa ita mar erek koma rot mar egema tein ongga ofoukou ojgomuja."
41007014	Erek koma beda Yesus ois gu rusnok rufoukou jah suma jeskaseda rumohoturuma jera Ofa deika. Beda Ofa efesij rot mar insa koma gu rua deika sons oida, "Iwa nomnaga ig duga rot iskusk fog jeskaseda idou ebriyi gij rot tenten ojgomu.
41007015	Mar meidu meidu ongga oira gij rusnok rutkonu bera onotunggom rerin rudou erek oska ahah Allah eiteij guru. Tina mar ongga orogna jeska rusnok rudou efesi ojgomu bera ongga orotunggom rudou erek oska ahah Allah eiteij fob.
41007016	Ainsa kef bera yuj yusu nou mar ongga Didif danggot gu iwa rot iskusk ojgomu fog."
41007017	Nou ongga Yesus eja jeska rusnok insa koma nomnaga noba ojoira gij mod egens fob, beda efen ruforoker rijeka gu Ofa osok gij mar ongga Ofa emfesij insa koma rot efen ofou.
41007018	Beda Ofa oroun gu rua oida, "Dudou ai erek okum rot iwa jeska idou enebriyi gij rot mar ongga Didif dimfesij insa koma efen ofou enesi. Mar meidu meidu ongga rusnok rint bera oira gij rutkonu ojgomu. Noba mar insa koma bera onotunggom rerin rudou efesi erek oska ahah Allah eiteij jinaga guru.
41007019	Jeska mar insa koma onoira gij rudou efesi guru, tina mar koma bera oira gij rutkonu ojgomu. Noba gij mona ongga rua rij ebeyi rot, beda mar insa koma tein orogna ojgomu." (Mar ongga Yesus anggot insa koma bera orocunc rot oida maat nomnaga bera erek oufamofa nou rusnok ojgomu noba onotunggom rusnok rudou efesi erek oska tein guru).
41007020	Beda Yesus agot gu rua deika oida, "Mar ongga oska ongga orogna jeska rusnok rudou efesi bera ongga orotunggom rudou efesi erek oska ahah Allah eiteij.
41007021	Jeska mar ongga angh gij rusnok rudou efesi bera ongga oroku rudou efesi jeskaseda rusujohu rot mar ongga ofogog ni, risiri morototuma ni, rukoreka mar ni, ragob rusnok enjgineg ni, risiri jera egema efen mohona ni,
41007022	rudou ot rot mareibra ofoukou ojgomu ni, rita mar ofogog ojgomuja ni, rurokrusa rusnok enjgineg ni, rusoka ebeirens gij mar meidu meidu ongga oska ni, rudou ejisei rot rusnok enjgineg ni, ruga oruh rusnok enjgineg ni, rufra risinsa rufoka erek eteb ni, ruhurmei mar rot meidu meidu ojgomuja ni.
41007023	Mar insa koma nomnaga ongga en jeska rusnok rudou efesi bera ongga orotunggom rudou efesi erek oska ahah Allah eiteij ojgomu."
41007024	Nou ongga Yesus enja jeska monuh Galilea beda Ofa eja jah monuh egens ongga angh rejrej kota Tirus. Ofa oira gij mod egens jah suma jeskaseda eker gu esinsa. Jefeda Ofa enagot gu rusnok enjgineg rot guru. Tina dektek guru, beda rusnok jah suma rijginaga rot oida Ofa en fob noba engker gij mod egens insa koma.
41007025	-
41007026	Beda ojaga egens ongga eker jah suma efen oforokai ojaga egens ongga efena ofogog engker gij odou efesi. Ojaga egens insa koma bera jeska rua ongga Yahudi guru. Ofa bera rua ongga Yunani ongga ojga jeska kota Fenisia gij monuh Siria. Nou ongga ojaga egens insa koma engg rot oida Yesus bera en fob, beda ofa eja ebeirens skoita Ofa. Beda ofa es okeibi gu mebi noba ougif gu Ofa. Ofa erejgei Yesus jeskaseda Ofa ekemeji efena ofogog jeska efen efesa egens insa koma odou efesi ojgomu.
41007027	Tina Yesus agot rot mar ongga orocunc egens gu ofa oida, "Ruforoker rint maat onjoros maat insa koma ereya rua sismeni fog. Jeska enadaij nou rusnok rita maat insa koma jeska rua fogora rij gu mes guru."
41007028	Tina ojaga egens koma odou ebriyi gij mar ongga orocunc insa koma, jefeda ofa agot sons gu Yesus oida, "Mes ongga engker jah meja owohoh ongga ruforoker rint maat esij bera et maat oskiyai tein ongga ensiri jeska meja insa koma."
41007029	Beda Yesus agot gu ofa oida, "Mar ongga bua banggot insa koma bera orocunc rot oida budou ororu Didif rot tenten fob. Jefeda binerejgei Didif deika guru, tina buksons jah bebin mod ojgomu. Jeska mar ongga bua budou os rot bera ah gij efera fob. Koma bera, efena ofogog ongga engker gij bebin ebesa odou efesi insa koma bera orogna jeska fob."
41007030	Jefeda ojaga egens insa koma oksons jah efen mod. Nou ongga ofa ensaga jah suma fob beda ofa ek, tina efen efesa ojaga egens insa koma ongga ah gu meidibi bera eskeira sons fob. Jeska efena ofogog insa koma orogna jeska odou efesi fob.
41007031	Gij mona egema deika beda Yesus eja jeska monuh insa koma ongga angh rejrej kota Tirus. Beda Ofa eris kota Sidon deis jera monuh ongga ofoka kota Setka onjoros Ofa ensaga gu meren Galilea.
41007032	Jah suma bera rusnok ruroun osnok egens ongga osu otuw noba enagot mar tein guru skoita Ofa. Beda rua rirejgejgei Yesus jeskaseda Ofa aha etma esij osnok egens koma fogora eita eskeira gu ofa.
41007033	Nou ongga Yesus oroun osnok egens koma ai yes jeska rusnok rufoukou insa koma, beda Ofa ahtec osnok egens insa koma efen osu. Beda Ofa oskurfi gij etma fogora oroduis osnok egens insa koma arni ofou tein.
41007034	Beda Ofa eyajga jah mebaga noba agot rot odou ongga okora oida, "Efata!" Koma efen ofou oida, "Big mar!"
41007035	Beda ainsa koma tein osnok egens insa koma eg mar koisoisa, noba mar ongga otunggom ofa fogora enagot mar guru bera eseiseifa jeska ofa ojgomu. Jefeda ofa agot mar erek giskini ojgomu.
41007036	Beda Yesus eyahehir joug rusnok nomnaga jah suma jeskaseda rinagot rot mar ongga Ofa ontunggom nou osnok egens insa koma guru. Ofa eyahehir joug rua erek koma ojgomu, tina rua rijefesij rot mar insa koma gu rusnok enjgineg ojgomuja.
41007037	Rusnok ongga ringg rot mar insa koma rudou oubsaha eteb rot. Noba rua ragot rot rudou ongga efaga ouka eteb oida, "Mar nomnaga ongga Ofa ontunggom bera erek oufamofa eteb! Ofa tein eita eskeira gu rusnok ongga rusuw otu fogora rua rig mar. Noba Ofa eita eskeira gu rusnok ongga rinagot mar jinaga guru fogora rua ragot mar tein!"
41008001	Gij mona insa koma bera rusnok riskemba rumohoturuma rejrej Yesus deika. Beda rusnok koma rerin maat nomnaga oisa jeska rua fob. Jefeda Ofa ois gu efen ruforoker noba agot gu rua oida,
41008002	"Dudou okora rot rusnok kef, jeska rua ringker jera Didif jah sif gij mona orgomu fob, noba rerin maat tein nomnaga oisa jeska rua fob.
41008003	Noba erek Didif dubk rua sons gu rerin monuh, beda rineya rujosra rot mosona gu moroju osubu deis, jeska rerin maat egema nou rua guru. Noba rua rin jeska rerin monuh ongga ah yes."
41008004	Beda Yesus efen oforoka egens agot oida, "Monuh ongga mineker gij kef bera owowa. Erek mimif muhca nou maat beda enadaij nou rusnok riskemba kef tein jinaga guru."
41008005	Beda Yesus ejeka gu efen ruforoker oida, "Yeyin roti ofog egaho?" Beda rua ragot oida, "Mefmen roti ofog cinja erfeka."
41008006	Beda Yesus ois gu rusnok riskemba insa koma oida, "Iwa nomnaga iker jah." Nou ongga rua ringker gu mebi fob, beda Ofa eita roti ofog cinja erfeka insa koma noba ois oufamofa gu Allah rot roti koma. Beda Ofa ekeba roti koma noba eita gu efen ruforoker jeskaseda rikeba dogdog gu rusnok jah suma. Beda efen ruforoker rikeba roti koma nomnaga gu rusnok riskemba insa koma.
41008007	Yesus efen ruforoker rerin mos oskiyai tein. Jefeda nou ongga Yesus ois oufamofa gu Allah rot mos koma fob, beda Ofa agot gu efen ruforoker jeskaseda rikeba mos oskiyai insa koma tein gu rusnok jah suma. Jefeda rua rikeba mos oskiyai koma gu rusnok insa koma.
41008008	Beda rusnok riskemba koma rint maat insa koma onjoros ereya rua fob. Beda Yesus efen ruforoker ruhoturu maat ofod ongga ok morungga eteb erek cinja erfeka. Gij mona insa koma bera rusnok rufok ribu tohkuru rint maat jah suma.
41008009	Nou ongga koma oisa fob, beda Yesus obk rusnok riskemba insa koma jeskaseda ruksons jah rerin monuh.
41008010	Ainsa koma tein, Yesus jera efen ruforoker rifef meg beda rija jah monuh Dalmanuta ongga angh gu meren Galilea enama.
41008011	Jah suma bera rusnok Yahudi ongga ebic Farisi rineya rin skoita Yesus beda ruga omosokuma jera Ofa. Rua riradgodu Ofa jeskaseda Ofa otunggom mar onswos egens deika ongga orocunc rot oida Ofa efen owesa efek ongga en jeska Allah. Tina gij rudou efesi bera rua rusujohu rot oida erek Ofa otunggom mar ongga ekirsa rot Hukum Musa, beda rua rumocunc Ofa erek oska rot.
41008012	Tina Yesus odou okum rot mar ongga rua rinjeka gu Ofa rot, jefeda Ofa agot oida, "Iwa ongga ebic Farisi bera ingk mar ofoukou ongga Didif duntunggom nou rusnok fob. Jefeda teinefa fogora iwa ineradgodu Didif jeskaseda dutunggom mar onswos deika erek komo. Ongga tenten bera, Didif dunotunggom mar ongga onswos egema tein nou iwa deika guru."
41008013	Beda Yesus eja jeska Farisi insa koma, noba Ofa jera efen ruforoker rifef meg. Beda rua ruksons jah meren Galilea enama deika.
41008014	Yesus jera efen ruforoker rifef meg insa koma tina ruforoker rudou ofoj joug nou rumorka maat egema deika. Rerin roti ofog egens ojgomu ah gij meg efesi insa koma.
41008015	Jefeda Yesus agot rot mar ongga orocunc gu efen ruforoker erek kef oida, "Iwa yut joug idou rot efesi ahais ojgomu jeska rua ongga Farisi jera raja Herodes rerin roti efed ongga orok mokcin roti ofog nomnaga."
41008016	Tina rudou eineina gij rot mar ongga Ofa anggot insa koma ros, jefeda rua ragot moguma oida, "Ofa agot erek koma jeska mifmin roti enadaij guru ei?"
41008017	Yesus ejginaga rot mar ongga rua rimfesij moguma rot, jefeda Ofa agot gu rua oida, "Dudou okum rot iwa jeska iwa isujohu rot oida mar ongga Didif danggot insa koma bera osok gij roti ojgomu. Iwa ingk mar onswos ongga Didif duntunggom sis fob, noba erek iwa inosujohu rot osok gij mar koma deika gurei. Jeska iwa inosujohu rot oida dedin owesa efek ongga adaij jeskaseda dita maat egema gu iwa tein gurei.
41008018	Didif dudou okum rot iwa jeska iwa ik mar ongga Didif duntunggom sis fob, tina idou enebriyi gij mar insa koma rot koisoisa enesei. Noba iwa ingg mar ongga Didif dumftuftu fob tina idou enebriyi gij mar ongga Didif danggot rot koisoisa tein enesei.
41008019	Noba idou ofoj joug rot roti ofog cinja ongga dikeba gu rusnok rufok ribu cinja sis fob tein ei? Nou ongga rusnok insa koma rint maat ereyer fob, beda iwa ihoturu maat ofod egaho?" Beda rua ragot oida, "Maat ofod insa koma ongga Memef mohoturu bera ok morungga eteb setka kungkob erfeka."
41008020	Beda Yesus agot oida, "Noba teinefa rot roti ofog cinja erfeka ongga iwa ikeba gu rusnok rufok ribu tohkuru neeka. Nou ongga rusnok insa koma rint maat ereyer fob, beda iwa ihoturu roti ofod egaho?" Beda rua ragot oida, "Maat ofod insa koma ongga memef mohoturu bera ok morungga eteb cinja erfeka."
41008021	Beda Yesus agot oida, "Dudou okum rot iwa jeska idou enebriyi gij rot mar ongga Didif duntunggom insa koma rot koisoisa enesi."
41008022	Yesus jera efen ruforoker rifef meg egens insa koma onjoros rinsaga gu kota Betsaida. Jah suma bera rusnok ruroun osnok egens ongga efen eiteij ofou skoita Yesus. Beda rua ruis gu Yesus jeskaseda Ofa aha etma esij osnok egens insa koma fogora eita eskeira gu ofa.
41008023	Jefeda Yesus agei osnok egens insa koma etma beda oroun ofa jeska kota koma. Beda Ofa oskurfi gij etma noba aha mar koma gij osnok egens insa koma efen eiteij. Beda Ofa aha efen etma esij osnok egens koma. Beda Yesus ejeka gu ofa oida, "Bua bik mar fob ei"
41008024	Beda osnok egens insa koma oroun oida, "Didif dik rusnok ricira, tina rot koisoisa enesi. Rerin rifaga erek mega ofoj ojgomu ros."
41008025	Beda Yesus ahtec osnok egens insa koma efen eiteij juens deika. Beda osnok egens insa koma ek juens deika, tina efen eiteij bera eskeira ojgomu fob. Noba ebeibeyaif ofa ek mar deika rot koisoisa fob.
41008026	Nou ongga Yesus obk osnok egens insa koma gu efen mod beda Ofa agot oida, "Bua binagot gu rusnok gij kota rot mar ongga Didif duntunggom nou bua fob kef guru."
41008027	Erek koma beda Yesus jera efen ruforoker rija jeska kota Betsaida. Beda rua rija monuh egens ongga angh doida kota Kaisarea Filipi. Askesi rua ricira raki jah monuh egens koma ros, beda Yesus ejeka gu efen ruforoker oida, "Rusnok rimfesij moguma rot oida Didif bera idu?"
41008028	Rua ruroun oida, "Rineya ragot oida Bua bera Yohanes Pembaptis ongga emfena ebah sons. Noba rineya ragot oida Bua bera nabi Elia jeska sis eteb fob ongga Allah anggen oida omobk sons skoita rusnok."
41008029	Beda Ofa ejeka gu rua oida, "Tina iwa isujohu rot oida Didif bera idu?" Beda Petrus oroun oida, "Bua bera Kristus ongga Allah omobk jeskaseda osuwa rusnok jeska rerin mar okum."
41008030	Beda Yesus eyahehir joug efen ruforoker insa koma jeskaseda rinefesij rot mar ongga Petrus anggot insa koma gu rusnok enjgineg guru.
41008031	Beda Yesus oftuftu mar gu efen ruforoker deika. Ofa agot oida, "Didif, Rusnok Efesa, bera dimeita difera okora eteb. Beda ebirfager Yahudi, jera ebirfager imam-imam jera ebirfager Guru-Guru agama rumokoja Didif tein. Beda rusnok rimagob Didif. Noba gij mona orgomu deika, beda Didif dimedebecki jeska danggos sons."
41008032	Yesus anggot mar insa koma gu rua, beda Petrus oroun Yesus gu gesinsa noba ofa etaha joug Yesus rot mar ongga Ofa anggot insa koma.
41008033	Tina Yesus ekikif noba eyajga efen ruforoker, beda Ofa agot rot ahais gu Petrus oida, "Petrus, bua bija jeska Didif ojgomu! Jeska mar ongga bua busujohu rot insa koma bera erek Bilis ondou os rot tein. Mar ongga bua busujohu rot koma bera ongga rusnok rudou os rot tein, tina koma bera enerek mar ongga Allah odou os rot guru."
41008034	Beda Yesus ohoturu rusnok rufoukou jera efen ruforoker noba agot gu rua oida, "Erek osnok egens odou os ororu Didif erek dedin oforoka egens, beda ofa onosujohu rot mar ongga ofa esinsa ondou os rot ojgomu guru. Tina ofa esejah odou efesi rot mar ongga emeita efera okora gu ofa erek osnok egens ongga ok mega salib fogora eita efera okora noba anggos tumu tein. Ofa eita mar erek koma beda ororu Didif.
41008035	Jeska osnok egens ongga osujohu rot ofa esinsa efen eiteij ah ojgomu noba onororu Didif rot tenten guru, beda ofa efen eiteij ah koma emeseiseifa si. Tina erek osnok egens efen eiteij ah bera eseiseifa jeska ofa ororu Didif noba ejagot rot Allah oga ongga oufamofa tein, beda ofa koma emesma eiteij ah ongga ah aibin si.
41008036	Noba erek osnok egens ohoturu mar ofoukou nou esinsa efen eiteij ah kef, tina eiteij ah kef bera eseiseifa ojgomu jeska ofa onororu Didif guru, beda mar ongga ofa onghoturu insa koma onofij ofa tein jinaga guru.
41008037	Jeska erek efen eiteij ah insa koma eseiseifa fob, beda enadaij nou ofa otunggom mar egema tein jeskaseda eita eiteij ah insa koma sons deika jinaga guru.
41008038	Gij mona insa kef bera rusnok rufoukou rineita mar ongga oska noba runororu Didif guru. Jefeda erek mojen rua rot Didif jera mar ongga Didif dimfesij tein, beda mojen Didif, Rusnok Efesa, tein rot rua fogora dumokoja rua jeska Didif ojgomuja. Didif dumotunggom mar erek koma gij mona ongga Didif dungksons rot dufoka ongga aksa eteb erek dedin Akeina efen ofoka ongga aksa eteb tein jera malaikat-malaikat ongga ebsi komowa tein."
41009001	Beda Yesus agot gu rua oida, "Gij mona kahma, beda rineya jeska iwa ongga rinagos enesi bera rimek Allah ofoka ereij keingg efen rusnok rot owesa efek eteb si."
41009002	Gij mona egema deika, beda Yesus oroun Petrus jera Yakobus jera Yohanes jah memaga ofos. Noba rua riker morototuma gu risinsa jah suma. Askesi Yesus eker jah suma, beda efen ruforoker rik, tina efen efaga eja erek toga.
41009003	Ofa efen meisoufa eja erek efesa eisa eteb doska. Mar egema tein ongga angh gu mebif bera onotunggom rusnok rerin meisoufa efesa eisa eteb erek Yesus efen gij mona insa koma guru.
41009004	Beda nabi Musa jera nabi Elia gorogna keingg rua jah suma. Beda goga gefesij mar jera Yesus.
41009005	Askesi rua rimfesij mar ros, beda Petrus ois gu Yesus oida, "Akeina Guru, ongkoska eteb nou mimif miker jah sif. Jefeda memef mei modwok orgomu jah sif tein. Egens nou Bua, egens nou Musa noba egens nou Elia."
41009006	(Petrus enejginaga rot mar ongga ofa enagot gu rua insa koma guru, jeska ofa, Yakobus jera Yohanes rimeesa eteb. Jefeda ofa agot mar insa koma ojgomu.)
41009007	Beda mocgoj ofog eteb orogna keingg rua jah suma noba ocohun rua. Beda Allah agot jeska mocgoj ofog insa koma oida, "Ofa kef bera dedin edesa ongga dudou okora rot. Jefeda iwa ig mar nomnaga ongga Ofa agot ojgomu."
41009008	Beda ainsa koma tein Yesus efen ruforoker rik, tina Yesus esinsiyai bera onot jah suma jera rua ojgomu.
41009009	Nou ongga rua runjuj jeska memaga ofos insa koma, beda Yesus eyahehir joug rua jeskaseda rinefesij rot mar ongga rua rik insa koma gu rusnok enjgineg tein guru onjoros mona ongga Ofa, Rusnok Efesa, agos noba edebecki sons fob.
41009010	Jefeda rua ruroru jeni mar ongga Yesus anggot insa koma ojgomu. Tina rua rimfesij moguma rot mar ongga Ofa anggot osok gij edebecki jeska agos, jeska rudou enebriyi gij rot mar koma enesi.
41009011	Beda rua rijeka gu Ofa oida, "Akeina, Guru-Guru agama ragot oida nabi Elia jeska mona ongga ensis bera omoksons sismeni fog fogora Kristus ongga Allah omobk bera emen. Rua ruftuftu mar erek koma rot meidu?"
41009012	Beda Yesus agot oida, "Koma tenten. Nabi Elia emen rot sismeni jeskaseda esejah rusnok rudou efesi nou mona ongga Kristus emen tein. Noba iwa isujohu rot mar ongga nabi-nabi runggu osok gij Kristus ongga emen. Jeska rua runggu rot oida, Ofa ongga Rusnok Efesa, bera emeita efera okora eteb, beda rusnok rumokoja Ofa tein.
41009013	Tina Yohanes, ongga erek Elia bera en fob. Noba rusnok rita mar ongga oska skoita ofa jeni erek rudou os rot ojgomu. Noba koma tein ororu jeni mar ongga nabi-nabi runggu rot Yohanes sis eteb fob."
41009014	Nou ongga Yesus oksons jera efen ruforoker rugomu insa koma, beda rua rik rusnok rufoukou rut rejrej Yesus efen ruforoker enjgineg. Noba ainsa koma tein rineya ongga Guru-Guru agama ruga omosokuma jera ruforoker insa koma.
41009015	Nou ongga rusnok rufoukou koma rik Yesus, beda rua rufof skoita Ofa rot rudou ongga eskeira eteb noba ruisu Ofa.
41009016	Beda Yesus ejeka gu efen ruforoker jah suma oida, "Iwa jera Guru-Guru kef bera yuga omosokuma osok gij mar meidu?"
41009017	Beda osnok egens ongga onot gu rusnok rufoukou insa koma rifekesa oroun oida, "Akeina Guru, didif duroun dedin edesa orna egens jeskaseda Bua bita eskeira gu ofa. Jeska efena ofogog engker gij odou efesi, jefeda dedin edesa enagot mar deika guru.
41009018	Noba gij mona ongga efena ofogog insa koma agob ofa, beda ofa eij esinsa gu mebi, beda awesi efeireira, noba ofon emeskema ahais ojgomu, beda efen efaga oskukwok tein. Tina jeska Bua bineker jah sif enesi, jefeda didif direjgei bebin ruforoker jeskaseda rua rikemeji efena ofogog insa koma jeska edesa kef efen odou efesi. Beda rua rireni, tina guri. Efena ofogog koma eneker gij efen odou efesi ojgomu ros."
41009019	Beda Yesus agot gu efen ruforoker rot odou okumkum oida, "Iwa ingk Didif duntunggom mar ofoukou nou rusnok fob, tina idou onororu Didif rot tenten enesei. Didif duin keingg dudou efesi rot iwa onjoros mona egaho fogora idou ebriyi gij mar ongga Didif dutunggom! Iwa iroun osnok egens koma efen efesa skoita Didif."
41009020	Jefeda rua ruroun efesa orna egens insa koma skoita Yesus. Nou ongga efena ofogog insa koma ek Yesus, beda ofa obu oforoka efes egens koma. Beda oforoka efes koma esma noba eredma gu mebi. Beda ofa eskiskiski noba awesi efeireira.
41009021	Erek koma beda Yesus ejeka gu efen meka oida, "Mar kef bera encirej ofa gij mona egaho fobo?" Beda efen meka oroun gu Yesus oida, "Mar insa koma encirej Ofa sis mona ongga ofa erek oforokai onjoros mona deisef tein.
41009022	Noba efena ofogog koma okoja ofa gij mah era mei tein jeskaseda ofa agos ojgomu. Tina erek Bua bebin owesa efek ongga adaij nou, beda bucunc budou ongga okora rot magef fogora bufij ofa ojgomu."
41009023	Beda Yesus agot oida, "Bua binagot oida, 'Erek Bua bebin owesa efek ongga adaij nou,' erek koma guru. Jeska rusnok ongga rudou ororu Allah rot tenten bera rimesma mar ongga rua rirejgei Ofa rot si."
41009024	Beda meka egens koma ois gu Ofa oida, "Didif dudou ororu Allah rot tenten fob. Erek koma tina bufij didif jeskaseda dudou ororu Ofa rot ahais ekirsa ojgomu!"
41009025	Beda Yesus ek oida rusnok rufoukou deika rufof skoita rua jah suma, jefeda Ofa etaha joug efena ofogog egens insa koma erek kef oida, "Bua ongga butunggom rusnok fogora rusu otuw jera rinagot mar tein guru, bua burogna jeska oforoka efes egens kef odou efesi ojgomu noba bunoira deika guru!"
41009026	Ainsa koma tein efena ofogog koma ois mar rot oga eteb noba eredma, beda orogna jeska oforoka efes insa koma odou efesi. Beda oforoka efes egens koma ahca gu mebi erek anggos. Jefeda rusnok rineya rusujohu rot oida ofa agos fob.
41009027	Tina Yesus agei efen etma noba ofra ofa jeskaseda ot. Jefeda ofa edebecki noba eskeira fob.
41009028	Erek koma beda nou ongga Yesus jera efen ruforoker ruira gij mod egens, beda rua rijeka gu Ofa oida, "Akeina, memef mereni tina menekemeji efena ofogog insa koma guru. Koma rot meidu?"
41009029	Beda Yesus oroun gu rua oida, "Rot efena ofogog ongga erek egens insa koma bera iwa yum iteij sismeni fog, fogora ikemeji efena ofogog insa koma ojgomu. Jeska mar egema tein ongga iwa itunggom bera onofij iwa rot jinaga guru."
41009030	-
41009031	Erek koma, beda Yesus jera efen ruforoker rija jeska monuh koma noba riris monuh Galilea deis. Beda Ofa enagot gu rusnok enjgineg oida rua rimeja jah suma guru. Jeska Ofa odou os eker gu esinsa jera efen ruforoker ojgomu jeskaseda oftuftu mar gu rua. Erek koma, beda Ofa agot gu rua oida, "Gij mona kahma, beda osnok egens bera emekikif jeska Didif, Rusnok Efesa, fogora emaha Didif gu rusnok enjgineg ongga rufogog. Beda rua rimagob Didif. Tina gij mona orgomu deika, beda Didif dimedebecki jeska danggos si."
41009032	Tina Yesus efen ruforoker rudou enebriyi gij mar ongga Ofa anggot insa koma efen ofou guru. Noba rua tein rimeesa rot jefeda rinejeka gu Ofa osok gij mar insa koma guru.
41009033	Erek koma beda Yesus jera efen ruforoker ruksons jah kota Kapernaum. Nou ongga rua rumuira gij mod egens, beda Yesus ejeka gu rua rot mar ongga rua rimfesij moguma gu moroju deis insa koma.
41009034	Tina rua runoroun mar gu Ofa guru, jeska rua ruga omosokuma rot oida idu jeska rua bera emesma ofoka ongga aksa ekirsa jeska rineya. Noba mojen rua rot mar insa koma.
41009035	Jefeda Yesus eker jah suma beda ohoturu efen ruforoker setka kungkob erfeka insa koma noba agot gu rua oida, "Erek osnok egens odou os jeskaseda Allah ofra efen ofoka ongga erek aksa, beda ofa oin keingg esinsa ofoka erek osnok egens ongga onok ofoka guru, fogora ofij rusnok nomnaga ojgomu."
41009036	-
41009037	Beda Yesus oroun oforokai egens skoita Ofa noba agei ofa jera odou. Beda Ofa agot gu efen ruforoker oida, "Erek osnok egens oroun oforokai erek kef oisouska Didif dufoka, beda koma erek ofa oroun Didif disinsa tein fob. Noba erek ofa oroun Didif disinsa fob, beda koma erek ofa oroun Allah esinsa ongga ombk Didif tein."
41009038	Yohanes agot gu Yesus oida, "Akeina Guru, memef mek osnok egens ekemeji efena ofogog jeska rusnok rudou efesi oisouska Bua bebin bufoka. Tina memef magot joug ofa jeska ofa bera onoira erek egens jera mimif enesi."
41009039	Tina Yesus oroun oida, "Iwa inagot joug ofa erek koma guru. Jeska erek osnok egens ontunggom mar onswos oisouska dedin dufoka, beda koma erek ofa ororu Didif rot tenten fob. Noba ofa enekikif jeska Didif fogora oga oruh Didif tein jinaga guru. Jeska ofa era dedin owesa efek fogora orotunggom mar ongga onswos erek koma.
41009040	Jeska erek osnok egens onok eretei rot mimif guru, beda ofa erek egens jera mimif.
41009041	Noba ongga tenten bera, erek osnok egens ofij iwa erek eita mei jeskaseda iwa ij, jeska iwa iroru Didif ongga Kristus, beda Allah emeita ofons ongga ongkoska eteb gu ofa rot si."
41009042	Erek koma beda Yesus agot deika oida, "Erek osnok egens ocunc mar ongga oska gu rusnok enjgineg ongga ruroru Didif rot rudou ongga erek oforokai insa koma efen odou, fogora rua risiri gij mar ongga oska tein, beda Allah omofra mar okum eteb doska keingg rusnok ongga runcunc mar ongga oska insa koma rot si.
41009043	Erek osnok egens odou eftirir keingg mar ongga oska fogora ofa odou os era efen etma ereita mar ongga oska koma, beda ofa osuna rot mar insa koma jeska odou efesi sismeni fog. Koma bera erek osnok egens ongga eris etma insa koma jeska jeskaseda ofa enera efen etma koma rot mar ongga oska insa koma guru. Ofa osuna rot mar insa koma jeskaseda esma eiteij ah ongga ah aibin ojgomuja. Beda Allah tein eneij ofa gu mahmei meren guru.
41009044	((Jeska mah koma bera et rusnok rot ah aibin ojgomuja.))
41009045	Noba, erek osnok egens odou eftirir keingg mar ongga oska fogora odou os ecira aki rot skoita mar insa koma, beda ofa osuna mar insa koma jeska odou efesi sismeni fog. Koma bera erek osnok egens ongga eris aki insa koma jeskaseda ofa enecira aki skoita mar ongga oska insa koma guru. Ofa osuna rot mar insa koma jeska jeskaseda esma eiteij ah ongga ah aibin. Beda Allah tein eneij ofa gij mahmei meren guru.
41009046	((Jeska mah koma bera et rusnok rot ah aibin ojgomuja.))
41009047	Noba erek osnok egens odou eftirir keingg mar ongga oska ongga ofa ek gu eiteij, beda ofa osuna rot mar insa koma jeska odou efesi sismeni fog. Jeska koma bera erek osnok egens ongga oku efen eiteij jeska jeskaseda ereita mar koma ongga ofa ek gu eiteij guru. Ofa osuna rot mar ongga oska insa koma jeska odou efesi jeskaseda oira jera rusnok ongga Allah ofoka ereij keingg erek efen rusnok. Beda Allah eneij ofa gij mahmei meren guru.
41009048	Jeska mah koma bera et rusnok rot ah aibin ojgomuja.
41009049	Erek koma beda iwa isujohu rot maroforu mos. Jeska maroforu mos bera ofij maat jeskaseda ah dektek ojgomuja. Koma morototuma erek mahmei meren ongga Allah eij rusnok gij. Jeska mah koma emet rusnok jah suma rot mona ongga ah aibin ojgomuja.
41009050	Maroforu mos bera oufamofa nou mar ofoukou ongga mimif mireska gij. Tina erek maroforu mos insa koma onotka deika guru, beda mimif maha mar koma jah ojgomu noba minereska mar deika guru. Iwa tein bera irek maroforu mos ongga otka ros fogora isejah idou efesi jeskaseda yufij Allah rot mar ofoukou ojgomuja. Noba iwa ita idou ongga eskeiramera moguma tein ojgomu."
41010001	Erek koma beda Yesus jera efen ruforoker rija jeska kota Kapernaum noba ricira jah monuh Yudea. Beda rua ricira jah mei Yordan enama. Jah suma tein bera rusnok rufoukou rin skoita Ofa, jefeda Ofa oftuftu mar gu rua erek giskini ojgomu.
41010002	Askesi Yesus oftuftu mar ros, beda rusnok Yahudi rineya jeska ebic Farisi rin skoita Ofa. Beda rua rijeka gu Ofa oida, "Akeina, ororu mifmin hukum Yahudi bera runer rukoja rerin ruhoner erek risinsa rudou os ei era gurei?" Rua rijeka mar koma erek reirei ojgomu jeskaseda erek Yesus agot oida, "Iwa itunggom erek koma ojgomu," era Ofa agot oida, "Enadaij rot guru," beda rua rucunc Ofa erek oska rot ojgomu.
41010003	Tina Yesus ejeka gu rua oida, "Sis fob, Musa agot mar meidu gu yeyin imower osok gij mar insa koma?"
41010004	Beda rua ragot oida, "Hukum Musa bera agot rot oida, 'Erek orna egens odou os okoja efen mohona, beda ofa ogu surat ongga agot rot mar erek koma fogora eita gu efen mohona, beda obk ofa jeska efen mod ojgomu.' "
41010005	-
41010006	Beda Yesus agot oida, "Ongga tenten bera, Musa oitij rot mar insa koma gij efen hukum jeska iwa idou ombrera ojgomu noba inororu mar ongga ofa anggot rot egema tein sis fob guru. Jeska mar ongga ofa onggu rot sismeni bera erek kef oida: 'Gij mona ongga Allah ontunggom rusnok, beda ofa ontunggom orna jera ojaga jeskaseda gegeka tein geja gerek egens.'
41010007	Erek koma jefeda gij mona ongga orna egens oskotu efen mohona fob, beda ofa eja jeska efen meka gonu mosu noba ejeker erek egens jera efen mohona.
41010008	Noba sis fob bera gegan godou erek egeka, tina ebeibeyaif gegan godou bera enjerek egens ojgomuja.
41010009	Jefeda orna egens onokoja efen mohona insa koma guru, jeska Allah bera ongga oroun goga mejerema erek egens."
41010010	Nou ongga Yesus jera efen ruforoker rungksons jah mod fob, beda rua rijeka gu Ofa rot mar ongga Ofa omftuftu gu rusnok ebic Farisi insa koma efen ofou.
41010011	Beda Ofa agot gu rua oida, "Erek orna egens okoja efen mohona, noba ofa ojoskotu mohona ongga efeinah, beda koma erek ofa jera efen mohona ongga efeinah insa koma gesiri morototuma ojgomu fob.
41010012	Erek koma tein, erek ojaga egens enja jeska efen mahina noba ahi igers mahina ongga efeinah deika, beda koma erek ofa jera efen mahina ongga efeinah insa koma tein gesiri morototuma ojgomu fob."
41010013	Gij mona egema deika beda rusnok ruroun ruforokai skoita Yesus jeskaseda Ofa aha efen etma esij rua fogora eita oufamofa gu rua. Tina Yesus efen ruforoker ritaha joug rusnok insa koma rot.
41010014	Nou ongga Yesus engk rua rita mar erek koma, beda Ofa odou okum rot efen ruforoker insa koma. Jefeda Ofa agot gu rua oida, "Iwa ineragou joug ruforokroka erek koma guru, tina yuitij rot oida rua rin skoita Didif ojgomu. Jeska rusnok ongga rita rudou efesi ongga erek ruforokroka kef rerin rudou efesi bera rumoira jera rusnok ongga Allah ofoka ereij keingg si.
41010015	Noba, Didif dagot rot tenten oida, erek osnok egens onororu Allah, ongga ofoka ereij keingg rusnok, morototuma erek ruforokroka kef rumororu Ofa guru, beda rua runoira jera Ofa efen rusnok jinaga guru."
41010016	Erek koma beda Ofa oroun ruforokroka insa koma desi Ofa. Beda Ofa aha efen etma esij rua fogora ois gu Allah jeskaseda eita oufamofa gu rua.
41010017	Nou ongga Yesus jera efen ruforoker rinja jeska monuh insa koma, beda osnok egens ofof skoita Yesus noba es okeibi gu mebi jah Yesus odou. Beda ofa agot gu Yesus oida, "Guru ongga oufamofa, didif dutunggom mar erek meidu jeskaseda disma eiteij ah ongga ah aibino?"
41010018	Beda Yesus oroun gu ofa oida, "Bua bijeka gu Didif erek oufamofa rot meidu? Jeska rusnok egema tein bera runoufa guru. Allah esinsiyai bera ongga oufamofa ojgomu.
41010019	Bua bijginaga rot hukum Musa fob. Musa agot gij hukum koma oida, 'Binagob rusnok guru ni, genesiri morototuma guru ni, bunokoreka mar guru ni, bunocuwei mar gij rusnok enjgineg guru ni, bunorokrusa rusnok guru ni, bugif gu bebin mekeb jera mosib ojgomu ni.' "
41010020	Beda osnok egens koma agot oida, "Guru, sis mona ongga didif dumforokai ros onojoros mona deisef tein bera didif duroru jeni mar koma nomnaga fob. Noba mar egema tein enahif ei?"
41010021	Beda Yesus ohobut osnok egens insa koma noba odou okora rot ofa. Beda Ofa agot oida, "Mar egens deika bera enahif ros. Bua buhu bebin mareibra nomnaga fogora bikeba fifi ongga bua binsma jeska mar insa koma gu rusnok ongga rufojingki ojgomu. Beda bua bimesma mar ongga oufamofa eteb gu mebaga si. Beda bua buroru Didif."
41010022	Nou ongga osnok egens insa koma engg mar ongga Yesus anggot fob, beda ofa osum oskusk rot. Jefeda ofa eja rot odou okum, jeska ofa erek orna mei ahta ongga efen mareibra ofoukou doska tein.
41010023	Beda Yesus eyajga rusnok jah suma, noba agot gu efen ruforoker oida, "Okum eteb rot rusnok ongga ruisum gij rerin mareibra ofoukou ojgomu jeskaseda rumoira jera rusnok ongga Allah ofoka ereij keingg jinaga guru."
41010024	-
41010025	Yesus efen ruforoker rudou oubsaha eteb rot mar ongga Ofa anggot insa koma. Beda Yesus agot gu rua deika oida, "Iforoker ongga dudou okora rot, okum eteb nou unta efaga egens oira gij mohunu mos esta. Tina okum eteb ekirsa nou rusnok ongga ruisum gij rerin mareibra ofoukou jeskaseda ruira jera rusnok ongga Allah ofoka ereij keingg ojgomu."
41010026	Erek koma jefeda Yesus efen ruforoker rudou oubsaha eteb ekirsa deika noba ragot moguma oida, "Erek koma jefeda enadaij nou rusnok egema risma eiteij ah ongga efeinah jinaga guru."
41010027	Beda Yesus orumba gij rua noba agot oida, "Tenten, oisouska rusnok risinsa rerin owesa efek bera enadaij guru. Tina oisouska Allah efen owesa efek bera rua rimeita eiteij ah ongga efeinah si."
41010028	Beda Petrus agot gu Yesus oida, "Tuhan, teinefa rot memefo? Memef maha mefmen mar nomnaga jah jeskaseda mororu Bua ojgomu fob?"
41010029	Beda Yesus agot oida, "Ongga tenten bera, idu ongga aha efen mod ni, era aha efen mokora jera meyera ni, era efen meka gonu mosu ni, era efen efeser ni, era efen mebi ni jeskaseda ororu Didif, noba jeskaseda ejefesij rot Allah oga ongga oufamofa,
41010030	beda ofa emesma mar insa koma nomnaga rot ofosma wuntin egens ekirsa deika gij efen eiteij ah ainsa kef tein. Noba erek rusnok rita efera okora gu ofa rot, beda gij mona ongga emen bera ofa emesma eiteij ah ongga efeinah noba ah aibin jera mar insa koma tein si.
41010031	Tina rusnok ongga ruhca rufoka ongga aksa gij mona ebeibeyaif bera runofoka aksa gij mona ongga emen deika guru. Noba rusnok ongga runohca rufoka ongga aksa gij mona ebeibeyaif guru, rua bera rimesma rufoka ongga aksa eteb gij mona ongga emen si."
41010032	Yesus jera efen ruforoker ricira jah kota Yerusalem. Noba Yesus eja okag rot rua jera rusnok enjgineg tein ongga ruroru Ofa. Jefeda rua rudou oubsaha eteb rot Ofa jeska Ofa enemeesa rot rusnok ongga rudou ofogog skoita Ofa jah suma guru. Noba rusnok enjgineg koma ongga ruroru Ofa tein bera rimeesa rot mar ofogog ongga emecirej Yesus jera rua nomnaga gij kota koma. Beda Yesus oroun efen ruforoker rufok setka kungkob erfeka gu risinsa noba agot gu rua juens deika rot mar ongga okum ongga emah keingg Ofa gij kota Yerusalem.
41010033	Ofa agot oida, "Iwa ig duga kef rot iskusk fog, jeska mimif mimeja jah kota Yerusalem kendeja. Noba jah suma bera rusnok rimagei Didif, Rusnok Efesa, beda rumoroun Didif skoita ebirfager imam-imam Yahudi jera Guru-Guru agama. Beda ebirfager koma rumoga ojga rot oida Didif dijagos ojgomu. Beda rua rimaha Didif gu rusnok ongga Yahudi guru.
41010034	Beda rusnok insa koma rumoga oruh Didif ni, rumoskurfi rot Didif ni, rangha Didif rot ahais ni, beda ragob Didif. Noba gij mona ongga orgomu deika, beda Didif dimedebecki sons jeska danggos."
41010035	Yakobus jera Yohanes, ongga Zebedeus efen efeserga, gen skoita Yesus noba gagot gu Ofa oida, "Akeina Guru, magef madou os jeskaseda Bua butunggom mar ongga marejgei rot gu Bua."
41010036	Beda Yesus ejeka gu goga oida, "Goga godou os dutunggom mar erek meidu?"
41010037	Beda goga goroun oida, "Gij mona ongga bua bufoka ereij keingg rusnok rot bufoka ongga aksa eteb, beda bucunc magef jeskaseda magema maker jah bugnosk noba magema maker jah bigris, fogora magef mamesma mafoka ongga aksa tein."
41010038	Beda Yesus agot gu goga oida, "Goga godou enebriyi gij rot mar insa koma ongga genjeka gu Didif rot enesi. Goga goitij rot geita gefera okora eteb noba gagos tein erek Didif dimeita difera okora eteb noba dimagos tein ei?"
41010039	Beda goga gagot gu Yesus oida, "Magef maitij rot maita mar erek koma tein." Beda Yesus agot gu goga oida, "Tenten, gij mona kahma beda, goga gemeita gefera okora noba gemagos erek Didif si.
41010040	Tina Didif dinagot rot idu ongga engker gu dugnosk jera digris guru. Jeska Allah esinsiyai bera ongga omocunc rot idu ongga emeker jah dugnosk jera ongga emeker jah digris."
41010041	Nou ongga Yesus efen ruforoker rufok setka ongga enjgineg rig rot mar insa koma ongga Yakobus jera Yohanes genjeka gu Yesus rot, beda rudou okumkum rot goga.
41010042	Beda Yesus ohoturu efen ruforoker rufok setka kungkob erfeka noba agot gu rua oida, "Iwa ijginaga rot fob oida rusnok ongga Yahudi guru bera rerin ebirfager ongga rut keingg rua ojgomuja. Noba rusnok insa koma rerin rusnok enjgineg ongga rufoka aksa tein ongga riyahehir joug rua rot mar ofoukou ojgomuja.
41010043	Tina iwa ineita mar erek ebirfager insa koma guru. Ongga tenten bera, erek osnok egens jeska iwa ifekesa ongga odou os esma ofoka ongga aksa jeska Allah, beda ofa oin keingg odou efesi sismeni fog, fogora ofij rusnok enjgineg tein.
41010044	Noba erek osnok egens odou os jeskaseda Allah ofra efen ofoka erek aksa ekirsa jeska rineya, beda ofa ofij rusnok nomnaga.
41010045	Jeska Didif, Rusnok Efesa tein, bera dinen jeska mebaga jeskaseda rusnok enjgineg rufij Didif ojgomu guru. Tina Didif din jeskaseda dufij rusnok enjgineg. Noba Didif din jeskaseda daha disinsa gu rusnok ongga rufogog fogora rimagob Didif. Beda oisouska koma bera rusnok rufoukou rimesma eiteij ah ongga ah aibin."
41010046	Yesus jera efen ruforoker rinsaga gu kota Yerikho fob. Nou ongga rua rija jeska kota koma, beda rusnok rufoukou doska ruroru rua jeska kota koma. Erek koma noba osnok egens ongga ofoka Bartimeus ongga Timeus efen efesa bera eker gu moroju efembra. Ofa bera eiteij ofou noba erejgejgei rusnok rot fifi ojgomuja.
41010047	Nou ongga Bartimeus engg jeska rusnok enjgineg oida Yesus, ongga ojga jeska kota Nazaret, bera ai juens emerabj ofa jah suma, beda ofa ois rot oga eteb oida, "Yesus, Bua bera Kristus ongga Allah anggen eimofoj rot oida omojuj jeska raja Daud. Bita oufamofa gu Didifo!"
41010048	Beda rusnok rufoukou ritaha joug ofa jeskaseda ofa eker toumou ojgomu. Tina ofa ois rot oga eteb deika oida, "Yesus ongga onjuj jeska raja Daud, bita oufamofa gu didifo!"
41010049	Beda Yesus ojot jah suma noba agot gu rusnok oida, "Yagot gu ofa jeskaseda en skoita Didif jah sif." Jefeda rua rijagot gu osnok egens insa koma oida, "Budou onokumkum guru. Bidebecki jeska Yesus enejeka gu bua fob."
41010050	Jefeda ofa eij efen mahkowu jah, beda ot ebeirens noba eja skoita Yesus.
41010051	Erek koma beda Yesus ejeka gu ofa oida, "Bua budou os Didif dutunggom mar erek meidu nou bua?" Beda ofa oroun gu Yesus oida, "Akeina, didif dudou os dik mar."
41010052	Beda Yesus agot oida, "Bija ebeibeyaif. Allah eita eskeira gu biteij fob, jeska budou ororu Didif rot tenten." Ainsa koma tein efen eiteij eskeira noba ofa ek mar tein. Beda ofa ororu Yesus jah gu moroju osubu deis insa koma tein.
41011001	Yesus jera efen ruforoker rinesaga jah kota Betfage jera kota Betania ongga angh gu memaga ofos ongga ofoka Saitun. Kota-kota koma ah doida kota Yerusalem. Nou ongga rua rinsaga gu kota Betfage, beda Yesus obk efen goforoka gegeka jeskaseda geja gokag rua.
41011002	Ofa agot gu goga oida, "Goga geja gokag memef jah kota Betfage ongga angh jah kendeja. Nou ongga goira gij kota koma, beda goga gemek keledai efer egens ongga rusnok runcoka. Keledai egens koma bera rusnok egema tein rineifef enesi. Beda gosuwa keledai koma, noba goroun skoita Didif.
41011003	Noba erek rusnok rijeka gu goga rot oida, 'Goga gosuwa keledai koma rot meidu?' Beda goga goroun gu rua oida, 'Tuhan ocosu rot, noba dansusk rusnok rumoroun keledai koma sons skoita iwa si.' "
41011004	Erek koma beda nou ongga goga genjesaga gu kota insa koma, beda goga gek keledai efer egens ongga rusnok runcoka gu montoj mod egens ongga angh gu moroju efembra.
41011005	Noba askesi goga gosuwa keledai efer insa koma beda rusnok rijeka gu goga oida, "Goga gosuwa keledai efer koma rot meidu?"
41011006	Beda goga gagot mar insa koma jeni ongga Yesus oftuftu gu goga, jefeda rusnok koma ruitij rot goga goroun keledai egens insa koma.
41011007	Nou ongga goga goroun keledai efer egens insa koma gu Yesus, beda goga gaha meifeti esij keledai ejmeg. Beda Yesus eifef esij keledai egens insa koma.
41011008	Noba askesi keledai efer koma enecira rot Yesus ros, beda rusnok rufoukou ruhoda rerin meifeti noba rurosu moroju ongga Yesus encira gij. Rua tein riris ayug efeyi eteb jeskaseda rurosu moroju nou keledai ongga encira rot Yesus. Rua rita mar erek koma jeskaseda rurocunc rot oida rurougif gu Ofa rot tenten fob.
41011009	-
41011010	Noba rusnok rufoukou ongga Yesus encira gu rifekesa insa koma bera risitit rot ruga eteb oida, "Oufamofa eteb jeska Bua bin fob! Allah eita oufamofa eteb gu Bua ongga en oisouska Ofa efen ofoka! Allah eita oufamofa eteb gu bua ongga bin jeskaseda bufoka ereij keingg memef erek mifmin mimowa raja Daud ongga ofoka ereij keingg mifmin mimowa. Memef mesitit Allah ongga engker gu mebaga!"
41011011	Yesus oira gij kota Yerusalem beda Ofa eja gu momas ongga angh rejrej Mod Allah jah suma. Ofa eyajga joug mar nomnaga jah suma. Beda Ofa jera efen ruforoker rija jeska kota Yerusalem noba rua ruksons jah kota Betania jeska erek mowororu fob.
41011012	Erek monog deika beda Yesus jera efen ruforoker rija jeska kota Betania. Ainsa koma tein mosona ok Yesus.
41011013	Beda Ofa ek mega efek egens ongga efeyi ofoukouku ros. Jefeda Ofa eja skoita mega efek egens insa koma jeskaseda ohca rot efen efek. Beda Ofa ek, tina efen efeyi ereinahta ojgomu. Ofa enek efen efek egema tein guru, jeska mona ongga enefek enesi ros.
41011014	Jefeda Ofa agot skoita mega egens insa koma oida, "Didif duhca efek jeska bua, tina dinek egema tein guri. Jefeda rusnok eneya tein rinet efek jeska bua deika guru. Jeska gij mona kahma bera binefek deika jinaga guru." Noba efen ruforoker rig mar ongga Ofa anggot erek insa koma skoita mega egens koma ongga enefek guru.
41011015	Yesus jera efen ruforoker ruksons jah Yerusalem. Beda Ofa oira gu momas ongga rusnok rum riteij gu Allah gij. Momas insa koma bera angh rejrej Mod Allah. Jah suma bera Ofa ek rusnok rufoukou ongga rudou erebibei rot rerin mar ongga ruhu rot erek efera osok eteb noba rimengk tein. Erek koma jefeda Yesus ekemeji rusnok insa koma jeska momas koma. Beda Ofa otkinaja meja ongga rusnok riferwei fifi nou rusnok enjgineg tein. Noba Ofa otkinaja kursi-kursi ongga rusnok ringker gij jeskaseda ruhu mem monggeta mos gij tein.
41011016	Noba Ofa eyahehir joug rusnok nomnaga ongga rurka rerin mareibra jeskaseda runorka mar koma gij momas insa koma deika guru.
41011017	Beda Ofa oftuftu mar gu rusnok jah suma. Ofa agot oida, "Runggu gij Mar Efeyi ebsi rot mar ongga Allah anggot erek kef oida, 'Dedin mod bera rusnok rinjeka erek mod egens nou rusnok nomnaga jeskaseda rum riteij gij ojgomu.' Tina iwa intunggom mod kef erek mod egens nou rusnok ongga rungkoreka mar jeskaseda ridemdemi gij erek komo."
41011018	Nou ongga rua ongga ebic Farisi jera Guru-Guru agama rik mar ongga Yesus ontunggom insa koma fob, beda rudou ejisei rot Ofa, jeska rusnok rufoukou rudou oubsaha rot Yesus jera mar ongga Ofa omftuftu rot owesa efek. Jefeda rua insa koma ruhca moroju jeskaseda ragob Ofa.
41011019	Nou ongga mowororu fob, beda Yesus jera efen ruforoker rija jeska kota Yerusalem erek giskini.
41011020	Erek rahah tentena, beda Yesus jera efen ruforoker rija jah kota Yerusalem deika. Rua rik mega egens ongga Yesus anggot joug mar skoita neeka fob. Tina mega efeyi insa koma nomnaga osrosra fob.
41011021	Petrus odou ah keingg rot mar ongga Yesus anggot gu mega insa koma, jefeda ofa agot gu Yesus rot odou oubsaha oida, "Akeina Guru, Bua bik fog, jeska mega kef ongga Bua biyahehir joug neeka bera efeyi nomnaga osrosra fob!"
41011022	Erek koma beda Yesus oroun oida, "Iwa idou ororu rot tenten ojgomu oida Allah omotunggom mar nomnaga ongga iwa irejgei Ofa rot si.
41011023	Ongga tenten bera, erek osnok egens ereni jeskaseda otunggom mar ongga onswos eteb erek ofa obk memaga ofos egens jeskaseda memaga koma eij esinsa gij mei mojumu efei, noba efen odou onosousoyu rot guru, beda Allah emeita koma nou ofa si.
41011024	Erek koma jefeda, gij mona ongga iwa yum iteij gu Allah rot mar, beda idou ororu rot tenten oida iwa imesma mar koma ongga iwa yum iteij gu Ofa rot si. Iwa idou ororu erek koma ojgomu beda Allah emeita mar koma gu iwa si.
41011025	Erek koma tein, gij mona ongga iwa yum iteij gu Allah rot mar, tina idou oska rot rusnok enjgineg ros, beda iwa isuna rot mar koma jeska idou efesi sismeni fog fogora yum iteij gu Allah rot mar. Ita erek koma jeskaseda yeyin ika Allah ongga engker gu mebaga omosuna rot yeyin mar ongga oska jeska idou efesi tein."
41011026	((Noba erek iwa inosuna rot rusnok enjgineg rerin mar ongga oska guru, beda yeyin Ika ongga eker gu mebaga bera onosuna rot iwa tein yeyin mar ongga oska guru.))
41011027	Erek koma beda Yesus jera efen ruforoker ruira gij kota Yerusalem deika. Noba askesi Yesus enecira gij momas ongga angh rejrej Mod Allah, beda rusnok rineya ongga ebirfager imam-imam Yahudi jera Guru-Guru agama jera ebirfager agama Yahudi rin skoita Ofa.
41011028	Beda rua ragot gu Ofa oida, "Mar ofoukou kef ongga Bua buntunggom bera oisouska ofoka idu? Noba idu bera ongga eneita owesa efek gu Bua jeskaseda butunggom mar erek insa komo?"
41011029	Beda Yesus agot gu rua oida, "Didif dudou os dijeka mar egens gu iwa sismeni fog. Noba erek iwa iroun gu Didif rot, beda Didif tein dimagot gu iwa rot idu ongga eita owesa efek gu Didif."
41011030	Beda Yesus ejeka gu rua oida, "Idu ongga eita owesa efek gu Yohanes jeskaseda ofa eita baptis gu rusnok? Allah bera ongga eita ei era rusnok enjgineg bera ongga eneita ei? Iwa iroun rot mar koma gu Didif fog."
41011031	Erek koma beda rua rifesij moguma osok gij mar insa koma ongga Yesus ejeka gu rua rot. Rua ragot moguma oida, "Erek mimif magot gu Yesus oida Yohanes esma owesa efek jeska Allah, beda Ofa emagot gu mimif oida, 'Teinefa fogora iwa inororu Yohanes oga guri.'
41011032	Tina erek mimif magot oida Yohanes esma owesa efek jeska rusnok ojgomu noba jeska Allah guru, beda rusnok enjgineg rumotkonu oska eteb rot mimif. Jeska rua rusujohu rot oida Yohanes bera erek nabi egens ongga Allah ombk."
41011033	Jefeda rua ragot gu Yesus oida, "Memef menejginaga rot oida idu ongga eita owesa efek gu Yohanes guru." Beda Yesus agot gu rua oida, "Erek koma jefeda, Didif tein dinagot gu iwa rot idu ongga eita owesa efek gu Didif guru."
41012001	Erek koma beda Yesus efesij mar gu ebirfager insa koma nomnaga ongga erek orocunc rot teinefa rusnok Yahudi rita mar ongga oska skoita nabi-nabi ongga ensis. Ofa agot oida, "Osnok egens erefa anggur efej gij efen mekeni egens. Beda ofa otunggom mejga mamu rejrej efen mekeni koma. Beda ofa eji mebi efesi jeskaseda esin keingg anggur efek insa koma gij mebi efesi fogora eita efei jeska. Beda ofa tein ei mod egens ongga aksa jeskaseda ot joug efen mekeni insa koma. Nou ongga mar koma oisa fob, beda ofa aha mekeni koma gu rusnok enjgineg jeskaseda riker joug ofa efen mekeni koma. Beda ofa ecira jah monuh egens ongga angh yes jeska.
41012002	Gij mona ongga anggur efek insa koma ofom fob, beda ofa obk efen osnok egens ongga omfij ofa skoita rusnok ongga ringker joug mekeni insa koma jeskaseda eita anggur efek eneya jeska rua.
41012003	Tina rua ongga ringker joug mekeni koma bera ragei ofa ojgomu. Beda rua rubu ofa noba obk ofa sons rot etma efesijg skoita ebirfaga egens insa koma.
41012004	Erek koma noba gij mona ongga egema deika beda osnok egens ongga efen mekeni koma obk osnok egens egema deika skoita rua. Tina rua rubu ofa tein noba ruga oruh ofa.
41012005	Erek koma beda ebirfaga egens insa koma obk osnok egens egema deika, tina rua ragob ofa ojgomu. Beda ebirfaga egens koma obk rusnok ongga rumfij ofa erek rufoukou deika, tina rusnok insa koma ranggob rineya noba rua rubu rineya.
41012006	Beda ebirfaga egens insa koma efen efesa orna egens ongga ofa odou okora rot eteb. Ofa osujohu rot oida, 'Rusnok ongga ringker joug dedin mekeni bera rumougif gu dedin edesa orna egens kef si.' Jefeda ofa obk efen efesa egens koma tein skoita rua.
41012007	Tina gij mona ongga efesa orna egens insa koma enjesaga gu mekeni koma, beda rusnok jah suma ragot moguma oida, 'Ofa bera ongga emesma mekeni kef gij mona ongga efen meka anggos jeska si. Jefeda mimif magob ofa jeskaseda mumok mekeni kef gu misinsa ojgomu.'
41012008	Erek koma jefeda rua ragei ofa beda ragob ofa fogora rij efen efaga jeska mekeni anggur.
41012009	Jefeda Didif dimagot gu iwa rot mar ongga osnok egens ongga efen mekeni koma emeita gu rua insa koma. Ofa omoksons jah efen mekeni koma, beda ofa emagob rusnok insa koma nomnaga ongga ringker joug efen mekeni. Beda ofa emaha mekeni insa koma gu rusnok enjgineg deika."
41012010	Beda Yesus agot deika gu ebirfager Yahudi insa koma oida, "Iwa idou ah keingg rot mar ongga runggu gij Mar Efeyi Ebsi rot Didif sis fob. Mar koma agot oida, 'Rusnok ongga rii mod bera rukoja Mamu ahais egens koma fogora rij jeska fob. Tina mamu koma bera enjerek mamu ongga ofoufem ekirsa nou mod koma nomnaga.
41012011	Tuhan bera ontunggom mar insa koma, noba koma bera ongkoska ahah miteij tein.' "
41012012	Erek koma beda ebirfager Yahudi ongga ringg mar insa koma ongga Yesus emfesij gu rua fob bera ruhca moroju jeskaseda ragei Ofa. Jeska rua rijginaga rot oida mar ongga Yesus emfesij osok gij rusnok insa koma ongga riker joug mekeni bera erek orocunc rot mar ongga rua risinsa rerin rita mar ongga oska. Tina rua rinagei Ofa enesi jeska rua rimeesa rot meidu ongga rusnok rufoukou jah suma rumotunggom skoita rua rot. Jefeda rua rija jeska Ofa ojgomu.
41012013	Gij mona egema deika beda ebirfager Yahudi rubk rineya ongga Yahudi ebic egens ongga ofoka Farisi jera rineya ongga ruroru raja Herodes skoita Yesus. Rua rudou os rijeka joug Ofa reirei jeskaseda erek Ofa agot mar ongga rua rusujohu rot bera erek oska, beda rua rimagei Ofa rot.
41012014	-
41012015	Rua rin skoita Ofa noba ragot oida, "Akeina Guru, memef mejginaga rot oida Bua bera bagot rot mar ongga tenten ojgomu, noba bua bunororu rusnok ongga rufoka aksa ongga rusos budou efesi rot mar egema tein guru. Tina Bua buftuftu mar ongga Allah ondou os rot tenten ojgomuja. Jefeda Akeina bagot gu memef oida, erek memef moh pajak gu raja Kaisar, beda koma bera erek tenten ei? Memef moh pajak insa koma gu Ofa ei era gurei?" Tina Yesus ejginaga rot oida mar ongga rua rinjeka gu Ofa rot insa koma bera onororu meidu ongga rindemdemi gij rudou efesi fob guru. Jefeda Ofa agot gu rua oida, "Teinefa fogora iwa ireneni Didif jeskaseda dagot mar ongga oska fogora yagei Didif rot erek komo." Beda Ofa agot deika oida, "Iwa ita fifi gu Didif jeskaseda dik ai juens fog."
41012016	Jefeda rua rita fifi gu Ofa. Beda Ofa ejeka gu rua oida, "Idu efena jera ofoka bera enah gij fifi kefo?" Beda rua ruroun oida, "Koma bera raja Kaisar efen efena jera ofoka."
41012017	Beda Yesus agot gu rua oida, "Jefeda iwa ita mar ongga raja Kaisar efen gu ofa ojgomu, noba ita mar ongga Allah efen gu Ofa tein ojgomu." Erek koma beda rua rudou oubsaha eteb rot mar ongga Yesus oroun gu rua, jeska enadaij nou rua ragei Ofa rot mar ongga Ofa anggot insa koma jinaga guru.
41012018	Rusnok Yahudi jeska ebic egens ongga ofoka Saduki rin skoita Yesus. Rua ongga ebic Saduki koma bera rusujohu rot oida rusnok rinedebecki jeska ranggos guru.
41012019	Rua rireni Yesus fogora rijeka gu Ofa reirei oida, "Akeina Guru, sis fob Musa onggu mar egens ongga agot rot oida erek orna egens agos tina onok efesa guru, beda efen mokosa era mokora egema ois moisa koma jeskaseda goga gok egesa egema nou orna ongga anggos fob."
41012020	Beda rua rifesij deika oida, "Sis fob runer rufok cinja erfeka ongga rumokosama bera runofoguma.
41012021	Orna egens ongga osumbohka oskotu arja. Tina gij mona ongga ofa anggos fob bera ofa onok efesa guru. Beda mokosa ongga egeka ois moisa koma, tina ofa tein agos noba onok efesa guru. Erek koma tein rot mokosa ongga orgomu.
41012022	Mokosa nomnaga ois moisa insa koma, tina rua nomnaga ragos jeska, noba runok riser tein guru. Beda moisa egens insa koma tein agos otoij rua.
41012023	Jefeda erek rusnok ridebecki jeska ranggos rot tenten, beda gij mona insa koma bera kenefo jeska mokoser insa koma bera omois ojaga koma erek mohona rot tenten? Jeska gij mona ongga rua nomnaga rifena ebah ros bera rua nomnaga ruis ojaga egens koma erek rerin ruhona fob."
41012024	Beda Yesus oroun gu rua oida, "Mar insa koma ongga iwa insujohu rot bera erek tenten guru. Jeska iwa idou enebriyi gij rot meidu ongga Mar Efeyi Ebsi anggot rot osok gij mar insa koma enesi. Noba iwa idou enebriyi gij rot Allah efen owesa efek jeskaseda ofra rusnok jeska ranggos tein guru.
41012025	Jeska gij mona ongga rusnok ridebecki jeska ranggos, beda rua runoskotu arja era rinahi igers deika guru. Rua rita mar erek malaikat-malaikat ongga runoskotuma guru.
41012026	Erek koma tein, iwa idou ah keingg rot buku hukum ongga Musa onggu jeni erek mar ongga Allah oncunc gu ofa sis fob ojgomu. Gij buku insa koma bera ofa onggu mar osok gij mona ongga ofa engk tumu maksaksa ongga mah ent. Gij mona insa koma bera ofa eg Allah oga ongga agot oida, 'Didif bera Abraham, Isak, jera Yakob efen Allah.'
41012027	Jefeda Allah bera enerek Allah nou rusnok ongga ranggos fob ojgomu guru. Tina Ofa bera erek Allah nou rusnok ongga rifena ebah sons erek Abraham, Isak jera Yakob ongga rifaga ranggos sis fob. Jefeda mar ongga iwa ongga ebic Saduki rusujohu rot bera erek tenten guru."
41012028	Guru agama egens ongga en jah suma bera engg rot mar ongga Saduki insa koma ruga emesedema rot jera Yesus. Noba ofa engg rot oida mar ongga Yesus oroun gu Saduki insa koma bera erek oufamofa eteb. Jefeda ofa ejeka gu Yesus oida, "Akeina, rot mifmin hukum Yahudi nomnaga, hukum kenefo bera erek ofoufem ekirsa jeska nomnaga?"
41012029	Beda Yesus oroun gu ofa oida, "Hukum egens ongga ofoufem ekirsa jeska hukum nomnaga bera erek kef: 'Iwa ongga Israel ig rot iskusk fog. Mifmin Tuhan ongga minjeka erek Allah, Ofa esinsiyai bera erek Tuhan. Tuhan egema bera enofogu guru.
41012030	Iwa idou okora rot yeyin Tuhan jera idou efesi ongkasmos ni, gij mar nomnaga ongga isujohu rot ni, noba gij mar nomnaga ongga itunggom tein.'
41012031	Noba hukum ongga egeka ongga erek ofoufem ekirsa jeska hukum nomnaga bera erek kef: 'Iwa idou okora rot rusnok enjgineg erek idou okora rot isinsa tein.' Hukum eneya bera onofoufem ekirsa jeska hukum egeka insa kef guru."
41012032	Beda Guru agama egens insa koma agot gu Yesus oida, "Akeina Guru, mar ongga Bua banggot rot insa koma bera erek ongkoska eteb. Jeska Bua banggot rot tenten oida Allah bera ongga erek Tuhan ojgomu, noba Tuhan egema tein enofogu guru.
41012033	Noba Bua tein banggot rot tenten oida mimif mudou okora rot Ofa jera mudou ongkasmos ni, gij mar nomnaga ongga musujohu rot ni, gij mar nomnaga ongga mutunggom ni, noba mudou okora rot rusnok enjgineg erek mudou okora rot misinsa tein ojgomu. Mar koma nomnaga bera ofoufem ekirsa jeska mar nomnaga ongga mimeita nou murougif gu Allah."
41012034	Nou ongga Yesus engg mar koma, beda Ofa agot gu Guru agama egens koma oida, "Mar ongga bua buroun rot insa koma bera orocunc rot oida bua tein bumoira jera rusnok ongga Allah ofoka ereij keingg." Beda gij mona insa koma ebirfager Yahudi rinejeka gu Yesus reirei rot mar egema deika guru, jeska Ofa oroun mar gu rua rot odou ongga ebriyi gij eteb.
41012035	Nou ongga Yesus emfesij mar jera Guru-Guru insa koma oisa fob, beda Ofa agot gu rusnok jah suma oida, "Guru-Guru agama ruftuftu oida Kristus koma ongga Allah omobk bera ojuj jeska ebic raja Daud ojgomu noba enen jeska Allah guru. Tina koma tenten guru
41012036	Jeska raja Daud esinsa agot oisouska Efena Ebsi Allah oida, 'Tuhan Allah agot gu dedin Tuhan oida: "Biker jah dugnosk rot bufoka aksa, noba Didif dumoin keingg bebin mesa nomnaga fogora rumougif gu Bua." '
41012037	Jefeda erek raja Daud esinsa ejeka Kristus ongga emen erek ofa efen Tuhan, beda koma orocunc rot oida Kristus ongga ojuj jeska raja Daud bera en jeska Tuhan Allah tein. Jeska Daud tein ougif gu Ofa." Erek koma beda, rusnok rufoukou jah suma ongga rig mar ongga Yesus omftuftu rot bera rudou erirei eteb rot.
41012038	Askesi Yesus oftuftu mar gu rusnok insa koma ros, beda Ofa agot oida, "Iwa isisi joug isinsa idou efesi rot ahais osok gij rua ongga Guru-Guru agama. Jeska rua rudou os rincira rot meisoufa ongga ongkoskamoka jeskaseda rurocunc rot rerin rufoka ongga aksa eteb. Noba rua rudou os rusnok riskemba rugif gu rua gu pasar tein ojgomu.
41012039	Noba, nou ongga rua ruira gij mod ongga rusnok Yahudi rum riteij gij, era rua ruira gij mod ongga rusnok ruina maat keingg rusnok gij, beda rua rudou os riker esij kursi eteb jah rusnok nomnaga rudou ojgomu.
41012040	Noba rua rucuwei mar gu rujona rija mesina fogora rita rerin mareibra nomnaga jeska rua koma ojgomuja. Noba rua rum riteij erek aksa eteb jeskaseda rusnok enjgineg rusujohu rot oida rua bera erek rusnok ongga rineita mar ongga oska guru. Jefeda gij mona kahma bera Allah omofra mar okum eteb keingg rua rot si!"
41012041	Gij mona juens bera Yesus eker gu momas ongga angh rejrej Mod Allah. Noba askesi Ofa eker doida meifeti ongga rusnok rikeba rerin fifi gij erek rurougif gu Allah jah suma, beda Ofa eyajga rot teinefa rusnok rufoukou rikeba rerin fifi gij meifeti koma. Ofa ek runa mei ahta ofoukou rij fifi eteb gij meifeti insa koma.
41012042	Tina Ofa tein ek ojaga eja mesina egens ongga ofojingki eij fifi egeka ongga erek ai oskiyai gij meifeti insa koma.
41012043	Beda Ofa ois gu efen ruforoker noba agot gu rua oida, "Ahah Allah eiteij bera eja mesina egens koma ongga ofojingki eij fifi eteb ekirsa jeska runa mei ahta insa koma nomnaga ojgomu.
41012044	Jeska rua rij fifi jeska rerin mareibra ongga ofod eskemba. Tina ojaga eja mesina egens insa koma ongga ofojingki bera eita fifi nomnaga ongga ofa efen tein. Egema enah deika guru."
41013001	Nou ongga Yesus eja jeska momas ongga angh rejrej Mod Allah insa koma, beda efen oforoka egens agot gu Ofa oida, "Akeina Guru, bua bik mamu eteb kef ongga rusnok rira jeskaseda rii mod Allah ongga aksa kef. Jeska mamu kef jera mod ongga aksa kef tein bera erek ongkoska eteb."
41013002	Beda Yesus agot gu ofa oida, "Gij mona kahma beda mamu eteb kef jera mod eteb kef tein bera rumohoda nomnaga fogora mamu egens enah esij egema tein deika jinaga guru."
41013003	Erek koma beda Yesus ejeker gu memaga ofos Zaitun Efeda ongga angh gu meindoks enama jeska Mod Allah. Jah suma bera Petrus ni, Yakobus ni, Yohanes ni jera Andreas tein rin skoita Yesus noba riker morototuma jera Ofa jah suma.
41013004	Beda rua rijeka gu Ofa oida, "Tuhan, gij mona juaho fogora mar ongga Bua banggot rot osok gij mamu eteb insa koma bera emesaga fob? Noba mar meidu omorocunc rot oida mona ongga Allah omotunggom mar koma bera en doida fob?"
41013005	Beda Yesus agot gu rua oida, "Iwa yut joug idou efesi rot ahais ojgomu jeskaseda rusnok runocuwei mar gu iwa osok gij mar insa koma guru.
41013006	Jeska rusnok rufoukou rumorogna noba rurokrusa rusnok enjgineg. Rua rimagot oida, 'Didif bera Kristus egens koma ongga Allah omobk jeskaseda osuwa rusnok jeska rerin mar ongga okum.' Rua rimagot erek koma fogora rumorokrusa rusnok rufoukou.
41013007	Noba gij mona ongga iwa ig rot oida rusnok gij monuh egens ongga angh doida bera rimagobuma, era rusnok rimfesij oida rusnok gij monuh enjgineg tein bera rimagobuma, beda idou enefeneinei rot koma guru. Mar insa koma bera emen ojgomu, tina koma onorocunc rot oida mar ongga Allah ensejah nou otunggom bera ah gij efera fob guru.
41013008	Rusnok monuh egens rimagobuma jera rusnok monuh ongga enjgineg. Noba ebirfager monuh egens rimagobuma jera ebirfager monuh enjgineg. Icusur agoska mebi doska gij monuh suma suma. Noba gij mona egema deika beda mosona eteb omok rusnok rufoukou doska. Tina mar insa koma bera erek orocunc rot mar ongga sismeni ongga emen kahma ojgomu. Mar koma bera erek ojaga egens ongga otkonu okora rot efen efesa fob. Koma erek orocunc rot oida dektek guru, beda ofa emeker rot efen efesa.
41013009	Erek koma tein, iwa yut joug idou efesi rot mar ongga rusnok rumotunggom skoita iwa gij mona insa koma. Jeska rua rimekris iwa skoita ebirfager agama jeskaseda ruga ojga rot iwa. Noba rusnok egema rumobu iwa gu mod ongga iwa imohoturuma gij jeskaseda yum iteij gu Allah tein. Noba rusnok rimekris iwa skoita ebirfager monuh noba skoita raja eneya tein jeskaseda ruga ojga rot iwa, jeska iwa iroru Didif fob. Tina Allah omoitij rot mar koma jeskaseda iwa ifesij rot Ofa efen oga ongga oufamofa gu rua.
41013010	Noba rusnok rimefesij rot Allah oga ongga oufamofa gu rusnok mebif nomnaga fog, fogora mar okum insa koma ongga Allah ensejah rot bera emesaga si.
41013011	Noba rua rimagei iwa fogora ruga ojga rot iwa jeska iwa iroru Didif fob. Jefeda gij mona insa koma bera iwa inejekjeka idou efesi rot mar ongga iwa imagot gu rua guru. Tina iwa yagot rot mar ongga angh gij idou efesi ojgomu. Jeska mar ongga iwa inagot insa koma bera erek mar ongga Efena Ebsi Allah oncunc gij idou efesi rot sismeni fob.
41013012	Noba gij mona insa koma tein bera runa rimekikif jeska rerin rukoser era rukorer noba rimaha rua gu rerin mesa fogora rukoser insa koma rimagos ojgomu. Beda riker tein rimekikif jeska rerin riser fogora rimaha rua gu rerin mesa. Noba riser tein rudou emekirsa rot rerin riker. Jefeda rusnok rimagob rerin riker insa koma ojgomu.
41013013	Rusnok rufoukou doska bera rimeita rudou ongga ofogog rot iwa jeska iwa iroru Didif fob. Jefeda iwa ita idou ahais onjoros mona ongga Allah ontunggom mar insa koma ongga Ofa ensejah rot fob. Ita idou ahais erek koma ojgomuja jeskaseda iwa isma eiteij ah ongga efeinah noba ongga ah aibin."
41013014	Erek koma beda Yesus agot deika oida, "Gij mona kahma beda iwa imek osnok egens ongga ofogog doska otunggom mar ongga oska eteb gij Mod Allah efesi. Fogora Mod efesi insa koma bera emeja erek oska efekeifa eteb ojgomu. Jefeda idu ongga ek gij Mar Efeyi Ebsi, beda ofa eisisi keingg odou efesi osok gij mar ongga Didif dimfesij rot insa koma ojgomu. Jeska gij mona insa koma bera rusnok ongga ringker gij monuh Yudea rumoku gu memaga ofos.
41013015	Noba rusnok ongga riker skida rerin mod ongga erek edeider bera runojuj sons jeskaseda rita mar jeska mod efesi insa koma sismeni fog guru. Tina rua rumoku ebeirens ojgomu.
41013016	Noba rusnok ongga rif mar gu mekeni bera runoksons gu rerin mod jeskaseda rita meisoufa egema sismeni fog guru. Tina rumoku ebeirens ojgomu.
41013017	Okum eteb rot rujager ongga rifaga okum rot riser era rot rujager ongga rungh mengk gu rerin riser gij mona insa koma tein. Jeska rua runoku ebeirens jinaga guru.
41013018	Noba iwa yum iteij gu Allah jeskaseda mar okum insa kef enesaga gij mona ongga meifina eteb guru. Jeska gij mona ongga meifina eteb ensaga bera okumkum eteb nou rusnok ongga rungku jeska mar okum insa koma.
41013019	Erek koma jeska gij mona insa koma ongga emen bera rusnok rimeita rifera okora eteb. Rua rimeita rifera okora ekirsa jeska rusnok nomnaga ongga rita rifera okora sis mona ongga Allah ontunggom mebif nomnaga onjoros deisef tein. Noba mimif minek rusnok ongga rita rifera okora ekirsa jeska rua ongga rimeita rifera okora gij mona insa koma deika guru.
41013020	Noba Allah anggen rot oida Ofa omotunggom mona insa koma erek estir ojgomu. Jeska erek Ofa onotunggom mona insa koma erek estir guru, beda rusnok nomnaga rimagos rot ojgomu. Ofa omotunggom mar erek koma jeskaseda rusnok nomnaga rinagos rot mar okum ongga emah keingg rua gij mona insa koma guru. Tina Ofa omotunggom mar erek koma jeska Ofa odou efeneinei rot efen rusnok ongga Ofa oncunc fob.
41013021	Erek rusnok ragot gij mona insa koma oida, 'Iwa ik osnok egens kef fog, jeska ofa bera Kristus egens koma ongga Allah omobk.' Era rusnok rimagot oida, 'Kristus egens koma ongga Allah omobk bera en jah suma fob.' Beda idou onororu mar ongga rua ranggot insa koma jinaga guru.
41013022	Jeska rusnok rufoukou ongga ruh risinsa rourou erek Mesias ongga Allah omobk, era ongga rijeka risinsa rourou erek nabi-nabi ongga Allah omobk bera rimen si. Beda rua rumotunggom mar onswos eteb jeskaseda rurokrusa rusnok ongga Allah oncunc fob. Rua rimereneni rot mar erek koma, tina rineita guru.
41013023	Jefeda iwa yut joug isinsa idou efesi rot ahais ojgomu. Jeska mar ongga Didif dimfesij gu iwa ebeibeyaif bera ah gu mona kahma ros."
41013024	-
41013025	Beda Yesus agot deika oida, "Gij mona insa koma ongga rusnok rita rifera okora eteb oisa fob, beda mowa emeja erek motkobah, noba mesta tein eneisa deika guru. Motur tein emesiri jeska mebaga, beda mebaga emeja erek toga.
41013026	Beda gij mona insa koma bera rusnok rimek Didif, Rusnok Efesa, din gij mocgoj ofog rot owesa efek eteb jera eisa ongga efesa eteb tein.
41013027	Beda Didif dumobk malaikat-malaikat rejrej mebif nomnaga jeskaseda ruhoturu rusnok nomnaga ongga Allah oncunc fob jeska monuh ongga angh doida jera monuh ongga angh yes tein.
41013028	Iwa isujohu rot mega ara egens. Gij mona ongga mega koma efen efeyi ofoukouku ros beda koma erek orocunc rot oida mona dektek guru, beda emefek si.
41013029	Erek koma tein, gij mona ongga iwa ik mar insa koma ongga Didif dimfesij rot gu iwa fob, beda iwa imejginaga rot oida mona ongga enja ejgwaga bera enesaga doida fob.
41013030	Ongga tenten bera, mar insa koma nomnaga omorogna gij mona ongga rusnok rifena ebah ros erek ebeibeyaif tein.
41013031	Noba mebaga jera mebi kef ongga iwa isujohu emah rot mona ongga ah aibin bera emejeseiseifa si. Tina dedin duga bera eneseiseifa guru. Dedin duga bera emah gij mona ongga ah aibin ojgomuja."
41013032	Beda Yesus agot deika oida, "Erek koma jefeda rusnok egema tein rinejginaga rot mona juaho fogora mar insa koma nomnaga omorogna guru. Noba malaikat-malaikat gu mebaga era Didif tein, ongga Allah efen efesa, memef tein bera menejginaga rot mona juaho fogora mar insa koma omorogna guru. Dedin Akeina Allah esinsiyai bera ejginaga rot mona insa koma ojgomu fob.
41013033	Jefeda iwa yut joug idou efesi rot iskusk, jeska iwa inejginaga rot mona juaho fogora mona insa koma omorogna guru."
41013034	Beda Yesus agot mar ongga orocunc rot mona insa koma oida, "Koma erek ebirfaga egens ongga emecira jah monuh enjgineg. Sismeni bera ofa aha efen mod gu rusnok ongga rumfij ofa. Beda ofa agot rot mar ongga orofosutut osnok egens egens ongga rumfij bera rumotunggom nou ofa ojgomu. Noba ofa agot gu osnok egens ongga ont joug montoj mod koma oida ofa ot joug rot iskusk ojgomu. Beda ebirfaga egens insa koma eja jeska fob.
41013035	Erek koma jefeda, iwa tein yut joug idou efesi rot iskusk. Jeska Didif, ongga erek ebirfaga mod egens insa koma, bera dumoksons gij mona ongga rusnok rinejginaga rot guru. Erek Didif dimen gij moworu, era motu deis, era gij mona efenen, era gij rahah tentena tein, iwa inejginaga rot guru.
41013036	Noba gij mona ongga Didif durogna keingg iwa, tina gij mona insa koma bera inot joug idou efesi rot ahais ros guru, beda mona insa koma bera onoufa nou iwa guru.
41013037	Mar ongga Didif danggot gu iwa bera nou rusnok nomnaga tein ongga ruroru Didif. Koma bera: Yut joug idou efesi rot iskusk ojgomu."
41014001	Gij mona egeka deika beda mona ongga Paskah jera mona ongga rusnok rit roti ongga enefifij guru bera emesaga. Gij mona insa koma bera ebirfager imam-imam Yahudi jera Guru-Guru agama ruhca moroju erek wuswus jeskaseda ragei Yesus fogora ragob Ofa.
41014002	Tina rua ragot moguma oida, "Minagei Ofa askesi mona ongga Paskah enesi. Jeska erek magei Ofa gij mona insa koma, beda rusnok rumotkonu oska eteb skoita mimif rot."
41014003	Erek koma beda, askesi Yesus engker gu kota Betania ros, beda Ofa eja gu mod egens ongga osnok egens ongga ofoka Simon efen. Simon koma bera ongga maira et ofos sis fob. Askesi Yesus et maat gij mod insa koma ros, beda ojaga egens en skoita Ofa. Ofa orka fanin egens ongga ebera rot miniyi ongga efen ensesa. Miniyi koma bera efen efera osok eteb. Ofa ohoda fanin insa koma beda otkinaja miniyi koma nomnaga esij Yesus ebirfaga.
41014004	Rusnok egema ongga ringker jah suma rik mar koma ongga ofa ontunggom, jefeda rua ragot rot rusum oskusk oida, "Teinefa fogora ofa otkinaja miniyi ongga efen efera osok eteb rourou erek komo.
41014005	Jeska miniyi insa koma bera efen efera osok ojgomu morototuma erek osnok egens efen ofons nou tahun egens. Ongga oufamofa bera ofa ohu miniyi koma noba fifi ongga ofa emesma rot bera ekeba gu rusnok ongga rufojingki ojgomu. Tina ofa eneita erek koma guri." Jefeda rua ritaha joug ofa rot mar ongga ofa ontunggom insa koma.
41014006	Beda Yesus agot gu rua oida, "Teinefa fogora iwa inagot mar gu ofa erek komo. Iwa ineita erek koma guru. Mar ongga ofa ontunggom insa koma gu Didif bera erek ongkoska eteb.
41014007	Rusnok ongga rufojingki bera riker jera iwa ojgomuja. Noba erek idou os, beda yufij rua rot mar ongga rua rucosu rot ojgomu. Tina Didif dineker morototuma jera iwa ojgomuja guru.
41014008	Jefeda ofa otunggom mar ongga ofa efen owesa efek adaij rot ojgomu. Noba mar koma bera erek oufamofa tein ojgomu. Jeska ororu mifmin erebent bera ofa otkinaja miniyi insa koma jeskaseda esejah difaga nou mona ongga danggos fogora rusnok rimesah difaga gij moksu.
41014009	Ongga tenten bera, gij mona ongga rusnok rifesij osok gij Allah oga ongga oufamofa rejrej mebif, beda rua rimefesij rot mar ongga ojaga egens kef ontunggom gu Didif tein. Jefeda rusnok rufoukou rimejginaga rot ofa tein."
41014010	Koma oisa fob beda osnok egens jeska Yesus efen ruforoker rufok setka kungkob erfeka ongga ofoka Yudas Iskariot orogna wuswus noba eja skoita ebirfager imam-imam Yahudi. Ofa eja skoita rua jeskaseda efesij gu rua rot teinefa ofa emekikif jeska Yesus fogora emaha Ofa gu rua.
41014011	Nou ongga rua ringg mar insa koma fob beda rudou eskeiramera eteb rot. Jefeda rua ragen gu Yudas oida erek ofa eita mar insa koma, beda rua rumoh fifi eteb gu ofa rot si. Jefeda Yudas osujohu gij odou efesi rot teinefa ofa emaha Yesus gu ebirfager insa koma.
41014012	Mona eteb ongga rusnok Yahudi rit roti ongga enefifij guru jera riris domba efer egens jeskaseda eisisi keingg risinsa rot mona ongga Allah oskotu rerin rimower jeska mar ongga ofogog bera ensaga fob. Jefeda Yesus efen ruforoker ragot gu Ofa oida, "Memef meja jah guaidu jeskaseda mesejah maat koma ongga mimif mint morototuma gij mona ongga Paskah?"
41014013	Jefeda nou ongga Yesus omobk efen goforoka gegeka beda Ofa agot gu goga oida, "Goga goira gij kota Yerusalem. Jah suma bera goga gomorodosu osnok egens ongga orka meic rot mei. Beda goga gororu Ofa ojgomu.
41014014	Nou ongga ofa oira gij mod egens beda gagot gu osnok egens ongga efen mod insa koma oida, 'Guru ejeka oida morongsu ongga Ofa jera efen ruforoker rimet maat gij nou mona ongga Paskah bera sinefo.'
41014015	Beda osnok egens insa koma omocunc morongsu eteb egens ongga angh skida gu goga. Morongsu insa koma bera ofa ensejah nou mingker gij. Jefeda goga goina maat jah suma jeskaseda mimif mint ojgomu."
41014016	Erek koma jefeda goforoka gegeka insa koma geja jah kota Yerusalem. Nou ongga goga gensaga jah suma fob, beda goga gek mar nomnaga jeni erek Yesus anggot gu goga. Beda goga gesejah maat rot mona ongga Paskah jah suma.
41014017	Gij motu insa koma beda Yesus jera efen ruforoker rufok setka kungkob erfeka rinsaga gu mod egens insa koma fob. Beda rua rusok gu morongsu ongga angh skida.
41014018	Askesi rua rint maat jah suma ros, beda Yesus agot oida, "Didif dagot rot tenten gu iwa oida osnok egens jeska iwa bera odou emekikif jeska Didif. Ofa bera osnok egens jeska iwa ongga et maat morototuma jera Didif jah sif."
41014019	Rua rudou okora rot mar ongga Yesus anggot insa koma, noba rua orofosutut egens egens ragot gu Ofa oida, "Akeina, didif dineita mar erek koma rot Bua guru!"
41014020	Beda Yesus agot oida, "Osnok egens koma ongga emekikif jeska Didif bera osnok egens jeska iwa ifok setka kungkob erfeka ifekesa ongga ec roti gij mok osku kef jera Didif.
41014021	Ongga tenten bera Didif, Rusnok Efesa, dimagos jeni erek mar ongga nabi-nabi runggu rot gij Mar Efeyi Ebsi sis fob. Tina mar okum eteb emah keingg osnok egens koma ongga odou ekikif jeska Didif ongga Rusnok Efesa. Ongga tenten bera, oufamofa ekirsa erek ofa efen mosu onojuj rot ofa sis fob guru. Jeska ebeibeyaif ofa emesma mar okum eteb rot mar ongga ofa omotunggom si."
41014022	Askesi rua rint maat ros, beda Yesus eita roti ofog egens noba ois oufamofa gu Allah rot. Beda Ofa etka roti insa koma noba ekeba dogdog gu efen ruforoker. Beda Ofa agot gu rua oida, "Iwa ita roti kef. Jeska roti kef bera erek dedin difaga ongga dimaha gu rusnok ongga rufogog nou iwa."
41014023	Beda Ofa eita mok osku rot anggur efei noba ois oufamofa gu Allah rot. Beda Ofa eita mok osku egens koma gu rua jeskaseda orofosutut osnok egens egens ej anggur efei morototuma jera Ofa.
41014024	Beda Ofa agot gu rua oida, "Anggur efei ongga angh gij mok osku kef bera erek dedin dugufu ongga emeya nou rusnok rufoukou. Noba koma orocunc rot mona efeinah ongga Allah anggen eimofoj rot sis fob jeskaseda omoskotu rusnok jeska rerin mar ongga oska.
41014025	Ongga tenten bera, Didif dinej anggur efei deika guru onjoros mona ongga efeinah insa koma. Gij mona insa koma bera Allah omofoka ereij keingg rusnok rot owesa efek. Noba gij mona insa koma bera dimej anggur efei ongga erek efeinah deika."
41014026	Nou ongga rua ruf medemer morototuma oisa fob, beda rua rija jah memaga ofos egens ongga ofoka Zaitun Efeda.
41014027	Beda Yesus agot gu efen ruforoker oida, "Didif dijginaga rot oida gij mona ongga rusnok ongga rufogog rutunggom mar ongga oska skoita Didif, beda iwa nomnaga imaha Didif jah fogora imoku jeska. Jeska nabi-nabi runggu gij Mar Efeyi Ebsi rot mar ongga Allah anggot rot sis fob osok gij mona insa koma. Rua runggu oida, 'Didif duitij rot oida rusnok ragob gembala egens ongga ont joug efen domba-domba. Beda efen domba-domba insa koma riberbera suma suma.'
41014028	Tina gij mona ongga Didif didebecki jeska danggos fob, beda Didif dumokag rot iwa noba dumorodosu iwa gij monuh Galilea."
41014029	Beda Petrus agot gu Yesus oida, "Erek bebin ruforoker kef nomnaga ruku, tina didif bera dunoku jeska Bua erek koma jinaga guru."
41014030	Beda Yesus agot gu ofa oida, "Petrus, gij motu insa kef bera nou ongga mongkukar orna onoga rot ofosma jueka enesi, beda bua bisinsa bumorot keingging gu rusnok rot ofosma juomu oida bua binejginaga rot Didif guru."
41014031	Tina Petrus oroun gu Yesus rot ahais oida, "Akeina, erek rusnok ragob didif morototuma jera Bua, beda didif dunorot keingging oida dinejginaga rot Bua erek koma jinaga guru." Noba ruforoker ongga enjgineg nomnaga bera ragot mar erek koma tein.
41014032	Erek koma beda, Yesus jera efen ruforoker rija jah mekeni egens ongga ofoka Getsemani. Mekeni insa koma bera angh degini memaga Ofos Zaitun Efeda. Beda Ofa agot gu efen ruforoker oida, "Askesi Didif dum diteij gu Allah ros beda iwa iker jah sif."
41014033	Beda Ofa oroun Petrus ni, Yakobus ni, jera Yohanes morototuma jera Ofa. Gij mona insa koma bera Ofa odou efeneinei noba odou okum eteb tein rot mar ongga emeita efera okora eteb gu Ofa.
41014034	Beda Ofa agot gu ruforoka rugomu insa koma oida, "Dudou okum eteb doska onjoros erek dimagos rot ojgomu. Jefeda iwa iker jera Didif jah sif noba inohnoha jeska Didif guru."
41014035	Ofa ecira oskiyai deika beda odou orohu mebi. Beda Ofa om eiteij gu Allah jeskaseda erek Allah oitij rot beda mar okum koma bera enah keingg Ofa guru.
41014036	Ofa om eiteij oida, "Akeina, Bua bebin owesa efek jeskaseda butunggom mar meidu ongga Bua budou os rot ojgomu. Jefeda bita mar okum kef ongga dimeita difera okora rot jeska Didif ojgomu. Noba Bua bunotunggom mar ongga Didif disinsa dudou os rot guru. Tina Bua butunggom mar jeni Akeina bisinsa budou ejginaga rot ojgomu."
41014037	Beda Yesus oksons skoita efen ruforoker rugomu insa koma, tina rua rah ahaingkongka ojgomu fob. Beda Ofa agot gu Petrus ongga ofoka Simon tein oida, "Simon, bua binahca erek koma guru. Erek bineker jera Didif rot ai juens ojgomu tein gurei."
41014038	Beda Ofa agot gu ruforoker rugomu insa koma oida, "Iwa inahca guru, tina yum iteij gu Allah ojgomu jeskaseda inesiri gu mar ongga ereneni iwa guru. Erek iwa idou os ita mar ongga Didif danggot ainsa kef, tina yeyin owesa efek bera enadaij rot guru."
41014039	Beda Yesus ejeker gu esinsa noba om eiteij gu Allah juens deika osok gij mar ongga Ofa om eiteij rot insa koma.
41014040	Nou ongga Ofa ongksons skoita efen ruforoker insa koma deika beda Ofa ek, tina rua rahca ahaingkongka deika jeska rufonskos eteb. Rua rusowu deika tina rua riker toumou ojgomu jeska mojen rua rot.
41014041	Beda Yesus eja noba om eiteij gu Allah juens deika. Tina nou ongga Ofa ongksons skoita rua deika, beda Ofa ek, tina rua rahca ahaingkongka deika. Beda Ofa agot gu rua oida, "Teinefa fogora iwa inahca erek koma ros. Iwa idebecki ojgomu. Jeska mona ongga Allah oncunc nou Didif bera enesaga fob jeskaseda Didif dita difera okora. Iwa ik, jeska ai juens beda osnok egens ongga odou ekikif jeska Didif, Rusnok Efesa, bera emaha Didif gu rusnok ongga rufogog.
41014042	Jefeda iwa idebecki ebeirens! Jeska osnok egens insa koma bera enesaga fob."
41014043	-
41014044	Sis fob Yudas Iskariot bera erek oforoka egens jeska Yesus efen ruforoker rufok setka kungkob erfeka insa koma. Ofa agot gu rusnok ongga rimagei Yesus rot oida, "Osnok egens ongga didif dunsa, ofa bera ongga iwa yagei. Noba iwa yurka yeyin meiteb tein fogora irohrus Ofa skoita ebirfager imam-imam." Jefeda askesi Yesus agot mar insa koma gu efen ruforoker ros, beda Yudas enesaga jah suma fob. Noba rusnok rufoukou ongga rurka rerin meiteb jera moskur bera rin jah suma morototuma jera ofa. Ebirfager imam-imam Yahudi jera Guru-Guru agama jera ebirfager rusnok Yahudi bera ongga rubk rusnok insa koma morototuma jera Yudas.
41014045	Nou ongga Yudas ensaga jah suma fob, beda ofa ecira aharuka skoita Yesus noba agot gu Ofa oida, "Akeina Guru." Beda ofa onsa Yesus omnu.
41014046	Jefeda rusnok rufoukou insa koma ragei Yesus rot ahais ojgomu.
41014047	Beda Yesus efen oforoka egens ongga ont desi Ofa bera eita efen meiteb noba agob osnok egens ongga omfij ebirfager imam-imam Yahudi fogora eris efen osu enama jeska.
41014048	Beda Yesus agot gu rusnok insa koma oida, "Teinefa fogora iwa yurka yeyin meiteb jera moskur jeskaseda iragei Didif erek komo! Jeska Didif bera dinerek osnok egens ongga ofogog guru.
41014049	Gij mona ofoukou bera Didif duftuftu mar gu rusnok gij momas ongga angh rejrej Mod Allah, tina iwa inagei Didif jah suma guri. Tina mar ongga iwa intunggom ainsa kef bera jeskaseda mar ongga nabi-nabi runggu gij Mar Efeyi Ebsi osok gij Didif sis fob bera emah gij efera ojgomu."
41014050	Beda Yesus efen ruforoker nomnaga rimaha Ofa jah fogora ruku jeska.
41014051	-
41014052	Gij mona insa koma tein bera oforoka efes egens ororu Yesus gu ejmeg. Ofa ergi meifeti ongga erek efen meisoufa ojgomu. Beda rusnok insa koma ragei ofa rot meifeti tein, tina meifeti insa koma esiri jah fogora ofa esa etma rotir noba oku jeska rua rot ojgubaga ojgomu.
41014053	Erek koma beda rusnok insa koma ruroun Yesus gu mod ongga ebirfaga imam-imam Yahudi egens ongga ofoka aksa eteb engker gij. Noba ebirfager imam-imam Yahudi ni, ebirfager rusnok Yahudi ni, jera Guru-Guru agama ni, rumohoturuma gij mod egens insa koma.
41014054	Petrus tein otoij Yesus erek ai yes. Beda ofa oira gij momas ongga angh rejrej mod insa koma. Beda ofa ot doida mah morototuma jera tentarer ongga runt joug mod insa koma jeskaseda efa etma nou mah.
41014055	Ebirfager imam-imam Yahudi jera ebirfager Yahudi rineya tein ruhca rusnok ongga rimagot rot oida rua rik Yesus otunggom mar ongga oska sis fob fogora ebirfager koma rimagob Yesus rot. Tina rua rinek osnok egens egema tein ongga agot mar insa koma rot koisoisa jinaga guru.
41014056	Jeska rusnok rufoukou ragot rourou oida rua rik Yesus otunggom mar ongga oska sis fob. Tina mar ongga rua ranggot rot insa koma bera erek toga jeska mar ongga rusnok enjgineg ranggot rot Yesus. Jefeda koma bera orocunc rot oida rua nomnaga rucuwei mar ojgomu.
41014057	-
41014058	Rusnok rineya ongga rucuwei mar ragot oida, "Sis fob memef meg Yesus agot oida, 'Gij mona orgomu beda Didif dumohoda Mod Allah kef ongga rusnok ri fob. Beda gij mona orgomu deika bera Didif dimei Mod Allah egens koma deika ongga rusnok rinei jinaga guru.' "
41014059	Tina mar ongga rusnok insa koma ranggot bera erek toga jeska mar ongga rusnok enjgineg ranggot rot osok gij mar insa koma.
41014060	Beda ebirfaga imam-imam Yahudi egens ongga ofoka aksa eteb ojot jah rusnok rudou noba agot gu Yesus rot odou oubsaha oida, "Teinefa fogora Bua bunoroun mar rot bisinsa gurei? Jeska rusnok insa kef bera ranggot rot mar ongga okum osok gij Bua ojgomuja."
41014061	Yesus onotunggom mar ongga oska egema tein guru, tina Ofa onoroun mar sons gu rua insa koma guru. Ofa eker toumou ojgomu. Beda ebirfaga egens koma ejeka gu Yesus juens deika oida, "Bua bera Kristus ongga Allah, ongga ofoka aksa eteb, ejeka erek efen efesa ei era gurei?"
41014062	Beda Yesus agot gu Ofa oida, "Didif bera Kristus. Noba bua bimek Didif, Rusnok Efesa, diker rot owesa efek desi Allah ongga efen owesa efek nomnaga. Noba bua bimek Didif dumojuj en jeska mebaga gij mocgoj ofog tein si."
41014063	-
41014064	Nou ongga ebirfaga egens koma eg Yesus agot mar erek koma fob, beda ofa ekris efen meifeti ongga ergi jeni rerin erebent agama Yahudi. Beda ebirfaga imam imam egens insa koma agot gu ebirfager rineya jah suma oida, "Minejeka gu rusnok enjgineg rot Ofa deika guru, jeska iwa ig Ofa agot oida Ofa bera erek egens jera Allah. Noba ororu mifmin hukum agama koma bera oska eteb! Jefeda iwa isujohu erek teinefa rot mar insa koma?" Jefeda ebirfager koma ruga ojga rot oida Ofa agos rot mar ongga Ofa anggot insa koma ojgomu.
41014065	Beda rineya jah suma ruskurfi keingg Yesus. Noba rua rira meifeti rirajgej joug Yesus eiteij jeskaseda Ofa enek mar guru. Beda rua rubu Ofa fogora rirahaisomu rot Ofa oida, "Bua bera erek nabi egens ei, jefeda bagot gu memef rot oida idu bera ongga onobu Bua ainsa kef!" Beda rua ongga runt joug Mod Allah rikris Ofa jeska noba rubu Ofa rot ahais.
41014066	Erek koma beda askesi Petrus engker gu momas ongga angh rejrej mod egens insa koma, beda ojaga egens ongga omfij ebirfaga imam-imam Yahudi ojot doida Petrus.
41014067	Nou ongga ofa ek Petrus ot doida mah beda ofa orumba gij ofa osum noba agot oida, "Bua tein bera erek osnok egens ongga ororu Yesus insa koma ongga ojga jeska kota Nazaret!"
41014068	Beda Petrus oroun oida, "Didif dinejginaga rot Ofa guru, noba dudou enebriyi gij rot mar ongga bua banggot insa kef tein guru." Beda ofa eja gu montoj momas koma. (Ainsa koma tein mongkukar orna egens oga fob.)
41014069	Nou ongga ojaga egens insa koma ek Petrus ot doida montoj momas, beda ofa agot gu rusnok jah suma oida, "Isok egens kef bera erek osnok egens jeska rua ongga ruroru Yesus ongga ojga jeska kota Nazaret!"
41014070	Beda Petrus agot juens deika oida, "Koma bera tenten guru!" Dektek deika guru, beda rusnok ongga rut doida Petrus jah suma ragot gu ofa oida, "Tenten, bua bera erek osnok egens ongga ororu Yesus insa koma, jeska bebin buga bera erek rusnok ongga ringker gij Yesus efen monuh Galilea."
41014071	Beda Petrus agot rot ahais gu rua oida, "Didif dinejginaga rot Yesus koma guru! Noba erek didif ducuwei mar gu iwa rot mar insa koma, beda didif duis gu Allah jeskaseda Ofa ofra mar okum eteb keingg didif rot ojgomu!"
41014072	Ainsa koma tein mongkukar orna oga ofosma juens deika. Beda Petrus odou ah keingg rot mar ongga Yesus anggot gu ofa rot sis fob oida, "Erek mongkukar onoga rot ofosma egeka enesi, beda bua bumorot keingging rot ofosma orgomu oida bua binejginaga rot Didif guru." Nou ongga Petrus ofos eciyi oida ofa eita mar koma jeni erek Yesus anggot rot sis fob, beda ofa ebisa eteb rot ojgomu.
41015001	Gij rahah tentena beda ebirfager imam-imam Yahudi ni, ebirfager rusnok Yahudi ni, Guru-Guru agama ni, jera imam-imam enjgineg tein ongga rufoka aksa ni rumohoturuma jeskaseda ruga ojga rot mar meidu ongga rua rumotunggom skoita Yesus. Jefeda rua rirakid Yesus etma, beda ruroun Ofa skoita Pilatus ongga erek Gubernur nou monuh Yudea koma.
41015002	Beda Pilatus ejeka gu Yesus oida, "Bua bera erek raja ongga ofoka ereij keingg rusnok Yahudi ei era gurei?" Beda Yesus agot gu ofa oida, "Didif bera raja erek bua banggot rot."
41015003	Beda ebirfager imam-imam Yahudi ragot oida Yesus bera otunggom mar ongga oska ofoukou.
41015004	Jefeda Pilatus ejeka gu Ofa deika oida, "Bua binagot mar rot bisinsa gurei? Bua big rot mar ongga oska ofoukou ongga imam-imam kef ranggot osok gij bua fob."
41015005	Tina Yesus onoroun mar sons rot guru. Jefeda Gubernur Pilatus odou oubsaha rot koma ojgomu.
41015006	Gij orofosut mona ongga rusnok Yahudi ruina maat nou mona ongga Paskah bera Pilatus osuwa osnok egens ongga rusnok Yahudi rirejgei ofa rot jeska mod oskusk.
41015007	Sis fob tentarer raha osnok egens ongga ofoka Barsabas jera rusnok enjgineg gij mod oskusk. Rua rutunggom mar erek koma jeska Barsabas jera efen rusnok ruis mosuruk ofoka skoita raja Kaisar ongga rufoka ereij keingg monuh Yudea. Noba rua tein ragob rusnok enjgineg.
41015008	Erek koma jefeda rusnok Yahudi rufoukou rin skoita Pilatus noba rirejgei ofa jeskaseda ofa osuwa osnok egens jeska mod oskusk erek giskini.
41015009	Jefeda Pilatus agot gu rua oida, "Didif dumosuwa osnok egens insa koma ongga agot oida Ofa bera raja Yahudi skoita iwa."
41015010	Pilatus agot erek koma jeska ofa ejginaga rot oida ebirfager imam-imam Yahudi ongga ranggei Yesus bera rudou ejisei rot Ofa.
41015011	Tina ebirfager imam-imam insa koma rusos rusnok rufoukou jah suma jeskaseda rua ruis gu Pilatus rot oida ofa osuwa Barsabas ojgomu.
41015012	Beda Pilatus agot oida, "Erek didif dusuwa Barsabas beda didif dutunggom mar meidu rot osnok egens kef ongga iwa injeka erek raja ongga ofoka ereij keingg rusnok Yahudi?"
41015013	Tina rua ruis gu ofa oida, "Butob Ofa tumu mega salib ojgomu!"
41015014	Beda Pilatus agot gu rua oida, "Memef motob Ofa tumu mega salib rot meidu? Ofa eita mar ongga oska erek meidu?" Tina rua ruis rot ruga eteb ekirsa oida, "Butob Ofa tumu mega salib ojgomu!"
41015015	Pilatus odou os otunggom mar ongga eita rusnok rufoukou insa koma rudou eskeira rot, jefeda ofa osuwa Barsabas jeska mod oskusk gu rua. Beda ofa aha Yesus gu efen tentarer jeskaseda rangha Ofa fogora rutob Ofa tumu mega salib.
41015016	Erek koma beda tentarer insa koma ruroun Yesus gu momas ongga angh gu mod ongga Gubernur Pilatus engker gij. Beda rua ruhoturu tentarer rineya jah suma tein.
41015017	Beda rua raha meifeti ongga erek raja efen tumu Yesus. Beda rua rira marfeb egens ongga efen ofogog doska fogora rirajgej Yesus ebirfaga erek rirahaisomu rot Ofa.
41015018	Rua rirahaisomu rot Ofa erek koma fogora ruis oida, "Oufamofa eteb gu Bua ongga bufoka ereij keingg rusnok Yahudi erek raja."
41015019	Noba rua rira moskur rurobu Ofa gu ebirfaga noba ruskurfi keingg Ofa tein. Beda rua ris rukeibi gu mebi noba rugif gu Ofa erek rirahaisomu rot oida Ofa erek raja.
41015020	Nou ongga rua rutunggom mar erek insa koma oisa fob, beda rua rikris meifeti ongga ongkoska insa koma jeska Ofa. Beda rua rita Ofa efen meifeti sons noba rurohrus Ofa jeska kota koma jeskaseda rutob Ofa tumu mega salib.
41015021	Askesi rua ruroun Yesus jeskaseda rutob Ofa tumu mega salib, beda rua rurodosu osnok egens ongga ofoka Simon gu moroju. Ofa bera Alexandar jera Rufus gegan meka ongga ojga jeska kota Kirene. Gij mona insa koma bera ofa oksons en jah kota Yerusalem jeska monuh enjgineg. Nou ongga tentarer rik ofa beda rua riradgodu ofa jeskaseda ofa orka mega salib ongga ai juens runtob Yesus tumu.
41015022	Tentarer insa koma ruroun Yesus gu monuh egens ongga ofoka, "Golgota."
41015023	Beda rua rita anggur efei ongga rugun ariawun ongga ofoka mur gij gu Ofa, tina Ofa enej guru.
41015024	Beda rua rutob Ofa tumu mega salib. Nou ongga koma oisa fob beda rua ruku mofka jeskaseda orocunc rot idu ongga emesma Yesus efen meisoufa. Beda rua rikeba Yesus efen meisoufa erek insa koma dogdog moguma.
41015025	Rua runtob Ofa tumu mega salib gij rahah erek aras cinja tohkuru.
41015026	Beda rua rugu mar tumu mega salib insa koma jah skida Yesus ebirfaga. Mar ongga rua runggu bera osok gij mar ongga runtob Ofa rot erek kef: "OSNOK EGENS KEF BERA RAJA ONGGA OFOKA EREIJ KEINGG RUSNOK YAHUDI."
41015027	Noba rua tein runtob gosnok gegeka ongga goukoreka mar morototuma jera Yesus jah suma. Rua runtob gegema jah Ofa ognosk noba gegema jah Ofa egris.
41015028	((Jefeda oisouska mar koma bera mar ongga runggu gij Mar Efeyi Ebsi sis fob angh gij efera fob. Jeska sis eteb fob nabi-nabi runggu mar rot Yesus oida rusnok rusujohu rot oida Ofa tein bera erek rua ongga rufogog.))
41015029	Rusnok ongga rirabj jah suma rik Yesus noba ruga oruh Ofa oida, "Sis fob bera Bua bagot rot oida Bua bumohoda Mod Allah ongga eteb doska, noba gij mona orgomu deika beda bimei mod insa koma deika sons si!
41015030	Erek Bua busujohu rot oida bebin owesa efek eteb erek koma, jefeda bucunc rot erek koma ojgomu fogora busuwa bisinsa jeska mega salib kef ojgomu!"
41015031	Erek koma tein ebirfager imam-imam Yahudi ragot mar ongga oska rot Ofa moguma oida, "Sis fob bera rusnok ragot oida Ofa onskotu rusnok rufoukou jeska rerin mar okum, tina Ofa onoskotu esinsa jeska efen mar okum kef guri."
41015032	Beda rua ragot gu Ofa oida, "Bua bagot oida bua bera Kristus ongga Allah omobk erek raja jeskaseda ofoka ereij keingg mimif ongga Yahudi. Jefeda busuwa bisinsa jeska mega salib kef jeskaseda orocunc rot mar insa koma ojgomu. Beda memef modou omororu Bua si." Noba gosnok gegeka insa koma ongga runtob tumu mega salib desi Ofa tein goga oruh Ofa.
41015033	Gij mona insa koma erek mowa ot deis onjoros moworu beda mebaga eja erek motkobah.
41015034	Beda gij aras insa koma tein Yesus ois rot oga eteb oida, "Eloi, Eloi, lama sabakhtani?" Koma efen ofou oida, "Akeina Allah, teinefo fogora Bua baha Didif igef jah erek kefo?"
41015035	Erek koma beda rusnok ongga runt doida Yesus rig Ofa agot mar erek insa koma. Jefeda rua ragot oida, "Ofa ois mar gu nabi Elia!"
41015036	Beda orna egens eja ebeirens jeskaseda ejeita anggur efei ongga ekemba. Ofa ec moskur gij anggur efei insa koma noba osk moskur koma rot gu Yesus awesi jeskaseda Ofa omna oskiyai. Beda osnok egens enjgineg deika agot oida, "Mimif miker ai juens jeskaseda mik oida nabi Elia emen fogora omosuwa Ofa jeska mega salib ei era gurei."
41015037	Erek koma beda Yesus ois mar rot oga eteb beda agos.
41015038	Ainsa koma tein meifeti aksa ongga rusnok rimf joug montoj gij Mod Allah efesi bera ebga jeska skida onjoros degini fob.
41015039	Tentarer efen ebirfaga egens onot jah Yesus odou. Nou ongga ofa eg Yesus ois mar rot oga eteb erek insa koma noba agos beda ofa agot oida, "Osnok egens kef bera Allah efen efesa rot tenten ojgomu."
41015040	Rujager rut ai yes jah suma noba rik mar insa koma. Rineya jeska rua bera Maria jeska kota Magdalena ni, Maria enjgineg ongga Yakobus jera Yoses gegan mosu ni, jera Salome ni.
41015041	Sis fob rujager rugomu insa koma ruroru Yesus rejrej monuh Galilea jeskaseda rufij Ofa rot mar. Noba rujager rufoukou enjgineg tein ongga ruroru Yesus jah kota Yerusalem rut ai yes jah suma noba rik mar insa koma tein.
41015042	Rusnok runtob Yesus tumu mega salib gij mona ongga cinja insa koma. Noba gij mona insa koma tein rusnok Yahudi risejah mar ororu rerin agama erebent jeskaseda rugif gu Allah nou mona ongga cinja erfens.
41015043	Jefeda nou moworu beda osnok egens ongga ofoka Yusuf ongga ojga jeska kota Aramatea en jah suma. Ofa jeska ebic rusnok Yahudi egens ongga rerin rufoka aksa, noba rusnok rufoukou rugif gu ofa tein. Ofa tein omom odou efesi rot mona ongga Allah omobk raja egens koma ongga omofoka ereij keingg rusnok Yahudi. Ofa oku ofos fogora eja skoita Gubernur Pilatus. Beda ofa erejgei Pilatus jeskaseda erek ofa oitij rot beda Yusuf edaga Yesus efaga jeska mega salib fogora esah gij moksu.
41015044	Erek koma beda Pilatus odou oubsaha rot oida Yesus agos fob. Jefeda ofa ois gu efen ebirfaga tentarer ongga runtob Yesus tumu mega salib jeskaseda en skoita ofa. Beda Pilatus ejeka gu ofa oida, "Yesus agos tenten fob ei era enesei."
41015045	Nou ongga ebirfaga tentarer egens insa koma agot gu Pilatus oida Yesus bera agos rot tenten fob, beda Pilatus oitij rot mar ongga Yusuf erejgei ofa rot.
41015046	Erek koma jefeda Yusuf orka meifeti jah monuh ongga rusnok runtob Yesus tumu mega salib gij. Beda ofa edaga Yesus efaga jeska mega salib noba era meifeti insa koma orond efen efaga. Beda ofa esah Yesus efaga gij moksu ongga erek mamu efesi ongga rusnok runtunggom sis fob. Beda ofa okoja mamu ongga eteb doska keingg jeskaseda orof joug mamu efesi insa koma.
41015047	Maria ongga ojga jeska kota Magdalena jera Maria ongga Yoses efen mosu gek Yusuf esah Yesus efaga gij mamu efesi insa koma tein.
41016001	Gij mona cinja erfens erek moworu beda mona ongga Yahudi rugif gu Allah oisa fob. Jefeda Maria jeska kota Magdalena ni, Maria ongga Yakobus efen mosu ni, jera Salome rijengk ariawun ongga efen ensesa jeskaseda ruros Yesus efaga jeni Yahudi erebent.
41016002	Noba gij mona rahah tentena deika, beda rujager insa koma rurka ariawun ongga efen ensesa insa koma jah mamu efesi ongga Yusuf ensah Yesus efaga gij.
41016003	Askesi rua rincira jah suma, beda rua rifesij moguma oida, "Idu bera omofij mimif jeskaseda mukora mamu ongga eteb koma ongga orof joug moksu rot Yesus?"
41016004	Nou ongga rua rinjesaga jah suma fob, beda rua rik, tina mamu eteb koma bera onof joug mamu efesi deika guru fob. Noba rua rudou oubsaha rot jeska mamu koma bera okum eteb doska.
41016005	Beda rua ruira gij moksu insa koma noba rua rik orna egens ongga eker jah ognosk. Ofa ergi meisoufa ongga ebsi komowa. Jefeda rua rudou oubsaha rot ofa.
41016006	Beda orna egens insa koma agot gu rua oida, "Iwa idou onoubsaha rot guru. Iwa yuhca Yesus ongga ojga jeska kota Nazaret, tina Ofa onofogu jah sif deika guru. Jeska rusnok runtob Ofa tumu mega salib fogora agos fob, tina ebeibeyaif bera Ofa efena ebah sons deika fob. Iwa ik, jeska neeka rua raha efen efaga jah sif.
41016007	Tina iwa ija skoita Petrus jera Yesus efen ruforoker enjgineg tein, noba yagot gu rua oida Yesus eja okag rot rua gu monuh Galilea fob. Beda rua rimek Ofa jah suma jeni erek Ofa anggot gu rua sis fob tein.
41016008	Jefeda rujager insa koma rufof jeska Yesus odog rot rudou ongga eineina gij noba rimeesa eteb rot tein. Askesi rua rufof jeska, beda rua rinagot mar gu rusnok enjgineg enesi, jeska rua rimeesa rot mar ongga rua ringk insa koma."
41016009	Nou mona ongga Sabat oisa fob, beda Yesus efena ebah sons jeska agos. Beda gij mona insa koma Ofa ojocunc esinsa gu Maria ongga ojga jeska kota Magdalena. Sis fob Yesus ekemeji efena ofogog erek rufok cinja erfeka jeska ofa odou efesi.
41016010	Nou ongga Maria engk Yesus, beda ofa eja skoita Yesus efen mohujir ongga rudou oubsaha noba ribisa ros. Noba ofa efesij gu rua rot teinefa ofa engk Yesus gij mona insa koma.
41016011	Tina rua rudou onororu rot oida Yesus bera efena ebah sons deika guru. Noba rua ragot sons gu Maria oida, "Ah! Bua binek Ofa rot tenten guru."
41016012	Beda Yesus, ongga ebeibeyaif osum eja erek toga fob, bera orogna keingg efen mohuj gegeka askesi goga gecira jah monuh enjgineg ros. Beda Ofa ecira morototuma jera goga.
41016013	Noba gij mona ongga goga goksons jah kota Yerusalem, beda goga gefesij gu Yesus efen mohujir rot oida goga gek Ofa jah gu semfag fob. Tina rudou onororu mar ongga goga ganggot rot insa koma tein guru.
41016014	Dektek deika guru, beda Yesus orogna keingg efen ruforoker rufok setka kungkob erfens askesi rua rit maat morototuma ros. Beda Ofa etaha joug rua jeska rudou ombrera ojgomu noba runororu oida Ofa efena ebah sons guru. Yesus etaha joug rua erek koma jeska rua runororu mar ongga rusnok insa koma ongga rik Ofa ranggot rot gu rua guru.
41016015	Beda Ofa agot gu rua oida, "Iwa ija gu monuh nomnaga, noba ifesij rot Allah oga ongga oufamofa gu rusnok ebic nomnaga.
41016016	Noba erek rusnok ruroru oga ongga oufamofa insa koma noba rita baptis tein, beda Allah omoskotu rua jeska rerin mar ongga oska. Tina erek rusnok runororu oga ongga oufamofa insa koma guru, beda Allah omofra mar okum eteb keingg rua ojgomu.
41016017	Beda rusnok ongga rudou ororu oga ongga oufamofa insa koma bera rumotunggom mar ongga onswos eteb. Koma erek, oisouska dufoka bera rua rimekemeji efena ofogog jeska rusnok rudou efesi ni, rua rimefesij mar gij oga ongga risinsa rinejginaga rot efen ofou tein guru ni,
41016018	erek magosu womfieda eska rua, era erek rua rij memnei efei, beda maren rua guru noba rua rinagos rot jinaga guru ni, rua rimaha rerin ritma esij rusnok ongga marenir jeskaseda Allah eita eskeira gu rua, beda rusnok insa koma rimeskeira ni."
41016019	Nou ongga Yesus anggot mar insa koma gu efen ruforoker oisa fob, beda Allah ofra Ofa jah mebaga. Beda Ofa eker desi Allah fogora esma ofoka ongga aksa eteb tein.
41016020	Beda Yesus efen ruforoker rija jeska Yerusalem noba rifesij rot oga ongga oufamofa insa koma gu monuh suma suma. Noba askesi rua rifesij rot oga ongga oufamofa insa koma, beda Tuhan ofij rua fogora rua rutunggom mar ongga onswos jah gu rusnok rifekesa jeskaseda orocunc rot gu rusnok insa koma oida mar ongga rua rimfesij rot bera erek tenten ojgomu. Ainsoma.
42001001	Teofilus ongga budou oufamofa, rusnok rufoukou bera rireni ojgomu jeskaseda rugu keingg osok gij mar nomnaga ongga encira gu mifekesa fob.
42001002	Rua rugu keingg mar kef jeni erek mar ongga rusnok enjgineg ringk gu risinsa riteij noba ruftuftu gu rusnok enjgineg tein fob. Noba rua ranggot rot mar insa koma gu memef, noba gu rusnok gij monuh ofoukou tein fob.
42001003	-
42001004	Erek koma noba didif disinsa tein duhca otoij mar insa koma nomnaga erek jeni fob. Jefeda didif dusujohu rot oida ongga oufamofa bera didif dugu keingg koisoisa rot mar insa koma nomnaga jeskaseda bua tein bik fogora budou ebriyi gij tein si.
42001005	Gij mona ongga Herodes erek raja eteb gij monuh Yudea, beda osnok egens ongga erek imam egens ongga ofoka Zakharia bera enofoguma. Ofa efen ofou ebiedi ebic imam-imam Abia. Ofa efen mohona ofoka Elisabet tein ongga efen ofou ebiedi imam-imam.
42001006	Goga gegan geiteij ah ongga oufamofa jeni Allah odou ejginaga rot. Goga gororu mar ongga Tuhan obk jera mar ongga Ofa anggot joug tein rot godou ongkasmos.
42001007	Goga gonok gesa guru, jeska Elisabet ebsei noba ofa ojonokona, noba mahina tein onokona fob.
42001008	-
42001009	Gij mona juens beda ebic imam Abia bera ongga rita mar erek imam egens jah Allah odou gij efen mod nou rusnok Yahudi nomnaga. Beda erek giskini, rua rucunc imam egens jeska rifekesa jeskaseda oira gij Allah efen mod fogora es mah gij mar ongga efen ensesa skoita Allah. Noba gij mona insa koma rua rucunc oida Zakharia bera ongga omoira gij Allah efen mod efesi ojgomu.
42001010	Noba askesi ofa es mah gij mar efen ensesa gij mod Allah efesi, beda rusnok Yahudi riker jah mebah noba rum riteij gu Allah.
42001011	Askesi Zakharia onotunggom mar insa koma ros, beda malaikat egens jeska Allah orogna gu ofa noba ot desi mebera jah ognosk.
42001012	Nou ongga ofa ek malaikat egens koma beda ofa ofos graga noba emeesa rot.
42001013	Tina malaikat egens koma agot gu ofa oida, "Zakharia, bua binemeesa guru! Jeska Allah engg rot mar ongga bua bum biteij rot gu Ofa fob. Jefeda bebin obhona Elisabet omok ebesa orna egens si. Noba gij mona ongga ofa onjuj rot ebesa egens koma, beda bua bijeka efen ofoka Yohanes ojgomu.
42001014	Mar ongga Yohanes omotunggom bera emereita budou efaga ouka eteb rot si. Noba rusnok enjgineg rufoukou tein rudou emefaga ouka eteb rot ofa si.
42001015	Ofa omotunggom mar rot ofoka ongga aksa eteb ahah Allah eiteij. Noba ofa enej mofut efei era mar enjgineg tein ongga orotunggom rusnok ribirfaga erebibei rot guru. Noba gij mona ongga ofa onjuj jeska efen mosu onjoros omorna eteb fob bera Efena Ebsi emah gu ofa rot owesa efek eteb ojgomuja.
42001016	Ofa omoftuftu rusnok ongga Israel, fogora rusnok rufoukou rimekikif jeskaseda rerin mar ongga oska noba ruksons skoita Allah ongga erek rerin Tuhan si.
42001017	Ofa emesma owesa efek jeska Allah fogora omoftuftu mar rot ahais erek nabi Elia oftuftu mar sis fob. Ofa omokag rot Tuhan noba Ofa emesejah rusnok ebic egens jeskaseda ruroun Ofa. Jeska oisouska mar ongga Ofa omoftuftu rot bera runa jera rerin risir rudou emeskeira mejerema sons. Noba rusnok ongga rungkoja Allah oga sis fob bera rumororu mar ongga rusnok ruftuftu rot Allah oga ongga erek tenten ojgomu."
42001018	Beda Zakharia agot gu malaikat egens koma oida, "Didif dunokona fob, noba edohona tein ojonokona ojgomu fob, jefeda mar meidu bera omorocunc gu didif rot oida mar nomnaga ongga bua bimfesij rot koma bera emecira rot si ei."
42001019	Beda malaikat egens koma oroun gu ofa oida, "Didif dufoka Gabriel. Didif bera ongga dut desi Allah noba dufij Ofa. Allah bera ongga ombk didif skoita bua jeskaseda dagot rot efen oga ongga oufamofa insa kef gu bua.
42001020	Tina jeska bua bunororu duga rot tenten guru, jefeda enadaij nou bua bifesij mar deika jinaga guru. Bua bah erek koma ojgomuja onjoros mona ongga mar insa koma nomnaga encira rot jeni fob. Jeska mar insa koma nomnaga bera emecira rot jeni Allah anggot rot fob si."
42001021	Askesi malaikat egens insa koma enefesij mar gu Zakharia ros, beda rusnok ongga rut joug jah mebah bera rijeka moguma rot Zakharia jeska ofa eker gij Mod Allah efesi erek dektek fob ojgomu.
42001022	Nou ongga ofa orogna jeska Mod Allah fob, beda ofa odou os agot mar gu rua, tina guri. Enadaij nou ofa agot mar jinaga guru. Beda rua rijginaga rot oida ofa ek mar ongga onswos eteb gij mod Allah efesi fob. Jeska ofa era etma ereni mar jeskaseda efesij mar gu rua tina guru.
42001023	Gij mona ongga Zakharia ontunggom mar gij Mod Allah erek oisa fob, beda ofa oksons jah efen mod ojgomu.
42001024	Noba gij mona egema deika beda efen mohona Elisabet efaga okum rot efen efesa. Beda Elisabet eker gij efen mod efesi nou mesta cinja ojgomuja.
42001025	Beda ofa agot oida, "Sis fob dunok edesa egens tein guru, jefeda mojenen didif rot ojgomu. Tina ebeibeyaif Allah bera omfij didif fob, jefeda difaga okum rot edesa fob, noba mojenen didif deika guru."
42001026	Gij mona ongga Elisabet efaga okum rot efesa erek mesta cinja erfens fob, beda Allah obk malaikat Gabriel insa koma deika jah kota Nazaret ongga angh gij monuh Galilea.
42001027	Ofa obk Gabriel skoita ojowu egens ongga ofoka Maria. Ojowu egens koma oitij rot ah igers jera orna egens ongga ofoka Yusuf fob. Tina Yusuf onoroun ofa enesi. Yusuf koma bera onjuj jeska efen ofou ebiedi raja Daud.
42001028	Malaikat egens insa koma en skoita Maria noba agot oida, "Maria biteijo! Ongkoska eteb nou bua, jeska Allah onsujohu rot oida Ofa emeita oufamofa eteb gu bua si!"
42001029	Nou ongga Maria engg rot mar insa koma, beda ofa odou oubsaha rot, noba ejeka odou rot mar ongga malaikat egens koma anggot gu ofa fob.
42001030	Tina malaikat egens koma agot gu ofa oida, "Maria, bua binemeesa guru. Jeska Allah odou eskeira rot bua ojgomu.
42001031	Bua bifaga omokum rot ebesa orna egens noba bimeker rot Ofa si. Noba bua bijeka efen ofoka Yesus ojgomu.
42001032	Ofa emesma owesa efek eteb, noba rusnok rimejeka Ofa erek Allah efen efesa ongga ofoka aksa eteb si. Tuhan Allah omofra Ofa erek raja ongga ofoka eteb morototuma erek efen meimowa raja Daud sis fob.
42001033	Ofa omofoka ereij keingg rusnok ongga rufou ebiedi jeska ebic Yakub rot mona ongga ah aibin ojgomuja."
42001034	Tina Maria agot gu malaikat egens koma oida, "Dedin osroj onoroun didif enesi. Jefeda mar insa koma bera emecira erek teinefa, jeska dinahi igers enesi?"
42001035	Beda malaikat egens koma agot gu ofa oida, "Efena Ebsi emen skoita bua noba emah jera bua fogora Allah efen owesa efek omocohun bua rot si. Jefeda rusnok rimejeka bebin ebesa egens koma oida, 'Allah efen efesa ongga ebsi komowa.'
42001036	Noba bebin obkora Elisabet ongga ojonokona fob, noba rusnok rijeka ofa ebsei ros. Tina ebeibeyaif ofa efaga okum rot efesa egens gij mesta cinja erfens fob fob.
42001037	Jeska adaij nou Allah otunggom mar meidu ongga Ofa odou os rot ojgomu."
42001038	Beda Maria oroun oida, "Didif bera dusnok egens ongga dufij Allah ojgomuja, jefeda didif duitij rot mar nomnaga ongga bua bimfesij rot ojgomu." Beda malaikat egens koma eja jeska ofa.
42001039	Erek koma beda Maria eja ebeirens jah kota egens gij monuh Yudea ongga ah gu memaga.
42001040	Beda ofa eja jah Zakharia efen mod. Nou ongga Ofa omoira gij mod beda Ofa orodosu Elisabet.
42001041	Nou ongga Elisabet eg Maria oga, beda efen efesa ongga ah gij otkonu koma oka rot odou ongga eskseira. Beda ainsa koma tein Elisabet esma owesa efek jeska Efena Ebsi Allah.
42001042	Jefeda ofa ois gu Maria oida, "Bua binsma oufamofa eteb jeska Allah fob! Noba bebin ebesa ongga enah gij butkonu koma bera emesma oufamofa eteb tein si!
42001043	Tina didif disma oufamofa eteb tein, jeska bua ongga erek dedin Tuhan efen mosu bera en skoita didif fob!
42001044	Nou ongga didif dig buga, beda dedin edesa ongga angh gij dutkonu efesi kef bera oukouka rot odou ongga erirei eteb tein.
42001045	Oufamofa eteb nou bua jeska budou ororu rot tenten oida mar ongga Allah anggot gu bua fob bera emecira gij si!"
42001046	Beda Maria agot oida, "Didif dufra Allah ofoka erek aksa eteb ojgomuja!
42001047	Didif dudou efaga ouka eteb rot Allah ongga omoskotu didif.
42001048	Jeska Ofa odou ah keingg rot didif ongga erek osnok egens ongga ofij Ofa ojgomuja. Ebeibeyaif rusnok nomnaga rimejeka didif erek osnok egens ongga ensma oufamofa eteb jeska Allah fob.
42001049	Jeska Allah, ongga ofoka aksa, bera oncunc efen owesa efek eteb gu didif fob. Ofa efen ofoka ongga ebsi komowa.
42001050	Ofa ocunc odou ongga eriagamaga skoita rusnok nomnaga ongga rimeesa rot Ofa ojgomuja. Koma rot rusnok nomnaga gij mona deisef jera gij mona kahma tein.
42001051	Noba oisouska efen owesa efek bera Ofa ontunggom mar ongga onswos eteb fob. Jeska Ofa ekemeji rusnok nomnaga ongga rufra risinsa rufoka erek aksa noba ridemdemi mar ongga oska erek koma gij rudou efesi.
42001052	Ofa edaga owesa efek jeska rusnok ongga rufoka aksa, noba Ofa ofra rusnok ongga runofoka guru fogora rua risma rufoka ongga aksa tein.
42001053	Ofa obk rusnok ongga rerin mareibra ofoukou jeska fob, noba eneita mar egema tein gu rua guru. Tina Ofa eita mar ongga ongkoska eteb gu rusnok ongga mosonenir ojgomu.
42001054	Ofa omfij mimif, ongga mirek efen rusnok Israel ongga mufij Ofa ojgomuja. Ofa oncunc efen odou ongga eriagamaga skoita
42001055	Abraham jera rusnok nomnaga ongga runjuj jeska ofa fob. Ofa anggen rot mar insa koma gu mifmin mimower sis eteb fob."
42001056	Maria eker jera Elisabet gij efen mod erek mesta orgomu fob, beda ofa oksons jah efen mod.
42001057	Gij mona ongga adaij fob beda Elisabet ojuj rot efesa orna egens.
42001058	Ofa efen mohujir jera efen ebskir rig rot oida Tuhan eita oufamofa eteb gu Elisabet fogora ofa ok efen efesa egens fob. Jefeda rua nomnaga rudou efaga ouka rot ofa.
42001059	Gij mona ongga eferatefa egens koma efen mona cinja orfomu fob, beda rusnok rin jeskaseda riris efen ofom mareij ofos jeska jeni rerin agama erebent. Rua rudou os rijeka ofa efen ofoka Zakharia morototuma erek meka efen ofoka.
42001060	Tina Elisabet agot oida, "Erek koma Guru. Memef mejeka efen ofoka Yohanes ojgomu."
42001061	Tina, rua ragot oida, "Bebin ebskir egema tein rerin rufoka erek koma guru."
42001062	Beda rua rira ritma rireni gu Zakharia oida, "Bua budou os bijeka ebesa kef efen ofoka erek teinefa?"
42001063	Beda Zakharia ocunc gu rua jeskaseda rita mar nou omogu keingg rot efen ofoka. Beda ofa ogu keingg rot efesa efen ofoka gu rua. Tina rua nomnaga rudou oubsaha rot jeska ofa ogu keingg oida, "Ofa efen ofoka Yohanes."
42001064	Beda ainsa koma tein Zakharia agot mar deika sons. Jefeda ofa ois oufamofa eteb gu Allah.
42001065	Efen mohujir nomnaga rudou oubsaha eteb rot mar insa koma, noba rusnok rufoukou rifesij rot mar insa koma rejrej monuh Yudea.
42001066	Rusnok nomnaga ongga ringg rot mar insa koma rijeka moguma oida, "Gij mona kahma, beda Zakharia efesa koma emeja erek osnok egens idu? Jeska Allah oncunc oufamofa eteb gu ofa fob."
42001067	Beda Yohanes efen meka Zakharia esma owesa efek jeska Efena Ebsi fogora agot mar jeska Allah. Ofa agot oida,
42001068	"Oufamofa eteb gu Ofa ongga erek rusnok Israel rerin Allah, jeska Ofa en jeskaseda oskotu efen rusnok.
42001069	Ofa omobk osnok egens ongga omoskotu mimif jeska mifmin mar ongga okum. Ofa koma ongga ojuj jeska raja Daud.
42001070	Jeska sis eteb fob Ofa agot oisouska efen nabi-nabi oida,
42001071	Ofa omoskotu mimif jeska rusnok ongga rufogog rot mimif jera rusnok nomnaga ongga rudou oska rot mimif.
42001072	Ofa omotunggom mar erek koma jeskaseda ocunc efen odou ongga eriagamaga rot mifmin mimower, noba jeskaseda orocunc rot oida Ofa odou ah keingg rot mar ongga Ofa anggen rot sis ob.
42001073	Jeska sis fob Ofa anggen rot mar gu mifmin mimowa Abraham.
42001074	Ofa anggen rot oida Ofa omosuwa mimif jeska mifmin mesa ongga ofogog rot mimif fogora mumofij Ofa oisouska mudou ongga enemeesa rot rusnok enjgineg jinaga guru.
42001075	Jefeda mimif mufij Ofa oisouska mudou ongga ebsi komowa noba ongga efen mar ongga oska oskiyai tein guru."
42001076	Beda Zakharia agot rot efen efesa Yohanes oida, "Rusnok rimejeka bua erek Allah efen nabi egens ongga efen owesa efek eteb. Jeska bua bumokag rot Tuhan fogora bisejah moroju egens nou Ofa si.
42001077	Beda bua bimefesij mar gu rusnok oida Tuhan omosuna rot rerin mar ongga oska fogora rimesma eiteij ah ongga efeinah si.
42001078	Erek mowa orogna fogora eij aki gu mebif, beda erek koma Ofa ongga en jeska mebaga bera omocunc rot Allah efen odou ongga eriagamaga skoita rusnok nomnaga.
42001079	Beda Ofa efen eisa emesenin noba ejinten rusnok nomnaga ongga ringker gij motkobah. Beda Ofa omocunc moroju egens gu mimif fogora oroun mimif skoita eiteij ah ongga eskeiramera."
42001080	Beda Zakharia efen efesa omorna eteb fob, noba ofa esma owesa efek jeska Efena Ebsi ojgomuja. Ofa ejeker gu monuh ongga owowa ojgomuja onjoros ofa onsokeij efen efarur jah gu rusnok Israel rifekesa tein.
42002001	Gij mona ongga Elisabet onjuj rot efen efesa fob, beda raja Kaisar Agustus oga ojga rot oida rusnok nomnaga ruksons jah rerin rujga jeskaseda rugu keingg rufoka erek rufosuit rot rusnok egaho ongga ringker gij monuh insa koma nomnaga.
42002002	(Rua rafosuit rusnok nomnaga rot sismeni gij mona ongga Kirenius erek Gubernur nou monuh Siria.)
42002003	Jefeda rusnok nomnaga ruksons jah rujga ongga rerin rufou ebiedi jeskaseda rugu keingg rufoka jah suma.
42002004	Jefeda Yusuf tein eja jeska kota Nazaret ongga angh gij monuh Galilea. Beda ofa eja jah kota Betlehem ongga angh gij monuh Yudea. Ofa eja jah kota Betlehem jeska efen meimowa raja Daud ongga mosu onjuj rot ofa jah suma sis eteb fob.
42002005	Yusuf eja jah suma noba ogu keingg efen ofoka morototuma jera efen osroj Maria ongga gomoskotuma gij mona kahma. Tina Maria efaga okum rot efesa fob.
42002006	Gij mona ongga goga genjesaga jah monuh Betlehem fob, beda Maria otkonu okora rot efesa.
42002007	Beda ofa ojuj rot efen efesa osumbohka egens ongga orna. Beda goga gera mahkowu gorond eferatefa egens koma, noba aha ofa gij burwa egens ongga sapi rint mofombra jeska gij. Rua riker jah suma jeska mod enjgineg nomnaga bera ebera joug fob.
42002008	Gij motu insa koma bera gembala-gembala rut joug rerin domba-domba gu mektah egens ongga angh rejrej kota Betlehem insa koma.
42002009	Beda ainsa koma tein malaikat egens jeska Tuhan Allah orogna keingg rua jah suma. Noba Tuhan efen efesa eisa eteb gij riteij, jefeda rua rimeesa eteb rot.
42002010	Tina malaikat egens koma agot gu rua oida, "Iwa inemeesa guru. Didif din jeskaseda dagot rot oga ongga oufamofa nou iwa. Beda iwa jera rusnok enjgineg rufoukou tein idou emefaga ouka eteb rot si.
42002011	Gij mona deisef gu monuh ongga imowa raja Daud efen sis fob bera, ojaga egens onjuj rot efesa orna egens. Ofa bera omoskotu iwa jeska yeyin mar ongga okum si. Ofa bera yeyin Tuhan Kristus ongga en skoita iwa fob.
42002012	Mar egens ongga imorocunc rot Ofa gu iwa bera erek kef: Iwa ija noba imek eferatefa egens ongga rusnok rira mahkowu rurond ofa. Noba ofa ahca gij burwa egens ongga sapi rint mofombra jeska gij."
42002013	Beda ainsa koma tein malaikat-malaikat riskembemba rurogna jah suma tein. Beda rua nomnaga risitit gu Allah oida,
42002014	"Mimif nomnaga muis oufamofa eteb gu Allah ongga engker gu mebaga rot efen ofoka ongga aksa eteb! Noba mimif muis eskeiramera eteb nou rusnok nomnaga ongga ringker gu mebif, jeska Ofa oncunc efen odou ongga oufamofa rot rua fob!"
42002015	Nou ongga malaikat-malaikat insa koma ruksons jah mebaga fob, beda gembala-gembala insa koma ragot moguma oida, "Mimif mija jah kota Betlehem jeskaseda miajga mar ongga encira jah suma erek malaikat egens koma anggot gu mimif fob ojgomu."
42002016	Jefeda rua rija ebeirens jah suma noba rijesaga keingg Maria gonu Yusuf jera gegan eferatefa egens koma ongga ahca gij burwa efesi egens.
42002017	Nou ongga rua ringk eferatefa egens koma fob, beda rua rifesij gu rusnok enjgineg rot mar insa koma ongga malaikat egens anggot gu rua osok gij eferatefa egens koma fob.
42002018	Rusnok ongga rig rot mar insa koma bera rudou oubsaha eteb rot.
42002019	Tina nou ongga Maria engg rot mar insa koma fob, beda ofa edemi mar koma gij efen odou efesi fogora osujohu rot ojgomu.
42002020	Beda gembala-gembala insa koma ruksons noba rifesij rot oida Allah ontunggom mar ongga oufamofa eteb fob. Rua rifesij rot mar ongga rua ringg gu rusu jera mar ongga rua ringk gu riteij tein. Mar ongga rua rimfesij insa koma bera ah jeni erek malaikat egens anggot gu rua rot sismeni fob.
42002021	Gij mona ongga Maria efesa efen mona cinja orfomu fob, beda osnok egens eris eferatefa egens koma efen ofom mareij ofos jeska jeni rerin agama erebent anggot rot. Beda rua rijeka Ofa efen ofoka Yesus jeni erek malaikat anggot rot gu Maria sis mona ongga Ofa efaga onokum rot efesa koma enesi.
42002022	Gij mona ongga Maria efesa efen mona setka tohkuru fob, beda goga gontunggom mar nomnaga ongga hukum Musa anggot rot nou gegan egesa egens koma. Jefeda goga gorka Ofa jah kota Yerusalem jeskaseda gocunc Ofa gu Allah jeni agama erebent anggot rot tein.
42002023	(Jeska runggu koisoisa gij Hukum Allah rot oida, "Orofosut eferatefa orna ongga osumbohka bera icunc ofa nou Allah erek osnok egens ongga omofij Allah si.")
42002024	Beda rua ringk mem monggeta mos efaga eriska jeskaseda rita mar insa koma erek mar ongga rurougif gu Allah tein. Mar insa koma nomnaga jeni hukum Allah anggot rot sis fob.
42002025	Gij mona insa koma bera osnok egens ongga ofoka Simeon eker gij kota Yerusalem. Ofa bera osnok egens ongga ororu Allah oga rot tenten ojgomuja. Noba ofa onotunggom mar ongga oska egema tein guru. Ofa tein omom odou nou mona ongga Kristus emen jeskaseda ofij efen rusnok Israel. Noba Efena Ebsi Allah bera eker desi ofa.
42002026	Sis fob Efena Ebsi oncunc gu Ofa gij odou efesi fob oida ofa emek Kristus egens koma ongga Tuhan Allah omobk si, fogora ofa emagos ojgomu.
42002027	Erek koma beda Efena Ebsi ocunc gu ofa gij odou efesi jeskaseda ofa oira gij momas ongga angh rejrej Mod Allah. Beda ainsa koma tein Yusuf jera Maria gorka gegan gesa egens koma skoita ofa jeskaseda ofa otunggom mar jeni agama erebent anggot rot.
42002028	Beda Simeon ofra oforoka egens koma noba agei jera odou. Beda ofa esitit gu Tuhan Allah oida,
42002029	"Tuhan ongga butunggom mar jeni budou ejginaga rot. Ebeibeyaif didif dik Ofa ongga Bua banggen rot oida didif dimek si fob. Jefeda didif dimagos jera dudou ongga eskeiramera eteb si tein.
42002030	Jeska Didif dik Ofa koma ongga omosuwa mimif jeska mifmin mar okum gu disinsa diteij fob.
42002031	Ofa bera ongga Bua binsejah jeskaseda osuwa rusnok nomnaga jeska rerin mar okum si.
42002032	Ofa bera erek eisa ongga orocunc moroju ongga tenten nou rusnok ongga Yahudi guru. Noba bebin rusnok Israel nomnaga rumofra efen ofoka erek aksa eteb tein."
42002033	Yesus meka jera mosu godou oubsaha eteb rot mar ongga Simeon anggot insa koma rot gegan gesa.
42002034	Beda Simeon ois gu Allah jeskaseda Ofa eita oufamofa eteb gu goga tein. Beda ofa agot gu Maria oida, "Oisouska mar ongga oforoka egens kef omotunggom gij mona kahma bera rusnok rineya rimesiri rot rerin mar ongga oska, noba rineya bera rimesma oufamofa eteb jeska Allah tein si. Ofa omocunc rot mar ongga oufamofa eteb, tina rusnok rineya tein rimeretei rot Ofa si.
42002035	Jefeda mar ongga rusnok nomnaga ridemdemi gij rudou efesi bera emah rot tomnomna si. Noba oisouska mar insa koma tein bera budou omokora eteb fogora bua bimebisa eteb rot si."
42002036	Gij mona insa koma tein bera nabi ojaga egens ongga ojonokona fob enofoguma. Ofa efen ofoka Hana ongga Fanuel efen efesa. Ofa onjuj jeska efen ofou ebiedi ebic Ayser. Sis fob ofa ah igers gij ari mega ofoj cinja erfeka fob,
42002037	beda ofa erek ojona eja mesina gij ari mega ofoj setka cinja orfomu noba tohkuru. Ofa eker gu momas ongga angh rejrej Mod Allah ojgomuja. Erek rahah onjoros motu fob bera ofa om eiteij gu Allah jah suma ojgomuja.
42002038	Gij mona insa koma tein ofa en skoita Yusuf jera Maria jeskaseda ek gegan gesa egens koma. Beda ofa ois oufamofa eteb gu Allah rot oforoka egens koma noba efesij gu rusnok jah suma osok gij rot teinefa Ofa omoskotu rusnok Yahudi ongga ringker gij kota Yerusalem insa koma jeska rerin mar okum.
42002039	Gij mona ongga Yusuf jera Maria gontunggom mar nomnaga jeni Hukum Tuhan Allah anggot rot fob, beda goga goksons jah gegan kota Nazaret ongga angh gij monuh Galilea.
42002040	Beda gegan oforoka egens koma ojorna eteb fob. Ofa efen owesa efek noba efen odou ongga ebriyi eteb gij mar tein. Noba Allah efen oufamofa eteb ah gu Ofa ojgomuja.
42002041	Gij orofosut tahun egens bera Yesus efen meka jera mosu gecira jah kota Yerusalem nou mona eteb egens ongga ofoka Paskah.
42002042	Gij mona ongga Yesus efen ari mega ofoj setka kungkob erfeka fob, beda rua nomnaga ricira jah kota Yerusalem nou mona eteb egens insa koma erek giskini.
42002043	Nou ongga mona eteb egens insa koma oisa fob, beda rua nomnaga ruksons jah rerin monuh, tina Yesus eker gij kota Yerusalem ros. Ofa efen meka jera mosu genejginaga rot koma guru.
42002044	Goga gosujohu rot oida Ofa ororu rerin rusnok rufoukou ongga rincira fob, jefeda goga gecira nou mona juens gu gesinsa ojgomu. Gij mona ongga efeinah deika beda goga gohca Ofa gij gohujir rifekesa,
42002045	Tina genek Ofa guru. Jefeda goga goksons jah Yerusalem jeskaseda gohca Ofa jah suma.
42002046	Goga gohca Ofa gij mona orgomu ojgomuja, beda goga gek Ofa gij mod ongga rusnok rum riteij gu Allah gij. Ofa eker gu Guru-Guru agama rifekesa. Ofa agosuit mar jeska rua noba ejeka joug gu rua rot mar ofoukou tein.
42002047	Rua nomnaga ongga ragosuit mar ongga Yesus emfesij fob bera rudou oubsaha eteb rot, jeska Ofa oroun mar gu rua rot odou ongga efesis eteb.
42002048	Gij mona ongga Ofa efen meka jera mosu gek Ofa beda godou oubsaha rot eteb tein. Ofa efen mosu agot gu Ofa oida, "Didif jera mekeb madou efeneinei eteb rot bua ojgomu. Magef mahca bua rot mona juomu fobo! Teinefo fogora bua buntunggom mar erek koma gu magefo?"
42002049	Beda Yesus oroun gu goga oida, "Goga gohca Didif rot meidu? Erek goga genejginaga rot oida Didif ducosu rot diker gij Akeina efen mod efesi gurei?"
42002050	Tina goga godou enebriyi gij mar ongga Yesus oroun gu goga insa koma guru.
42002051	Beda Ofa eja morototuma jera goga sons jah kota Nazaret, noba Ofa ougif gu goga gegan goga ojgomuja. Tina Ofa efen mosu edemi mar insa koma gij odou efesi jeskaseda osujohu rot deika.
42002052	Beda Yesus ojorna eteb deika fob noba ogun odou ongga efesis ekirsa deika. Noba Tuhan Allah odou eskeira eteb rot Ofa, beda rusnok tein rudou oufamofa rot Ofa.
42003001	Gij mona ongga raja Kaisar Tiberius ofoka ereij keingg rusnok monuh ofoukou erek tahun setka noba cinja fob, beda Pontius Pilatus ejerek gubernur gij monuh Yudea, noba Herodes ejerek raja egens gij monuh Galilea. Ofa efen mokosa Filipus ongga erek raja egens gij monuh Iturea jera monuh Trakhonitis. Noba gij mona insa koma tein, Lisanias erek raja gij monuh Abilene, noba Hanas jera Kayafas gerek gebirfaga imam-imam Yahudi ongga gofoka aksa eteb.
42003002	Gij tahun insa koma tein bera Allah obk Yohanes, ongga Zakharia efen efesa, gij mona ongga ofa eker gu monuh ongga owowa.
42003003	Jefeda ofa ecira rejrej monuh ongga angh gu mei Yordan efembra. Ofa oftuftu rusnok oida rua rita baptis jeskaseda rurocunc oida rimeesa joug rerin mar ongga oska fob, beda Allah osuna rot rerin mar ongga oska jeska rudou efesi.
42003004	Koma jeni erek nabi Yesaya onggu rot sis eteb fob oida, "Osnok egens ongga eker gu mebi monuh ongga owowa bera ois gu rusnok oida, 'Ai juens beda Tuhan emesaga, jefeda iwa itunggom moroju egens ongga edeider nou Ofa.
42003005	Iwa iji mebi gij meindoks nomnaga jeskaseda edeider. Iji memaga ofos jera memaga ofog oduma tein jeskaseda enaksa deika guru. Itunggom moroju ongga okeibibi jeskaseda aharuka. Itunggom moroju ongga esiri noba eifef jeskaseda edeider tein.
42003006	Rusnok nomnaga rimek Ofa ongga Allah omobk jeskaseda eita eiteij ah ongga efeinah gu rusnok.' "
42003007	Rusnok rufoukou doska rin skoita Yohanes jeskaseda ofa eita baptis gu rua. Yohanes agot gu rua oida, "Iwa bera irek rusnok ongga rufogog. Iwa isujohu rot oida iwa imosuwa jeska mar okum ongga emen jeska Allah ei?
42003008	Ita mar ongga oufamofa jeskaseda irocunc oida iwa imeesa joug yeyin mar ongga oska fog. Iwa inagot oida, 'Mefmen meimowa Abraham, jefeda Allah eneita okum gu memef guru.' Erek koma guru, jeska adaij nou Allah otunggom Abraham efen meidebeser jeska mamu kef tein.
42003009	Erek osnok egens ensejah nou of mega ongga efen efek guru, beda erek koma tein Allah ensejah nou ofra mar okum keingg rusnok ongga riteij ah oska. Beda Allah emeij rua gij mahmei meren."
42003010	Beda rusnok insa koma rijeka gu Yohanes oida, "Erek koma jefeda memef motunggom mar erek meidu?"
42003011	Beda Yohanes agot gu rua oida, "Idu ongga efen meisoufa erek ofoukou, beda ofa ekeba oknama skoita rua ongga rerin meisoufa guru. Noba idu ongga efen maat ofoukou, beda ekeba maat oknama gu rusnok ongga rerin maat egema guru."
42003012	Beda rusnok ongga ruhoturu pajak nou raja Kaisar rin skoita Yohanes jeskaseda ofa eita baptis gu rua tein. Rua rijeka gu ofa oida, "Akeina, teinefa rot memefo? Memef motunggom mar erek meidu?"
42003013	Beda Yohanes agot gu rua oida, "Iwa inohoturu pajak ongga ekirsa jeska meidu ongga raja ois gu iwa rot guru."
42003014	Beda tentarer rineya rijeka gu Yohanes oida, "Akeina, teinefa rot memefo. Memef mutunggom mar erek meidu?" Beda Yohanes agot oida, "Iwa ineradgodu rusnok jeskaseda rimeita fifi gu iwa rot mar guru. Noba iwa inocunc rusnok enjgineg rourou erek oska guru. Idou eskeira rot yeyin ifons ojgomu."
42003015	Gij mona insa koma rusnok rumom rudou efesi nou mona ongga Kristus emen tein. Noba rua rejekjeka rudou efesi rot oida Yohanes bera Kristus egens koma ongga emen ei era gurei?
42003016	Erek koma beda Yohanes agot gu rua nomnaga oida, "Didif dira mei jeskaseda dita baptis gu iwa, tina gij mona ongga kahma bera osnok egens ongga ofoka aksa ekirsa jeska didif emen si. Noba disinsa dufoka aksa enadaij nou dugif gu mebi fogora dusuwa Ofa efen marfeb tumu sepatu jeska okoda tein jinaga guru. Jeska Ofa bera efen ofoka aksa ekirsa jeska Didif. Ofa bera emeita baptis gu iwa oisouska Efena Ebsi jera mah tein.
42003017	Noba erek osnok egens agei menska jeskaseda eij gandum jeska mersa, beda erek koma tein Allah ensejah nou oga ojga rot rusnok rerin rita mar nomnaga fob. Noba erek osnok egens insa koma esah efen gandum ongga oufamofa gij mod, beda erek koma tein Allah ensejah nou oroun efen rusnok ongga runtunggom mar ongga oufamofa jah mebaga. Noba erek osnok egens insa koma eij gandum efen oforu ejeres gij mah, beda erek koma tein Allah emeij rusnok ongga runtunggom mar ongga oska ojgomu gij mah mei meren ongga et rua rot ah aibin ojgomuja."
42003018	Erek koma beda Yohanes era mar orocunc enjgineg tein jeskaseda eisisi joug rusnok noba jeskaseda oftuftu rua rot Allah oga ongga oufamofa.
42003019	Tina raja Herodes ofra mokosa efen mohona noba otunggom mar enjgineg tein ongga ofogog doska. Jefeda Yohanes etaha joug raja Herodes rot efen mar ongga oska insa koma ojgomu.
42003020	Beda Herodes otunggom mar ongga ofogog ekirsa deika fogora ofa aha Yohanes gij mod oskusk.
42003021	Tina gij mona ongga Yohanes eita baptis gu rusnok ros, beda ofa eita baptis gu Yesus. Noba askesi Yesus om eiteij gu Allah, beda mebaga ohoda
42003022	noba Efena Ebsi Allah ojuj erek mem monggeta mos beda ah esij Yesus efembra. Beda Allah agot oga jeska mebaga oida, "Bua bera dedin edesa ongga dudou okora eteb rot, noba dudou eskeira eteb rot Bua tein."
42003023	Gij mona ongga Yesus efen ari mega ofoj erek tahun setka orgomu fob, beda Ofa osokeij efen efarur. Noba gij mona insa koma rusnok rusujohu oida Yusuf bera Yesus efen efesa. Noba Yusuf efen meka Eli.
42003024	Eli efen meka Matat, Matat efen meka Lewi, Lewi efen meka Malkhi, Malkhi efen meka Yanai, Yanai efen meka Yusuf.
42003025	Yusuf efen meka Matica, Matica efen meka Amos, Amos efen meka Nahum, Nahum efen meka Hesli, Hesli efen meka Nagei.
42003026	Nagei efen meka Maat, Maat efen meka Matica, Matica efen meka Simei, Simei efen meka Yosekh, Yosekh efen meka Yoda.
42003027	Yoda efen meka Yohanan, Yohanan efen meka Resa, Resa efen meka Zerubabel, Zerubabel efen meka Sealtiel, Sealtiel efen meka Neri.
42003028	Neri efen meka Malkhi, Malkhi efen meka Adi, Adi efen meka Kosam, Kosam efen meka Elmadam, Elmadam efen meka Er.
42003029	Er efen meka Yesua, Yesua efen meka Eliezer, Eliezer efen meka Yorim, Yorim efen meka Matat, Matat efen meka Lewi.
42003030	Lewi efen meka Simeon, Simeon efen meka Yehuda, Yehuda efen meka Yusuf, Yusuf efen meka Yonam, Yonam efen meka Elyakim.
42003031	Elyakim efen meka Melea, Melea efen meka Mina, Mina efen meka Matata, Matata efen meka Natan, Natan efen meka Daud.
42003032	Daud efen meka Isai, Isai efen meka Obed, Obed efen meka Boas, Boas efen meka Salmon, Salmon efen meka Nahason.
42003033	Nahason efen meka Aminadab, Aminadab efen meka Amin, Amin efen meka Arni, Arni efen meka Hezron, Hezron efen meka Peres.
42003034	Peres efen meka Yehuda, Yehuda efen meka Yakub, Yakub efen meka Ishak, Ishak efen meka Abraham, Abraham efen meka Terah, Terah efen meka Nahor.
42003035	Nahor efen meka Serug, Serug efen meka Rehu, Rehu efen meka Peleg.
42003036	Peleg efen meka Eber, Eber efen meka Salmon, Salmon efen meka Kenan, Kenan efen meka Arpakhsad, Arpakhsad efen meka Sem, Sem efen meka Nuh, Nuh efen meka Lamekh.
42003037	Lamekh efen meka Metusalah, Metusalah efen meka Henokh, Henokh efen meka Yared, Yared efen meka Mahaleleel, Mahaleleel efen meka Kenan, Kenan efen meka Enos.
42003038	Enos efen meka Set, Set efen meka Adam Adam efen meka Allah.
42004001	Gij mona ongga Yesus eja jeska mei Yordan, beda Efena Ebsi eker desi Ofa rot owesa efek eteb. Beda Efena Ebsi Allah oroun Ofa jah monuh ongga owowa ongga rusnok rineker gij guru.
42004002	Nou ongga Yesus ensaga jah suma, beda Bilis ereni Ofa gij mona setka tohkuru ojgomuja. Gij mona insa koma bera Yesus enet maat egema tein guru. Jefeda mosona ongk Ofa erek eteb ojgomu fob.
42004003	Beda Bilis agot gu Ofa oida, "Bua bera Allah efen efesa, jefeda butunggom mamu egens kef erek maat nou bua."
42004004	Beda Yesus agot gu ofa oida, "Runggu gij Mar Efeyi Ebsi rot oida, 'Rusnok rineita riteij ah oisouska maat ojgomu guru.' "
42004005	Beda Bilis oroun Yesus jah monuh egens ongga aksa eteb. Beda ofa ocunc rusnok gij monuh ofoukou jera rerin ebirfager nomnaga gu Yesus.
42004006	Beda ofa agot oida, "Rusnok gij monuh nomnaga jera rerin ebirfager kef nomnaga bera ongga didif dedin. Noba didif dedin owesa efek jeskaseda daha mar insa koma nomnaga skoita osnok egens ongga didif ducunc rot ojgomu.
42004007	Jefeda erek Bua bugif gu didif ojgomu, beda dimeita mar insa kef nomnaga gu Bua si."
42004008	Beda Yesus agot deika oida, "Runggu gij Mar Efeyi Ebsi oida, 'Bugif gu Allah noba bufij Ofa ojgomu.' "
42004009	Beda Bilis oroun Yesus jah kota Yerusalem noba aha Ofa skida mod ongga rusnok rum riteij gu Allah gij ofos ongga aksa eteb. Beda ofa agot gu Yesus oida, "Bua bera Allah efen efesa, jefeda Bua bij bisinsa jeska mod aksa kef ojgomu.
42004010	Jeska runggu gij Mar Efeyi Ebsi oida, 'Allah omobk efen malaikat-malaikat jeskaseda rut joug Bua rot iskusk si.
42004011	Erek koma beda malaikat-malaikat koma rumoskotu Bua fogora baki onojot gij mamu egens tein guru.' "
42004012	Beda Yesus agot gu Bilis oida, "Runggu gij Mar Efeyi Ebsi oida, 'Binereni bebin Allah jinaga guru.' "
42004013	Nou ongga Bilis ereni Yesus jera mar egema tein oisa fob, beda ofa eja jeska Yesus noba eker nou mona ongga ongkoska deika jeskaseda ereneni Ofa deika ojgomu.
42004014	Erek koma beda Yesus oksons jah monuh Galilea. Noba owesa efek eteb jeska Efena Ebsi Allah ah gu Ofa ojgomuja. Erek koma beda rusnok rufoukou rifesij mar moguma rot Ofa rejrej monuh Galilea insa koma.
42004015	Ofa oftuftu rusnok gij mod ongga rua rum riteij gu Allah gij, noba rusnok nomnaga koma risitit Ofa.
42004016	Erek koma beda Yesus eja jah kota Nazaret tein. Ofa omorna eteb gij kota egens koma. Noba gij mona ongga Sabat beda Ofa eja gu mod ongga rusnok rum riteij gu Allah gij erek giskini. Beda Ofa ot jeskaseda efesij mar jeska Mar Efeyi Ebsi.
42004017	Beda rua rita buku nabi Yesaya gu Ofa. Ofa ohoda buku egens koma beda ohca rot mar egens ongga nabi Yesaya onggu rot sis fob erek kef oida,
42004018	" 'Efena Ebsi Allah eker desi Didif jeskaseda dagot rot efen oga ongga oufamofa gu rusnok ongga rufojingki. Ofa obk Didif jeskaseda difesij mar gu rusnok ongga ringker gij mod oskusk oida ebeibeyaif rua runsuwa fob. Noba rua ongga riteij ofou bera rik mar fob. Noba rusnok ongga mar okum ah keingg rua bera runsuwa jeska mar insa koma fob.
42004019	Noba Ofa obk Didif jeskaseda dagot gu rua oida mona ongga Allah emeita eiteij ah ongga efeinah gu rusnok bera ensaga fob.' "
42004020	Beda Yesus of joug buku egens insa koma, noba eita buku koma gu osnok egens jah suma. Beda Ofa eker sons gij efen kursi. Rusnok nomnaga gij mod insa koma bera ruhobut Ofa.
42004021	Beda Ofa agot gu rua oida, "Mar insa kef ongga iwa ingg Didif dimfesij gu iwa fob, deisef bera mar koma ah gij efen efera fob."
42004022	Rua nomnaga rudou oufamofa rot Ofa noba rua rudou oubsaha eteb rot teinefa Ofa efesij mar ongga erek ongkoskamoka tein. Beda rua ragot moguma oida, "Tina Ofa kef bera Yusuf efen efesa ojgomu."
42004023	Beda Yesus agot gu rua oida, "Didif dijginaga rot fob oida iwa idou os yagot rot mar orocunc egens gu Didif erek kef oida, 'Bua bera erek Dokter, jefeda bita eskeira gu bisinsa ojgomu.' Jeska iwa idou os rot oida Didif ducunc mar onswos jah sif tein morototuma erek mar onswos ongga Didif duncunc rot gij kota Kapernaum fob ojgomu. Jeska iwa idou onororu Didif rot tenten enesi.
42004024	Tina Didif dimagot rot mar insa kef ojgomu oida, 'Giskini gij mona ongga nabi egens oksons jah efen monuh beda rusnok runoroun ofa deika guru.'
42004025	Tina, iwa ig rot kef fog, jeska gij mona ongga nabi Elia engker gij Israel ros, beda mos enes gij tahun rara orgomu, noba mosona eteb ongk rusnok. Gij mona insa koma tein rujaga ongga rija mesina rufoukou bera ringker gij monuh Israel tein.
42004026	Tina Allah onobk nabi Elia skoita rua jeskaseda ofij rua guru. Ofa obk Elia skoita ojaga eja mesina egens ongga eker gij kota Sarfat ongga angh doida Sidon jeskaseda ofij ofa ojgomu.
42004027	Noba gij mona ongga nabi Elia engker gij Israel bera rusnok rufoukou ongga rufos efera okora eteb runofoguma tein. Tina rua nomnaga rineita eskeira guru. Osnok egens ojgomu ongga ofoka Naaman bera eita eskeira. Noba ofa bera osnok egens jeska rua ongga Siria."
42004028	Erek koma jefeda rusnok nomnaga ongga ringker gu mod ongga rusnok rum riteij gij insa koma rutkonu oska eteb rot mar ongga Yesus anggot gu rua.
42004029	Beda rua ridebecki noba rukoja Ofa jah mebah onjoros rinsaga jah gu memaga efebari. Rua rudou os rij Ofa jeska mamu efaga koma.
42004030	Tina Yesus eretka rusnok riskemba insa koma beda eja jeska fob.
42004031	Erek koma beda Yesus eja jah kota Kapernaum ongga angh gij monuh Galilea. Beda Ofa oftuftu rusnok jah suma gij mona ongga Sabat.
42004032	Rua nomnaga rudou oubsaha rot Ofa, jeska Ofa oftuftu rua rot owesa efek eteb.
42004033	Osnok egens ongga efena ofogog engker gij odou efesi bera eker gij mod egens insa koma. Ofa ois rot oga eteb oida,
42004034	"Ei, Yesus ongga jeska kota Nazaret! Bua budou os meidu rot memef? Bua bin jeskaseda bufra mar okum keingg memef ei? Didif dijginaga rot Bua fob. Bua bera Ofa ongga ebsi komowa noba ongga Allah ombk jeskaseda agot rot efen oga gu rusnok!"
42004035	Beda Yesus etaha joug efena ofogog egens koma oida, "Biker toumou ojgomu! Bua burogna jeska osnok egens kef ojgomu!" Beda efena ofogog koma edi osnok egens koma fogora esiri beda orogna jeska osnok egens koma jah rusnok nomnaga rudou. Tina osnok egens koma eneita efera okora guru.
42004036	Beda rusnok ongga ringg rot mar insa koma rudou oubsaha eteb rot. Jefeda rua ragot moguma oida, "Ofa era oga ongga owesa efek fogora eretaha joug efena ofogog insa koma, noba efena ofogog koma ororu efen oga ojgomu!"
42004037	Erek koma jefeda rusnok rifesij mar moguma osok gij Yesus rejrej monuh insa koma.
42004038	Erek koma beda Yesus eja jeska mod egens insa koma noba eja jah Simon efen mod. Beda rusnok ragot gu Yesus oida Simon efen meifina ojaga bera maren ofoufem eteb.
42004039	Jefeda Yesus ejek Simon meifina ojaga ongga maren insa koma. Beda oisouska efen oga bera maren ofoufem insa koma eja jeska ojgomu, beda ainsa koma tein ojaga egens koma eskeira fob. Beda ofa edebecki noba ofij Yesus jera rusnok enjgineg jah suma tein.
42004040	Nou ongga mowa ensiri gij fob, beda rusnok ongga rerin rua ongga marenir rufoukou bera ruroun rua skoita Yesus. Beda Yesus aha efen etma esij rua fogora eita eskeira gu rua nomnaga.
42004041	Rifena ofogog tein rurogna jeska rusnok rufoukou rudou efesi noba ruis oida, "Bua bera Allah efen efesa!" Tina Yesus etaha joug rua noba obk rua jeskaseda riker toumou ojgomu. Jeska rifena ofogog insa koma rijginaga oida Yesus bera Kristus egens koma ongga emen jeskaseda eita eiteij ah ongga efeinah gu rusnok.
42004042	Nou rahah tentena beda Yesus eja jeska kota koma noba ejeker gij monuh egens ongga owowa gu esinsa. Rusnok rufoukou ruhca Yesus ojgomuja. Nou ongga rua ringk Ofa, beda rua rirejgei Ofa jeskaseda Ofa eneja jeska rua guru.
42004043	Tina Ofa agot gu rua oida, "Didif ducosu rot dijefesij rot Allah oga ongga oufamofa noba osok gij rot teinefa Ofa ofoka ereij keingg rusnok gij monuh enjgineg tein. Jeska Allah bera ombk Didif jah mebi jeskaseda difesij rot mar insa koma ojgomu."
42004044	Erek koma jefeda Yesus ejefesij rot Allah oga gij mod rejrej monuh Yudea ojgomu.
42005001	Gij mona juens bera Yesus onot doida meren Genesaret. Rusnok riskemba rimeradgoduma jeskaseda rut doida Ofa fogora rig rot Allah oga.
42005002	Yesus ek meg egeka ot gu meren efembra. Rusnok ongga ruhca mos runsoka jeska meg insa koma fob noba runot rerin jala gu mei.
42005003	Jefeda Yesus eifef meg egens ongga Simon efen jeskaseda oftuftu rusnok riskemba jeska meg egens koma. Beda Ofa obk Simon jeskaseda edei meg koma ai yes jeska meren efembra.
42005004	Nou ongga Yesus oftuftu rusnok insa koma oisa fob, beda Ofa agot gu Simon oida, "Buku meg jah mei efen ojgomu, noba iwa isuwa yeyin jala jeskaseda iragei mos."
42005005	Beda Simon oroun oida, "Akeina, gij motu aksa insa koma bera memef mereni rot ahais noba menagei mos egema tein guru. Tina jeska Bua bubk didif erek koma jefeda didif direni juens deika."
42005006	Nou ongga rua rusuwa rerin jala deika fob beda rua ragei mos ofoukou doska, noba rerin jala doida nou ebga rot ojgomu.
42005007	Jefeda rua ruis gu rerin mohujir ongga ringker gij meg egema jeskaseda rin noba rufij rua ruku jala rot mos ofoukou insa koma gij meg efesi. Jefeda meg koma doida nou ojuj gij mei rot.
42005008	Nou ongga Simon ek mar insa koma, beda ofa ougif gu Yesus jah odou noba agot oida, "Tuhan, oufa nou bua bija jeska didif ojgomu, jeska didif bera direk osnok egens ongga efen mar ongga oska ofoukou fob."
42005009	Simon jera efen mohujir insa koma rudou oubsaha eteb rot mos ofoukou ongga ranggei fob.
42005010	Gij mona insa koma tein Yakobus jera Yohanes ongga Sebedeus efen efeserga ongga gefarur jera Simon tein godou oubsaha eteb rot. Beda Yesus agot gu Simon oida, "Binemeesa rot guru, jeska oisouska mona deisef bera bua bumohoturu rusnok nou Didif ojgomu."
42005011	Beda Simon jera efen mohujir ruku meg jah meren efembra, beda rua raha mar insa koma nomnaga jah fogora ruroru Yesus.
42005012	Gij mona juens bera Yesus encira jah kota egens. Orna egens ongga ofos efera okora eteb bera eker jah suma. Nou ongga ofa ek Yesus beda ofa esiri gu mebi jah Yesus odou noba erejgei Ofa oida, "Tuan, erek Bua budou os rot beda bita eskeira gu didif ojgomu."
42005013	Erek koma beda Yesus osk efen etma beda ahtec ofa, noba agot oida, "Didif dudou os dita eskeira gu bua. Jefeda bita eskeira ojgomu!" Ainsa koma tein osnok egens koma eita eskeira fob.
42005014	Beda Yesus agot gu ofa oida, "Bua binagot rot mar insa koma gu rusnok ebireira guru. Tina bua bija teisis skoita imam egens jeskaseda ofa eyajga joug bua fogora agot rot oida bua bita eskeira rot tenten fob. Beda bijeita mar ongga burougif gu Allah jeni Musa anggot rot sis fob jeskaseda rusnok enjgineg rimek fogora rimejginaga rot oida bua bita eskeira rot tenten fob."
42005015	Tina rusnok rufoukou rifesij mar moguma rejrej monuh ofoukou rot mar ongga Yesus ontunggom fob. Jefeda rusnok riskemba rin skoita Yesus jeskaseda Ofa eita eskeira gu rua tein.
42005016	Nou ongga mar insa koma oisa fob, beda Yesus ejeker gij monuh egens ongga owowa jeskaseda om eiteij gu Allah jah suma.
42005017	Gij mona juens bera Yesus oftuftu mar gu rusnok. Beda rusnok Yahudi rineya ongga ebic Farisi jera rineya ongga Guru-Guru agama rineker jah suma. Rua rin jeska kota Yerusalem jera kota-kota ongga angh gij monuh Galilea jera monuh Yudea. Gij mona insa koma bera owesa efek jeska Tuhan ah gu Yesus, jefeda Ofa eita eskeira gu rusnok ongga marenir.
42005018	Beda rusnok rineya rin skoita Yesus. Rua rurka osnok egens ongga ofumbohah esij mofka. Rua rudou os raha osnok egens koma jah Yesus odou.
42005019	Tina rusnok riskemba ringker rejrej Yesus, noba enadaij nou rua ruira gij mod efesi jinaga guru. Jefeda rua rusok jah mod osum, noba ritki osnok egens koma jah skida mod mongosum. Beda rua ruhoda mebi efebr ongga runroka mod fogora ritki osnok egens koma degini gij mer efesi jah Yesus odou.
42005020	Nou ongga Yesus ek oida rusnok insa koma rudou ororu Ofa rot tenten fob, beda Ofa agot gu osnok egens koma ongga ofumbohah oida, "Edohuj, Didif dusuna rot bebin mar ongga oska nomnaga jeska budou efesi fob."
42005021	Beda rua ongga ebic Farisi jera Guru-Guru agama rutkonu oska rot mar ongga Yesus anggot. Jefeda rua ragot moguma oida, "Osnok egens kef bera erek idu fogora ohurmei mar skoita Allah erek komo? Jeska Allah esinsiyai bera ongga osuna rot rusnok rerin mar ongga oska ojgomu. Noba rusnok ebireira bera guru!"
42005022	Tina Yesus ejginaga rot mar ongga rua runsujohu rot gij rudou efesi fob. Beda Ofa agot oida, "Iwa ijekjeka idou efesi osok gij mar insa koma rot meidu?
42005023	Erek Didif dagot gu osnok egens koma oida, 'Dusuna rot bebin mar ongga oska fob.' Beda koma onocunc rot mar egema tein guru. Tina erek Didif dagot gu ofa oida, 'Bua bidebecki noba bicira ojgomu,' beda koma omorocunc rot dedin owesa efek si.
42005024	Tina Didif dumocunc gu iwa rot oida Didif, ongga Rusnok Efesa, bera en gu mebif jeskaseda dusuna rot rusnok rerin mar ongga oska." Beda Yesus agot gu osnok egens koma ongga ofumbohah oida, "Bua bidebecki, bufra bebin mofka beda bija jah bebin mod."
42005025	Beda ainsa koma tein, osnok egens koma edebecki ebeirens jah rusnok jah suma rudou, beda eita efen mofka noba eja gu efen mod rot odou ongga esitit gu Allah ojgomuja.
42005026	Rusnok ongga ringk mar insa koma rudou oubsaha eteb rot. Beda rua tein risitit gu Allah rot mar insa koma. Rua ragot oida, "Deisef bera mimif mik mar onswos eteb doska!"
42005027	Nou ongga koma oisa fob, beda Yesus orogna jeska mod insa koma beda Ofa ek osnok egens ongga ohoturu pajak eneker gij efen kantor efesi. Osnok egens koma bera efen ofoka Lewi. Beda Yesus agot gu ofa oida, "Bua buroru Didif ojgomu."
42005028	Beda Lewi edebecki noba eja jeska mar insa koma nomnaga noba ororu Yesus.
42005029	Erek koma beda Lewi ohoturu efen mohujir rufoukou gij efen mod jeskaseda rit maat morototuma jera Yesus. Rusnok rufoukou ongga ruhoturu pajak jera rusnok enjgineg tein rit maat morototuma jera goga jah suma.
42005030	Tina rusnok rineya ongga ebic Farisi jera rineya ongga Guru-Guru agama rudou otkonu oska rot. Jefeda rua ruga erahah gu Yesus efen ruforoker oida, "Teinefa fogora Yesus jera iwa ongga Ofa efen ruforoker it maat morototuma jera rusnok ongga ruhoturu pajak jera rusnok enjgineg tein ongga erek oska erek komo!"
42005031	Beda Yesus oroun gu rua oida, "Rusnok ongga rifaga eskeira bera runois rot dokter guru. Tina dokter en jeskaseda ofij rua ongga marenir ojgomu.
42005032	Erek koma tein, Didif dinen skoita rusnok ongga rusujohu rot oida rerin rudou ongga ebsi komowa fob guru. Tina Didif din skoita rusnok ongga rijginaga rot oida rerin mar ongga oska fob jeskaseda rua rimeesa joug rerin mar ongga oska insa koma ojgomu."
42005033	Beda rusnok ragot gu Yesus oida, "Yohanes efen ruforoker rinet maat gij mona juens guru tina rum riteij gu Allah ojgomu. Noba rua ongga Farisi rerin ruforoker rita mar erek koma tein. Tina gij orofosut mona bera bebin ruforoker rit maat jera rij mei tein ojgomuja. Erek koma rot meidu?"
42005034	-
42005035	Beda Yesus oroun oida, "Gij mona ongga rusnok rumohoturuma jera osnok orna egens ongga onskotu arja fob, beda rua rit maat morototuma noba rifaga ouka rot tein. Tina gij mona ongga orna egens koma eja jeska rua fob, beda rua rinet maat gij mona juens guru, tina rum riteij ojgomu."
42005036	Beda Yesus agot rot mar orocunc egeka erek kef oida, "Erek rusnok rineb meifeti ongga efeinah jera meifeti ongga efeyei beda koma enadaij guru. Jeska meifeti ongga efeyei koma emegrina meisoufa ongga efeinah insa koma fogora emebga eteb deika. Noba meifeti ongga efeinah koma bera erek toga jeska meifeti ongga ensis tein.
42005037	Erek koma tein anggur efei ongga efeinah bera runotkinaja gij mesina kambing ofos ongga efeyei guru. Jeska anggur efei ongga efeinah koma emefifij gij mesina kambing ofos ongga efeyei insa koma. Beda mesina koma emecka rot, noba anggur efei insa koma omotkinaja jeska. Noba mesina ongga efeyei insa koma eja erek oska efekeifa ojgomu.
42005038	Jefeda anggur efei ongga efeinah bera rutkinaja gij mesina kambing ofos tein ongga efeinah ojgomu.
42005039	Erek koma tein, rusnok ongga rij anggur efei ongga ensis fob bera rusujohu rot oida koma erek otka. Jefeda rua rukoja rot anggur efei ongga efeinah ojgomu. Rua ragot oida, 'Anggur efei ongga ensis bera oufa ekirsa.' "
42006001	Gij mona ongga Sabat egens bera Yesus jera efen ruforoker ruira gij mekeni gandum egens. Yesus efen ruforoker rigib gandum efej noba rahsus gu ritma beda rit.
42006002	Erek koma beda rineya ongga ebic Farisi ragot oida, "Teinefa fogora iwa ikirsa rot mifmin hukum agama fogora iwa itunggom mar ongga hukum koma eyahehir joug gij mona ongga Sabat erek komo?"
42006003	Beda Yesus oroun oida, "Erek iwa inek gij Mar Efeyi Ebsi rot mar ongga Daud ontunggom gij mona ongga mosona ongk ofa jera efen mohujir enesei?
42006004	Jeska gij mona insa koma ofa oira gij Mod Allah efesi fogora eita roti ongga rusnok rita erek mar ongga rurougif gu Allah rot. Beda ofa jera efen mohujir rint roti insa koma ojgomu. Tina ororu jeni mifmin agama erebent bera imam-imam rimet roti koma ojgomu."
42006005	Beda Yesus agot deika oida, "Didif, Rusnok Efesa, bera dedin owesa efek jeskaseda dagot rot mar ongga rusnok rutunggom gij mona ongga Sabat."
42006006	Gij mona ongga Sabat egema deika, beda Yesus oira gij mod egens ongga rusnok rum riteij gu Allah gij jeskaseda oftuftu rusnok jah suma. Osnok egens ongga etma jah enama ongga ofumbohah bera onofoguma.
42006007	Rineya ongga ebic Farisi jera Guru-Guru agama rineya ruhobut Yesus jeskaseda rik oida Ofa emeita eskeira gu osnok egens koma gij mona ongga Sabat, era gurei.
42006008	Tina Yesus ejginaga rot mar ongga rua runsujohu gij rudou efesi fob. Jefeda Ofa agot gu osnok egens ongga etma jah enama ofumbohah insa koma oida, "Bua bin noba but jah sif." Beda osnok egens koma edebecki noba ojot desi Yesus.
42006009	Beda Yesus ejeka gu rusnok ongga ringker jah suma oida, "Ororu mifmin hukum agama bera adaij nou mimif mutunggom mar erek meidu gij mona ongga Sabat? Mimif mutunggom mar ongga oska ei, era mimif mutunggom mar ongga oufamofa ei? Adaij nou mimif mita eskeira gu rusnok ei, era mimif mita mar ongga oska gu rusnok ei?"
42006010	Beda Yesus eyajga rusnok insa koma nomnaga, noba Ofa agot gu osnok egens insa koma oida, "Bua busk bitma koma." Beda osnok egens koma osk efen etma, noba ainsa koma tein efen etma eskeira fob.
42006011	Tina rua ongga ebic Farisi jera Guru-Guru agama insa koma rutkonu oska eteb rot Yesus. Jefeda rua rumohoturuma jeskaseda rifesij rot mar okum ongga rimeita gu Ofa ojgomu.
42006012	Gij mona juens, beda Yesus osok jah memaga ofos jeskaseda om eiteij gu Allah jah suma. Ofa om eiteij gu Allah rara gij motu insa koma.
42006013	Nou ongga mona ebriyi fob, beda Yesus ohoturu efen rusnok ongga ruroru Ofa fob. Beda Ofa ocunc rusnok rufok setka kungkob erfeka jeska rua jeskaseda rufij Ofa jeni erek efen ruforoker setka kungkob erfeka. Rua insa koma bera erek
42006014	Simon (ongga Yesus ejeka Petrus tein) ni, Andreas ongga Simon mokosa ni, Yakobus ni, Yohanes ni, Filipus ni, Bartolomeus ni,
42006015	Matius ni, Tomas ni, Yakobus ongga Alfeus efesa ni, Simon (ongga ruis Patriot) ni,
42006016	Yudas ongga Yakobus efesa ni, Yudas Iskariot ongga odou emekikif jeska Yesus gij mona kahma ni, rua insa koma nomnaga.
42006017	Erek koma beda Yesus ojuj jeska memaga ofos insa koma morototuma jera efen ruforoker. Beda Ofa ojot gu mebi ongga edeider. Rusnok rufoukou ongga ruroru Yesus fob bera runofoguma jah suma morototuma jera rusnok enjgineg tein jeska kota-kota ongga angh rejrej monuh Yudea ni, jeska kota Yerusalem ni, jeska kota Tirus jera kota Sidon ongga angh gu mei mojumu efei efembra ni.
42006018	Rua nomnaga rin jeskaseda rig mar ongga Yesus oftuftu noba jeskaseda risma eskeira rot rerin marenir. Noba rusnok ongga efena ofogog oira gij rudou efesi tein rin skoita Yesus jeskaseda Ofa eita eskeira gu rua tein.
42006019	Rusnok riskemba rimeradgoduma jeskaseda rahtec Yesus fogora rita eskeira. Jeska gij mona insa koma bera owesa efek eteb ah gu Yesus, jefeda Ofa eita eskeira gu rusnok insa koma nomnaga.
42006020	Yesus eyajga rusnok insa koma ongga ruroru Ofa fob, beda Ofa agot oida, "Oufamofa eteb nou iwa ongga ifojingki, jeska iwa imoira jera rusnok ongga Allah ofoka ereij keingg si.
42006021	Oufamofa eteb nou iwa ongga mosona ongk iwa ebeibeyaif, jeska gij mona kahma beda mosona onok iwa deika jinaga guru. Oufamofa eteb nou iwa ongga idou okum noba ibisa gij mona ebeibeyaif, jeska gij mona kahma beda idou emefaga ouka si.
42006022	Oufamofa eteb nou iwa ongga iroru Didif, Rusnok Efesa. Jeska gij mona ongga rusnok enjgineg rucunc rudou ongga oska rot iwa ni, rimekeba jeska iwa ni, ruga oruh iwa ni, rucunc ifoka erek ofogog ni.
42006023	Tina idou onoubsaha rot koma guru. Jeska rusnok insa koma rerin rimower ongga rita mar erek koma skoita Allah efen nabi-nabi sis fob tein. Tina iwa ita idou ongga erirei eteb rot mar okum insa koma ongga ah keingg iwa ojgomu. Jeska Allah ensejah yeyin ifons ongga ongkoska eteb gu mebaga fob.
42006024	Tina mar okum eteb emah keingg iwa ongga yurna mei ahtah, jeska idou agei yeyin mareibra ofoukou eteb eteb fob, jefeda inesma ifons gu mebaga deika guru.
42006025	Mar okum eteb emah keingg iwa ongga int maat ofoukou ojgomuja fob, jeska mosona omongk iwa si. Mar okum eteb emah keingg iwa ongga idou efaga ouka rot isinsa ojgomu, jeska gij mona kahma bera imebisa noba idou okum rot isinsa si.
42006026	Mar okum emah keingg iwa jeska iwa idou os jeskaseda rusnok nomnaga risitit iwa ojgomu. Jeska iwa yeyin imower rinsitit nabi-nabi ongga ebireira erek koma sis fob tein."
42006027	Erek koma tina Didif dagot gu iwa ongga yuj yusu rot mar ongga dimfesij insa kef oida icunc idou ongga okora rot rusnok ongga rudou oska rot iwa ojgomu. Noba itunggom mar ongga ongkoska skoita rusnok ongga rita mar ongga oska skoita iwa ojgomu.
42006028	Yum iteij gu Allah rot rusnok ongga ruga oruh iwa noba ongga rufra mar okum keingg iwa tein.
42006029	Erek osnok egens eseda yumnu jah enama, beda iwa inotkonu oska rot ofa guru. Noba erek osnok egens agei yeyin meisoufa jeska iwa, beda iwa inotkonu oska rot ofa guru.
42006030	Erek osnok egens erejgei mar jeska iwa, beda iwa ita mar koma gu ofa ojgomu. Noba erek osnok egens agei yeyin mareibra jeska iwa, beda inois rot mar insa koma sons guru.
42006031	Iwa itunggom mar ongga oufamofa skoita rusnok morototuma erek iwa idou os rua rutunggom mar ongga oufamofa skoita iwa tein ojgomu.
42006032	Erek iwa idou okora rot rusnok ongga rudou okora rot iwa tein, beda koma onocunc rot oida iwa ita mar ongga oufamofa rot tenten enesi. Jeska rusnok ongga rita mar ongga oska bera rudou omokorema tein ojgomu.
42006033	Noba erek iwa itunggom mar ongga ongkoska skoita rusnok ongga rutunggom mar ongga ongkoska skoita iwa tein, beda koma onorocunc rot oida iwa ita mar ongga oufamofa rot tenten enesi. Jeska rusnok ongga rita mar ongga oska bera rumofijma tein.
42006034	Noba erek iwa ikeba yeyin mareibra gu rusnok enjgineg, tina iwa idou os isma mar jeska rua sons gij mona kahma deika ojgomu, beda koma onocunc rot oida iwa ita mar ongga oufamofa rot tenten guru. Jeska rusnok ongga rita mar ongga oska bera rita mar erek insa koma rot rerin ruhujir tein ojgomu.
42006035	Tina ongga tenten bera icunc idou ongga okora rot yeyin mesa ongga ofogog rot iwa ojgomu. Ita mar ongga oufamofa skoita rua insa koma ojgomu. Ikeba yeyin mareibra gu rua, noba inohca mona efekesa jeskaseda isma mareibra sons jeska rua deika guru. Erek koma beda iwa isma eskeira noba iwa imeita idou erek Allah efen odou. Erek iwa ita mar insa koma nomnaga rot tenten, beda iwa imesma ifons ongga oufamofa eteb jeska Allah si. Beda iwa imejerek Allah, ongga ofoka aksa eteb, efen efeser. Jeska Ofa tein bera oncunc odou ongga oufamofa skoita rusnok ongga rudou ofogog noba Ofa ofij rusnok ongga runofij rusnok enjgineg guru.
42006036	Iwa icunc idou ongga eriagamaga skoita rusnok enjgineg morototuma erek yeyin ika Allah oncunc odou ongga eriagamaga skoita iwa fob."
42006037	Beda Yesus agot deika oida, "Erek iwa inocunc rusnok enjgineg erek oska guru, beda Allah onocunc iwa erek oska tein guru. Erek iwa inofra mar okum keingg rusnok enjgineg guru, beda Allah onofra mar okum keingg iwa tein guru. Erek iwa isuna rot rusnok enjgineg rerin mar ongga oska, beda Allah omosuna rot iwa yeyin mar ongga oska tein si.
42006038	Iwa ita mar ongga oufamofa gu rusnok rot idou ongga eskeira, beda Allah emeita mar ongga oufamofa gu iwa tein si. Ofa emeita oufamofa eteb ekirsa gu iwa fogora mar ongga iwa icosu rot bera emah gu iwa rot eteb tein si. Jeska Allah emeita mar gu iwa morototuma erek iwa ita mar gu rusnok enjgineg tein."
42006039	Beda Yesus efesij rot mar ongga orocunc rot erek kef tein oida, "Enadaij nou osnok egens ongga eiteij ofou okag rot osnok egens egema ongga eiteij ofou tein guru. Jeska gegeka tein gemesiri gij momfaga si.
42006040	Oforoka egens ofoka enaksa ekirsa jeska Guru efen ofoka guru. Tina oforoka egens ongga omfokor rot tenten fob bera emejerek efen Guru si.
42006041	Enadaij nou iwa icunc rot mar ofosis ongga ah gij ihujir riteij, tina inek mega osu eteb ongga angh gij isinsa iteij guru.
42006042	Jefeda iwa inagot gu yeyin ihujir oida, 'Bua bin jah sif noba didif dimeita mar ofosis jeska biteij si,' erek koma guru. Jeska iwa isinsa inek rot mega osu ongga angh gij iteij ros enesi. Ongga tenten bera, iwa ita mega osu jeska isinsa iteij sismeni fog fogora iwa imek rot iskusk. Beda iwa ita mar ofosis jeska ihujir riteij tein ojgomu."
42006043	Beda Yesus agot rot mar orocunc erek kef oida, "Mega egens ongga ot gij mebi ofogu rara bera efen efek erek ongkoska. Noba mega egens ongga ot gij mebi oska bera efen efek ongga oska ojgomu.
42006044	Rusnok rijginaga rot mega egens oisouska mega egens koma efen efek. Moworug enefek ara guru. Noba mega ongga er ebireira enefek anggur guru.
42006045	Erek koma tein, rusnok ongga rita mar ongga oufamofa bera rita mar insa koma oisouska rudou efesi ongga oufamofa. Noba rusnok ongga rita mar ongga ofogog bera rita mar insa koma oisouska rudou efesi ongga ofogog. Jeska mar ongga rusnok ragot rot bera en jeska meidu ongga angh gij rudou efesi ojgomu."
42006046	Beda Yesus agot deika oida, "Iwa ijeka Didif erek yeyin ika, tina teinefa fogora iwa ineita mar ongga Didif danggot rot gu iwa guri?
42006047	Didif dimefesij rot mar orocunc egens osok gij rusnok ongga rin skoita Didif noba rig duga fogora rincira rot mar ongga danggot insa koma.
42006048	Rua insa koma bera rirek osnok egens ongga emei mod. Sismeni ofa eji mebi onjoros orodosu mamu. Beda ofa ei efen mod egens esij mamu ongga ahais insa koma. Noba gij mona ongga mei ofot noba edi efen mod, beda efen mod koma eneineina jinaga guru. Tina mod koma ot rot ahais ojgomuja. Jeska mod egens koma onot esij mamu ongga ahais ojgomu fob.
42006049	Tina rusnok ongga ringg duga fob, tina rineita jeni duga insa koma guru, beda rua rirek osnok egens ongga emei mod tein. Tina ofa enei efen mod esij mamu guru. Noba gij mona ongga mei ofot noba edi efen mod koma, beda efen mod insa koma esiri ebeirens noba eseiseifa ojgomu."
42007001	Nou ongga Yesus efesij mar insa koma nomnaga gu rusnok fob, beda Ofa eja jah kota Kapernaum.
42007002	Ebirfaga tentara egens gij kota koma efen oforoka egens ongga omfij ongga maren eteb. Ofa odou okora eteb rot efen oforoka egens koma, tina ofa maren eteb noba doida nou anggos tein.
42007003	Gij mona ongga ebirfaga egens koma eg rot oida Yesus en jah kota koma fob, beda ofa obk efen mohujir ongga ebirfager Yahudi rineya skoita Ofa. Rua rimerejgei Ofa jeskaseda Ofa en noba eita eskeira gu oforoka egens insa koma ongga maren eteb.
42007004	Nou ongga rua rin skoita Yesus fob, beda rua rirejgei Ofa rot rudou ongkas oida, "Akeina, memef mois gu Bua jeskaseda Bua bin noba bufij osnok egens ongga obk memef skoita Bua ojgomu.
42007005	Ofa jeska rua ongga kota Roma, tina ofa odou okora eteb rot mimif ongga Yahudi, noba ofa ofij memef jeskaseda mei Mod egens nou mom meiteij gij tein fob."
42007006	Jefeda Yesus eja morototuma jera rua. Askesi Yesus esaga doida ebirfaga egens insa koma efen mod, beda ebirfaga egens koma obk efen mohujir rineya skoita Yesus jeskaseda ragot gu Ofa oida, "Akeina, enadaij nou Bua bin skoita dedin mod fogora bufonskos rot guru. Jeska bebin bufoka erek aksa ekirsa jeska didif ojgomu.
42007007	Noba erek koma tein, mojenid rot ongga din skoita Bua, jeska bufoka aksa ekirsa jeska didif. Tina erek Bua bagot rot ojgomu, beda didif dudou ororu rot tenten oida dedin oforoka egens koma emeita eskeira si.
42007008	Jeska didif tein dugif gu dedin ebirfaga oga. Noba dedin tentarer rugif gu dedin duga tein. Jeska erek didif dubk tentara egens oida, 'Bua bija,' beda ofa eja ojgomu. Noba erek didif dubk egema oida, 'Bua bin jah sif,' beda ofa en ojgomu. Noba erek didif dubk osnok egens ongga ofij didif rot oida, 'Bua butunggom mar kef,' beda ofa otunggom mar koma ojgomu."
42007009	Nou ongga Yesus engg rot mar ongga ebirfaga egens koma anggot fob, beda Ofa odou oubsaha eteb rot ofa. Beda Ofa ekikif noba agot gu rusnok ofoukou ongga ruroru Ofa oida, "Ebirfaga tentara egens koma efen odou ongga ororu Didif rot tentenmen ojgomu. Jefeda Didif dinek rusnok egema tein gij monuh Israel nomnaga ongga ruroru Didif morototuma erek ofa koma enesi."
42007010	Beda rusnok insa koma ongga rinja skoita Yesus bera ruksons jah ebirfaga egens koma efen mod. Nou ongga rua rinsaga jah suma beda rua rik, tina oforoka egens insa koma eskeira fob.
42007011	Erek dektek deika guru, beda Yesus eja jah kota Nain. Noba Ofa efen ruforoker jera rusnok riskemba tein ruroru Ofa jah suma.
42007012	Nou ongga Ofa ensaga doida montoj ongga omf joug kota egens koma, beda rusnok rurka osnok egens efaga jeska kota koma. Mar agos koma bera eja mesina efen efesa orna aki egens. Rusnok rufoukou jeska kota koma rurohrus ofa jah moksu.
42007013	Nou ongga Yesus ek eja mesina egens koma beda Ofa odou okora eteb rot ofa, fogora Ofa agot gu ofa, "Ojaga, binebisa guru."
42007014	Beda Ofa ojot desi mar agos koma noba agei mebera ongga mar agos enah esij. Beda rua ongga rurka mebera rot mar agos insa koma riker toumou. Beda Yesus agot oida, "Buforoka, bidebecki ojgomu!"
42007015	Beda oforoka egens koma efena ebah sons fogora ofa edebecki noba agot mar. Beda Yesus oroun ofa skoita efen mosu.
42007016	Rusnok ongga ringk mar insa koma rudou oubsaha eteb noba rua risitit mar gu Allah. Rua ragot oida, "Nabi ongga ofoka aksa eteb egens bera en skoita memef fob! Allah bera ombk Ofa jeskaseda ofij efen rusnok!"
42007017	Beda rusnok rifesij moguma rot mar ongga Yesus ontunggom rejrej monuh Yudea jera monuh enjgineg tein.
42007018	Erek koma beda Yohanes efen ruforoker rijagot gu ofa rot mar ongga Yesus ontunggom fob. Jefeda Yohanes ois gu efen goforoka gegeka.
42007019	Beda ofa obk goga skoita Tuhan Yesus jeskaseda gejeka gu Ofa erek kef oida, "Akeina, Bua bera Kristus koma ongga Allah omobk skoita efen rusnok Israel ei, era memef mogog moroju rot osnok egens enjgineg ei?"
42007020	Jefeda goforoka gegeka insa koma geja skoita Yesus noba gejeka gu Ofa oida, "Akeina, Yohanes ongga eita baptis gu rusnok, bera obk magef skoita Akeina jeskaseda majeka oida Bua bera Kristus ongga Allah omobk skoita efen rusnok Israel ei, era memef mogog moroju rot osnok egens enjgineg ei?"
42007021	Gij mona insa koma bera Yesus eita eskeira gu rusnok ofoukou fob ni, Ofa ekemeji efena ofogog jeska rusnok rudou efesi ni, Ofa eita eskeira gu rusnok riskemba ongga riteij ofou ni.
42007022	Jefeda Ofa oroun gu goga oida, "Goga goksons skoita Yohanes noba gagot gu ofa rot mar ongga goga gengg noba gengk fob. Jeska rusnok ongga riteij ofou bera rik mar fob ni, rusnok ongga rufumbohah bera rincira deika ni, rusnok ongga rufos efera okora eteb bera rita eskeira fob ni, rusnok ongga rusuw otuw bera rig mar fob ni, rusnok ongga ranggos bera rifena ebah sons ni, rusnok ongga rufojingki bera ringg rot Allah oga ongga oufamofa fob ni.
42007023	Allah emeita oufamofa eteb gu rusnok ongga rudou onokoja Didif rot mar ongga Didif duntunggom fob guru."
42007024	Nou ongga Yohanes efen goforoka insa koma geja fob, beda Yesus agot gu rusnok rufoukou jah suma osok gij Yohanes oida, "Sis fob, gij mona ongga Yohanes engker gij monuh ongga owowa ros, beda iwa ineja jah suma jeskaseda ik osnok egens ongga erek mosodum ofok ongga mof okirc ojgomu guru.
42007025	Noba iwa inek osnok egens ongga ergi meisoufa ongga ongkoska eteb jah suma guru. Rusnok ongga rirgi meisoufa erek koma bera riker gij raja efen mod ojgomu.
42007026	Tina iwa ik osnok egens erek meidu jah suma? Iwa ik osnok egens ongga erek nabi ojgomu. Erek koma tina ofa efen ofoka ongga ekirsa jeska nabi enjgineg.
42007027	Jeska sis eteb fob runggu gij Mar Efeyi Ebsi osok gij mar ongga Allah anggot gu Kristus osok gij Yohanes. Ofa agot oida, 'Didif dumobk dedin osnok egens eja okag rot Bua jeskaseda esejah rusnok rudou efesi nou mona ongga Bua bimen.'
42007028	Noba ongga tenten bera Yohanes efen ofoka ongga aksa ekirsa jeska rusnok nomnaga ongga ringker gu mebif fob. Erek koma tina rusnok ongga riker gu mebaga ongga runok ofoka gij jinaga guru, rua bera rerin rufoka ongga aksa ekirsa jeska Yohanes."
42007029	(Rusnok nomnaga jera rua ongga ruhoturu pajak tein ringg rot mar ongga Yesus anggot insa koma. Beda rua ragot moguma oida, "Mar ongga Ofa omftuftu rot Allah oga bera erek tenten ojgomu." Rua ranggot mar erek koma jeska sis fob Yohanes eita baptis gu rua tein.
42007030	Tina rua ongga ebic Farisi jera rua ongga Guru-Guru agama rukoja mar ongga Allah oga eris rot nou rua ojgomu. Rua rita rudou erek koma jeska rua rudobu joug rita baptis jeska Yohanes ojgomu.
42007031	Beda Yesus efesij mar deika oida, "Rusnok ongga ringker gij mona deisef bera erek ruforoker ongga rahaisomu gu moroju.
42007032	Rineya ruis gu rerin ruhujir oida, 'Memef mof medemer nou iwa jeskaseda iwa yuka, tina iwa inouka rot guri. Beda memef mof medemer jeskaseda idou oubsaha noba ebisa rot, tina iwa inebisa rot guri!' Mar egema tein ongga rua rutunggom bera eneita ruforoker koma rudou eskeira rot guru.
42007033	Koma erek rusnok ongga riker gij mona ebeibeyaif tein. Jeska gij mona ongga Yohanes en, beda ofa enej anggur efei guru, noba ofa enet maat gij mona juens tein guru. Tina rusnok rudou eneskeira rot ofa guru. Rua ragot oida efena ofogog egens oira gij odou efesi fob ojgomu.
42007034	Beda ebeibeyaif Didif, Rusnok Efesa, din fob. Noba Didif dij anggur efei noba dit maat orofosut mona tein, tina rusnok rudou eneskeira rot Didif guri. Rua ragot oida didif dit maat ofoukou noba dibirfaga erebibei rot anggur efei ojgomu. Noba rua ragot oida Didif dita mar ongga oska, jeska dedin edohujir rirek rusnok ongga ruhoturu pajak jera rusnok enjgineg tein ongga rua rusujohu rot bera erek oska.
42007035	Tina gij mona ongga rusnok rik rusnok rineya rerin rita mar ongga oufamofa ojgomu, beda koma omorocunc rot tenten oida Allah efen odou ongga ebriyi gij mar erek eteb ekirsa fob."
42007036	Osnok egens jeska ebic Farisi ongga ofoka Simon bera erejgei Yesus jeskaseda en noba get maat morototuma jera ofa.
42007037	Ojaga egens ongga efen mar ongga oska ofoukou eker gij kota koma. Nou ongga ofa engg rot oida Yesus en fob noba Ofa et maat gij mod ongga Simon efen, beda ofa eja jah suma. Noba ofa orka fanin egens ongga ebera rot miniyi ongga efen ensesa jah suma tein.
42007038	Beda ofa es okeibi gu mebi gu Yesus ejmeg noba ebisa. Beda ofa ot Yesus aki rot efen eitoh ongga embisa. Noba ofa era efen ebirfaga efeji ongga akseij fogora orosuna Yesus aki. Beda ofa onsa Yesus aki noba otkinaja efen miniyi insa koma esij Yesus aki.
42007039	Nou ongga Simon engk rot mar insa koma beda ofa osujohu gij odou efesi oida, "Yesus kef bera erek nabi guri, jeska Ofa enejginaga rot oida ojaga egens kef ongga ahtec efen aki bera erek rua ongga oska eteb ojgomu guru! Ojaga egens kef bera efen mar ongga oska ofoukou roso!"
42007040	Erek koma beda Yesus agot gu Simon oida, "Simon, Didif dudou os dagot rot mar egens gu bua." Beda Simon agot oida, "Akeina, meidu bera koma?"
42007041	Beda Yesus agot gu oida, "Osnok egens eita fifi gu gosnok gegeka. Noba gij mona kahma deika beda goga gomoh fifi koma sons gu ofa ojgomu. Osnok egens esma fifi ribu wuntin cinja, noba osnok egema eita fifi ribu setka cinja.
42007042	Gij mona egema deika beda goga gonoh fifi insa koma gu ofa sons guru, jeska gegan fifi eneya deika guru. Jefeda osnok egens ongga efen mar okowu insa koma osuna rot mar okowu koma jeska goga ojgomu. Jefeda idu jeska goga insa koma bera ongga emeita odou ongga eskeira eteb ekirsa noba ongga odou okora rot ofa erek ekirsa?"
42007043	Beda Simon oroun oida, "Didif dusujohu rot oida osnok egens ongga esma fifi ribu wuntin cinja bera odou eskeira noba odou okora rot ofa erek ekirsa." Beda Yesus agot oida, "Bua banggot rot tenten fob."
42007044	Beda Yesus eyajga ojaga egens koma noba agot gu Simon oida, "Bua bik ojaga egens kef. Didif din jah bebin mod, tina bua bineita mei eneya jeskaseda dut dedin daki guri. Tina ojaga egens kef bera era efen eitoh orot daki fob. Noba ofa era efen ebirfaga efeji ongga akseij fogora orot dedin daki tein.
42007045	Tina gij mona ongga Didif duira gij bebin mod, beda bua bunonsa dumnu erek buisu Didif tein guri. Tina nou ongga duira gij bebin mod onjoros ebeibeyaif tein bera ojaga egens kef onsa daki ojgomuja.
42007046	Bua bunotkinaja miniyi ongga efen ensesa eneya esij dibirfaga guri. Tina ojaga egens kef bera otkinaja miniyi ongga efen ensesa esij daki fob.
42007047	Jefeda ongga tenten bera, Didif dunsuna rot ofa efen mar ongga oska ofoukou jeska odou efesi fob. Jeska ofa oncunc rot oida ofa odou okora eteb rot Didif ojgomu. Tina rusnok ongga rusujohu oida rerin mar ongga oska erek ai oskiyai ojgomu, beda rerin rudou ongga okora rot Didif erek ai oskiyai ojgomu."
42007048	Beda Yesus agot gu ojaga egens koma oida, "Asoka, bebin mar ongga oska bera Didif dunsuna jeska budou efesi fob."
42007049	Beda rusnok enjgineg ongga rint maat morototuma jera Yesus rimejekema oida, "Ofa kef bera idu fogora Ofa osuna rot rusnok rerin mar ongga oska erek komo?"
42007050	Tina Yesus agot gu ojaga egens koma oida, "Jeska budou ororu Didif rot tenten fob, jefeda koma bera ongga oskotu bua jeska bebin mar ongga oska fob. Bua bija rot budou ongga eskeiramera ojgomuja."
42008001	Erek koma beda Yesus eja jah kota-kota ongga angh gij monuh insa koma jeskaseda efesij oga ongga oufamofa osok gij rot teinefa Allah ofoka ereij keingg rusnok. Noba Ofa efen ruforoker rufok setka kungkob erfeka
42008002	jera rujager rineya ongga Yesus ekemeji efena oska jeska, noba rineya ongga Ofa eita eskeira gu sis fob bera ricira morototuma jera Ofa. Ojaga egens bera Maria ongga rijeka Magdalena tein. Sis fob Yesus ekemeji efena ofogog cinja erfeka jeska efen odou efesi fob,
42008003	jera Yohana ongga Khuza efen mohona (Khuza bera osnok egens ongga ofij raja Herodes), jera Susana jera rujager enjgineg tein. Rujager insa koma rira rerin mareibra rurofij Yesus jera efen ruforoker.
42008004	Erek koma beda rusnok rufoukou rin skoita Yesus jeska monuh ofoukou. Gij mona ongga rusnok rufoukou insa koma rumohoturuma rejrej Yesus fob, beda Ofa efesij mar gu rua rot orocunc egens erek kef oida,
42008005	"Osnok egens eja jeskaseda era maat efej erebirma gij efen mekeni. Askesi ofa era maat efej insa koma enerebirma ros, beda eneya ongga ensiri gu moroju. Beda mem rin noba rit maat efej insa koma.
42008006	Beda eneya ongga ensiri jah mebi ongga mamu tuturu. Beda maat efej insa koma er ebeirens jeska mebi erek oskiyai orohoh mamu. Tina nou ongga mowa orogna beda edi maat efej insa koma jefeda efej nomnaga, jeska maat efej insa koma ener gij mebi ongga erek eteb guru.
42008007	Beda maat efej eneya tein ongga ensiri gij moworug ofogog. Noba moworug ofogog insa koma er morototuma jera maat efej insa koma, tina moworug eij keingg maat efej koma jefeda enefek guru.
42008008	Beda maat efej eneya tein ongga ensiri gij mebi ongga ofogu rara. Beda maat efej insa koma er erek ongkoska ojgomu noba enjefek erek ofoukou doska tein." Nou ongga Yesus emfesij mar ongga orocunc insa koma gu rua oisa fob, beda Ofa agot oida, "Idu ongga odou ongga ebriyi gij mar kef efen ofou rot iskusk, beda ofa oj osu nou noba eg rot iskusk ojgomu tein."
42008009	Erek koma beda Yesus efen ruforoker rijeka gu Ofa rot mar ongga orocunc insa koma efen ofou.
42008010	Beda Ofa agot gu rua oida, "Didif dimfesij gu iwa rot teinefa Allah ofoka ereij keingg rusnok. Ebeibeyaif iwa ijginaga rot mar insa koma fob. Tina Didif dira mar ongga orocunc fogora direfesij rot mar insa koma gu rusnok enjgineg ojgomu. Didif dutunggom erek koma jeska runggu gij Mar Efeyi Ebsi sis fob oida, 'Rusnok rimek mar, tina rudou enejginaga rot mar koma efen ofou jinaga guru. Rua rimeg mar, tina rudou enebriyi gij mar koma erek teinefa guru.' "
42008011	Beda Yesus efesij mar orocunc osok gij maat efej ongga osnok egens erebirma efen ofou.
42008012	Ofa agot oida, "Maat efej esiri bera erek Allah efen oga. Noba maat efej ongga ensiri gu moroju bera erek rusnok ongga ringg rot Allah oga. Tina Bilis en noba esma oga ongga oufamofa insa koma jeska rudou efesi jeskaseda rudou onororu Allah oga insa koma deika guru. Jefeda rua rinesma riteij ah ongga efeinah guru.
42008013	Maat efej ongga ensiri gij mebi ongga mamu tuturu bera erek rusnok ongga ringg rot Allah oga, noba rudou efaga ouka rot. Tina rua runororu oga insa koma rot ahais guru. Jefeda gij mona ongga mar okum ereneni rua, beda rudou esiri fogora runororu Allah oga deika guru.
42008014	Maat efej ongga ensiri gij moworug ofogog bera erek rusnok ongga ringg rot Allah oga fob. Tina rua rudou efeneinei rot mar ongga ongkoskamoka ongga rimeita gij rerin riteij ah insa kef ojgomuja, noba rua runororu Allah oga rot ahais guru.
42008015	Noba maat efej ongga ensiri gij mebi ongga ofogu rara bera erek rusnok ongga ringg rot Allah oga fob. Noba rua risah efen oga insa koma gij rudou efesi rot ahais ojgomuja. Rua bera erek rusnok ongga rita mar ongga oufamofa oisouska rudou ongga aharukamoka ojgomu. Noba jeska rua rug rijmeg gij Allah oga ojgomu, jefeda rua rerin efek ongga erek ofoukou doska tein."
42008016	Beda Yesus agot rot mar orocunc erek kef oida, "Giskini rusnok ongga ris mah gij lampu nou rerin mod efesi bera runocohun lampu ongga eisa insa koma guru. Noba rua tein rinaha lampu ongga eisa insa koma jah mebera obohoh tein guru. Ongga tenten bera rua raha lampu insa koma tomnomna jah skidameda gij mod efesi insa koma jeskaseda rusnok nomnaga ongga ruira gij mod egens koma bera rimek eisa insa koma.
42008017	Erek koma tein, mar nomnaga ongga angh jejema jeska rusnok ebeibeyaif bera rua rimejginaga rot gij mona kahma si.
42008018	Jefeda iwa isujohu rot koisoisa osok gij mar ongga iwa ingg insa kef ojgomu. Jeska rua ongga rudou ebriyi gij mar insa kef bera rimesma mar ongga erek ekirsa deika si. Noba rua ongga rudou enebriyi gij mar kef guru, beda mar oskiyai ongga rua rita fob bera emeseiseifa jeska rua tein si."
42008019	Yesus efen mosu jera mokoser rin skoita Ofa. Tina nou ongga rua rinsaga jah suma fob beda enadaij nou rua rik Ofa guru, jeska rusnok rufoukou riker rejrej Ofa.
42008020	Beda osnok egens agot gu Yesus oida, "Akeina, mosib jera obkoser runot jah mebah. Noba rua rudou os rik Bua."
42008021	Beda Yesus agot gu rusnok jah suma oida, "Rusnok ongga ringg rot Allah oga noba rincira rot efen oga insa koma, rua rirek dedin ameina jera edkoser bera insa koma."
42008022	Gij mona egens beda Yesus agot gu efen ruforoker oida, "Mimif mija jah meren enama." Jefeda rua rifef meg meifeni egens beda rija.
42008023	Nou ongga rua runjowa jah gu meren deis ros, beda Yesus ahca. Erek dektek deika guru, beda mof eteb edi meren rot rua. Mei oira gij rerin meg efesi noba rua rimeesa eteb oida meg omojuj gu mei rotir.
42008024	Beda Yesus efen ruforoker rijebs Ofa noba ragot oida, "Akeina, jeska meg omojuj gu mei rotimi!" Erek koma jefeda Yesus osowu noba agot joug mof jera mei mojumu ofog insa koma, beda mof eteb jera mei mojumu ofog koma aha toumou noba meren edeider sons.
42008025	Beda Yesus agot gu efen ruforoker oida, "Teinefa fogora iwa idou onororu Didif rot tenten guri?" Beda rua rudou oubsaha noba rimeesa, beda rua rijeka moguma oida, "Ofa kef bera erek idu? Jeska Ofa agot joug mof jera mei mojumu ofog noba mar koma ororu efen oga ojgomu!"
42008026	Yesus jera efen ruforoker rifef meg meifeni egens insa koma onjoros rinsaga gu monuh Gerasa ongga angh gu meren Galilea enama.
42008027	Nou ongga Yesus onsoka jah mog fob, beda osnok egens ongga efena ofogog oira gij odou efesi ek Yesus. Osnok egens koma en jeska kota jah suma. Ofa energi meisoufa guru, noba ofa eneker gij mod egema tein guru. Ofa eker gu mamu mansu efekesa ongga erek rusnok rerin moksu ojgomu.
42008028	Nou ongga ofa ek Yesus, beda ofa agerir mar noba eij esinsa gu mebi jah Yesus odou. Beda ofa ois rot oga eteb doska oida, "Yesus, bua bera Allah efesa ongga ofoka aksa eteb! Bua bineita mar ongga okum gu didif guru!" Beda Yesus obk efena ofogog jeskaseda eja jeska osnok egens koma.
42008029	Beda ofa ois gu Yesus rot odou ongga emeesa eteb oida, "Bua bineita efera okora gu didif guru!" Sis fob efena ofogog insa koma osokeij osnok egens koma fogora merei ok ofa. Jefeda rusnok rira rantai rirakid efen etma jera aki noba rut joug ofa rot ahais tein. Tina ofa oku rantai beda ebga ojgomu. Noba efena ofogog koma oroun ofa jah monuh ongga owowa ojgomu.
42008030	Beda Yesus ejeka ofa oida, "Bufoka idu?" Beda ofa oroun sons oida, "Didif dufoka Legiun." Ofa agot mar erek koma jeska efena ofogog riskemba bera oira gij osnok egens koma odou efesi fob.
42008031	Beda efena ofogog insa koma ois gu Yesus jeskaseda Ofa onobk ofa jah monuh ongga emeita ofogu okora eteb gij guru.
42008032	Gij mona insa koma tein mek ofoukou bera rit mebi gu memaga ofog oduma jah suma. Beda efena ofogog insa koma ois gu Yesus jeskaseda Yesus oitij rot oida efena ofogog insa koma nomnaga rujoira gij mek ofoukou insa koma rudou efesi. Beda Yesus oitij rot.
42008033	Jefeda efena ofogog insa koma nomnaga rurogna jeska osnok egens koma noba rujoira gij mek ofoukou rudou efesi. Jefeda mek ofoukou insa koma ruku noba rujosoka gij momfaga jah meren efei fogora nomnaga ragos.
42008034	Nou ongga rusnok ongga rut joug mek insa koma rik mar koma nomnaga fob, beda rua rufof jah kota jera rejrej monuh insa koma tein jeskaseda rifesij rot mar ongga rua ringk insa koma.
42008035	Beda rusnok rufoukou rija jah suma jeskaseda riajga rot mar ongga rusnok insa koma rimfesij rot. Rua rija skoita Yesus, beda rua rik osnok egens ongga Yesus ekemeji efena ofogog jeska odou efesi fob. Ofa eker desi Yesus aki. Ofa ergi meisoufa noba odou efesi eskeira fob. Jefeda rusnok insa koma rimeesa rot mar onswos koma.
42008036	Noba rua ongga ringk mar insa koma nomnaga rifesij deika rot teinefa Yesus ekemeji efena ofogog fogora osnok egens koma eskeira fob.
42008037	Jefeda rusnok ongga ringker gij monuh Gerasa insa koma ruis gu Yesus jeskaseda Ofa eja jeska rerin monuh, jeska rua rimeesa eteb rot Ofa. Jefeda Yesus eifef meg egens noba oksons jah meren enama.
42008038	Osnok egens insa koma ongga Yesus eita eskeira gu, ois gu Yesus jeskaseda ororu Ofa. Tina Yesus obk ofa jeskaseda eja ojgomu. Beda Yesus agot gu ofa oida,
42008039	"Bua buksons noba bifesij gu rusnok rot teinefa Allah omfij bua fob." Jefeda osnok egens koma eja rejrej kota nomnaga ongga angh gij monuh insa koma noba efesij gu rusnok rufoukou rot teinefa Yesus ofij ofa fob.
42008040	Gij mona ongga Yesus oksons jah meren enama fob, beda rusnok rufoukou ruroun Ofa rot rudou ongga erirei eteb, jeska rua rumom rudou nou mona ongga Ofa omoksons en jah suma.
42008041	Gij mona insa koma tein, osnok egens ongga ebirfaga mod ongga rusnok rum riteij gu Allah gij ongga ofoka Yairus bera enofoguma. Ofa ojougif gu Yesus noba erejgejgei gu Yesus jeskaseda Yesus eja jah ofa efen mod.
42008042	Jeska ofa efen efesa ojowu egens ojgomu ongga efen tahun setka kungkob erfeka ongga maren eteb noba konosa anggos. Askesi Yesus ecira jah Yairus efen mod beda rusnok riskemba rimeradgoduma rejrej Yesus.
42008043	Erek koma beda ojaga egens ongga mesta ebah ojgomuja gij tahun ofoukou fob tein bera ont gu rusnok riskemba rifekesa. Ofa ejek dokter rufoukou tina ofa eneita eskeira rot mar insa koma jinaga guru.
42008044	Ofa ojot doida Yesus ejmeg noba ahtec Yesus efen meisoufa tumu Yesus. Beda ainsa koma tein ofa esma eskeira fogora efen ogufu eneya deika guru.
42008045	Erek koma beda Yesus agot oida, "Idu bera ahtec Didif ainsa koma?" Beda rusnok rufoukou ragot oida, "Akeina, memef bera guru." Beda Petrus agot gu Yesus oida, "Akeina, jeska rusnok riskemba rut rejrej Bua noba rimeradgoduma skoita Bua ojgomu."
42008046	Tina Yesus agot oida, "Osnok egens bera ahtec Didif fob. Didif dijginaga rot koma jeska ainsa koma tein owesa efek bera orogna jeska Didif fob."
42008047	Ojaga egens koma ofos eciyi rot oida Yesus ejginaga rot ofa fob. Jefeda ofa en skoita Yesus noba es okeibi gu mebi jah Ofa odou rot odou ongga emeesa. Beda ofa efesij gu rusnok jah suma rot teinefa ofa ahtec Yesus tumu efen meisoufa fogora eita eskeira rot mar insa koma.
42008048	Beda Yesus agot gu ofa oida, "Edesa, jeska budou ororu Didif rot tenten fob, jefeda bua bita eskeira fob. Bua bija rot budou ongga eskeiramera ojgomu."
42008049	Askesi Yesus efesij mar insa koma ros, beda osnok egens en jeska Yairus efen mod noba agot gu Yairus oida, "Tuan, bebin ebesa ojaga agos fob, jefeda bua binerejgei mar gu Akeina Guru deika guru."
42008050	Nou ongga Yesus engg rot mar koma, beda Ofa agot gu Yairus oida, "Bua binemeesa guru. Bua budou ororu Didif rot tenten ojgomu beda bebin ebesa emeita eskeira si."
42008051	Nou ongga Yesus ensaga gu Yairus efen mod, beda Ofa eyahehir joug rusnok jah suma oida runoira gij mod efesi jera Ofa guru. Tina Ofa oroun Petrus, Yohanes, Yakobus, Yairus jera Yairus efen mohona ojgomu.
42008052	Rusnok nomnaga jah suma ribisa noba rudou oubsaha eteb rot ojowu egens koma ongga anggos fob. Tina Yesus agot oida, "Iwa inebisa guru. Jeska ojowu egens koma bera enagos guru. Ofa ahca ojgomu."
42008053	Nou ongga rusnok insa koma rig Yesus agot mar erek koma beda rua rutut rot ojgomu, jeska rua rijginaga rot oida ojowu egens koma anggos rot tenten fob.
42008054	Beda Yesus agei ojowu egens koma etma noba agot gu ofa oida, "Edesa, bua busowu ojgomu!"
42008055	Beda ainsa koma tein ojowu egens koma efena ebah sons. Beda ofa osowu noba edebecki. Beda Yesus obk rusnok jeskaseda rita maat gu ofa.
42008056	Noba Ofa efen meka jera mosu gofos graga eteb rot! Tina Yesus agot joug goga oida genefesij rot mar ongga goga gek insa koma gu rusnok enjgineg jinaga guru.
42009001	Yesus ohoturu efen rasul setka kungkob erfeka. Beda Ofa eita owesa efek gu rua jeskaseda rikemeji efena ofogog jeska rusnok rudou efesi jera rita eskeira gu rusnok ongga marenir tein.
42009002	Beda Ofa obk rua jeskaseda rijefesij rot teinefa Allah ofoka ereij keingg rusnok, noba jeskaseda rua rita eskeira gu rua ongga marenir tein.
42009003	Ofa agot gu rua deika oida, "Gij mona ongga iwa inja fob, beda inorka mar egema tein guru. Inorka mar erek moskur ni, mesina ni, maat ni, fifi ni, era meisoufa egema dokun tein guru.
42009004	Gij mona ongga iwa injesaga gu monuh egens, beda iwa iker gij mod egens ongga rusnok ruroun iwa gij rot sismeni ojgomu. Noba gij mona ongga iwa imfarur mar nou Allah gij monuh egens, beda iwa iker jah suma ojgomuja onjoros ifarur mar insa koma oisa fob fogora imeja.
42009005	Tina erek rusnok gij monuh egens runoroun iwa rot rudou ongga eskeira guru, beda nou ongga imeja jeska monuh koma, iwa yubsa ikoda rot mebi ofou ongga kota koma efen jeskaseda irocunc rot oida mar ongga okum emen skoita rua si."
42009006	Beda Yesus efen ruforoker rija jah kota-kota ongga angh gij monuh insa koma. Rua rifesij rot Allah oga ongga oufamofa, noba rua rita eskeira gu rusnok rufoukou ongga marenir tein.
42009007	Gij mona insa koma bera raja Herodes eg mar ofoukou jeska rusnok osok gij mar onswos ongga Yesus ontunggom fob. Jefeda ofa odou eineina gij, jeska rineya ranggot oida Yohanes Pembaptis bera endebecki jeska anggos fob.
42009008	Noba rineya ranggot oida nabi Elia jeska mona ongga ensis fob bera orogna keingg rusnok. Noba rineya ranggot oida nabi egens jeska mona ongga sis eteb fob bera efena ebah sons deika fob.
42009009	Tina raja Herodes agot oida, "Didif dubk rusnok jeskaseda ragob Yohanes, jefeda ofa agos fob. Tina osnok egens kef ongga rusnok ranggot oida ontunggom mar onswos ofoukou deika bera idu?" Beda ofa ereni jeskaseda ek Yesus.
42009010	Nou ongga Yesus efen ruforoker rufok setka kungkob erfeka ruksons fob, beda rua rifesij gu Yesus rot mar nomnaga ongga rua runtunggom fob. Beda Yesus oroun rua jah kota Betsaida.
42009011	Tina gij mona ongga rusnok ofoukou rig oida Yesus encira fob, beda rua tein ruroru ofa jah suma. Jefeda Ofa oroun rua tein rot odou ongga oufamofa. Beda Ofa efesij mar gu rua osok gij rot teinefa Allah ofoka ereij keingg rusnok. Noba Ofa eita eskeira gu rua ongga marenir tein.
42009012	Nou ongga mowa enjesiri gij, beda Yesus efen ruforoker rin skoita ofa. Beda rua ragot gu Ofa oida, "Akeina, monuh kef bera ah yes mes. Ongga oufa bera Akeina bubk rusnok kef jeskaseda ruhca maat noba rahca gij kota-kota ongga angh rejrej monuh insa kef ojgomu."
42009013	Tina Yesus oroun gu rua oida, "Iwa ita maat gu rua ojgomu." Beda rua ragot gu Ofa oida, "Memef mefmen roti ofog cinja orijka ojgomu. Jefeda memef mejengk maat eteb nou rusnok rufoukou kef erek teinefa?"
42009014	(Runa erek rufok ribu cinja runofogu jah suma.) Beda Yesus agot gu rua oida, "Yubk rusnok rufoukou insa koma jeskaseda riker gij ebic egens egens erek rufok setka cinja."
42009015	Beda ruforoker koma rita jeni erek Yesus anggot rot.
42009016	Erek koma beda Yesus eita roti ofog cinja jera mos orijka insa koma, beda Ofa eyajga gu mebaga, noba ois oufamofa gu Allah rot. Beda Ofa ekeba roti jera mos insa koma dougdoug, noba eita gu Ofa efen ruforoker jeskaseda rikeba maat insa koma gu rusnok ribu cinja koma.
42009017	Beda rusnok rufoukou insa koma rit maat onjoros ereya rua nomnaga fob. Beda Yesus efen ruforoker ruhoturu maat ofod koma ongga ok morungga eteb erek setka kungkob erfeka.
42009018	Gij mona juens bera Yesus jera efen ruforoker rijeker gu risinsa, noba Yesus om eiteij gu Allah gij odou efesi. Beda Ofa ejeka efen ruforoker oida, "Rusnok enjgineg ragot oida Didif bera erek idu?"
42009019	Beda efen ruforoker ruroun sons oida, "Rineya ragot oida Bua bera Yohanes ongga eita baptis gu rusnok. Noba rineya ragot oida Bua bera nabi Elia. Noba rineya ragot oida Bua bera nabi egens jeska mona ongga sis eteb fob ongga efena ebah sons."
42009020	Beda Yesus ejeka rua oida, "Tina iwa isinsa isujohu rot oida Didif bera erek idu?" Beda Petrus oroun oida, "Akeina, Bua bera Kristus egens koma ongga Allah omobk skoita efen rusnok Israel!"
42009021	Erek koma beda Yesus agot gu efen ruforoker oida, "Iwa inagot gu rusnok enjgineg egema tein rot oida Didif bera Kristus egens koma ongga emen erek koma jinaga guru."
42009022	Beda Yesus agot deika oida, "Didif, Rusnok Efesa, dimeita difera okora eteb beda ebirfager Yahudi jera imam-imam ebirfaga jera Guru-Guru agama tein bera rumokoja Didif. Beda rusnok rimagob Didif. Noba gij mona juomu deika beda Didif dimedebecki sons jeska dagos si."
42009023	Beda Yesus agot gu efen ruforoker oida, "Erek osnok egens odou os ororu Didif erek dedin oforoka egens, beda ofa onosujohu rot mar ongga ofa esinsa odou os rot ojgomu guru. Tina ofa esejah odou efesi rot mar ongga eita efera okora gu ofa erek osnok egens ongga ok mega salib fogora eita efera okora noba anggos tumu tein. Ofa eita mar erek koma beda omororu Didif.
42009024	Jeska idu ongga osujohu rot esinsa efen eiteij ah ojgomu noba onororu Didif guru, beda efen eiteij ah koma emeseiseifa si. Tina erek osnok egens efen eiteij ah bera eseiseifa jeska ofa ororu Didif, beda ofa koma emesma eiteij ah ongga ah aibin si.
42009025	Noba erek osnok egens ohoturu mar ofoukou nou efen eiteij ah kef, tina ofa enesma eiteij ah ongga efeinah guru, jeska ofa onororu Didif guru, beda mar ongga ofa onghoturu insa koma fob bera onofij ofa tein jinaga guru. Ofa eneita mar egema tein jeskaseda eita eiteij ah ongga efeinah insa koma guru.
42009026	Noba idu ongga mojen ofa rot mar ongga Didif, Rusnok Efesa duftuftu fob, beda Didif tein mojenid rot ofa tein gij mona ongga Didif duksons rot owesa efek jeska dedin Akeina morototuma jera malaikat-malaikat ongga ebsi komowa tein si.
42009027	Ongga tenten bera, rusnok rineya ongga riker jah sif rinagos guru onjoros rua rik Allah ofoka ereij keingg efen rusnok si."
42009028	Erek mona cinja orfomu deika beda Yesus oroun Petrus jera Yohanes jera Yakobus beda rija jah memaga ofos jeskaseda rum riteij jah suma.
42009029	Askesi Yesus om eiteij jah suma, beda Ofa efen osum eisa eteb erek mowa. Noba efen meisoufa eja erek ebsi komowa ongga eisa eteb tein.
42009030	Beda Musa jera Elia ongga ganggos sis fob,
42009031	gorogna rot gefesa eteb tein. Beda goga gefesij mar morototuma jera Yesus osok gij mona ongga Yesus emagos gij Yerusalem fogora emeja jah mebaga.
42009032	Ainsa koma tein Petrus jera efen mohujirga rah ahaingkongka fob. Nou ongga rua rusowu beda rua rik Yesus erek efesa eteb. Noba rua rik Musa jera Elia gonot jera Ofa tein.
42009033	Nou ongga goga genja jeska Yesus, beda Petrus agot gu Yesus oida, "Akeina, ongkoska eteb nou memef meker jah sif! Jefeda memef mei modwok orgomu. Egens nou Bua, egens nou Musa noba egens deika nou Elia." (Petrus agot mar erek koma jeska ofa odou enebriyi gij mar ongga ofa engk insa koma fob guru.)
42009034	Askesi Petrus anggot mar insa koma ros, beda mocgoj ofog eteb en noba ocohun rua, jefeda Petrus jera mohujirga rimeesa eteb rot.
42009035	Beda rua rig oga egens jeska mocgoj insa koma agot oida, "Kef bera dedin edesa ongga duncunc fob. Iwa ig rot mar ongga Ofa anggot ojgomu!"
42009036	Nou ongga koma oisa fob, beda rua rik Yesus esinsiyai onot jah suma. Beda rua riker toumou rot mar insa koma, noba rinefesij rot mar koma gu rusnok enjgineg tein guru.
42009037	Gij mona juens deika beda Yesus jera efen ruforoka rugomu rujuj jeska memaga ofos insa koma, beda rusnok rufoukou rin skoita.
42009038	Osnok egens ongga onot gu rusnok rufoukou insa koma rifekesa ois rot oga eteb oida, "Akeina Guru, Bucunc budou ongga okora rot didif fogora bijek dedin edesa egens, jeska ofa erek dedin edesa ongga egensmes ojgomu.
42009039	Noba gij mona ongga efena ofogog oira gij efen odou efesi, beda ofa agerir mar noba efaga oskukwok onjoros awesi efeireira. Efena ofogog koma oskotu ofa noba onorogna jeska ofa jinaga guru.
42009040	Didif duis gu bebin ruforoker jeskaseda rikemeji efena ofogog egens koma jeska ofa, beda rua rireni rot, tina efena ofogog koma onorogna jeska ofa odou efesi guri!"
42009041	Erek koma beda Yesus agot oida, "Iwa idou onororu Didif rot tenten enesei! Iwa idou erek oska ros ojgomu ei! Didif diker jera iwa noba duh dudou gu iwa nou mona egaho fogora imororu Didifi? Buroun oforokai egens koma gu Didif ojgomu."
42009042	Nou ongga rua ruroun oforokai egens koma skoita Yesus fob, beda efena ofogog edi ofa fogora ofora oskukwok. Tina Yesus ekemeji efena ofogog koma jeskaseda orogna jeska ofa, jefeda oforokai egens koma eskeira fob. Beda Yesus oroun ofa sons gu efen meka.
42009043	Rusnok ongga ringk rot mar insa koma nomnaga rudou oubsaha rot Allah efen owesa efek eteb. Askesi rusnok ongga ringg mar insa koma riker rot rudou ongga oubsaha ros, beda Yesus agot gu efen ruforoker oida,
42009044	"Iwa yuj yusu noba ig kef rot iskusk ojgomu fog: Rusnok rimaha Didif, Rusnok Efesa, gu rusnok enjgineg."
42009045	Tina rua rudou enebriyi gij rot mar ongga Yesus enagot insa koma efen ofou guru. Jeska mar koma efen ofou bera ah jejema jeska rua ros. Jefeda rudou enebriyi gij guru, noba rua rimeesa jefeda rinejeka gu Yesus rot mar insa koma efen ofou tein guru.
42009046	Yesus efen ruforoker ruga emekirsema osok gij idu jeska rua bera emesma ofoka ongga aksa ekirsa jeska rineya.
42009047	Yesus ejginaga rot mar ongga ruga emekirsema rot insa koma fob. Jefeda Ofa oroun oforokai egens jeskaseda ot desi Ofa.
42009048	Beda Ofa agot gu efen ruforoker oida, "Idu ongga oroun oforokai egens erek kef oisouska dedin dufoka, beda koma erek ofa oroun Didif tein fob. Noba idu ongga oroun Didif, beda koma erek ofa oroun Allah ongga ombk Didif tein fob. Jeska osnok egens gu iwa ifekesa ongga onohca efen ofoka aksa guru, ofa bera ongga emesma ofoka ongga aksa eteb ekirsa jeska rineya."
42009049	Erek koma beda Yohanes agot gu Yesus oida, "Akeina, memef mek osnok egens ekemeji efena ofogog jeska rusnok oisouska bebin bufoka, tina memef meyahehir joug ofa rot, jeska ofa onoira jera mimif guru."
42009050	Beda Yesus agot gu Yohanes oida, "Iwa ineyahehir joug ofa erek koma guru. Jeska idu ongga onok eretei rot iwa guru, beda ofa tein erek egens jera iwa ojgomu."
42009051	Doida mona ongga Yesus omosok jah mebaga, beda Ofa oga ojga rot oida Ofa emeja jah kota Yerusalem si.
42009052	Beda Ofa obk efen ruforoker rineya rukag Ofa odou. Rua rija jah kota egens gij monuh Samaria jeskaseda risejah mar nou Yesus jah suma.
42009053	Tina rusnok gij monuh insa koma rijginaga rot oida Yesus eris rerin monuh askesi Ofa ecira jah kota Yerusalem, jefeda runoroun Ofa guru.
42009054	Nou ongga Yesus efen goforoka Yakobus jera Yohanes geg rot mar insa koma fob, beda goga gagot gu Yesus oida, "Tuhan, bua budou os jeskaseda magef mois gu Allah fogora mah eisa ojuj jeska mebaga fogora et rua insa koma nomnaga ei?"
42009055	Tina Yesus ekikif skoita goga noba etaha joug goga rot mar ongga ganggot insa koma ojgomu.
42009056	Nou ongga koma oisa fob, beda rua ricira jah kota enjgineg deika.
42009057	Nou ongga Yesus jera efen ruforoker rincira deika, beda osnok egens agot gu Yesus oida, "Akeina, didif dumororu Bua gij monuh nomnaga ongga Bua bimeja gij ojgomuja."
42009058	Beda Yesus oroun gu ofa oida, "Mes merenrah rerin mansu ongga ringker gij enahuma. Noba mem rerin efefa ongga ringker gij enahuma. Tina Didif, ongga Rusnok Efesa, bera dedin monuh egema tein enah nou diker keingg dufons gij guru."
42009059	Beda Yesus agot gu osnok egens egema deika oida, "Bua buroru Didif ojgomu." Tina osnok egens koma agot oida, "Tuan, didif dudou os duksons jah dedin monuh beda disah dedin akeina gij moksu fog. Beda didif dumororu Bua si."
42009060	Beda Yesus agot gu ofa oida, "Rusnok ongga rukoja mar ongga Didif dumftuftu rot bera rimeseiseifa si. Jefeda adaij nou rua risah mar agos gij moksu ojgomu. Tina bua bera buroru Didif ojgomu."
42009061	Beda Osnok egens egema deika agot gu Yesus oida, "Tuhan, didif dudou os duroru Bua. Tina didif duksons jeskaseda duisu dedin rusnok sismeni fog."
42009062	Beda Yesus agot gu osnok egens koma oida, "Idu ongga odou os ororu Didif, tina ofa odou os oksons skoita mar ongga ofa ontunggom sis fob tein, beda enadaij nou ofa oira jera rusnok ongga Allah ofoka ereij keingg guru."
42010001	Gij mona egema deika beda Yesus ohoturu efen ruforoker rufok setka cinja erfeka deika. Beda Ofa obk rua rija gegeka gegeka rukag Ofa jah monuh ongga Ofa emeja gij.
42010002	Ofa agot gu rua oida, "Rusnok ongga rudou os rig rot Allah oga bera erek rufoukou, tina rusnok ongga ruftuftu rusnok enjgineg osok gij Allah efen oga insa koma bera erek ruskiyai. Jefeda iwa yum iteij gu Tuhan Allah jeskaseda Ofa esa rusnok eneya deika jeskaseda rifesij rot efen oga.
42010003	Iwa ija ojgomu. Erek domba-domba ongga eja skoita serigala, beda erek koma tein Didif dumobk iwa ongga idou eriaga skoita rusnok ongga rudou ofogog rifekesa.
42010004	Iwa inorka fifi ni, mesina ni, sepatu ni, egema tein guru. Iwa inot gu moroju fogora ifesij mar ebireira jera rusnok jah suma guru.
42010005	Gij mona ongga iwa yuira gij mod egens, beda iwa yuis gu rusnok ongga riker jah suma oida, 'Oufamofa ah gu iwa ojgomu.'
42010006	Noba erek rua ruroun iwa rot rudou ongga oufamofa, beda Allah omocunc rot efen oufamofa gu rua si. Tina erek rusnok rudou oska rot iwa ojgomu, beda Allah onocunc rot efen oufamofa gu rua guru.
42010007	Iwa ineja jeska mod egema jah mod egema tein guru, tina yah gu mod egens ojgomu. Noba maat ongga rua ricka, beda it ojgomu. Mojenen iwa rot mar koma guru, jeska adaij nou rusnok ongga rifarur nou Tuhan Allah oga jeskaseda risma maat insa koma erek rerin rufons ojgomu.
42010008	Gij mona ongga iwa ijesaga gu monuh egens, noba rusnok jah suma ruroun iwa rot rudou ongga oufamofa, beda iwa it maat ongga rincka gu iwa ojgomu.
42010009	Beda iwa ita eskeira gu rusnok ongga marenir tein. Noba yagot gu rua rot oida, 'Mona ongga Allah omofoka ereij keingg rusnok bera ensaga doida fob.'
42010010	Tina gij mona ongga iwa injesaga monuh egens, noba rusnok runoroun iwa guru, beda iwa ija jah moroju noba yagot oida,
42010011	'Memef moubsa mebi ofou jeska mokoda erek orocunc rot oida Allah omofra mar okum keingg iwa si. Jeska mona ongga Allah omofoka ereij keingg rusnok bera emen, tina iwa inoira jera Ofa efen rusnok insa koma jinaga guru.' "
42010012	Beda Yesus agot oida, "Gij mona ongga enja ejgwaga, beda Allah omofra mar okum keingg rusnok gij kota Sodom. Tina rusnok ongga rukoja mar ongga iwa yuftuftu rot Allah oga bera rimesma mar okum eteb ekirsa jeska Allah si."
42010013	Beda Yesus agot deika oida, "Mar okum eteb emah keingg iwa ongga ingker gij kota Korazim jera kota Betsaida si. Iwa idou ah keingg rot rusnok ongga ringker gij kota Tirus jera Sidon sis eteb fob. Rua bera erek rusnok ongga rufogog doska. Tina rusnok gij kota egeka koma rik mar onswos sis fob morototuma erek iwa ik Didif duntunggom gij mona ebeibeyaif tein, beda rua rimeesa joug rerin mar ongga oska si. Noba rua rimergi meisoufa ongga oska noba raha mongkoru esij ribirfaga efeji jeskaseda rurocunc rot rudou ongga okumkum rot rerin mar ongga oska si.
42010014	Tina iwa ongga kota Korazim jera Betsaida bera ineita mar erek koma jinaga guri. Jefeda gij mona ongga Allah ofra mar okum eteb keingg rusnok ongga rita mar ongga oska fob, beda Ofa omofra mar ongga okum eteb keingg iwa erek ekirsa jeska mar okum ongga emah keingg rua ongga kota Tirus jera Sidon si.
42010015	Noba iwa ongga kota Kapernaum, iwa yufra isinsa ifoka erek akseij gu mebaga. Tina Allah omoin keingg iwa degini jah mahmei meren ojgomu si."
42010016	Gij mona ongga rusnok rig mar jeska iwa, beda koma erek rua rig mar jeska Didif. Noba erek rusnok rukoja iwa, beda koma erek rua rukoja Didif tein. Noba erek rusnok rukoja Didif, beda koma erek rua rukoja Tuhan Allah ongga ombk Didif tein fob.
42010017	Yesus efen ruforoker rufok setka cinja erfeka ruksons rot rudou efaga ouka eteb. Beda rua ragot gu Yesus oida, "Tuhan, gij mona ongga memef mekemeji efena ofogog ongga oira gij rusnok rudou efesi fob, beda efena ofogog koma ougif gu mefmen moga ojgomu."
42010018	Beda Yesus oroun oida, "Didif dik Bilis esiri jeska mebaga erek moc efna.
42010019	Ongga tenten bera Didif dita owesa efek gu iwa jeskaseda irot keingg magosu jera mouma, noba jeskaseda yut rot ahais gij mona ongga Bilis ereneni iwa fogora ofa emesiri gu iwa ojgomu. Jefeda enadaij nou mar egema tein ecirej iwa jinaga guru.
42010020	Tina enadaij nou iwa idou efaga ouka jeska efena ofogog ougif gu iwa guru. Ongga tenten bera, ita idou ongga efaga ouka rot Tuhan Allah ojgomu, jeska Ofa eita eiteij ah ongga ah aibin gu iwa gu monuh mebaga."
42010021	Erek koma beda Yesus odou efaga ouka oisouska Efena Ebsi noba Ofa agot oida, "Akeina, Bua bera Tuhan ongga ofoka ereij keingg mebaga jera mebif. Didif duis oufamofa eteb gu Bua jeska Bua bindemi mar insa koma jeska rusnok ongga risitit risinsa rufoka oida rudou efesis eteb gij mar nomnaga. Noba Bua buncunc rot mar insa koma gu rusnok ongga rerin rudou efesi ongga erek ruforokai rerin rudou efesi ojgomu. Bua buntunggom erek koma ororu jeni Bua bisinsa budou os rot ojgomu.
42010022	Bua bita mar nomnaga gu Didif fob. Rusnok rineya rinejginaga rot Didif guru, tina Akeina bera ejginaga Didif rot tenten ojgomu fob. Erek koma tein rusnok rineya rinejginaga rot Bua guru. Tina Didif dijginaga Bua rot tenten fob. Noba rusnok ongga Didif duncunc fob bera rijginaga rot Bua tein fob."
42010023	Beda Yesus oksef noba agot gu efen ruforoker oida, "Oufamofa eteb nou iwa jera rusnok enjgineg tein ongga ingk mar insa kef fob.
42010024	Jeska sis eteb fob bera nabi-nabi jera raja-raja rudou os rik mar ongga iwa ingk gij mona ebeibeyaif fob, tina rinek guru. Noba rua rudou os rig mar ongga iwa ig gij mona ebeibeyaif tein, tina rua rineg guru."
42010025	Erek koma beda osnok egens ongga erek Guru agama en jeskaseda ereni Yesus rourou. Ofa agot oida, "Akeina Guru, didif dutunggom mar meidu jeskaseda dita eiteij ah ongga efeinah noba ongga ah aibino?"
42010026	Beda Yesus oroun gu ofa oida, "Runggu gij Mar Efeyi Ebsi rot mar insa koma erek meidu?"
42010027	Beda Guru egens koma oroun gu Yesus oida, "Rua runggu rot oida, 'Iwa idou okora rot yeyin Tuhan Allah rot idou efesi ongkasmos ni, gij mar nomnaga ongga isujohu rot ni, noba gij mar nomnaga ongga itunggom ni. Noba idou okora rot rusnok enjgineg erek idou okora rot isinsa tein.' "
42010028	Beda Yesus agot gu ofa oida, "Bua buroun mar rot tenten fob. Jefeda bua bita mar erek koma, beda bua bimeita eiteij ah ongga efeinah si."
42010029	Tina Guru agama egens koma odou os ofra esinsa ofoka erek Guru ongga odou ebriyi eteb gij mar ojgomu, jefeda ofa ejeka gu Yesus deika oida, "Rusnok enjgineg ongga didif dudou okora rot bera erek idu?"
42010030	Beda Yesus agot mar orocunc egens erek kef oida, "Osnok egens ongga Yahudi ecira jeska kota Yerusalem jah kota Yerikho. Beda ofa orodosu rusnok ongga rufogog gu moroju. Rua ruskotu ofa beda ragei efen mareibra jeska ofa, beda rubu ofa doska fogora rija jeska ofa. Osnok egens koma ahca rot ofogu okora eteb.
42010031	Erek koma beda imam Yahudi egens ongga ecira gu moroju insa koma ensaga jah suma noba ek osnok egens koma. Beda ofa oira jah moroju efembra jeska osnok egens koma beda eja ojgomu.
42010032	Erek koma tein osnok Yahudi egens ongga ebic Lewi oira jah suma noba ek osnok egens koma. Beda ofa tein erabj osnok egens koma noba eja ojgomu.
42010033	Tina osnok egens jeska monuh Samaria, erek ongga erek Yahudi guru, ensaga jah suma. Nou ongga ofa engk osnok egens insa koma, beda ofa odou okora eteb rot ofa.
42010034	Jefeda ofa ojot doida osnok egens koma beda ofa eita anggur efei oskiyai noba era miniyi oros efen ofogu okora. Beda ofa era meifeti orond osnok egens koma efen efera okora. Nou ongga koma oisa fob, beda ofa aha osnok egens koma esij efen keledai, noba orka ofa jah mod ebsi. Beda ofa ofij osnok egens koma jeskaseda eker keingg ofonskos fog gij mod insa koma.
42010035	Erek koma beda ofa oh fifi gu osnok egens ongga efen mod ebsi koma. Beda ofa agot oida, 'Bita mar gu ofa jeskaseda efen efera okora emeskeira. Noba gij mona ongga Didif duksons beda dumoh bua deika rot si.' "
42010036	Beda Yesus ejeka gu Guru egens insa koma oida, "Idu jeska rusnok rugomu insa koma ongga rik osnok egens koma ongga efen efera okora bera ocunc odou ongga okora rot ofa koma?"
42010037	Beda Guru agama koma oroun oida, "Osnok egens koma ongga ofij ofa bera ongga ocunc odou ongga okora rot ofa." Beda Yesus agot oida, "Tenten! Jefeda bua butunggom mar erek koma rot rusnok enjgineg tein ojgomu."
42010038	Yesus jera efen ruforoker ricira deika noba rijesaga gu monuh egens. Ojaga egens ongga eker jah suma ongga ofoka Marta bera oroun Yesus gij efen mod.
42010039	Marta efen mokora egens ongga ofoka Maria. Ofa eker desi Yesus jeskaseda eg mar ongga Yesus oftuftu rot.
42010040	Tina Marta oina mar ojgomuja. Beda ofa eja skoita Yesus noba agot gu Ofa oida, "Tuhan, dedin edkosa Maria onofij didif erek oskiyai tein guri. Jefeda Bua bubk ofa jeskaseda en noba ofij didif ojgomu."
42010041	Tina Yesus agot gu ofa oida, "Marta, bua budou okumkum rot mar ofoukou ojgomuja.
42010042	Tina mar egens bera ongga ofoufem ojgomu, noba Maria odou os rot mar insa koma. Jefeda rusnok egema tein rimeita mar egens koma jeska ofa jinaga guru."
42011001	Gij mona juens bera Yesus om eiteij gu Allah. Nou ongga Ofa om eiteij oisa fob, beda efen oforoka egens agot gu Ofa oida, "Tuhan, sis fob Yohanes omftuftu efen ruforoker rot teinefa rua rum riteij gu Allah. Jefeda Bua tein buftuftu memef rot mar insa koma."
42011002	Jefeda Yesus agot gu rua oida, "Gij mona ongga iwa yum iteij gu Allah, beda yagot mar erek kef oida, 'Mefmen meka ongga eker gu mebaga, memef modou os jeskaseda rusnok nomnaga rufra bebin bufoka ongga ebsi komowa erek aksa. Noba memef mois gu Bua jeskaseda bufoka ereij keingg bebin rusnok gu mebif.
42011003	Memef mois gu Bua jeskaseda Bua bita mar ongga memef mocosu rot gij orofosut mona tein.
42011004	Busuna rot mefmen mar ongga oska jeska modou efesi morototuma erek memef tein mosuna rot mar ongga oska ongga rusnok enjgineg runtunggom skoita memef fob. But joug memef jeska mar okum ongga ereneni memef.' "
42011005	Beda Yesus agot gu rua deika oida, "Erek osnok egens jeska iwa eja skoita efen mohuj egens gu motu deis. Beda Ofa agot gu efen mohuj koma oida, 'Edohuji, bita roti ofog orgomu gu didif ojgomu.
42011006	Jeska ainsa kef bera dedin edohuj egens ongga encira jeska monuh ongga ah yes, noba ofa eker jera didif. Tina dedin maat egema tein enah nou ofa guru.'
42011007	Beda mohuj ongga eker gij mod egens koma agot oida, 'Bua binejeka gu didif rot maat ebeibeyaif guru! Jeska duf joug montoj fob, noba didif jera dedin edeser mahca fob. Jefeda didif dunofij bua ainsa kef enesi.' "
42011008	Beda Yesus agot deika oida, "Osnok egens ongga ahca koma onokoja efen mohuj egens koma ojgomuja guru. Jeska osnok egens ongga ohca roti insa koma mojenen ofa guru. Tina ofa omois gu efen mohuj egens insa koma nou roti ojgomuja onjoros ofa edebecki fogora eita roti gu ofa ojgomu.
42011009	Jefeda erek iwa irejgei mar jeska Allah, beda ofa emeita mar insa koma gu iwa si. Noba erek iwa yuhca rot mar, beda iwa imek mar insa koma si. Noba erek iwa ingkik montoj, beda montoj omohoda jeska iwa si.
42011010	Jeska osnok egens ongga erejgei nou mar bera emesma mar koma si. Noba osnok egens ongga ohca nou mar, beda ofa emek mar koma si. Noba osnok egens ongga engkik montoj, beda montoj omohoda jeska ofa si."
42011011	Beda Yesus agot deika oida, "Erek osnok egens erejgei efen meka nou mos, beda meka koma eneita magosu gu ofa ojgomu guru.
42011012	Noba erek ofa erejgei meka rot mem ofou, beda meka eneita majangkada gu ofa ojgomu guru.
42011013	Jefeda erek iwa ongga irek rusnok mebif ojgomu ita mar ongga ongkoska gu yeyin iser, beda Allah emeita mar ongga oufamofa rot ekirsa si! Jeska Ofa emeita Efena Ebsi gu rusnok nomnaga ongga rirejgei gu Ofa rot si."
42011014	Gij mona juens Yesus ekemeji efena ofogog jeska osnok egens ongga enagot mar guru. Nou ongga efena ofogog koma orogna jeska osnok egens koma odou efesi, beda osnok egens koma agot mar deika sons. Rusnok rufoukou ongga ringk mar insa koma rudou oubsaha eteb rot.
42011015	Tina rusnok rineya ragot oida, "Ofa eita owesa efek jeska Beelzebul, ongga efena ofogog nomnaga rerin ebirfaga, fogora ekemeji efena ofogog jeska rusnok rudou efesi ojgomu."
42011016	Rusnok rineya rudou os rireni Yesus rourou tein, jefeda rua ruis gu Ofa jeskaseda Ofa otunggom mar onswos egema deika ongga orocunc rot oida Ofa en jeska Allah rot tenten ojgomu.
42011017	Tina Yesus ejginaga rot mar ongga rua rusujohu rot gij rudou efesi ojgomu. Jefeda Ofa agot gu rua oida, "Erek rusnok ongga ringker gij monuh egens risinsa rimagobuma, beda gij mona kahma ebic egens insa koma rimekebema fogora orowora rot rua tein.
42011018	Erek koma tein rot rua ongga Bilis ofoka ereij keingg fob. Erek rua rimagobuma, beda rua tein rimekebema fogora runot rot ahais deika guru.
42011019	Iwa yagot oida Didif dikemeji efena ofogog jeska rusnok rudou efesi oisouska owesa efek ongga Didif disma jeska Beelzebul. Tina gij mona ongga iwa yeyin ruforoker rikemeji efena ofogog jeska rusnok rudou efesi, beda rua rinesma owesa efek jeska Beelzebul rot guru. Jefeda koma orocunc rot oida mar ongga iwa yanggot rot Didif bera enerek tenten guru.
42011020	Tina Didif dikemeji efena ofogog jeska rusnok rudou efesi oisouska owesa efek jeska Allah ojgomu. Noba koma erek orocunc gu iwa oida ebeibeyaif bera Allah ofoka ereij keingg efen rusnok.
42011021	Gij mona ongga osnok egens ongga ofora efek era efen mocongg orot joug gij ofa efen mod, beda efen mareibra eneseiseifa guru.
42011022	Tina gij mona ongga osnok egens ongga ofora efek ekirsa enjagob osnok egens koma, beda ofa eita osnok koma efen mocongg beda orka efen mareibra nomnaga jeska ofa. Beda ofa ekeba mareibra insa koma gu rusnok rineya.
42011023	Osnok egens ongga onot jera Didif guru, beda ofa bera ongga eretei rot Didif ojgomu. Noba osnok egens ongga onofij Didif jeskaseda ohoturu rusnok guru, beda ofa bera otunggom rusnok fogora rimekebema rot ojgomu."
42011024	Gij mona ongga efena ofogog orogna jeska osnok egens odou efesi fob, beda efena ofogog koma ecira gij monuh ongga owowa jeskaseda ohca osnok egens fogora eker keingg ofonskos gij efen odou efesi. Tina erek efena ofogog enek osnok egens egema tein ongga adaij guru, beda efena ofogog koma osujohu rot oida omoksons skoita osnok egens ongga engker gij sis fob deika.
42011025	Beda efena ofogog koma ek rot oida osnok egens koma efen odou efesi bera erek eskeira eteb deika fob.
42011026	Jefeda efena ofogog koma eja noba oroun efena ofogog cinja erfeka deika ongga erek ofogog ekirsa jeska ofa esinsa. Beda efena ofogog koma nomnaga rijeker morototuma gij osnok egens insa koma odou efesi. Jefeda ebeibeyaif osnok egens insa koma emefera okora ekirsa jeska mona ongga efena ofogog egens eker gij odou efesi sis fob."
42011027	Askesi Yesus enagot mar insa koma ros, beda ojaga egens ongga ont gu rusnok ofoukou rifekesa ois gu Yesus oida, "Oufamofa eteb rot bebin mosib ongga engker rot bua noba ongga ongh mengk gu Bua!"
42011028	Beda Yesus oroun gu ofa oida, "Oufamofa eteb rot rusnok ongga ringg Allah oga noba ricira rot mar koma tein!"
42011029	Askesi rusnok rufoukou rinen skoita Yesus deika, beda Ofa agot oida, "Rusnok ongga rifena ebah gij mona ebeibeyaif bera rufogog ekirsa doska. Rua ruis gu Didif jeskaseda dutunggom mar onswos egema deika ongga orocunc rot oida Didif disma owesa efek jeska Allah fob. Tina rua rimek mar onswos egens deika ojgomu. Mar onswos egens koma bera morototuma erek mar onswos ongga rusnok ringk jeska nabi Yunus sis fob.
42011030	Mar onswos jeska Yunus koma bera erek orocunc nou rusnok gij kota Niniwe sis fob. Beda erek koma tein rusnok rimek mar onswos egens jeska Didif, Rusnok Efesa, ongga emerek mar ongga orocunc rot rusnok ongga rifena ebah gij mona ebeibeyaif ojgomu.
42011031	Sis eteb fob ojaga egens ongga ofoka ereij keingg monuh eteb eja skoita Salomo jeskaseda eg mar ongga ofa oftuftu rot odou ongga efesis eteb. Tina ebeibeyaif osnok egens ongga ofoka eteb ekirsa jeska Salomo bera enofoguma. Tina rusnok ongga rifena ebah ebeibeyaif bera runororu efen oga guri. Jefeda gij mona ongga enja ejgwaga, beda ojaga egens koma emedebecki jera rusnok ongga rifena ebah gij mona ebeibeyaif. Beda ofa omocunc rua erek oska.
42011032	Noba gij mona ongga enja ejgwaga fob, beda rusnok Niniwe ongga ranggos sis fob bera rimedebecki jera rusnok ongga rifena ebah gij mona ebeibeyaif tein. Beda rua rumocunc rusnok ongga rifena ebah ebeibeyaif erek oska. Jeska sis fob Yunus ejefesij mar jeska Allah gu rusnok gij kota Niniwe, beda rua rimeesa joug rerin mar ongga oska. Tina ebeibeyaif osnok egens ongga ofoka aksa ekirsa jeska Yunus bera enofoguma, tina rusnok ongga rifena ebah ebeibeyaif bera runororu efen oga guri."
42011033	Beda Yesus agot deika oida, "Giskini bera rusnok rines mah gij lampu egens fogora ridemi lampu ongga eisa koma guru. Noba rua runocohun lampu ongga eisa koma tein guru. Tina rua rimaha lampu egens koma jah mebera jeskaseda rusnok ongga rumoira gij mod insa koma rimek eisa koma.
42011034	Rusnok riteij bera erek lampu ongga eisa nou rerin rudou efesi. Erek yeyin iteij ik mar rot koisoisa beda idou ebriyi gij mar rot koisoisa tein. Tina erek yeyin iteij inek mar rot koisoisa guru, beda idou enebriyi gij mar tein guru. Beda iwa iker gij motkobah ros.
42011035	Iwa isujohu rot koisoisa oida mar ongga enah gu idou efesi bera erek eisa ojgomu, noba enerek motkobah guru.
42011036	Jefeda erek yeyin idou efesi ongga efen eisa ojgomu, noba motkobah eneya enah gij guru, beda yeyin iteij ah bera erek eisa nou rusnok nomnaga morototuma erek lampu egens ongga eisa nou rusnok nomnaga si."
42011037	Nou ongga Yesus emfesij rot mar insa koma oisa fob, beda osnok egens jeska ebic Farisi erejgei Ofa jeskaseda en noba get maat morototuma. Jefeda Yesus eja gu efen mod fogora eker gu meja jeskaseda get mar morototuma.
42011038	Tina Farisi egens koma odou ofos graga rot Yesus jeska ofa et maat, tina Ofa onot efen etma jeni rerin agama erebent rot sismeni fog guri.
42011039	Erek koma beda Yesus agot gu ofa oida, "Iwa ongga ebic Farisi bera yut mok osku jera bokor efei jah ejmeg ojgomu, tina inosujohu rot mar ongga angh gij mok osku efesi guri! Koma erek iwa isinsa ongga idou efesi ebera rot mar ongga oska ofoukou, noba idou esma keingg mareibra ofoukou, noba isujohu rot mar ongga ofogog ojgomuja.
42011040	Iwa idou bera osumsumu eteb! Erek iwa inejginaga rot oida Allah bera ongga ontunggom mar koma efen ejmeg jera mar koma efen efesi tein guri?
42011041	Tina erek iwa ikeba mar ongga angh esij bokor efesi gu rusnok ongga rufojingki, beda koma omorocunc rot oida yeyin idou efesi bera erek eskeira tein si.
42011042	Mar okum eteb emah keingg iwa ongga ebic Farisi! Iwa iroru jeni mar ongga agama erebent anggot rot fogora iwa ikeba yeyin maat efed oknama gu Allah fob ojgomu. Erek koma tina iwa inoga ojga rot mar erek tenten nou rusnok enjgineg rerin mar oga guru. Ongga oufamofa bera, iwa yuftuftu rusnok rot teinefa Allah odou okora rot rua, noba inesitit isinsa ifoka rot maat efed insa koma ongga iwa ikeba gu Allah guru.
42011043	Mar okum eteb emah keingg iwa ongga Farisi! Jeska iwa idou os iker gij kursi eteb ongga angh jah rusnok nomnaga rudou gij mod ongga rusnok rum riteij gu Allah gij. Noba iwa idou os jeskaseda rusnok rugif gu iwa gij mona ongga rua rik iwa gu pasar ojgomu.
42011044	Mar okum eteb emah keingg iwa ongga Farisi! Jeska erek rusnok rudog ongga rufoka enah tumu guru, jefeda rusnok rinejginaga rot oida moksu egens enah jah suma guru. Erek koma tein rot iwa, jeska rusnok rinek rot yeyin mar ongga oska guru, jefeda rua rusujohu rot oida yeyin mar ongga oska enah gu iwa guru."
42011045	Beda osnok egens ongga odou ebriyi eteb gij hukum Musa agot gu Yesus oida, "Akeina Guru, mar ongga Bua banggot insa koma bera erek buga oruh rot memefo!"
42011046	Beda Yesus oroun oida, "Mar okum eteb emah keingg iwa ongga Guru-Guru agama tein si! Jeska iwa yuftuftu rusnok rot mar okum ofoukou jeskaseda rua rincira gij ojgomu. Tina iwa inofij rua jeskaseda rincira rot mar okum insa koma erek oskiyai tein jinaga guri!
42011047	Okum eteb emah keingg iwa si! Iwa itunggom Allah efen nabi-nabi rudog erek ongkoskamoka ojgomu. Tina yeyin iker bera ongga ranggob nabi-nabi insa koma sis fobo!
42011048	Jefeda koma erek iwa yuitij rot mar ongga oska ongga yeyin iker runtunggom skoita nabi-nabi insa koma sis fob ojgomu. Jeska rua bera ragob nabi-nabi koma, noba iwa bera ongga itunggom nabi-nabi rudog nou rua ojgomu.
42011049	Sis eteb fob Allah agot oida, 'Didif dumobk dedin nabi-nabi jera rasul-rasul skoita rua. Beda rua rimagob rineya noba rimeita mar okum gu rineya tein. '
42011050	Jefeda rusnok ongga rifena ebah gij mona ebeibeyaif bera rimesma mar okum eteb jeska Allah rot nabi-nabi nomnaga ongga rusnok ranggob onjoros deisef tein si.
42011051	Gij mona ongga dojunmeni bera rusnok ranggob Habel. Noba gij mona kahma deika beda rua ranggob Zakharia tein gij mona ongga ofa ot deismos gu mebera jera Mod Allah tein. Jefeda iwa ijginaga rot tenten ojgomu rot oida, rusnok ongga rifena ebah gij mona ebeibeyaif bera rimesma mar okum eteb jeska Allah rot nabi-nabi insa koma nomnaga ongga rusnok ranggob fob si!
42011052	Mar okum eteb emah keingg iwa ongga Guru-Guru agama! Jeska iwa ijginaga rot Allah oga efen ofou fob. Tina iwa isinsa inororu efen oga insa koma rot tenten guri! Noba iwa iragou joug moroju jeskaseda rusnok enjgineg rudou enebriyi gij efen oga tein guru."
42011053	Nou ongga Yesus enja jeska rua ongga Farisi jera Guru-Guru agama insa koma, beda rua rutkonu oska eteb rot Ofa. Jefeda rua ruga erahah rot mar ofoukou skoita Ofa noba rijeka joug Ofa rot mar ofoukou deika ojgomu.
42011054	Jeska erek Ofa agot mar ongga ekirsa rot rerin hukum agama beda rimagei Ofa rot ojgomu.
42012001	Rusnok rufoukou doska rimeradgoduma jeskaseda riajga Yesus. Beda Yesus agot gu efen ruforoker oida, "Iwa yut joug idou rot rua ongga Farisi, jeska rua rineita mar jeni ongga rua risinsa ruftuftu rot gu rua enjgineg tein jinaga guru. Koma bera erek roti efed ongga orok mokcin roti nomnaga.
42012002	Jeska mar ongga oska ongga rusnok ridemdemi ebeibeyaif bera emah rot tomnomna gu rusnok nomnaga gij mona kahma si.
42012003	Noba mar ongga iwa yanggot erek wuswus nou motu bera rusnok nomnaga rimeg rot gij mona ongga efeinah deika si. Noba mar ongga iwa yanggot ohuhunu gu rusnok gij rusu efesi bera rimagot rot tomnomna gu rusnok nomnaga gij mona kahma si."
42012004	Beda Yesus agot deika oida, "Iwa inemeesa rot rusnok ongga rerin owesa efek jeskaseda ragob iwa guru. Jeska enadaij nou rua rutunggom mar ongga ekirsa jeska koma gu iwa deika guru.
42012005	Tina ongga tenten bera, iwa imeesa rot Allah ojgomu. Jeska gij mona ongga rusnok ranggos fob, beda Ofa efen owesa efek adaij jeskaseda eij rerin rifena gij mahmei meren ojgomuja. Jefeda iwa imeesa rot Allah ojgomu.
42012006	Rusnok ruhu mem cucurwahi efaga cinja fogora rirengk rot fifi ongga oskiyai. Erek koma, tina Allah ejginaga rot mem ofokai insa koma nomnaga erek jeni fob.
42012007	Noba Ofa tein ejginaga rot yeyin ibir efeji nomnaga ongga angh tumu iwa. Jefeda iwa inemeesa guru, jeska ahah Allah eiteij bera iwa erek ofoufem ekirsa jeska mem cucurwahi insa koma ojgomu!"
42012008	Beda Yesus agot deika oida, "Erek osnok egens agot jah rusnok rudou oida ofa bera erek dedin osnok egens, beda Didif, Rusnok Efesa tein, dimagot jah Allah efen malaikat-malaikat rufoukou rudou rot oida ofa bera erek dedin osnok egens si.
42012009	Tina, erek osnok egens orot keingging gu rusnok rudou rot oida ofa enerek dedin osnok egens guru, beda Didif tein dumorot keingging gu Allah efen malaikat-malaikat rudou rot oida ofa enerek dedin osnok egens jinaga guru.
42012010	Noba erek rusnok ragot mar ongga oska rot Didif, Rusnok Efesa, beda adaij nou Allah osuna rot rerin mar ongga oska koma jeska rudou efesi ojgomu. Tina erek rusnok ragot mar ongga oska rot Efena Ebsi Allah, beda Allah onosuna rot rerin mar ongga egens insa koma jeska rudou efesi jinaga guru.
42012011	Noba gij mona ongga rusnok rikris iwa skoita ebirfaga monuh, era skoita ebirfaga mod ongga rusnok rum riteij gu Allah gij, era skoita ebirfager enjgineg tein jeska iwa iroru Didif fob, beda iwa inejeka idou efesi rot mar ongga iwa imagot rot isinsa gu rua guru.
42012012	Jeska gij mona insa koma bera Efena Ebsi omoftuftu iwa gij idou efesi rot mar ongga imagot gu rua si."
42012013	Osnok egens ongga ot gu rusnok insa koma rifekesa ois gu Yesus oida, "Akeina Guru, bubk dedin edkora jeskaseda ofa ekeba mareibra ongga maka anggos jeska egema gu didif ojgomu foga."
42012014	Beda Yesus oroun gu ofa oida, "Edohuj, rusnok egema tein bera runocunc Didif jeskaseda dut deismos gu gefekesa rot gegan mareibra koma guru."
42012015	Beda Yesus agot gu rusnok rufoukou jah suma oida, "Iwa yut joug idou efesi jeskaseda idou enesma keingg mareibra ofoukou guru. Jeska osnok egens enesma eiteij ah ongga oufamofa oisouska efen mareibra ofoukou ongga ofa ohoturu fob guru."
42012016	Beda Yesus efesij rot mar ongga orocunc erek kef oida, "Orna mei ahtah egens efen mekeni egens ongga eteb doska noba ofa esma maat efek ofoukou jeska mekeni egens koma.
42012017	Beda ofa osujohu gij odou efesi rot oida, 'Maat ofoukou dedin kef bera dimesah sinefo?'
42012018	Ofa osujohu rot mar insa koma fogora oga eris rot mar erek kef oida, 'Didif dumohoda dedin mod egens ongga dinsah dedin maat gij fob ojgomu. Beda didif dimei mod egens ongga eteb ekirsa fogora disah dedin maat jera mareibra ofoukou gij ojgomu.'
42012019	Beda ofa osujohu gij efen odou efesi deika oida, 'Ebeibeyaif dedin maat jera mareibra ongga erek adaij nou fogora diker rot ongkoskamoka gij tahun ofoukou deika si.'
42012020	Tina Allah agot gu ofa oida, 'Bua budou osumsumu eteb rot ros! Jeska gij motu insa kef bera bua bimagos ojgomu. Jefeda mar ofoukou ongga bua buhoturu nou bisinsa fob bera emah gu rusnok enjgineg ojgomu.'
42012021	Jefeda rusnok nomnaga ongga ruhoturu mar ofoukou nou risinsiyai ojgomu bera rimek mar erek osnok egens koma ojgomu si. Jeska ahah Allah eiteij bera rerin mar ofoukou insa koma onofij rua jinaga guru."
42012022	Beda Yesus agot deika oida, "Erek koma jefeda, Didif dudou os dagot gu iwa oida enadaij nou iwa ijekjeka idou efesi rot maat ongga imet era mei ongga imej jeskaseda ifena ebah ojgomuja guru. Noba iwa inejekjeka idou efesi rot meisoufa ongga imergi tein guru.
42012023	Jeska mar enjgineg gij yeyin iteij ah kef bera ofoufem ekirsa jeska maat ongga imet. Noba mar enjgineg nou yeyin ifaga bera ofoufem ekirsa jeska meisoufa ongga imergi tein.
42012024	Iwa isujohu rot mem ongga ofu gu mebaga esda. Mem insa koma rinerefa maat gij mekeni guru. Noba mem runohoturu maat gij rerin mod tein guru. Tina yeyin Ika ongga eker gu mebaga bera ot joug rua ojgomuja. Jefeda mem koma rit maat orofosut mona. Noba ahah Allah eiteij bera iwa erek ofoufem ekirsa jeska mem insa koma ojgomu.
42012025	Noba erek iwa ijekjeka idou efesi rot mar insa koma ojgomuja, beda koma onofij iwa jeskaseda ifena ebah rot mona ongga ekirsa jinaga guru.
42012026	Enadaij nou iwa itunggom mar erek insa koma jinaga guru. Jefeda iwa inejekjeka idou efesi rot mar egema tein guru.
42012027	Iwa isujohu rot marfok ongga ah gu mektah. Marfok insa koma enefarur gij mar guru. Noba marfok koma eneb meisoufa nou esinsa guru. Raja Salomo bera efen mareibra ofoukou doska. Noba ofa efen meisoufa ongga erek ongkoska eteb tein. Tina marfok insa koma bera erek ongkoska eteb ekirsa jeska raja Salomo efen meisoufa insa koma ojgomu.
42012028	Allah bera ongga ot joug mosodum ongga ah gu mektah tein. Noba mosodum insa koma bera ah gij mona ongga estir ojgomu. Beda ris mah gij mosodum koma fogora eribseb noba eseiseifa ojgomu. Jefeda Ofa omot joug iwa erek ahais ekirsa ojgomu. Tina iwa idou onororu mar insa koma rot tenten enesi.
42012029	Jefeda iwa inejekjeka idou efesi rot mar ongga imet era mar ongga iwa imej guru. Iwa idou enefeneinei rot mar egema tein guru.
42012030	Jeska rusnok ongga runororu Allah guru bera ruhca mar erek koma ojgomuja. Tina yeyin ika Allah bera ejginaga rot oida iwa icosu rot mar insa koma fob ojgomu.
42012031	Jefeda ongga oufamofa eteb bera, iwa iroru mar ongga Allah odou os rot ojgomu, beda Ofa emeita mar insa koma nomnaga gu iwa si."
42012032	Erek koma beda Yesus agot deika oida, "Iwa bera irek domba-domba ongga Allah ot joug. Jefeda iwa inemeesa rot mar egema tein guru. Jeska oisouska efen odou ongga eskeiramera rot iwa bera Ofa odou os eita eiteij ah ongga efeinah gu iwa gu mebaga.
42012033	Jefeda iwa yuhu yeyin mareibra ojgomu. Noba fifi ongga imesma jeska mar insa koma bera ikeba gu rusnok ongga rufojingki tein. Beda iwa imesah mareibra ofoukou gu mebaga. Jah suma bera mareibra ah aibin rot ojgomuja. Jeska mareibra ongga angh gu mebif bera rusnok rukoreka ojgomu noba magjir tein et fogora eseiseifa.
42012034	Jeska rusnok ongga ruhoturu mareibra ofoukou gu mebif bera rusujohu rot mar ongga mebif efen ojgomuja. Tina rusnok ongga ruhoturu mareibra gu mebaga, beda rua rusujohu rot mar ongga mebaga efen ojgomuja."
42012035	Beda Yesus agot deika oida, "Iwa yut joug rot iskusk jeskaseda iwa insejah nou yufij yeyin ebirfaga gij mona ongga ofa ensaga keingg iwa fob. Iwa isejah yeyin meisoufa ongga imergi, noba ris mah gij yeyin lampu jeskaseda eisa ojgomuja.
42012036	Koma erek rusnok ongga rufij rerin ebirfaga egens. Rua rut joug rot mona ongga ofa oksons en jeska monuh egema ongga rusnok ruina maat keingg gosnok ongga gomoskotuma. Nou ongga ofa ensaga gu efen mod noba engkik montoj, beda rua ongga rufij ebirfaga egens koma ruhoda montoj jeska ofa rot ebeirens.
42012037	Erek ofa ek, tina rua rut joug noba rinsejah nou rufij ofa ojgomu. Jefeda ongga tenten bera, ebirfaga egens koma emergi meisoufa erek rua ongga rufij fogora omobk efen ruforoker insa koma jeskaseda riker gu meja. Beda ofa emecka maat gu rua tein si.
42012038	Jefeda oufamofa eteb rot rusnok ongga rumfij rerin ebirfaga egens insa koma. Jeska erek ofa en gu motu fob, era gu motu deis fob, tina rua riker joug rot ofa ros, beda rua rimesma oufamofa eteb jeska ofa si.
42012039	Tina ongga tenten bera, erek osnok egens ejginaga rot mona ongga rusnok ongga rukoreka mar rimen skoita efen mod, beda ofa omot joug rot iskusk jeskaseda rua runoira gij efen mod guru.
42012040	Erek koma jefeda iwa tein yut joug idou efesi rot iskusk, jeska iwa inejginaga rot mona ongga Didif, Rusnok Efesa, bera dumoksons en guru."
42012041	Beda Petrus ejeka gu Yesus oida, "Tuhan, bebin buga koma bera buncunc rot memef ongga bebin ruforoker ei, era gu rusnok nomnaga ei?"
42012042	Beda Yesus oroun oida, "Erek osnok egens omfij efen ebirfaga rot iskusk, beda efen ebirfaga koma emeita owesa efek gu ofa jeskaseda ekeba maat gu ruforoker enjgineg ongga rimfarur nou ebirfaga egens koma.
42012043	Noba erek osnok egens koma eita mar insa koma rot iskusk gij mona ongga ebirfaga egens koma ongksons en fob, beda ofa odou efaga ouka eteb rot si.
42012044	Jeska efen ebirfaga koma emeita owesa efek ekirsa gu ofa rot fogora ofa emagei ebirfaga egens koma efen mareibra nomnaga nou ofa.
42012045	Tina erek ofa agot oida, 'Dedin ebirfaga bera enen ebeirens guru. Ofa eker dektek ros ojgomu.' Jefeda ofa obu ebirfaga egens koma efen rusnok enjgineg ongga rufij ofa, noba osnok egens koma et maat ofoukou noba ej mofut efeyi fogora ebirfaga erebibei rot mofut efeyi ojgomuja.
42012046	Beda ebirfaga egens insa koma emen gij mona egens ongga ofa enejginaga rot guru. Beda ebirfaga egens koma emaha mar okum eteb keingg ofa noba obk ofa jeskaseda riker jera rusnok enjgineg ongga runororu Allah oga guru.
42012047	Noba erek osnok egens ongga ejginaga rot efen ebirfaga odou os rot fob, tina ofa enesejah nou ofij efen ebirfaga guru, era ofa onotunggom mar ongga ebirfaga egens koma odou os rot guru, beda ofa emesma okum eteb jeska efen ebirfaga egens tein si.
42012048	Tina erek osnok egens enejginaga rot mar ongga efen ebirfaga odou os rot enesi, beda mar okum ongga ofa esma jeska efen ebirfaga koma bera erek oskiyai ojgomu. Jeska erek rusnok risma mar ofoukou fob, beda rerin ebirfaga omois gu rua jeskaseda rufij erek ofoukou ojgomu. Noba erek rusok ongga risma owesa efek eteb jeska rerin ebirfaga, beda ebirfaga koma omobk rua jeskaseda rutunggom mar ongga erek ofoufem ekirsa nou ofa ojgomu."
42012049	Beda Yesus agot deika oida, "Didif din jeskaseda dis mah eisa egigir eteb gu mebif. Noba Didif dudou os oida mah eisa egigir eteb insa koma et mebif nomnaga fob!
42012050	Tina Didif dijginaga rot oida mar okum eteb emeita efera okora eteb gu Didif si. Noba dudou okum eteb rot mar koma ojgomuja onjoros mona ongga Didif dincira gij mar koma fob ojgomu.
42012051	Enadaij nou iwa isujohu rot oida Didif din gu mebif jeskaseda dufij rusnok fogora riker rot rudou ongga eskeiramera moguma guru. Jeska Didif din jeskaseda oisouska mar ongga Didif duftuftu bera rusnok rudou emekebema rot ojgomu.
42012052	Ebeibeyaif rusnok rufok cinja riker erek egens. Tina gij mona kahma beda rudou emekebema rot dedin duga. Noba rusnok rugomu rumok eretei skoita gosnok gegeka, era gosnok gegeka gomok eretei skoita rusnok rugomu.
42012053	Meka emekeba jeska efen efesa orna ni, efesa orna emekeba jeska efen meka ni, mosu emekeba jeska efen efesa ojaga ni, efesa ojaga emekeba jeska efen mosu ni, mogona emekeba jeska efen mogona ni, mefina emekeba jeska efen mefina ni."
42012054	Beda Yesus agot gu rusnok rufoukou insa koma deika oida, "Gij mona ongga iwa ik mocgoj ofog ongga ontumbah orogna, beda iwa yagot oida ai juens mos es. Beda tenten, mos ens ojgomu.
42012055	Beda gij mona ongga mof enen jeska monuh yes, beda iwa yagot oida mosua omowa. Beda tenten, mosua fob.
42012056	Tina iwa irek rusnok ongga ruhurmei mar ojgomu. Jeska iwa ik mar insa koma beda idou ejginaga rot mona ongga nou mos ens jera mona ongga mosua. Erek koma tina, teinefa fogora iwa idou inebriyi gij mar ongga orocunc jeni rot mar ongga emecira gij mona deisef guri?"
42012057	Beda Yesus agot deika oida, "Teinefa fogora iwa isinsa inoga ojga rot mar moguma rot tenten gurei?
42012058	Erek osnok egens odou os ekris iwa skoita hakim egens jeskaseda ofa oga ojga rot efen mar oga, beda iwa ireni rot ahais jeskaseda idou emeskeira moguma sons ojgomu. Erek iwa ineita mar insa koma guru, beda ofa omoroun iwa skoita hakim. Beda hakim omobk iwa skoita polisi. Beda polisi rimaha iwa gij mod oskusk.
42012059	Beda iwa imah gij mod oskusk ojgomuja onjoros imoh osnok egens insa koma efen mar okowu nomnaga sons fog."
42013001	Gij mona insa koma bera rusnok rineya rifesij gu Yesus osok gij rot teinefa Gubernur Pilatus anggob rusnok jeska monuh Galilea askesi rua rugif gu Allah sis fob.
42013002	Beda Yesus agot gu rua oida, "Jefeda iwa isujohu rot oida rusnok insa koma bera rerin mar ongga oska ekirsa jeska rusnok Galilea rineya jeska rua ranggos erek koma fob ei?
42013003	Erek koma guru. Tina erek iwa tein inemeesa joug yeyin mar ongga oska guru, beda mar okum emedi iwa tein fogora iwa tein imagos si.
42013004	Teinefa rot rusnok rufok setka noba cinja orfomu ongga ranggos gij kota Yerusalem gij mona ongga mod aksa eteb esiri keingg rua. Iwa isujohu koma bera orocunc rot oida rua rerin mar ongga oska ekirsa jeska rusnok rineya ongga ringker gij kota Yerusalem ei?
42013005	Erek koma guru. Tina erek iwa tein inemeesa joug yeyin mar ongga oska guru, beda mar okum emedi iwa fogora iwa imagos tein si."
42013006	Beda Yesus agot deika oida, "Osnok egens efen mega ara egens ongga ot gu efen mekeni anggur. Gij mona juens beda ofa ejek mega egens koma rot efen efek, tina enek efek egema tein guri.
42013007	Jefeda ofa agot gu osnok egens ongga omfij gij efen mekeni oida, 'Didif dijek dedin mega egens kef rot efen efek gij tahun rara orgomu fob, tina dinek mega koma efen efek jinaga guru. Jefeda buf mega egens ojgomu, jeska mega koma ot rourou gij dedin mekeni ojgomu.'
42013008	Tina osnok egens ongga omfij koma agot oida, 'Tuan, erek buitij rot beda mega koma ot gij tahun egens deika fog ojgomu. Beda didif dimeji mebi rejrej mega efaga egens koma noba dumogun maat gij mebi jeskaseda ofogu rara.
42013009	Beda naker gij tahun egens deika ojgomu. Noba erek efen efek beda oufamofa eteb nou bua. Tina erek efen efek guru, beda dumof mega egens koma si.' "
42013010	Gij mona ongga Sabat egens beda Yesus oftuftu rusnok gij mod egens ongga rua rum riteij gu Allah gij.
42013011	Ojaga egens ongga efena ofogog engker gij odou efesi enofogu jah suma. Efena ofogog insa koma edi ofa fogora ofa maren gij tahun rara setka noba cinja orfomu fob. Ofa ejmeg ofora agab jefeda ofa onot rot iskusk guru.
42013012	Nou ongga Yesus ek ojaga egens koma, beda Ofa ois gu ojaga egens koma oida, "Asoka, Didif dusuwa bua jeska mar ongga otunggom bua erek marenib fob!"
42013013	Beda ofa aha efen etma esij ofa. Beda ainsa koma ojaga egens koma ot aharuka noba ofa esitit gu Allah.
42013014	Jefeda ebirfaga mod ongga rusnok rum riteij gu Allah gij bera otkonu oska rot Yesus jeska Ofa eita eskeira gu osnok egens gij mona ongga Sabat. Jefeda ofa agot gu rusnok jah suma oida, "Gij mona cinja erfens bera rusnok rifarur gij mar. Jefeda erek iwa idou os isma eskeira beda iwa in gij mona ongga rimfarur insa koma ojgomu, tina inen rot mar insa koma gij mona ongga mimif mum miteij gu Allah guru!"
42013015	Beda Yesus agot gu ofa oida, "Bua buhurmei mar ojgomu! Gij mona ongga Sabat beda iwa nomnaga isuwa yeyin lembu era keledai jeska yeyin mod fogora iroun mar koma jah mebah jeskaseda ita mei gu.
42013016	Tina teinefa rot ojaga egens kefo! Ofa tein bera ongga onjuj jeska efen meimowa Abraham. Noba Bilis ontunggom ofa gij tahun rara setka noba cinja orfomu fob fogora ofa maren ojgomuja! Tina iwa isujohu rot oida enadaij nou ofa osuwa jeska mar okum insa kef gij mona ongga Sabat gurei!"
42013017	Nou ongga Yesus anggot mar insa koma fob, beda ebirfaga mod insa koma mojen ofa eteb rot. Tina rusnok jah suma rudou efaga ouka eteb rot mar onswos ongga Yesus ontunggom jah gu rifekesa fob.
42013018	Yesus agot gu rua oida, "Mona ongga Allah ofoka ereij keingg rusnok bera erek kef:
42013019	Osnok egens erefa mega mos efej egens gij efen mekeni. Sismeni mega mos efej insa koma bera erek efej ai ojgomai. Tina mega mos efej insa koma er erek mega ongga akseij eteb fob. Beda mem ofoukou ojoka efefa gij mega esta insa koma."
42013020	Beda Yesus agot mar orocunc juens deika gu rua. Ofa agot oida, "Mona ongga Allah ofoka ereij keingg rusnok bera erek kef:
42013021	Ojaga egens eita roti efed ongga erek ai oskiyai. Beda ofa orohoh roti efed insa koma jera gandum fogora gandum koma ejefifij erek eteb doska deika fob."
42013022	Erek koma noba askesi Yesus otoiru jah kota Yerusalem beda Ofa oira gij kota-kota ongga angh gij monuh insa koma tein. Beda Ofa oftuftu mar gu rusnok gij kota-kota insa koma.
42013023	Beda osnok egens ejeka gu Yesus oida, "Tuhan, erek rusnok oskiyai bera rimesma eiteij ah ongga efeinah ei?"
42013024	Beda Yesus oroun oida, "Iwa ireni rot iskusk jeskaseda imoira gij montoj ongga emeinma ojgomu. Jeska rusnok rufoukou bera rimereni rot tina rua nomnaga runoira gij montoj ongga emeinma insa koma guru.
42013025	Gij mona ongga ebirfaga mod of joug montoj jeska iwa fob, beda iwa imot jah mebah noba ingkik montoj koma ojgomuja. Noba iwa imois gu ebirfaga mod egens koma oida, 'Tuan, buhoda montoj jeska memefo.' Tina tuan insa koma omoroun gu iwa oida, 'Didif dinejginaga rot iwa guru! Iwa in jeska guaidu?'
42013026	Beda iwa imoroun gu ofa oida, 'Tuan, mimif mint maat morototuma jera bua sis fob! Noba bua buftuftu memef gij mefmen monuh sis fob.'
42013027	Tina ofa omoroun gu iwa oida, 'Didif dinejginaga rot iwa guru. Noba didif dinejginaga rot monuh ongga iwa in jeska tein guru. Iwa ija jeska didif ojgomu. Iwa bera erek rusnok ongga rufogog ojgomu!' "
42013028	Beda Yesus agot gu rusnok insa koma deika oida, "Gij mona ongga Allah ofoka ereij keingg rusnok, beda iwa imek yeyin imower Abraham ni, Ishak ni, Yakub ni, jera nabi-nabi nomnaga risitit Allah. Tina iwa imebisa noba imeita ifera okora eteb gij mona insa koma si. Jeska Allah omokoja iwa jeska ojgomu.
42013029	Rusnok rimen jeska monuh ongga mowa orogna ni, monuh ongga mowa esiri gij ni, monuh ongga agosu ni, monuh ongga emaga ni. Beda rua nomnaga rimet maat morototuma noba rimefaga ouka eteb morototuma jera Allah si.
42013030	Tina rusnok ongga ruhca rufoka ongga aksa gij mona ongga ebeibeyaif bera runofoka aksa gij mona ongga emen deika guru. Noba rusnok ongga runohca rufoka ongga aksa gij mona ebeibeyaif guru bera rimesma rufoka ongga aksa gij mona ongga emen si."
42013031	Gij mona insa koma beda rusnok rineya ongga ebic Farisi rin skoita Yesus noba ragot gu Ofa oida, "Akeina, Bua bineker jah sif guru. Bua bija jah monuh enjgineg ojgomu, jeska raja Herodes odou os agob Bua."
42013032	Beda Yesus oroun gu rua oida, "Raja Herodes bera odou efesis noba ofogog tein. Jefeda bua bagot gu ofa oida, 'Gij mona deisef jera monog tein bera dikemeji efena ofogog jeska rusnok rudou efesi noba dita eskeira gu rineya ongga marenir tein. Beda gij mona juomu bera dimeita mar nomnaga oisa fob.'
42013033	Erek koma, tina deisef, monog, ckog tein bera Didif dumotoiru ojgomuja onjoros dinsaga gu kota Yerusalem fob. Jeska Didif ducosu rot danggos gij kota Yerusalem morototuma erek nabi-nabi ongga ranggos jah suma sis fob tein ojgomu!
42013034	Didif dudou okora eteb rot iwa ongga kota Yerusalemo! Yeyin imower bera ongga ranggob rusnok ongga Allah ombk skoita iwa sis fobo. Noba rua bera ongga rira mamu riredi rusnok rineya ongga Allah ombk skoita rua fogora ranggos tein. Sis fob Didif dudou os ducohun iwa nomnaga erek mongkukar mosu ongga ocohun efer gij efembra efesi. Tina iwa idowu joug rot ojgomu.
42013035	Jefeda Allah eneker gij yeyin Mod egens jah ifekesa deika guru. Mod koma emah erek rourou ojgomu. Noba iwa inek Didif deika guru onjoros mona ongga iwa yuis rot oida, 'Oufamofa eteb gu Bua ongga bin oisouska Tuhan ofoka!' "
42014001	Gij mona ongga Sabat egens, beda Yesus eja jah Farisi egens ongga ofoka aksa efen mod jeskaseda get maat morototuma. Rusnok nomnaga jah suma ruhobut Ofa ojgomuja.
42014002	Osnok egens ongga efen aki jera etma efifij noba emageima bera eker doida Yesus.
42014003	Beda Yesus ejeka gu rua ongga ebic Farisi insa koma jera Guru-Guru agama rineya jah suma oida, "Ororu mifmin agama erebent bera mimif mita eskeira gu rusnok gij mona ongga Sabat ei era gurei?"
42014004	Tina rusnok insa koma riker moubsaha ojgomu. Jefeda Yesus aha efen etma esij osnok egens koma beda eita eskeira gu ofa. Beda Ofa obk osnok egens koma jah efen mod.
42014005	Erek koma beda Ofa agot gu rua deika oida, "Erek iwa yeyin iser era yeyin sapi egens ongga ensiri gij mebi efesi gu mona ongga Sabat, beda iwa imofij rua fogora yuku rua jeska mebi efesi insa koma ei era gurei?"
42014006	Tina rusnok insa koma runoroun mar gu Yesus guru. Rua rudou oubsaha jefeda riker toumou ojgomu.
42014007	Yesus eyajga rusnok rineya ongga ruira gij mod ongga ebirfaga Farisi egens insa koma efen. Rineya jeska rua rijeker esij kursi eteb jah rusnok nomnaga rudou jeskaseda rusnok rugif gu rua ojgomu. Nou ongga Yesus ek mar insa koma beda Ofa efesij rot mar orocunc egens erek kef oida,
42014008	"Gij mona ongga rusnok ruis gu iwa jeskaseda in noba it maat morototuma jera gosnok ongga gomoskotuma, beda iwa inejeker esij kursi eteb egens jah rusnok nomnaga rudou guru.
42014009	Jeska erek rua ruis gu osnok egens ongga ofoka aksa ekirsa jeskaseda engker gij kursi eteb egens, beda rua rimekemeji iwa jeska kursi koma fogora mojen iwa eteb rot.
42014010	Ongga oufamofa bera, gij mona ongga rusnok ruis gu iwa jeskaseda in, beda iwa ijeker jah gu rusnok rijmeg ojgomu. Beda rua rimen skoita iwa noba ragot gu iwa oida, 'Edohuji, iwa in noba iker gij kursi eteb egens kef jah rusnok rudou ojgomu.' Erek koma beda rusnok insa koma rumougif gu iwa.
42014011	Jeska Allah omoin keingg rusnok nomnaga ongga rufra risinsa rufoka erek Aksa si. Noba erek rusnok ruin keingg risinsa rufoka erek enaksa guru, Beda Allah omofra rerin rufoka erek aksa si."
42014012	Erek koma beda Yesus agot gu ebirfaga Farisi egens koma oida, "Gij mona ongga bua buina maat nou mona era motu, beda bunois gu bebin obhujir ni, obkoser ni, bebin ebskir rineya ni, era runa mei ahtah ni jeskaseda rin noba rit maat morototuma jera bua guru. Jeska gij mona kahma beda rua rumois gu bua tein jeskaseda bin noba bit maat morototuma jera rua. Beda koma erek rua risesa maat insa koma sons gu bua rot ojgomu.
42014013	Tina ongga oufamofa bera, gij mona ongga bua buina maat eteb, beda bua buis gu rusnok ongga rufojingki ni, rusnok ongga raki emageima ni, rusnok ongga rufumbohah ni, rusok ongga riteij ofou ni.
42014014	Bua bufij rusnok erek koma beda Allah emeita oufamofa eteb gu bua rot si. Jeska enadaij nou rusnok insa koma risesa maat ofoukou sons gu bua guru. Tina gij mona ongga rusnok ongga rudou ebsi komowa rindebecki jeska ranggos fob, beda bua bimesma bebin bufons rot ongga erek ongkoska ekirsa si."
42014015	Nou ongga osnok egens koma engg rot mar insa koma ongga Yesus anggot fob beda ofa agot oida, "Oufamofa eteb rot rusnok ongga ruina maat eteb morototuma jera Allah gu mebaga!"
42014016	Beda Yesus efesij mar orocunc egens erek kef oida, "Gij mona juens beda osnok egens ongga oina maat eteb bera ois gu efen mohujir rufoukou jeskaseda rin noba rit maat morototuma jera ofa.
42014017	Nou ongga mar nomnaga ensejah fob, beda ofa obk osnok egens skoita rua jeskaseda agot gu rua oida, 'Iwa in jeska maat nomnaga ensejah fob.'
42014018	Tina rusnok insa koma nomnaga rinen guri. Osnok egens jeska rua ragot oida, 'Didif dineja enesi, jeska didif dingk mekeni egens fob, noba didif dudou os dijek dedin mekeni koma fog.'
42014019	Beda osnok egens eneya deika agot oida, 'Didif dineja deisef guru, jeska didif dingk sapi efaga setka fob, noba didif dudou os durohrus dedin sapi-sapi koma jah mektah sismeni fog.'
42014020	Beda osnok egens eneya deika agot oida, 'Didif ainsa kef bera duskotu arja deisef fob, jefeda didif dineja jah suma enesi.'
42014021	Erek koma jefeda osnok egens insa koma oksons noba agot rot mar insa koma nomnaga gu efen ebirfaga. Beda ebirfaga egens koma otkonu oska eteb rot. Jefeda ofa agot gu osnok oforoka egens insa koma ongga ofij ofa oida, 'Bua bija ebeirens jah moroju osubu deis, beda buroun rusnok ongga rufojingki ni, rusnok ongga raki emageima ni, rusnok ongga riteij ofou ni, rusnok ongga rufumbohah ni, rua koma rin jah sif ojgomu.'
42014022	Nou ongga osnok egens koma oroun rusnok insa koma fob, beda ofa agot gu efen ebirfaga oida, 'Tuan, didif duntunggom mar ongga bua bumbk didif rot fob, tina bebin mod efesi enebera rot rusnok enesi.'
42014023	Beda ebirfaga egens koma agot gu ofa oida, 'Jefeda bua bija jah moroju ongga angh rejrej monuh insa kef noba biradgodu rusnok jah suma jeskaseda rua tein rin noba rit maat fogora dedin mod emebera rot rusnok si.
42014024	Tina rusnok insa koma ongga didif duis gu rot sismeni bera rinen guri! Jefeda gij mona kahma bera rua rinet maat morototuma jera didif deika jinaga guru!' "
42014025	Gij mona insa koma bera rusnok rufoukou rincira morototuma jera Yesus. Beda Yesus ekikif noba agot gu rua oida,
42014026	"Erek osnok egens odou os ororu Didif, tina ofa odou okora rot efen rusnok erek mosu ni, meka ni, mohona ni, efesa ni, mokosa ni, meyera ni, era ofa esinsa tein erek ekirsa jeska Didif, beda enadaij nou ofa ororu Didif jinaga guru.
42014027	Noba erek osnok egens onoitij rot eita efera okora morototuma erek Didif dimeita difera okora guru, beda enadaij nou ofa ororu Didif guru.
42014028	Gij mona ongga osnok egens odou os ei mod ongga aksa, beda ofa ofosuit efen fifi egaho jeskaseda ek rot oida efen fifi ongga adaij nou ei mod egens rot oisa ebeirens fob ei, era gurei.
42014029	Jeska erek ofa aha mod egens koma efen efeb ojgomu ros, tina efen fifi oisa jeska, beda mod egens koma onoisa guru. Erek koma beda rusnok ongga rik mod egens koma bera rumotut rot ofa si.
42014030	Rua rimagot oida 'Wah! Osnok egens kefi ei mod eteb, tina onoisa ebeirens guri.'
42014031	Era raja egens emagobuma jera raja enjgineg. Tina sismeni bera ofa omosujohu rot oida efen tentarer rufok ribu setka bera adaij nou rimagobuma jera raja enjgineg koma efen tentarer rufok ribu setka egeka ei era gurei?
42014032	Ofa osujohu rot, tina efen tentarer enadaij guru. Jefeda gij mona ongga raja enjgineg koma efen tentarer ongga askesi gu moroju ros, beda ofa omobk efen ruforoker skoita raja enjgineg koma jeskaseda ragot gu ofa oida ofa onodou os rimagobuma jera ofa guru!"
42014033	Beda Yesus agot deika oida, "Erek koma rot iwa tein. Erek iwa inaha mar nomnaga jah jeskaseda iroru Didif guru, beda enadaij nou iwa iroru Didif jinaga guru."
42014034	-
42014035	Beda Yesus agot deika oida, "Maroforu mos bera oufa nou mar ofoukou ongga mimif mireska. Tina erek maroforu mos insa koma onotka deika guru, beda mimif maha maroforu mos koma jah ojgomuja noba minereska mar deika guru. Jefeda erek iwa isujohu rot mar insa koma ongga iwa ig rot iskusk ojgomu beda idou emebriyi gij efen ofou si."
42015001	Gij mona juens rusnok ongga ruhoturu pajak jera rusnok rineya ongga rusnok Yahudi rusujohu bera ongga rirek oska tein rumohoturuma jera Yesus jeskaseda rig rot efen oga.
42015002	Tina rusnok ongga ebic Farisi jera rineya ongga Guru-Guru agama ruga erahah rot rusnok insa koma. Jefeda rua ragot rot Yesus oida, "Wah! Ofa kef oroun rusnok insa koma ongga rerin mar ongga oska ofoukou fogora et maat morototuma jera rua tein ojgomu!"
42015003	Erek koma beda Yesus efesij mar orocunc egens gu rua erek kef oida,
42015004	"Osnok egens jeska iwa efen domba efaga wuntin egens, tina domba orins ejeseiseifa ojgomu. Beda osnok egens koma emeja jeska efen domba-domba efaga setka cinja tohkuru noba cinja tohkuru, noba ofa ojohca domba orins koma ongga enseiseifa. Ofa omohca domba orins koma ojgomuja onjoros ofa ek domba egens koma sons.
42015005	Noba gij mona ongga ofa enja ek efen domba orins koma sons fob, beda ofa emaha domba koma esij efembra,
42015006	noba orka sons rot odou efaga ouka eteb. Beda ofa omohoturu efen mohujir jera rusnok enjgineg tein, noba agot gu rua oida, 'Mimif nomnaga mifaga ouka eteb morototuma ojgomu, jeska dedin domba orins ongga enseiseifa sis fob bera dita sons fob.'
42015007	Erek koma tein, rua ongga ringker gu mebaga bera rudou efaga ouka ekirsa rot osnok egens ongga emeesa joug efen mar ongga oska fob jeska rusnok setka cinja tohkuru noba cinja tohkuru ongga rusujohu oida rinemeesa joug rerin mar ongga oska guru."
42015008	Beda Yesus agot deika oida, "Didif difesij rot mar orocunc erek kef tein oida, ojaga egens efen fifi perak setka, beda egens eseiseifa. Jefeda ofa es mah gij efen lampu fogora ohca fifi insa koma. Beda ofa tein omog mar ofora ejeres jeska mersa tein jeskaseda ohca fifi insa koma.
42015009	Nou ongga ofa ek fifi insa koma sons fob, beda ofa omois gu efen mohujir nomnaga fogora agot gu rua oida, 'Iwa idou efaga ouka morototuma jera didif, jeska dik dedin fifi ongga enseiseifa insa koma fob!'
42015010	Erek koma tein, Allah efen malaikat-malaikat rudou efaga ouka eteb rot osnok egens ongga emeesa joug efen mar ongga oska fob."
42015011	Beda Yesus agot orocunc egens erek kef oida, "Osnok egens efen efeserga gorna gegeka.
42015012	Efesa ongga osuira agot gu efen meka oida, 'Akeina, bua bikeba bebin mareibra oknama gu didif gij mona ebeibeyaif ojgomu.' Jefeda meka koma ekeba efen mareibra oknama gu efen efeserga gegeka tein.
42015013	Gij mona egema deika, beda efesa ongga osuira insa koma ohu efen mareibra insa koma nomnaga jeska fob. Beda ofa ecira jah monuh ongga angh Yes. Beda ofa era efen fifi erengk mar ongga oska ofoukou ojgomu.
42015014	Gij mona ongga ofa efen fifi nomnaga oisa fob, beda mosona eteb ongk rusnok rufoukou ongga ringker gij monuh insa koma. Beda mosona ongk ofa tein.
42015015	Jefeda ofa eja noba efarur nou osnok egens ongga engker gij monuh insa koma. Osnok egens koma obk ofa jeskaseda ot joug efen mek gu mektah ojgomu.
42015016	Erek koma beda ofa ocosu rot et maat ofora ejeres ongga mek et, jeska rusnok rineya rineita maat egema gu ofa guru.
42015017	Erek koma beda ofa osujohu gij odou efesi oida, 'Rusnok ongga rumfij akeina bera rita maat ofoukou, noba mosona ongk didif jah sif ojgomuja.
42015018	Jefeda didif dumoksons skoita akeina noba dagot gu ofa oida didif bera duntunggom mar ongga oska gu Allah jera ofa tein.
42015019	Jefeda enadaij nou ofa ejeka didif erek efen efesa deika guru, tina ofa ejeka didif erek efen osnok egens ongga ofij ojgomu.'
42015020	Ofa osujohu rot mar insa koma, beda ofa ecira sons skoita efen meka. Nou ongga ofa enesaga doida meka efen mod ai erek yes ros, beda efen meka koma ek ofa enen. Jefeda ofa ofof skoita efen efesa egens insa koma rot odou ongga erirei eteb. Beda ofa oijugeij efen efesa noba onsa ofa efen omnu tein.
42015021	Beda efesa egens koma agot gu efen meka oida, 'Akeina, didif bera dita mar ongga oska gu Allah jera bua tein. Jefeda enadaij nou bua bijeka didif erek bebin ebesa deika guru. Tina bua bijeka didif erek bebin osnok egens ongga ofij bua ojgomu.'
42015022	Tina meka koma ois gu efen rusnok ongga rumfij ofa noba agot gu rua oida, 'Iwa ifof ebeirens noba ijeita meisoufa ongga ongkoskamoka eteb nou dedin edesa egens kef. Beda bita mas nou ofa rot efen etma otufou jera sepatu nou efen aki tein.
42015023	Beda iris sapi efer egens ongga efes ebriyi fogora yuina maat. Jeska didif dudou efaga ouka rot dedin edesa kef ongga duroun fob!
42015024	Jeska sis fob bera dedin edesa egens kef erek anggos fob, tina ebeibeyaif erek ofa efena ebah sons. Sis fob ofa ejeseiseifa, tina ebeibeyaif dik ofa sons fob.' Jefeda rua insa koma nomnaga rit maat noba rudou efaga ouka rot.
42015025	Ainsa koma tein bera efesa ongga osumbohka emfarur gu mektah ros. Nou ongga ofa oksons noba esaga doida mod, beda ofa eg rusnok ridi moubseja noba ruka tein.
42015026	Beda ofa ejeka gu osnok egens ongga ofij efen meka oida, 'Ruga ofoukou jah akeina efen mod bera rot meidu?'
42015027	Beda osnok egens koma oroun oida, 'Tuan, bebin obkosa ongksons en fob! Noba mekeb obk rusnok jeskaseda riris sapi efer ongga efes ebriyi, jeska ofa oroun efen efesa sons rot odou ongga eskeiramera eteb fob!'
42015028	Erek koma beda efesa ongga osumbohka insa koma otkonu oska eteb rot. Jefeda ofa odobu joug omoira gij mod efesi koma. Beda meka orogna jeska mod koma noba agot gu ofa oida, 'Edesa, bua buira gu mod ojgomu.'
42015029	Tina efesa koma oroun gu efen meka oida, 'Akeina, gij tahun ofoukou fob bera didif dif mar rot ahais nou bua fob! Noba didif dunokoja mar egema tein ongga bua banggot rot gu didif jinaga guru. Tina bua bineita mar ongga efera ojuj erek kambing efaga egens tein gu didif jeskaseda duina maat keingg dedin edohujir guri.
42015030	Tina bebin ebesa egens kef era bebin mareibra erahaisomu tumu rujager ongga ebireira ojgomu. Erek koma tina ofa ongksons, beda bua biris sapi efer ongga efes ebriyi eteb nou ofa ojgomo!'
42015031	Beda meka koma oroun gu ofa oida, 'Edesa. Bua bingker desi didif ojgomuja. Noba dedin mareibra nomnaga bera ah gu bua tein ojgomu.
42015032	Tina mimif muina maat noba mifaga oka rot ojgomu. Jeska obkosa koma erek anggos fob, tina ebeibeyaif efena ebah sons. Ofa erek enseiseifa, tina ebeibeyaif bera dik ofa sons fob.' "
42016001	Erek koma beda Yesus agot gu efen ruforoker oida, "Osnok orna mei ahtah egens efen osnok egens ongga omfij fogora agei efen fifi. Beda gij mona egema deika ofa eg jeska rusnok enjgineg rot oida osnok egens koma ongga agei efen fifi bera era fifi koma erahaisomu gij mar rourou ojgomu.
42016002	Jefeda ofa ois gu osnok egens koma jeskaseda en, beda ejeka gu ofa oida, 'Bagot gu didif rot mar ongga oska ongga didif dingg rot bua fobo? Jeska bua bira dedin fifi rourou erek koma jefeda ebeibeyaif enadaij nou bua bagei dedin fifi deika guru!'
42016003	Beda osnok egens koma osujohu oida, 'Jeska tuan onsuna rot dedin dufoka fob, jefeda didif dutunggom meidu? Didif dunofora efek guru, jefeda dinef mar gij mekeni tein guru. Noba erek direjgei mar jeska rusnok enjgineg beda mojen didif eteb rot.
42016004	Didif dutunggom mar meidu jeskaseda rusnok rumoroun didif sons erek rerin mohuj egens gij rerin mod?' Jefeda osnok egens koma otunggom mar erek kef:
42016005	Ofa ois gu rusnok ongga orna mei ahtah efen mar okowu ongga angh gu rua. Beda ofa ejeka gu osnok egens jeska rua oida, 'Mar okowu ongga angh gu bua bera meidu?'
42016006	Beda osnok egens koma agot oida, 'Mar okowu ongga angh gu didif bera erek miniyi zaitun debeji wuntin egens.' Beda osnok ongga ofij orna mei ahtah koma agot gu ofa oida, 'Erek koma beda bua buh miniyi zaitun debeji setka cinja gu didif ojgomu.'
42016007	Beda ofa ejeka gu osnok egens egema deika oida, 'Mar okowu ongga angh gu bua bera erek meidu?' Beda osnok egens koma oroun oida, 'Mar okowu ongga angh gu didif bera erek gandum karon ribu egens.' Beda osnok egens ongga ofij orna mei ahtah koma agot oida, 'Erek koma beda bua buh gandum karon wuntin cinja orfomu gu didif ojgomu!'
42016008	Erek koma jefeda nou ongga orna mei ahtah insa koma engg rot mar ongga osnok egens koma ontunggom nou ofa fob, beda ofa esitit efen osnok egens koma, jeska ofa eita mar rot odou ongga efesis eteb. Ongga tenten bera, rusnok mebif rerin rudou efesis ekirsa gij rerin rita mar moguma erek ekirsa jeska rusnok ongga riker gij Allah efen eisa ojgomu.
42016009	Jefeda erek rusnok ongga rira mareibra ongga mebif efen jeskaseda rimeita rusnok rudou eskeira rot iwa ojgomu, beda Allah omoroun rusnok ongga rita mar erek koma nou Ofa tein. Fogora rua rimeker gu mebaga nou mona ongga ah aibin ojgomuja.
42016010	Erek koma jeska osnok egens ongga odou ocosu efei ahtah gij mar ongga oskiyai bera odou ocosu efei ahtah gij mar ongga eteb tein. Tina osnok egens ongga odou onocosu efei ahtah gij mar ongga oskiyai guru, beda ofa odou onocosu efei ahtah gij mar ongga eteb tein guru.
42016011	Jefeda erek iwa idou onocosu efei ahtah rot mar ongga mebif efen guru, beda teinefa rot mar ongga tenten ongga Allah efen. Jeska ofa onocunc iwa jeskaseda ragei mar insa koma jinaga guru.
42016012	Noba erek iwa idou onocosu efei ahtah rot mareibra ongga rusnok rineya rerin guru, beda iwa inesma mareibra nou isinsa tein jinaga guru."
42016013	Beda Yesus agot deika oida, "Enadaij nou osnok egens ofij efen ebirfaga gegeka tein guru. Jeska ofa odou okora eteb ekirsa rot efen ebirfaga egens, noba odou oska rot ebirfaga ongga egema ojgomu. Noba ofa esejah odou efesi jeskaseda ofij efen ebirfaga egens rot iskusk, tina ofa odou eskes rot egema. Erek koma tein, enadaij nou iwa yufij Allah noba yuhca mareibra ofoukou ongga mebif efen erek egeka tein morototuma jinaga guru."
42016014	Nou ongga rusnok rineya jeska ebic Farisi ringg rot mar ongga Yesus anggot insa koma fob, beda rua rutkonu oska eteb rot Ofa. Jeska rua bera rirek rusnok ongga ruhca mareibra ofoukou nou risinsa ojgomuja. Jefeda rua rufc rusum gij mar ongga Ofa anggot insa koma ojgomu.
42016015	Beda Yesus agot gu rua oida, "Iwa ita mar jah rusnok rudou jeskaseda rua rusujohu rot oida iwa bera rirek rusnok ongga rudou ebsi komowa ojgomu. Tina Allah ejginaga rot mar ongga oska ongga angh gij idou efesi fob. Jeska mar ongga rusnok mebif rufra erek ofoufem bera erek mar ongga oska efekeifa ahah Allah eiteij ojgomu.
42016016	Sis fob nabi-nabi ruftuftu rot hukum Musa ojgomuja onjoros mona ongga Yohanes en noba eita baptis gu rusnok. Noba ebeibeyaif rusnok rig rot Allah oga ongga oufamofa osok gij rot teinefa Ofa ofoka ereij keingg rusnok. Jefeda rusnok rufoukou rireni rot ahais jeskaseda ruira jera rusnok ongga Allah ofoka ereij keingg insa koma.
42016017	Noba mebi jera mebaga emejeseiseifa si, tina mar ofoka egens tein eneseiseifa jeska Allah efen hukum jinaga guru.
42016018	Erek koma noba idou ah keingg rot kef oida, idu ongga ens efen mohona noba onjoskotu mohona ongga efeinah deika, beda ahah Allah eiteij bera goga gesiri morototuma ojgomu fob. Noba erek osnok egens oskotu ojaga egens ongga eja jeska efen mahina tein, beda koma erek goga gesiri morototuma ojgomu tein."
42016019	Beda Yesus efesij rot mar orocunc erek kef oida, "Osnok egens ongga orna mei ahtah eteb enofoguma. Ofa ergi meisoufa ongga ongkoskamoka, noba orofosut mona bera ofa ek efen eiteij ah ongga ebera rot mareibra ofoukou ojgomuja.
42016020	Erek koma noba orofosut mona bera osnok egens ongga ofojingki ongga ofoka Lazarus eker gu montoj ongga orna mei ahtah insa koma efen jeskaseda erejgei mar jeska ofa. Lazarus maren ofos jefeda ofa efera okora eteb ojgomuja.
42016021	Noba mosona ongk ofa eteb tein jefeda ofa odou os et maat ofora ejeres ongga esiri jeska meja ongga orna mei ahtah egens koma et maat esij. Erek koma beda mes en noba omna efen efera okora insa koma tein.
42016022	Beda Lazarus koma agos noba malaikat-malaikat ofra ofa jah mebaga fogora eker desi Abraham. Beda orna mei ahtah koma tein agos noba rusnok rijesah ofa efen efaga gij moksu.
42016023	Beda orna mei ahtah koma eita efera okora eteb gij mahmei meren ojgomuja. Nou ongga ofa eyajga jah skida, beda ofa ek Abraham eker gij monuh ongga ah yes, noba ofa ek Lazarus tein eker desi ofa.
42016024	Beda ofa ois gu Abraham oida, 'Akeina Abrahamo, bucunc budou ongga okora rot didif fogora bubk Lazarus jeskaseda ofa ec etma otufou gij mei, beda en noba ered darni ofou. Jeska didif dut gij mah ongga eisa egigir eteb noba difera okora eteb!'
42016025	Tina Abraham agot gu ofa oida, 'Edesa, bua budou ah keingg rot gij mona ongga goga gefena ebah gu mebi imbeja ros. Jeska gij mona insa koma bua bera bebin biteij ah ongga ongkoska noba ebera rot mareibra ofoukou ojgomuja. Tina Lazarus bera enek mar erek koma guru. Ofa maren jefeda efera okora ojgomu. Tina ebeibeyaif bera ofa eker gu mebaga rot ongkoska fob. Noba bua bah jah suma fogora bifera okora ojgomuja.
42016026	Erek koma noba mogenamena ah joug mimif. Jefeda enadaij nou rusnok jeska memef men jah suma guru, noba enadaij nou rusnok jah suma tein rin jah sif tein jinaga guru.'
42016027	Beda orna mei ahtah egens koma agot oida, 'Erek koma beda, Akeina Abraham, bua bubk Lazarus skoita dedin akeina efen mod ojgomu.
42016028	Jeska dedin edkoser rufok cinja ongga riker gu jah suma ros. Bubk ofa oftuftu rua jeskaseda rua tein rinen jah mahmei meren fogora rita rifera okora eteb erek didif guru.'
42016029	Beda Abraham oroun oida, 'Mar Efeyi Ebsi ongga Musa jera nabi-nabi runggu rot bera enah jah suma fob. Adaij nou rua rik mar koma gu risinsa noba ruroru jeni rot ojgomu.'
42016030	Tina orna mei ahtah egens koma oroun oida, 'Akeina Abraham, koma bera enadaij rot enesi. Tina erek osnok egens ongga anggos fob eja skoita rua, beda rua rimeesa joug rerin mar ongga oska si!'
42016031	Beda Abraham agot gu ofa sons oida, 'Sis fob rua runororu mar ongga Musa jera nabi-nabi ranggot rot guru, jefeda rua runororu osnok egens ongga edebecki jeska anggos efen oga tein guru.' "
42017001	Yesus agot gu efen ruforoker oida, "Mar ongga ereita rusnok rudou efesi fogora risiri gij mar ongga oska bera enahuma ojgomuja. Tina okum eteb emah keingg rusnok ongga rucunc mar koma gu rusnok enjgineg fogora rua tein rita mar ongga oska koma insa koma.
42017002	Jeska erek osnok egens otunggom mar skoita rusnok ongga ruroru Didif erek ruforokai ruroru Didif, fogora rua runororu Didif deika guru, beda Allah omofra okum eteb doska keingg osnok egens koma rot si. Mar egema tein ongga rusnok rita gu ofa rot bera enerek mar okum ongga Allah emeita gu ofa rot guru.
42017003	Jefeda iwa yut joug isinsa idou efesi rot mar insa koma ojgomu. Erek yeyin yuhuj egens ongga otunggom mar ongga oska fob, beda iwa yuftuftu ofa rot ahais ojgomu. Noba erek ofa emeesa joug efen mar ongga oska insa koma, beda ita idou ongga eskeira rot ofa deika.
42017004	Erek ofa otunggom mar ongga oska eneya rot ofosma cinja erfeka gij mona juens skoita iwa, beda ofa oksons skoita iwa rot ofosma cinja erfeka jeskaseda ois gu iwa oida, 'Didif dimeesa joug dedin mar ongga oska insa koma fob,' beda iwa ita idou ongga eskeira rot ofa deika ojgomu."
42017005	Erek koma beda Yesus efen ruforoker ragot gu Ofa oida, "Tuhan, bufij memef jeskaseda modou ororu Bua rot ahais ojgomu." Beda Yesus oroun gu rua oida,
42017006	"Erek iwa idou ororu Didif erek ai oskiyai ojgomu, beda koma adaij jeskaseda itunggom mar okum erek yagot gu mega egens kef oida, 'Bukub bisinsa jeska mebi kef noba bujot gij mei mojuma efei!' Beda mega egens koma omororu jeni yuga ojgomu."
42017007	Beda Yesus agot gu efen ruforoker oida, "Erek osnok egens ofij iwa gij yeyin mekeni era ot joug yeyin domba-domba, beda giskini iwa inagot gu ofa oida, 'Bua bin noba bit maat sismeni fog,' guru.
42017008	Tina giskini iwa imagot gu ofa oida, 'Bua buina maat nou didif fog. Beda birgi meisoufa ongga ebsi noba burka maat efej koma gu didif ojgomu. Noba bua biker joug didif askesi dit maat oisa fog, beda bua bit maat tein.'
42017009	Giskini bera iwa inesitit osnok egens koma ongga ofij iwa guru, jeska ofa otunggom mar ongga iwa yubk ofa rot ojgomu.
42017010	Erek koma tein, gij mona ongga iwa itunggom mar ongga rusnok enjgineg rubk iwa rot, beda iwa yuin keingg isinsa ifoka fogora yagot gu rua oida, 'Memef bera merek rusnok ongga mofij ojgomu. Jefeda memef mororu mar ongga rusnok ranggot rot gu memef ojgomu.' "
42017011	Askesi Yesus ecira jah kota Yerusalem, beda Ofa oira anjob monuh Samaria jera Galilea.
42017012	Nou ongga Ofa omoira gij kota egens beda rusnok rufok setka ongga rufos maren jefeda rifera okora eteb rot rin skoita Ofa. Rua rut ai yes jeska Ofa,
42017013	beda ruis gu Ofa oida, "Tuhan Yesus, bucunc budou ongga okora rot memefo!"
42017014	Nou ongga Yesus engk rua, beda Ofa agot oida, "Iwa ija noba icunc isinsa ifaga skoita imam-imam." Nou ongga rusnok insa koma rincira gu moroju ros, beda rufos ejerek eskeira fob.
42017015	Nou ongga osnok egens jeska rua ek rot oida efen ofos nomnaga eskeira fob, beda ofa oksons rot odou ongga efaga ouka noba esitit Allah.
42017016	Beda ofa es okeibi gu mebi jah Yesus odou noba ois oufamofa eteb gu Yesus rot. Osnok egens koma bera ojga jeska monuh Samaria.
42017017	Beda Yesus agot oida, "Didif dik oida rusnok rufok setka bera rita eskeira fob. Jefeda rufok cinja tohkuru riker sinefo?
42017018	Teinefo fogora rineya ongga Yahudi koma runoksons jeskaseda ruis oufamofa eteb gu Allah guro. Erek osnok egens kef jeska monuh Samaria bera oksons rot ojgomo."
42017019	Beda Yesus agot gu ofa oida, "Bua bidebecki noba bija ojgomu. Bua budou ororu Didif rot tenten fob, jefeda bua bisma eskeira fob."
42017020	Gij mona juens rusnok rineya ongga jeska ebic Farisi rijeka gu Yesus oida, "Gij mona juaho fogora Allah emen noba ofoka ereij keingg rusnok?" Beda Yesus oroun oida, "Enadaij nou iwa ifokor gij mar ongga orocunc rot fogora idou ejginaga rot mona ongga Ofa emen jinaga guru.
42017021	Noba iwa ineg rusnok ragot oida, 'Allah ofoka ereij keingg rusnok gij monuh egens jah suma,' guru! Jeska ebeibeyaif Allah ofoka ereij keingg rusnok jah gu ifekesa fob."
42017022	Erek koma beda Yesus agot gu efen ruforoker oida, "Gij mona ongga emen beda iwa idou omosos rot jeskaseda ik Didif, Rusnok Efesa, deika. Tina iwa inek Didif deika guru.
42017023	Beda rusnok enjgineg rimagot oida. 'Ofa eker jah suma!' Era rua rimagot oida, 'Ofa eker jah sif!' Tina iwa inororu rerin ruga koma jinaga guru.
42017024	Jeska gij mona ongga Didif, Rusnok Efesa, duksons en fob, beda rusnok gij monuh nomnaga rimek mar erek moc efna eteb gu mebaga.
42017025	Tina rot sismeni bera Didif dimeita difera okora eteb fogora rusnok ongga riker gij mona ebeibeyaif rumokoja Didif fog, beda dumoksons en si.
42017026	Gij mona ongga Didif, Rusnok Efesa, duksons en fob, beda rusnok rimek mar morototuma erek rua rik gij mona ongga Nuh eker gu mebif sis eteb fob.
42017027	Gij mona insa koma bera rusnok rita mar erek giskini ojgomu. Rua ruina maat ni, rij mei ni, rumoskotuma ni, ojgomuja onjoros mona ongga Nuh oira gij kabar mei ongga ofa ontunggom fob. Beda ainsa koma tein mos es ojgomuja onjoros mei ofot noba endi rusnok nomnaga fogora ragos gij mei insa koma.
42017028	Rusnok ringk rot mar erek insa koma tein gij mona Lot eker gu mebif sis eteb fob. Gij mona insa koma bera rusnok rit maat ni, rij mei ni, ruhu mar ni, rirefa marsi gij mekeni ni, rii mod ni ojgomuja.
42017029	Tina gij mona ongga Lot orogna jeska kota Sodom, beda mah efesi kreni ongga eisa eteb ojuj jeska mebaga noba et rusnok insa koma nomnaga fogora ragos ojgomu.
42017030	Rusnok rimek mar erek insa koma tein gij mona ongga Didif duksons en jeska mebaga bera erek koma tein.
42017031	Jefeda gij mona insa koma bera rusnok ongga ringker jah mod majmeg bera runoira gij mer efesi jeskaseda rita mareibra fog guru. Tina rua rufof ebeirens ojgomu. Noba erek koma tein rot rusnok ongga rif mar gij rerin mekeni. Rua runoksons jah rerin mod sismeni fog guru. Tina rua rufof rot ebeirens ojgomu.
42017032	Iwa idou ah keingg rot mar ongga encirej Lot efen mohona sis fob.
42017033	Noba erek rusnok rusujohu ekirsa rot mar ongga riteij ah kef efen, beda rua rineita eiteij ah ongga efeinah guru. Noba erek rusnok runororu mar ongga risinsa rudou os gij riteij ah kef guru, tina rua ruroru mar ongga Allah odou os rot ojgomu, beda rua rimeita eiteij ah ongga efeinah tein si.
42017034	Gij mona insa koma bera gosnok gegeka gahca nou motu. Beda gegema gomosok jah mebaga noba gegema geker ojgomu ros.
42017035	Gij mona insa koma bera gojaga gegeka gos gandum efej gij mokaga. Beda gegema omosok jah mebaga noba gegema geker.
42017036	((Beda gosnok gorna gegeka gefarur gu mektah. Noba gegema gomosok jah mebaga, noba gegema geker ojgomu.))"
42017037	Erek koma beda Yesus efen ruforoka rijeka gu Ofa oida, "Tuhan, memef memek mar koma gij monuh sinefo?" Beda Yesus oroun oida, "Gij mona ongga iwa iajga mem meg ofu jah skida, beda iwa ijginaga rot oida mar ongga anggos enahuma. Beda iwa erek koma tein, iwa imek mar ongga orocunc rot mona ongga Didif duksons en tein si."
42018001	Erek koma beda Yesus agot mar orocunc egens gu efen ruforoka jeskaseda rua rum riteij rot ahais noba rineita rudou ongga eskes rot guru.
42018002	Ofa agot oida, "Osnok hakim egens eker gij kota egens. Ofa enemeesa rot Allah era rusnok egema tein guru.
42018003	Gij mona insa koma bera ojaga ongga eja mesina eker gij kota koma tein. Gij orofosut mona bera ofa eja skoita hakim egens koma noba agot gu ofa oida, 'Rusnok ongga rufogog rot didif runtunggom mar ongga oska gu didif fob. Jefeda bua buga ojga rot dedin mar okowu insa koma ojgomu.'
42018004	Tina gij mona ofoukou fob bera hakim egens koma onoga ojga rot ofa enesi. Beda hakim egens koma osujohu gij odou efesi oida, 'Didif dinemeesa rot Allah era rusnok egema tein guru.
42018005	Tina ojaga eja mesina egens koma en skoita didif gij orofosutut mona jeskaseda ois gu didif rot efen mar okowu fogora dufonskos rot ofa! Jefeda didif dumoga ojga rot ofa efen mar okowu insa koma jeskaseda ofa onoksons skoita didif deika guru!' "
42018006	Beda Yesus agot oida, "Iwa isujohu rot mar ongga hakim egens koma oga eris rot ojgomu!
42018007	Jeska hakim koma bera efen odou ongga oska, tina ofa ofij ojaga egens koma ojgomu. Jefeda Allah, ongga odou oufamofa eteb, bera omofij rusnok ongga ofa oncunc fob si. Jeska rua tein rum riteij gu Ofa gij orofosut mona jera motu rot rerin mar okum. Noba Allah eneker dektek rot mar ongga rum riteij gu Ofa rot guru.
42018008	Gij mona ongga estir bera Ofa omofij rua rot tenten si. Tina gij mona ongga Didif, Rusnok Efesa, duksons en jah mebif, beda dimek rusnok rineya ongga rudou ororu Didif rot tenten fob ei, era gurei?"
42018009	Beda Yesus agot mar orocunc gu rusnok ongga rusujohu rot oida risinsa rudou erek ebsi komowa tina rusnok rineya bera rudou oska ojgomu.
42018010	Ofa agot oida, "Gosnok gegeka geja jah mod ongga rusnok rum riteij gu Allah gij jeskaseda gom geiteij gu Allah. Gegema jeska goga bera jeska ebic Farisi noba gegema bera erek rua ongga ruhoturu pajak nou raja Kaisar.
42018011	Beda osnok egens ongga ebic Farisi insa koma ot noba esitit esinsa ofoka gu Allah. Ofa om eiteij oida, 'Allah, didif duis oufamofa gu Bua jeska didif bera dinerek rusnok rineya ongga rukoreka mar guru, era erek rusnok ongga rufogog guru, era erek rusnok ongga risiri morototuma guru. Noba didif duis oufamofa gu Bua jeska didif dinerek osnok egens kef ongga ohoturu pajak nou raja Kaisar tein guru.
42018012	Tina gij orofosutut ari egens bera didif dinet maat gij mona jueka guru. Noba didif dikeba dedin mareibra oknama skoita rusnok enjgineg ojgomu.'
42018013	Erek koma beda osnok egens koma ongga ohoturu pajak ot ai yes jeska. Beda ofa ougif ebirfaga rot odou ongga okora, noba mojen ofa tein rot efen eita mar. Beda ofa om eiteij oida, 'Allah, bucunc budou ongga okora rot didif ojgomu, jeska didif dita mar ongga oska fob.' "
42018014	Beda Yesus agot deika oida, "Ongga tenten bera, osnok egens koma ongga ohoturu pajak oksons rot efen odou ongga ebsi komowa ahah Allah eiteij fob. Tina osnok egens koma ongga ebic Farisi bera guru. Erek koma jeska Allah omoin keingg rusnok nomnaga ongga risitit risinsa rufoka si. Noba Ofa omofra rusnok rufoka ongga ruin keingg risinsa rufoka si."
42018015	Rusnok rufoukou rurka rerin ruforoka rifes skoita Yesus jeskaseda Ofa aha efen etma esij rua fogora rita oufamofa gu rua. Nou ongga Yesus efen ruforoka rifes ringk mar insa koma, beda rua ritaha joug rusnok insa koma.
42018016	Tina Ofa agot gu efen ruforoker oida, "Iwa ineragou joug ruforoka rifes koma guru, tina yuitij rot oida rua rin skoita Didif ojgomu. Jeska rusnok ongga rita rudou efesi erek ruforoka rifes insa kef rerin rudou efesi bera rumoira jera rusnok ongga Allah ofoka ereij keingg si.
42018017	Tina erek rusnok rineita rudou efesi erek ruforoka rifes kef rerin rudou efesi jeskaseda ruira jera Allah efen rusnok guru, beda enadaij nou rua rijerek Allah efen rusnok jinaga guru."
42018018	Osnok egens ongga efen mareibra ofoukou en skoita Yesus noba ejeka gu Ofa oida, "Guru ongga oufamofa, didif dutunggom mar meidu jeskaseda disma eiteij ah ongga efeinah noba ah aibin?"
42018019	Beda Yesus oroun gu ofa oida, "Bua bijeka Didif erek ongga oufamofa rot meidu? Jeska rusnok egema tein bera runoufa guru. Allah esinsiyai bera ongga oufamofa ojgomu!
42018020	Bua bijginaga osok gij mar ongga hukum Musa anggot rot erek kef oida, 'Iwa inesiri morototuma guru ni, inagob rusnok guru ni, inokoreka mar guru ni, inocuwei mar gij rusnok enjgineg guru ni, yugif gu yeyin ika jera isu ojgomu ni.' "
42018021	Beda osnok egens koma agot gu Yesus oida, "Didif duroru mar insa koma nomnaga sis mona ongga duforokai onjoros mona deisef fob."
42018022	Nou ongga Yesus eg rot mar insa koma beda Ofa agot oida, "Tina mar ofoka egens bera enahuma ros. Bua buhu bebin mareibra nomnaga fogora bikeba fifi ongga bua binsma jeska mar insa koma gu rusnok ongga rufojingki ojgomu. Beda bua bimesma mar ongga oufamofa eteb gu mebaga si. Beda bua buroru Didif."
42018023	Nou ongga osnok egens koma engg rot mar ongga Yesus anggot fob, beda efen odou okumkum rot ojgomu, jeska ofa efen mareibra ofoukou.
42018024	Yesus ek ofa, beda agot oida, "Ongga tenten bera okum eteb nou rusnok ongga ruisum gij rerin mareibra ofoukou jeskaseda ruira jera rusnok ongga Allah ofoka ereij keingg.
42018025	Okum eteb nou unta efaga egens oira gij mohunu mos esta. Tina okum eteb ekirsa nou rusnok ongga ruisum gij rerin mareibra ofoukou jeskaseda ruira jera rusnok ongga Allah ofoka ereij keingg ojgomu."
42018026	Rusnok ongga rig mar insa koma ragot oida, "Wah! Erek koma jefeda enadaij nou rusnok egema tein risma eiteij ah ongga efeinah jeska Allah guru!"
42018027	Beda Yesus oroun oida, "Tenten, oisouska rusnok risinsa rerin owesa efek bera enadaij guru. Tina oisouska Allah efen owesa efek bera rua rimeita eiteij ah ongga efeinah si."
42018028	Beda Petrus agot gu Yesus oida, "Tuhan, teinefa rot memefo? Memef maha mefmen mar nomnaga jah jeskaseda mororu Bua fob!"
42018029	Beda Yesus agot oida, "Ongga tenten bera, idu ongga eja jeska efen mod ni, mohona ni, meiba ni, mosu ni, meka ni, era efeser ni jeskaseda oira jera rusnok ongga Allah ofoka ereij keingg fob,
42018030	beda ofa emesma mar insa koma erek ofoukou deika gij eiteij ah kef. Noba gij mona ongga emen bera ofa emesma eiteij ah ongga ah aibin si."
42018031	Yesus oroun efen ruforoker rufok setka kungkob erfeka jeskaseda riker gu risinsa. Beda Ofa agot gu rua oida, "Mimif minja jah kota Yerusalem. Noba mar nomnaga ongga nabi-nabi runggu gij Mar Efeyi Ebsi osok gij Didif, Rusnok Efesa, bera emah gij efera si.
42018032	Rua rimaha Didif gu rusnok ongga Yahudi guru. Beda rua rimagot mar ongga oska rot Didif ni, ruga omoruh Didif ni, rumoskurfi rot Didif ni, rimangha Didif ni, beda ragob Didif.
42018033	Noba gij mona juomu, beda Didif dimedebecki jeska danggos si."
42018034	Tina Yesus efen ruforoker rudou enebriyi gij mar insa koma jinaga guru. Mar koma ah jejema jeska rua ojgomuja.
42018035	Gij mona ongga Yesus enesaga doida kota Yerikho, beda osnok egens ongga eiteij ofou eker gu moroju efembra noba erejgei mar jeska rusnok ongga rirabj ofa.
42018036	Nou ongga ofa engg rusnok ruga ofoukou ongga rincira gu moroju koma, beda ofa ejeka oida, "Meidu bera komo?"
42018037	Beda rua ragot gu ofa oida, "Ai juens beda Yesus, ongga jeska kota Nazaret, bera emerabj jah sif!"
42018038	Erek koma jefeda osnok egens koma ois rot oga eteb oida, "Yesus, ongga raja Daud efen efesa, bucunc budou ongga okora rot didifo!"
42018039	Tina rusnok ongga ricira rukag Yesus odou ritaha joug ofa oida, "Ei, biker toumou ojgomu!" Tina ofa ois deika oida, "Yesus ongga Daud efen efesa, bucunc budou ongga okora rot didifo!"
42018040	Beda Yesus ot jah suma noba obk rusnok jeskaseda rujorohrus osnok egens koma ongga eiteij ofou skoita Ofa. Nou ongga ofa en skoita Yesus fob, beda Yesus ejeka gu ofa oida,
42018041	"Bua budou os jeskaseda Didif dutunggom mar meidu nou bua?" Beda ofa oroun gu Yesus oida, "Tuhan, didif dudou os dik mar!"
42018042	Beda Yesus agot gu ofa oida, "Bik mar ojgomu! Jeska bua budou ororu Didif rot tenten fob, jefeda bua bisma eskeira fob."
42018043	Beda ainsa koma tein ofa ek mar. Jefeda ofa ororu Yesus noba esitit Allah rot odou ongga erirei eteb. Nou ongga rusnok rufoukou insa koma rik mar koma beda rua tein rifaga ouka eteb rot fogora risitit Allah.
42019001	Gij mona ongga Yesus enjesaga gu kota Yerikho,
42019002	beda osnok egens ongga ofoka Zakheus eker gij kota koma. Ofa erek rusnok ongga ruhoturu pajak rerin ebirfaga, noba ofa efen mareibra ofoukou tein.
42019003	Ofa odou os ek Yesus askesi Yesus erabj jah suma, tina ofa okumfoj erek estir ojgomu, noba rusnok rufoukou rut jah ofa odou joug tein.
42019004	Jefeda ofa eja okag rusnok insa koma beda osok mega efaga egens jeskaseda ek Yesus rot koisoisa.
42019005	Nou ongga Yesus ensaga gu mega okowu insa koma, beda Ofa eyajga jah skida noba agot oida, "Zakheus, bua bujuj en ojgomu, jeska deisef bera Didif dimeja jah bebin mod."
42019006	Erek koma beda Zakheus ojuj ebeirens noba oroun Yesus rot odou ongga erirei eteb.
42019007	Nou ongga rusnok ongga rik mar insa koma beda rua ragot moguma rot rusum oskusk oida, "Wah! Ofa koma ejeker jera osnok egens koma ongga efen mar oska ofoukou!"
42019008	Erek koma tina nou ongga goga gensaga jah efen mod, beda Zakheus ot noba agot oida, "Tuhan, ebeibeyaif didif dikeba dedin mareibra enama tein gu rusnok ongga rufojingki. Noba didif dumoh dedin fifi erek ofosma tohkuru sons gu rusnok ongga didif durokrusa sis fob tein."
42019009	Erek koma beda Yesus agot gu ofa oida, "Gij mona deisef bera Allah oskotu bua jera bebin rusnok ongga ringker jera bua jeska yeyin mar ongga oska fob. Jeska bua tein bera bunjuj jeska bebin ebimowa Abraham.
42019010	Erek koma jeska, Didif, Rusnok Efesa, bera din jeskaseda duhca rusnok ongga riseiseifa fogora duskotu rua jeska rerin mar ongga oska."
42019011	Askesi rusnok insa koma rig mar ongga Yesus enefesij gu rua, beda Ofa efesij rot mar orocunc egens gu rua. Ofa efesij mar orocunc egens koma gu rua jeska Ofa enjesaga doida kota Yerusalem fob. Noba gij mona insa koma bera rusnok rusujohu rot oida mona ongga Allah omofoka ereij keingg rusnok erek raja gu mebif bera ensaga doida fob.
42019012	Yesus agot gu rua oida, "Osnok egens ongga ofoka aksa eja jah monuh yes jeskaseda rusnok rufra efen ofoka erek raja egens fogora ofa omoksons jah efen monuh.
42019013	Nou ongga ofa esejah nou eja jeska, beda ofa ohoturu efen rusnok rufok setka ongga rumfij ofa. Beda ofa eita fifi emas egens rua orofosut egens egens. Beda Ofa agot gu rua oida, 'Nou ongga didif dinja fob beda iwa ira fifi emas kef fogora irohca efen ofou eja erek ekirsa deika.'
42019014	Tina rusnok ongga riker gij efen monuh insa koma rudou oska rot ofa. Jefeda nou ongga ofa enja fob, beda rua rubk rusnok rineya jah monuh ongga yes insa koma tein jeskaseda ragot oida, 'Memef mudobu joug osnok egens koma erek mefmen raja ojgomo!'
42019015	Tina rusnok ongga ringker gij monuh egens koma rufra osnok egens koma ofoka erek raja ojgomu. Beda ofa oksons jah efen monuh. Nou ongga ofa ensaga gu efen monuh fob, beda ofa ohoturu efen rusnok ongga rumfij ofa jeskaseda ejeka gu rua rot efen fifi emas insa koma ongga ofa ekeba gu rua sis fob.
42019016	Beda osnok egens ongga osumbohka en skoita ofa noba agot oida, 'Tuan, fifi emas egens ongga bita gu didif sis fob bera disma efen ofou dokun deika erek setka fob.'
42019017	Beda raja egens koma oroun oida, 'Bua buntunggom mar ongga oufamofa fob. Noba jeska budou ocosu efei ahtah gij mar ojgomai insa kef fob, jefeda dufra bufoka erek aksa fogora bufoka ereij keingg rusnok gij kota rara setka.'
42019018	Beda osnok ongga egeka en skoita ofa noba agot oida, 'Tuan, fifi emas egens ongga bita gu didif sis fob bera disma efen ofou erek cinja dokun deika fob.'
42019019	Beda raja koma agot oida, 'Didif dufra bebin bufoka aksa, jefeda bua bufoka ereij keingg rusnok gij kota rara cinja.'
42019020	Beda osnok ongga ofij egens deika en skoita ofa noba agot oida, 'Tuan, kef bera bebin fifi emas ongga bua bita gu didif sis fob. Didif disah fifi koma gij meifeti efesi, jeska didif dimeesa rot bua.
42019021	Jeska didif dijginaga rot oida bua bagot mar rot owesa efek eteb. Bua buhoturu mar ongga rusnok enjgineg rerin ojgomu. Noba bua bita maat jeska mekeni ongga rusnok enjgineg rirefa maat gij ojgomu.'
42019022	Beda osnok ongga erek raja egens koma agot gu ofa oida, 'Bua bera osnok egens ongga oska eteb! Bua bijginaga fob oida didif bera dagot mar rot owesa efek eteb! Noba bijginaga rot oida didif duhoturu mar ongga rusnok enjgineg rerin ojgomu. Noba didif dita maat jeska mekeni ongga rusnok enjgineg rirefa maat gij ojgomu.
42019023	Jefeda teinefa fogora bua binesah fifi emas insa koma gij fifi ebic jeskaseda didif dimesma fifi koma efen ofou dokun deika gurei!'
42019024	Erek koma beda raja egens koma agot gu rua ongga runt jah suma oida, 'Iwa ita fifi emas egens koma jeska ofa noba ita fifi koma gu osnok egens koma ongga esma fifi setka sis fob!'
42019025	Tina rua ragot oida, 'Tuan, osnok egens koma efen fifi setka fob!'
42019026	Beda raja koma agot oida, 'Ongga tenten bera, idu ongga efen mar ofoukou fob, beda ofa emeita mar egema dokun deika si. Tina idu ongga efen mar oskiyai, beda efen mar oskiyai koma tein emeseiseifa jeska ofa si.'
42019027	Beda ofa agot deika oida, 'Ebeibeyaif iwa ijorohrus rua ongga rundobu joug didif erek rerin raja, beda yagob rua jah sif ojgomu.' "
42019028	Nou ongga Yesus emfesij rot mar insa koma fob, beda Ofa otoiru jah kota Yerusalem.
42019029	Gij mona ongga rua rinjesaga doida kota Betfage jera kota Betania ongga angh gu memaga ofos Saitun fob, beda Ofa obk gosnok gegeka jeskaseda geja gokag Ofa.
42019030	Ofa agot gu goga oida, "Goga geja gokag jah kota ongga enah jah mudou koma. Nou ongga goga gonjoira kota jah suma, beda goga gemek keledai efer egens ongga runcoka fob. Rusnok rineya bera rineifef esij keledai egens koma enesi. Goga gosuwa keledai egens koma noba gorka gu Didif.
42019031	Gij mona ongga rusnok rijeka joug goga rot oida, 'Goga gosuwa keledai koma rot meidu', beda goga goroun oida, 'Tuhan ocosu rot.' "
42019032	Beda goforoka gegeka insa koma geja fob noba gek mar jeni erek Yesus anggot gu goga fob.
42019033	Askesi gosuwa keledai egens koma ros, beda rusnok ongga rerin keledai koma rijeka gu goga joug oida, "Goga gosuwa mefmen keledai koma rot meidu?"
42019034	Beda goga goroun gu rua oida, "Tuhan ocosu rot."
42019035	Beda goga goroun keledai efer egens koma gu Yesus. Noba rua raha meifeti esij keledai egens koma, beda Yesus eifef esij keledai koma ejmeg.
42019036	Askesi Yesus encira esij keledai egens koma, beda rusnok rufoukou ruhoda rerin meisoufa eneya noba rurosu moroju nou Yesus. Rua rutunggom mar insa koma erek rurougif gu Yesus.
42019037	Yesus oira moroju ongga onjuj jeska memaga ofos Zaitun, noba esaga doida kota Yerusalem. Beda rusnok rufoukou ongga ricira morototuma jera Ofa rudou efaga ouka eteb noba risitit Allah. Rua ragot ruis mar ongga oufamofa eteb gu Yesus jeska rua ringk mar onswos ofoukou ongga Ofa ocunc rot sis fob.
42019038	Rua ruis oida, "Oufamofa eteb rot raja egens kef ongga en oisouska Tuhan Allah. Eskeiramera eteb ah gu mebif noba rusnok nomnaga rufra Allah ofoka erek aksa eteb gu mebaga!"
42019039	Erek koma beda, rusnok rineya ongga runt gu rusnok insa koma rifekesa ongga ebic Farisi ragot gu Yesus oida, "Akeina Guru, Bua bitaha joug bebin rusnok kef jeskaseda runois rot mar insa koma deika guru!"
42019040	Beda Yesus oroun oida, "Ongga tenten bera, erek Didif dagot gu rua oida, 'Iker toumou,' beda mamu ongga ah jah sif tein rimesitit mar erek rua rinsitit insa koma ojgomu si."
42019041	Nou ongga Yesus enesaga doida Yerusalem, beda Ofa eyajga kota koma jah kembin. Noba Ofa ebisa rot rusnok ongga ringker gij kota koma.
42019042	Ofa agot oida, "Erek iwa ongga kota Yerusalem ijginaga rot mar ongga oufamofa ongga omorka eskeiramera eteb gu iwa deisef, beda idou omoroun Didif, tina guru. Jeska ebeibeyaif mar ongga oufamofa insa kef bera ah jejema jeska iwa ojgomu.
42019043	Jefeda gij mona kahma beda mesa eteb ongga ofogog rot iwa bera rimen noba riker rejrej yeyin kota kef si. Jefeda enadaij nou iwa yuku jeska jinaga guru.
42019044	Noba jeska iwa idou enebriyi gij rot oida Allah bera en skoita iwa fob guru, jefeda rua ongga rufogog insa koma bera rimedi iwa rot ahais doska noba rut keingg iwa jera yeyin iser gij kota efesi kef. Beda rua rumohoda yeyin kota kef onjoros mamu egens tein enah mesijma deika guru."
42019045	Nou ongga Yesus oira gij momas ongga angh rejrej Mod Allah, beda Ofa ekemeji rusnok ongga ruhu mar jah suma.
42019046	Ofa agot rot oga eteb oida, "Runggu gij Mar Efeyi Ebsi rot mar ongga Allah anggot erek kef oida, 'Dedin Mod egens bera nou rusnok ongga rum riteij gu Didif gij ojgomu. Tina iwa intunggom dedin Mod erek mod egens nou rusnok ongga rungkoreka mar jeskaseda ridemdemi gij!' "
42019047	Gij orofosut mona bera Yesus oftuftu rusnok gij momas ongga angh rejrej Mod Allah. Tina ebirfaga imam-imam jera Guru-Guru agama jera ebirfaga Yahudi rineya ruhca moroju jeskaseda ragob Ofa.
42019048	Tina rua rinek mona egens ongga adaij nou guru, jeska rusnok rufoukou riker rejrej Ofa jeskaseda rig mar ongga Ofa oftuftu gu rua ojgomuja.
42020001	Gij mona juens bera Yesus oftuftu mar jera efesij mar rot Allah oga ongga oufamofa gu rusnok rufoukou gij momas ongga angh rejrej Mod Allah. Beda ebirfager imam-imam jera Guru-Guru agama jera ebirfager Yahudi rineya rin skoita Ofa.
42020002	Beda rua ragot gu Ofa oida, "Bebin owesa efek erek meidu fogora bunotunggom mar erek komo. Noba idu bera ongga eita owesa efek koma gu Bua fobo?"
42020003	Beda Yesus agot oida, "Didif dudou os dijeka gu iwa rot mar sismeni fog. Iwa yagot gu Didif rot mar kef oida,
42020004	idu ongga eita owesa efek gu Yohanes jeskaseda ofa eita baptis gu rusnok, Allah bera eita ei, era rusnok ei?"
42020005	Beda rusnok insa koma ragot moguma oida, "Erek mimif magot oida Yohanes eita owesa efek jeska Allah, beda Ofa emagot oida, 'Erek koma jefeda teinefo fogora iwa inororu ofa efen oga guri?'
42020006	Tina erek mimif magot oida ofa eita owesa efek jeska rusnok ojgomu, beda rusnok rufoukou koma rimera mamu rimeredi mimif rot, jeska rua rudou rusujohu rot oida Yohanes bera erek nabi egens ongga Allah ombk fob."
42020007	Jefeda rua ruroun gu Yesus oida, "Memef menejginaga rot idu ongga eita owesa efek gu Yohanes guru."
42020008	Beda Yesus agot gu rua oida, "Erek koma jefeda, Didif tein dinagot gu iwa rot idu bera eita owesa efek gu Didif erek koma guru."
42020009	Erek koma beda Yesus efesij gu rusnok rot mar orocunc egens kef oida, "Osnok egens erefa anggur gij efen mekeni. Nou ongga ofa eja jah monuh yes, beda ofa aha mekeni anggur koma gu rusnok rineya jeskaseda riker joug mekeni anggur koma.
42020010	Gij mona kahma deika beda anggur efek insa koma ofom fob. Jefeda osnok egens ongga efen mekeni koma obk osnok egens ongga omfij ofa skoita rusnok ongga ringker joug mekeni insa koma jeskaseda rua rita anggur efek egema nou ofa. Tina rusnok ongga ringker joug mekeni koma rubu osnok egens ongga ofij ebirfaga koma. Beda rua rubk ofa oksons skoita osnok egens ongga efen mekeni koma rot etma efesijg.
42020011	Beda ofa ongga efen mekeni koma obk osnok egens ongga omfij eneya deika, tina rusnok insa koma rubu ofa tein, noba ruga oruh ofa, beda rua rubk ofa tein oksons rot etma efesijg.
42020012	Beda ofa ongga efen mekeni koma obk efen osnok egens ongga omfij egema dokun deika. Tina rusnok koma rubu ofa rot ahais tein noba rij ofa jeska mekeni koma.
42020013	Erek koma jefeda osnok egens ongga efen mekeni koma agot oida, 'Didif dutunggom mar egema deika erek meidu? Didif dumobk dedin edesa egens ongga dudou okora eteb rot, fogora rua rumougif gu ofa si.'
42020014	Tina gij mona ongga rusnok ongga ringker joug mekeni koma rik ofa efen efesa, beda rua ragot moguma oida, 'Ofa kef bera emesma mekeni kef gij mona ongga meka anggos jeska, jefeda mimif magob ofa jeskaseda mumok mekeni kef gu misinsa ojgomu.'
42020015	Jefeda rua rikris ofa jeska mekeni fogora ragob ofa beda agos." Beda Yesus ejeka gu rua oida, "Osnok egens ongga efen mekeni insa koma omotunggom mar meidu skoita rua ongga ringker joug mekeni?
42020016	Ongga tenten bera ofa ekemeji rua jeska mekeni koma fogora emagobir beda rua nomnaga ranggos! Beda ofa emaha mekeni koma gu rusnok rineya deika." Tina nou ongga ebirfager rusnok Yahudi insa koma ringg Yesus efesij mar erek koma, beda rua ragot oida, "Erek koma guru!"
42020017	Jefeda Yesus ohobut rua noba agot oida, "Jefeda mar kef efen ofou erek teinefa: 'Rusnok ongga rii mod bera rukoja Mamu ahais egens koma fogora rij jeska fob. Tina mamu egens koma ejerek mamu ongga ofoufem ekirsa nou mod koma nomnaga.'
42020018	Noba rusnok ongga rukockoreta rot mamu egens insa koma bera rimesiri fogora riseiseifa. Tina rusnok ongga mamu egens insa koma encirej rua, beda rua rumohoda nomnaga si."
42020019	Guru-Guru agama jera ebirfager imam-imam rutkonu oska rot Ofa jeska rua rijginaga rot oida mar ongga Ofa omftuftu rot insa koma bera osok gij rua. Jefeda rua rudou os ragei Ofa ainsa koma tein ojgomu. Tina rua rimeesa rot rusnok rufoukou ongga riker rejrej Ofa.
42020020	Ebirfager imam-imam jera Guru-Guru agama insa koma ruhca mona egens jeskaseda ragob Yesus. Jefeda rua rubk rerin rusnok rineya skoita Yesus jeskaseda rejeka gu Ofa erek reirei ojgomu. Noba erek Ofa oroun mar gu rua ongga ekirsa rot rerin agama erebent, beda rua rimagei Ofa fogora raha Ofa gu Gubernur ongga ofoka ereij keingg rusnok nomnaga.
42020021	Jefeda rusnok insa koma rijeka gu Yesus reirei oida, "Akeina Guru, memef mejginaga rot oida mar nomnaga ongga Bua banggot noba buftuftu rot bera erek tenten ojgomu. Noba Akeina bunofra osnok egens erek ekirsa jeska egema tein guru, tina Bua buftuftu rot Allah oga ongga tenten ojgomu.
42020022	Jefeda Akeina, bagot gu memef oida mimif ongga Yahudi bera muh pajak skoita raja Kaisar tein ei, era gurei?"
42020023	Tina Yesus ejginaga rot oida rua rijeka gu Ofa erek reirei ojgomu. Jefeda Ofa agot oida,
42020024	"Bucunc fifi perak egens gu Didif." Beda Ofa agot oida, "Efena jera ofoka idu bera enah tumu fifi kef?" Beda rua ruroun gu Yesus oida, "Koma raja Kaisar efena jera ofoka."
42020025	Beda Yesus agot gu rua oida, "Jefeda iwa ita mar ongga Kaisar efen gu ofa ojgomu, noba ita mar ongga Allah efen gu Ofa ojgomu."
42020026	Jefeda enadaij nou rua rig Ofa agot mar ongga ekirsa rot rerin agama erebent jah rusnok rufoukou rudou jinaga guru. Rua rudou oubsaha eteb rot mar ongga Ofa oroun rot insa koma, jefeda rua riker toumou noba rinejeka gu Ofa rot mar deika guru.
42020027	Rusnok Yahudi rineya jeska ebic Saduki rin skoita Yesus. Rusnok ongga ebic Saduki rusujohu rot oida rusnok ongga ranggos bera rinedebecki sons guru. Rua rijeka gu Yesus oida,
42020028	"Akeina Guru, sis fob Musa onggu keingg rot hukum egens ongga agot oida erek orna egens anggos fob noba ofa onok efesa guru, beda ofa efen mokosa era mokora egema omois moisa koma jeskaseda goga gok egesa egema nou orna egens ongga anggos fog.
42020029	Sis fob runer rufok cinja erfeka ongga rumokosema bera riker jah sif. Orna egens ongga osumbohka oskotu arja. Tina gij mona ongga ofa anggos bera ofa onok efesa guru.
42020030	Beda mokosa ongga egeka ois moisa koma deika tina ofa tein agos noba gonok efesa guru.
42020031	Beda mokosa ongga orgomu ois moisa koma tina ofa tein agos. Beda mokoser nomnaga ongga runtoij bera ruis moisa insa koma, tina rua nomnaga tein ragos jeska noba ojaga egens koma onok efesa guru.
42020032	Beda ojaga egens insa koma tein agos jeska noba onok efesa guru.
42020033	Jefeda gij mona ongga rusnok ridebecki jeska ranggos, beda idu bera eita ojaga egens koma erek mohona gu mebaga? Jeska rua insa koma nomnaga ruis ojaga insa koma erek ruhona fob."
42020034	Beda Yesus oroun gu rua oida, "Rusnok ongga rifena ebah gij mona ebeibeyaif bera rumoskotuma.
42020035	Tina gij mona ongga rusnok, ongga Allah odou eskeira rot, ridebecki jeska ranggos fob beda runomoskotuma deika guru.
42020036	Rusnok insa koma rija erek malaikat-malaikat ojgomu. Jefeda rua rinagos tein guru. Noba rua rijerek Allah efen efeser jeska rua rindebecki jeska ranggos fob.
42020037	Tina rot mar ongga Musa onggu keingg sis fob bera, ofa esinsa agot rot tenten oida rusnok ongga ranggos rimedebecki sons si. Jeska sis fob, gij mona ongga ofa ek mah ongga ent, beda ofa agot oida Tuhan Allah bera erek Abraham, Isak jera Yakub ongga ranggos sis fob rerin Allah ojgomu.
42020038	Jefeda Tuhan Allah enerek Allah ongga rusnok ongga ranggos rerin guru. Tina Ofa bera erek Allah nou rusnok ongga rifena ebah ojgomu. Jeska Allah eita eiteij ah ongga efeinah gu efen rusnok gu mebaga."
42020039	Beda Guru-Guru agama rineya ragot oida, "Akeina Guru, Bua buroun mar rot koisoisa fob!"
42020040	Erek koma beda rusnok insa koma runofos efek deika guru. Jefeda rua rinejeka gu Yesus rot mar deika guru.
42020041	Beda Yesus ejeka gu ebirfager Yahudi agama insa koma oida, "Rusnok Yahudi ruftuftu oida Kristus egens koma ongga emen bera omojuj jeska ofou ebiedi raja Daud.
42020042	Tina Daud esinsa onggu keingg gij Mar Efeyi Ebsi sis fob oida, 'Tuhan Allah agot gu dedin Tuhan oida, "Biker jah dugnosk rot bufoka aksa
42020043	noba Didif dumoin keingg mesa nomnaga fogora rumougif gu Bua si." '
42020044	Jefeda erek Daud ois Kristus koma ongga emen erek 'Tuhan,' beda teinefa fogora iwa isujohu oida Ofa omojuj en jeska ebic raja Daud ojgomu, noba jeska Allah guri."
42020045	Askesi rusnok rig mar ongga Yesus enefesij ros, beda Ofa agot gu efen ruforoker oida,
42020046	"Yut joug idou efesi rot rua ongga Guru-Guru agama. Rua rudou os rincira rot meisoufa ongkoska ongga orocunc rot rerin rufoka aksa. Noba rua rudou os jeskaseda rusnok rugif gu rua gij mona ongga rincira gij pasar. Noba gij mona ongga rua ruira gij mod ongga rusnok rum riteij gu Allah gij, era gij mod ongga rusnok ruina maat keingg eteb, beda rua rudou os riker gij kursi eteb jah rusnok nomnaga rudou ojgomu.
42020047	Tina rua rurokrusa rujona rija mesina jeskaseda rita rerin mareibra jeska rua. Noba rua rum riteij erek dektek jeskaseda rusnok rusujohu oida rerin rudou ongga ebsi komowa eteb ojgomu. Tina gij mona kahma bera Allah omofra mar okum eteb keingg rua rot si."
42021001	Gij mona juens Yesus ek rusnok ongga runa mei ahtah rikeba rerin fifi gij meifeti erek mar ongga rurougif gu Allah rot.
42021002	Beda Ofa ek ojaga eja mesina egens ongga ofojingki eij fifi egeka ongga erek ai oskiyai ojgomu gij meifeti koma.
42021003	Beda Yesus agot oida, "Ongga tenten bera, ojaga eja mesina egens koma ekeba fifi ongga ekirsa jeska rua ongga runa mei ahtah ojgomu.
42021004	Jeska rua insa koma rikeba fifi jeska rerin mareibra ongga ofod ojgomu. Tina ojaga eja mesina egens kef ongga ofojingki bera eita fifi nomnaga ongga ofa efen ojgomu."
42021005	Rusnok rineya ongga ruroru Yesus rinagot rot teinefa Mod Allah efen mamu ongga ongkoskamoka noba efen mar ongga rusnok rita gu Allah erek rurougif gu Ofa ongga ongkoska eteb tein.
42021006	Beda Yesus agot gu rua oida, "Gij mona egens ongga emen bera rusnok rumohoda Mod egens kef nomnaga fogora mamu egens tein enah mesijma deika guru."
42021007	Beda rua rijeka gu Yesus oida, "Akeina Guru, gij mona juaho fogora mar insa koma emecira? Noba mar meidu bera ongga omorocunc rot mona egens koma ongga emen?"
42021008	Beda Yesus agot oida, "Iwa yut joug idou efesi rot ahais jeskaseda rusnok enjgineg runorokrusa iwa rot guru. Jeska rusnok rufoukou rimagot oida Didif bera ongga dubk rua fob. Noba rua rimagot rourou oida, 'Didif bera Ofa ongga emen!' Noba rua rimagot tein oida, 'Mona ongga Allah anggot eimofoj rot bera en fob!' Tina iwa inororu rerin ruga koma jinaga guru.
42021009	Gij mona ongga iwa ingg rot oida rusnok rimagobuma, era rusnok ruh mosoruk ofoka beda iwa inemeesa rot guru. Jeska mar insa koma nomnaga emen rot sismeni fob. Tina mar koma onorocunc rot oida mona ongga monuhif emeseiseifa bera en doida guru."
42021010	Beda Yesus agot deika oida, "Rusnok gij monuh egens rimagobuma jera rusnok gij monuh egema.
42021011	Beda mebif icusur erek doska gij monuh ofoukou tein. Noba mosona eteb omok rusnok rufoukou. Noba mar ongga eita rusnok rifera okora ofoukou bera emen tein. Noba rusnok rimek mar ongga okum ofoukou jera mar onswos gu mebaga fogora rimeesa eteb rot.
42021012	Tina gij mona ongga mar insa koma enesaga enesi, beda rusnok rimagei iwa fogora rufra mar okum keingg iwa. Rua rumorka iwa skoita ebirfager mod ongga rusnok rum riteij gu Allah gij fogora rimaha iwa gij mod oskusk. Noba rua rimekris iwa skoita raja-raja jera Gubernur tein jeska iwa iroru Didif.
42021013	Jefeda gij mona insa koma bera iwa imagot rot Allah oga gu rusnok insa koma.
42021014	Tina iwa isisi joug isinsa idou efesi jeskaseda iwa inejekjeka idou rot mar ongga iwa imagot rot gu rua guru.
42021015	Jeska Didif dumocunc gu iwa rot mar ongga iwa imagot rot si. Jefeda enadaij nou rusnok insa koma ruga eseda rot yeyin yuga guru fogora rua rimesiri gu iwa ojgomu.
42021016	Noba yeyin ika jera isu ni, ikoser gonu ikorer ni, ibskir ni, ihujir ni, rua rudou emekikif jeska iwa noba rumocunc iwa gu yeyin mesa ongga rudou oska rot iwa. Beda rua rimagob rineya jeska iwa.
42021017	Rusnok rufoukou rimeita rudou ongga ofogog rot iwa jeska iwa iroru Didif fob.
42021018	Tina Didif dumot joug iwa jefeda mar egema tein eneita iwa fogora yagos jinaga guru.
42021019	Noba erek iwa yut rot ahais gij mar insa koma nomnaga, beda iwa imesma eiteij ah ongga efeinah si."
42021020	Beda Yesus agot deika oida, "Gij mona ongga tentarer rufoukou runt joug rejrej kota Yerusalem, beda iwa imejginaga rot oida dektek deika guru, beda kota koma emesiri fogora omohoda nomnaga.
42021021	Beda gij mona insa koma bera rusnok ongga ringker gij monuh Yudea ruku jah memaga ojgomu. Noba rusnok ongga ringker gij kota koma ruku jeska ojgomu. Noba rusnok ongga ringker jah mebah kota koma bera runoira jinaga guru!
42021022	Jeska gij mona insa koma bera mar nomnaga ongga nabi-nabi runggu rot osok gij kota Yerusalem sis fob bera emah gij efera fob, beda rusnok gij kota koma rimesma okum eteb si.
42021023	Okum eteb rot rujager ongga rifaga okum rot efesa jera rujager ongga rungh mengk gu riser tein. Jeska enadaij nou rua ruku ebeirens jeska kota koma jinaga guru. Gij mona insa koma bera rusnok gij monuh ofoukou rimeita rifera okora eteb.
42021024	Rusnok rimera meiteb aksa fogora ragob rineya. Noba rua rumorka rineya jeska kota koma jah risinsa rerin monuh ojgomu. Beda rusnok ongga Yahudi guru rumot keingg kota Yerusalem rot ahais ojgomuja onjoros mona ongga Allah anggot oida adaij fob."
42021025	Beda Yesus agot deika oida, "Rusnok rimeyajga mar onswos rot mowa ni, mesta ni, motur ni, mei mojumu efei ahrahra rot ofog eteb ni, jefeda rusnok rimeesa eteb rot mar insa koma tein.
42021026	Mebaga nomnaga omosousouyu rot ahais, jefeda rusnok rufoukou rimeesa eteb rot mar okum ongga emen skoita rusnok mebif.
42021027	Beda gij mona insa koma rusnok rimek Didif, Rusnok Efesa, dimen gij mocgoj ofog rot dufoka ongga aksa noba rot dedin owesa efek eteb.
42021028	Gij mona ongga iwa ig mar insa koma, beda iwa yut noba iajga jah mebaga, jeska ai juens beda iwa imesma eiteij ah ongga efeinah si."
42021029	Beda Yesus efesij mar orocunc gu rua erek kef oida, "Iwa isujohu rot mega ara jera mega enjgineg tein.
42021030	Gij mona ongga iwa ik mega ofojuwu askesi omorogna, beda iwa ijginaga rot oida mona ongga mega enefek bera enesaga doida fob.
42021031	Beda erek koma tein, gij mona ongga iwa ingk mar okum insa koma nomnaga orogna fob, Beda iwa imejginaga rot oida mona ongga Allah omofoka ereij keingg rusnok bera ensaga doida fob.
42021032	Ongga tenten bera, erek rusnok ongga rifena ebah gij mona ebeibeyaif rinagos enesi, beda mar insa koma nomnaga emecira gij si.
42021033	Mebaga jera mebi emeseiseifa si, tina dedin duga bera eneseiseifa jinaga guru."
42021034	Beda Yesus agot deika oida, "Iwa yut joug idou efesi rot ahais jeskaseda iwa inesiri gij mar ongga oska erek ibirfaga erebibei rot mofut efei ni, irahaisomu gij mar ofoukou ongga erek oska ni, ijekjeka idou efesi rot yeyin iteij ah insa kef ni guru. Jeska erek iwa iroru mar ongga oska insa koma ojgomu, beda mona ongga enja ejgwaga bera omorogna keingg iwa ebeirens erek moubohu ongga oskotu mekhuis rot ebeirens tein.
42021035	Jeska mar koma nomnaga emen skoita rusnok nomnaga ongga ringker gu mebif.
42021036	Jefeda iwa yut joug idou efesi rot ahais noba yum iteij rot ahais tein jeskaseda iwa imosuwa jeska mar okum insa koma ongga emen, noba jeskaseda iwa imot jah Didif, Rusnok Efesa, dudou rot idou ongga mojen iwa rot guru."
42021037	Gij orofosut mona bera Yesus oftuftu mar gu rusnok gij momas ongga angh rejrej Mod Allah. Nou motu insa koma beda Ofa eja jah memaga ofos Zaitun noba ahca jah suma.
42021038	Beda gij raha tentena rusnok rufoukou rin jah momas ongga angh rejrej Allah jeskaseda rig mar ongga Yesus oftuftu rot.
42022001	Mona eteb egens ongga Yahudi rit roti ongga enefifij guru ongga ofoka Paskah bera enesaga doida fob.
42022002	Beda gij mona insa koma tein ebirfager imam-imam jera Guru-Guru agama ruhca moroju egens jeskaseda ragob Yesus, jeska rua rimeesa rot oida rusnok riskemba rumororu Ofa ojgomu.
42022003	Erek koma beda gij mona insa koma Bilis oira gij Yudas, ongga rijeka Iskariot tein, odou efesi. Ofa bera osnok egens jeska rusnok rufok setka kungkob erfeka ongga ruroru Yesus erek efen ruforoker.
42022004	Beda ofa eja skoita ebirfager imam-imam jera ebirfager rusnok ongga runt joug Mod Allah jeskaseda rifesij moguma jera rua rot teinefa ofa emaha Yesus gu rua.
42022005	Beda rua rudou eskeira eteb rot, noba rua ruitij rot oida rumoh fifi gu ofa rot si.
42022006	Beda ofa oitij rot, noba ohca mona ongga rusnok rufoukou rineker rejrej Yesus guru fogora ofa emaha Yesus gu rua.
42022007	Mona ongga rusnok rit roti ongga enefifij guru jera riris domba efer egens erek mar ongga rurougif gu Allah rot bera ensaga fob.
42022008	Beda Yesus obk Petrus gonu Yohanes oida, "Goga geja noba gesejah maat nou mona ongga Paskah jeskaseda mit maat morototuma."
42022009	Beda goga gejeka gu Yesus oida, "Akeina, budou os magef masejah maat koma sinefo?"
42022010	Yesus oroun oida, "Nou ongga goga gomoira gij kota koma, beda goga gomorodosu orna egens ongga omorka debeji rot mei. Beda goga gororu ofa jah mod ongga ofa eja gij.
42022011	Beda goga gagot gu osnok egens ongga efen mod koma oida, 'Guru agot oida Morongsu kenefa bera Didif dimet maat ongga Paskah morototuma jera dedin ruforoker?'
42022012	Beda ofa omoroun goga jah morongsu eteb egens ongga angh skida mod koma. Beda goga gesejah maat ongga Paskah efen jah suma."
42022013	Jefeda Petrus jera Yohanes geja noba gek mar insa koma nomnaga jeni erek Yesus anggot gu goga fob. Beda goga gesejah maat ongga Paskah efen jah suma.
42022014	Nou mona ongga rusnok rit maat ongga Paskah efen ensaga fob, beda Yesus eker morototuma jera efen ruforoker gu meja egens.
42022015	Beda Ofa agot gu rua oida, "Didif dudou os dit maat Paskah kef jera iwa fog, beda dimeita difera okora.
42022016	Jeska ongga tenten bera, Didif dinet maat jera iwa deika guru onjoros mona ongga Allah ofoka ereij keingg rusnok fog."
42022017	Erek koma beda Yesus eita mok osku, noba ois oufamofa gu Allah rot beda agot oida, "Iwa nomnaga ij jeska mok osku kef ojgomu.
42022018	Jeska Didif dinej anggur efei morototuma jera iwa deika guru onjoros mona ongga Allah ofoka ereij keingg rusnok fog."
42022019	Beda Yesus eita roti, noba ois oufamofa gu Allah rot, beda Ofa ekeba roti koma dougdoug gu efen ruforoker. Beda Ofa agot oida, "Roti kef erek difaga ongga dimaha gu rusnok ongga rufogog jeskaseda iwa imeita eiteij ah ongga efeinah. Gij mona kahma deika beda iwa itunggom mar erek kef jeskaseda ireisisi joug isinsa osok gij Didif."
42022020	Nou ongga rua rint maat oisa fob, beda Ofa eita mok osku rot anggur koma noba agot gu rua oida, "Anggur ongga angh gij mok osku kef bera erek eimofoj efeinah ongga Allah anggot rot oida Ofa emeita gu rusnok.
42022021	Tina osnok egens koma ongga odou emekikif jeska didif bera eker morototuma jera mimif gu meja kef.
42022022	Didif, Rusnok Efesa, bera dimagos jeni Allah odou ejginaga rot si. Tina mar okum eteb emah keingg osnok egens koma ongga odou engkikif jeska Didif."
42022023	Jefeda ruforoker insa koma rimejekema oida, "Idu jeska mimif bera omotunggom mar erek komo?"
42022024	Yesus efen ruforoker ruga omosokema rot oida idu jeska rua bera efen ofoka aksa ekirsa jeska rineya.
42022025	Beda Yesus agot gu rua oida, "Rusnok ongga Yahudi guru rerin raja-raja ongga rut keingg rua ojgomuja. Noba raja-raja koma rijeka risinsa erek raja ongga rut joug rerin rusnok rot rudou ongga eskeiramera ojgomu.
42022026	Tina iwa ineita mar erek koma guru! Ongga tenten bera, ofa ongga odou os esma ofoka ongga aksa, beda ofa eita mar rot odou ongga eriagamaga erek ruforoka rifes rerin rudou ongga eriagamaga. Noba ofa ongga odou os ofoka ereij keingg rusnok enjgineg, beda ofa ofij rusnok enjgineg ojgomuja.
42022027	Jeska idu bera ongga efen ofoka ongga aksa ekirsa: Osnok egens ongga engker gu meja jeskaseda et maat ei, era osnok egens ongga ecka maat gu ofa ongga engker gu meja? Ongga tenten bera osnok egens ongga engker gu meja koma bera efen ofoka ongga aksa ekirsa. Tina Didif, ongga direk yeyin ebirfaga, bera diker gu iwa ifekesa erek osnok egens ongga omfij iwa.
42022028	Onjoros mona deisef tein bera iwa iroru Didif gij mar okum nomnaga ongga angh keingg Didif fob.
42022029	Noba Allah eita owesa efek gu Didif jeskaseda dufoka ereij keingg rusnok. Beda erek koma tein Didif dita owesa efek gu iwa rot.
42022030	Didif duntunggom mar koma jeskaseda iwa imeker gu dedin meja egens gu mebaga. Beda iwa imet maat noba imej mar erek rusnok ongga rufoka aksa tein. Beda iwa imeker gij kursi eteb jeskaseda yuga ojga rot rusnok Israel ebic setka kungkob erfeka rerin rita mar tein."
42022031	Beda Yesus agot deika oida, "Simon Petrus, bua big fog, jeska Bilis efen owesa efek jeskaseda ereni bua rot ahais.
42022032	Tina Didif dum diteij nou bua fob jeskaseda budou ororu Didif rot ahais ojgomuja. Noba gij mona ongga bua bimeesa joug rot mar ongga bua bita fob, beda bua bufij dedin ruforoker rineya koma jeskaseda rua tein ruroru Didif rot rudou ahais ojgomuja."
42022033	Beda Petrus oroun gu Yesus oida, "Tuhan, Didif dinsejah dudou efesi jeskaseda duira gij mod oskusk noba danggos morototuma jera Bua ojgomu!"
42022034	Beda Yesus agot gu ofa oida, "Petrus, bua bisinsa bumorot keingging gu rusnok rot ofosma juomu oida bua binejginaga rot Didif guru."
42022035	Erek koma beda Yesus agot gu efen ruforoker oida, "Sis fob Didif dumbk iwa jah monuh yes. Noba gij mona insa koma bera Didif danggot gu iwa oida inorka fifi ni, mesina ni, sepatu eneya tein guru. Noba gij mona ongga iwa inja fob bera iwa ita mar nomnaga ongga iwa incosu rot gij mona insa koma tein fob ei?" Beda rua ruroun oida, "Tuhan, memef meita mar ongga adaij fob."
42022036	Beda Yesus agot gu rua oida, "Erek koma, tina ebeibeyaif bera iwa yurka yeyin fifi jera mesina ojgomu. Noba erek iwa yeyin meiteb aksa egema guru, beda yuhu yeyin meisoufa eneya fogora irengk meiteb aksa tein.
42022037	Jeska runggu gij Mar Efeyi Ebsi sis fob oida, 'Rusnok rucunc Ofa erek osnok egens ongga ofogog tein.' Mar insa koma bera osok gij Didif. Noba mar koma bera emah gij efera tein fob si."
42022038	Beda Yesus efen ruforoker ragot oida, "Tuhan, meiteb aksa egeka bera enahif fob!" Beda Yesus agot oida, "Koma adaij nou."
42022039	Erek koma beda Yesus eja jeska kota koma noba eja jah memaga ofos Zaitun erek giskini. Noba Ofa efen ruforoker tein rija morototuma jera Ofa.
42022040	Nou ongga rua rinsaga jah suma fob, beda Yesus agot gu rua oida, "Iwa yum iteij jeskaseda iwa inesiri gij mar ongga oska ongga emereni iwa guru."
42022041	Erek koma beda Ofa eja ai yes jeska rua.
42022042	Beda Ofa es okeibi gu mebi noba om eiteij oida, "Akeina, erek Bua budou os rot beda bita mar ongga emeita efera okora gu Didif jeska fog. Tina Bua bineita mar ongga Didif dudou os rot ojgomu guru. Tina Bua bita mar ongga Akeina budou ejginaga rot ojgomu."
42022043	Beda malaikat egens jeska mebaga orogna skoita Yesus noba eita owesa efek gu Ofa.
42022044	Yesus odou efesi okumkum eteb rot mar okum ongga emah keingg Ofa, jefeda Ofa om eiteij rot tentenmen ojgomuja. Beda ebirfeka erek ogufu ongga eya jah mebi.
42022045	Nou ongga Yesus om eiteij oisa fob, beda Ofa oksons skoita efen ruforoker. Tina rua nomnaga rah ahaingkongka ros, jeska rudou okum noba rufonskos tein.
42022046	Beda Ofa agot gu rua oida, "Teinefo fogora iwa inahca erek komo? Iwa isowu noba yum iteij jeskaseda mar egema enereni iwa tein guru!"
42022047	Askesi Yesus enagot mar gu efen ruforoker ros, beda rusnok ebic egens rin skoita Ofa. Yudas, osnok egens jeska Yesus efen ruforoker, ofa bera oroun rua skoita Yesus. Beda Yudas eja skoita Yesus noba onsa Ofa omnu erek oisu Ofa.
42022048	Tina Yesus agot oida, "Yudas, bua bunsa Didif fogora bikikif jeska Didif, Rusnok Efesaei?"
42022049	Nou ongga Yesus efen ruforoker rik oida ai juens beda rusnok insa koma rimagei Yesus, beda rua ragot oida, "Tuhan, memef mera meiteb aksa meragob rua ei!"
42022050	Beda Yesus efen oforoka egens agei efen meiteb aksa eragob osnok egens jeska rusnok ebic insa koma beda eris efen osuw jah ognosk fogora esiri gu mebi. Osnok egens koma bera ongga omfij ebirfaga imam ongga ofoka aksa.
42022051	Tina Yesus ois oida, "Iwa ineita erek koma guru!" Beda Ofa ahtec osnok egens koma efen osuw fogora osuw koma eskeira sons.
42022052	Beda Yesus agot gu ebirfager imam-imam jera ebirfager tentarer ongga rut joug Mod Allah jera ebirfager Yahudi rineya oida, "Didif dunoh mosoruk ofoka erek rusnok ongga rufogog guri, jefeda teinefa fogora iwa yurka meiteb aksa jera moskur jeskaseda yagei Didif erek komo?
42022053	Gij orofosut mona bera Didif diker jera iwa gij momas ongga angh rejrej Mod Allah, tina iwa inagei Didif jah suma guri! Tina mona eimofoj ongga Allah anggot rot sis fob bera ensaga fob. Ebeibeyaif iwa ita mar ongga ofogog gij motkobah kef ojgomuja."
42022054	Erek koma beda rusnok insa koma ragei Yesus noba ruroun Ofa skoita mod ongga ebirfaga imam ongga ofoka aksa eteb efen. Noba Petrus otoij rua erek ai yes.
42022055	Rusnok rukub mah gij momas ongga angh rejrej mod egens koma. Noba Petrus ejeker morototuma jera rusnok ongga riker rejrej mah insa koma.
42022056	Beda ojaga egens ongga omfij imam-imam jah suma ek Petrus eneker gu mah efembra. Ofa ohobut Petrus beda agot oida, "Osnok egens kef tein ongga ororu Yesus koma."
42022057	Tina Petrus orot keingging rot mar insa koma ojgomu. Ofa agot gu ojaga egens koma oida, "Asoka, didif dinejginaga rot Ofa koma guru!"
42022058	Ai juens deika beda osnok egens egema ek Petrus noba agot oida, "Bua tein jeska rua ongga ruroru Yesus koma!" Tina Petrus oroun gu ofa oida, "Didif jeska rua insa koma guru!"
42022059	Erek aras egens deika beda osnok egens ois oida, "Tenten, osnok egens kef tein bera erek Yesus efen oforoka ojgomu, jeska ofa tein efen oga jeska rua ongga monuh Galilea!"
42022060	Beda Petrus oroun oida, "Didif dinejginaga rot mar ongga bua banggot koma guru!" Askesi Petrus enagot mar insa koma ros, beda mongkukar orna oga fob.
42022061	Erek koma beda Tuhan Yesus ekikif noba ohobut Petrus. Beda Petrus odou ah keingg rot mar ongga Yesus anggot gu ofa sis fob oida, "Deisef erek mongkukar orna onoga enesi, beda bua bumorot keingging rot ofosma orgomu gu rusnok oida bua bera binejginaga rot Didif guru."
42022062	Beda Petrus eja orogna jeska momas egens koma noba ebisa eteb rot mar insa koma.
42022063	Rusnok ongga rut joug Yesus rahaisomu rot Ofa noba rubu Ofa tein.
42022064	Rua rira meifeti rurond efen eiteij beda rijeka gu Ofa oida, "Bua birek nabi egens ei, jefeda bagot gu memef rot idu bera ongga obu Bua koma ojgomu!"
42022065	Beda rua ruga oruh Ofa rot mar ofoukou tein.
42022066	Gij rahah tentena beda ebirfager Yahudi jera ebirfager imam-imam jera Guru-Guru agama rumohoturuma. Beda rusnok ruroun Yesus skoita rua.
42022067	Beda rua ragot gu Ofa oida, "Bua bera Kristus egens koma ongga emen ei era gurei. Bagot rot koisoisa ojgomu?" Beda Yesus oroun gu rua oida, "Erek Didif dagot gu iwa oida Didif bera Kristus koma ongga emen, beda iwa idou inororu Didif rot guru.
42022068	Noba erek dijeka gu iwa rot mar insa koma tein, beda iwa inoroun gu Didif rot guru.
42022069	Tina ebeibeyaif Didif, ongga Rusnok Efesa, bera dimeker jah Allah ognosk. Ofa bera efen ofoka ongga aksa eteb."
42022070	Beda rua rijeka gu Ofa oida, "Bua bera Allah efesa ei?" Beda Yesus oroun oida, "Mar ongga iwa yagot koma bera tenten ojgomu."
42022071	Beda rua ragot moguma oida, "Erek koma jefeda munohca rot efen mar ongga oska deika guru, jeska mar ongga Ofa anggot koma bera erek oska!"
42023001	Erek koma beda ebirfager agama insa koma nomnaga ridebecki noba ruroun Yesus skoita Gubernur Pilatus.
42023002	Nou ongga rua rinsaga jah Pilatus efen mod beda rua rucuwei mar gij Yesus oida, "Osnok egens kef agot mar ongga ekirsa rot mefmen hukum agama! Noba Ofa oftuftu rusnok oida rua runoh pajak skoita raja Kaisar tein guru. Noba Ofa ofra esinsa ofoka erek raja egens ongga ofoka Kristus ongga emen tein!"
42023003	Jefeda Pilatus ejeka gu Yesus oida, "Tenten ei? Bua bera raja jeska rusnok ongga Yahudi ei?" Beda Yesus oroun oida, "Mar ongga bua banggot koma bera tenten ojgomu."
42023004	Beda Pilatus agot gu ebirfager imam-imam insa koma jera rusnok rufoukou jah suma koma oida, "Didif dinek rot mar ongga oska ongga Ofa ontunggom fob egema tein guru. Jefeda enadaij nou didif duga ojga rot Ofa guru."
42023005	Tina rua ruis rot ruga eteb ekirsa oida, "Ofa oftuftu mar gu rusnok fogora rudou oska rot memefo. Ofa oftuftu rot mar erek koma rejrej monuh Yudea nomnaga. Sismeni Ofa oftuftu mar erek koma gij monuh Galilea ojgomuja onjoros jah kota Yerusalem kef tein."
42023006	Nou ongga Pilatus engg mar ongga ebirfager Yahudi ranggot insa koma rot Yesus, beda ofa ejeka gu rua oida, "Yesus bera ojga monuh Galilea ei?"
42023007	Nou ongga rua ruroun gu Pilatus oida Yesus efen ojga monuh Galilea, beda Pilatus ejginaga rot oida Herodes bera raja ongga ofoka ereij keingg rusnok Yahudi gij monuh insa koma. Jefeda ofa obk Yesus skoita raja Herodes ongga engker gij kota Yerusalem gij mona insa koma tein.
42023008	Gij mona ongga Herodes ek Yesus, beda ofa odou eskeira eteb rot, jeska sis fob bera ofa odou os orodosu Yesus tein. Jeska ofa engg mar ofoukou osok gij Yesus fob, noba ofa odou os ek Yesus otunggom mar ongga onswos tein.
42023009	Erek koma jefeda Herodes ejeka mar ofoukou gu Ofa. Tina Yesus onoroun mar sons gu ofa jinaga guru.
42023010	Ebirfager imam-imam jera Guru-Guru agama rut jah suma tein, noba rucuwei mar ofoukou gij Ofa jah Herodes odou.
42023011	Beda Herodes jera efen tentarer rita meifeti ongga erek raja efen noba raha koma tumu Ofa. Beda rua rahaisomu rot Ofa noba ruga oruh Ofa tein. Noba rua rubk Ofa sons skoita Pilatus.
42023012	Sis fob bera Herodes jera Pilatus gomotkonu oska moguma, tina gij mona insa koma beda goga godou eskeira moguma sons.
42023013	Pilatus jera ebirfager imam-imam jera ebirfager Yahudi rineya tein rumohoturuma.
42023014	Beda ofa agot gu rua oida, "Iwa iroun osnok egens kef skoita didif, noba iwa yagot oida mar ongga Ofa oftuftu bera orotunggom rusnok rudou oska rot iwa. Didif dijeka joug Ofa jah idou fob, tina didif dik rot oida Ofa onotunggom mar ongga oska egema tein guru.
42023015	Noba raja Herodes tein enek rot efen mar ongga oska egema tein guru. Jefeda ofa obk Ofa sons skoita mimif. Ofa koma bera onotunggom mar oska egema tein guru, jefeda enadaij nou didif duga ojga rot oida Ofa agos guru.
42023016	Erek koma jefeda didif dumobk tentarer jeskaseda rangha Ofa doska, beda didif dumosuwa Ofa jeska ojgomu."
42023017	((Gij orofosut mona ongga Paskah bera Pilatus osuwa osnok Yahudi egens jeska mod oskusk jeskaseda rusnok Yahudi rudou oufa rot ofa)).
42023018	Rusnok nomnaga ongga runt jah suma ruis rot ruga eteb gu Pilatus oida, "Burka Ofa jeska ojgomu, noba busuwa Barabas jeska mod oskusk ojgomu."
42023019	(Tentarer raha Barabas gij mod oskusk jeska sis fob ofa oh mosoruk gij kota Yerusalem, noba ofa agob rusnok tein.)
42023020	Tina Pilatus odou os osuwa Yesus ojgomu, jefeda ofa agot rot mar insa koma juens deika.
42023021	Tina rua ruis rot ruga eteb deika oida, "Butob Ofa tumu mega salib ojgomu! Butob Ofa tumu mega salib ojgomu!"
42023022	Beda Pilatus ois rot mar insa koma erek ofosma juomu deika oida, "Iwa idou os jeskaseda didif dutob Ofa tumu mega salib rot meidu? Ofa ontunggom mar ongga oska erek meidu? Jeska didif dinek efen mar ongga oska ongga Ofa ontunggom fogora ejagos rot jinaga guru. Jefeda didif dumobk tentarer jeskaseda rangha Ofa, beda didif dumosuwa Ofa ojgomu."
42023023	Tina rusnok riskemba insa koma ruis rot ruga eteb ojgomuja oida rutob Ofa tumu mega salib ojgomu. Jefeda Pilatus esiri gu rua fogora oitij rot ojgomu.
42023024	Beda ofa oga ojga rot oida Yesus ejagos jeni rusnok insa koma rudou os rot.
42023025	Noba ofa osuwa Barabas insa koma ongga ois mosuruk ofoka noba anggob rusnok sis fob gu rua. Beda ofa aha Yesus gu rua jeskaseda rua rutunggom mar ongga rudou os rot ojgomu.
42023026	Nou ongga rua ruroun Yesus jeskaseda rutob Ofa tumu mega salib, beda rua rurodosu osnok egens ongga ofoka Simon. Ofa ojga Kirene. Gij mona insa koma ofa oksons jeska monuh enjgineg noba ofa omoira gij kota koma. Beda rua ruskotu ofa noba riradgodu ofa jeskaseda orka mega salib ongga rumotub Yesus tumu.
42023027	Rusnok rufoukou rutoij Yesus. Rineya jeska rua bera rujager ongga ribisa noba rudou oubsaha rot Ofa.
42023028	Beda Yesus ekikif noba agot gu rujager koma, "Yujager ongga kota Yerusalem, iwa inebisa rot Didif guru. Tina iwa ibisa rot isinsa jera yeyin iser tein.
42023029	Jeska gij mona ongga okum ongga emen beda iwa imagot oida, 'Oufa ekirsa rot rujager ongga rifaga onokum rot riser guru, jera rujager ongga runok riser guru, jera rujager ongga erek runoh mengk gu riser tein guru.'
42023030	Jeska gij mona insa koma ongga emen beda rusnok rumois gu memaga oida, 'Ijba keingg memef ojgomo!' Noba rua rumois gu memaga ofog oduma oida, 'Icohun memef ojgomo!'
42023031	Jeska erek rusnok rita mar ongga oska erek kef gu Didif, ongga erek mega efeyi ongga ebah ros, beda rua rimeita mar ongga okum ekirsa gu iwa si."
42023032	Gij mona insa koma rua ruroun gosnok gegeka ongga gofogog jeskaseda rutob goga tein tumu mega salib morototuma jera Yesus.
42023033	Nou ongga rusnok insa koma ruroun Yesus jah monuh ongga ofoka 'Ebirfaga Oboha,' beda rua runtob Ofa jera gosnok gegeka ongga gofogog insa koma tumu mega salib. Rua runtob gegema tumu mega salib jah Yesus ognosk noba gegema tumu mega salib jah Yesus egris.
42023034	Beda Yesus agot oida, "Akeina, busuna mar ongga oska insa kef jeska rusnok koma rudou efesi. Jeska rua rudou enebriyi gij mar kef ongga rua runtunggom gu Didif enesi."
42023035	Rusnok rut jah suma noba ruhobut rot Yesus ojgomuja. Noba ebirfager Yahudi ruga oruh rot Ofa tein. Rua ragot oida, "Ofa osuwa rusnok enjgineg jeska rerin mar okum fob. Jefeda erek Ofa bera Kristus koma ongga Allah ocunc jeskaseda emen skoita mimif ongga Yahudi rot tenten ei, beda adaij nou Ofa osuwa esinsa jeska mar okum insa kef ojgomu!"
42023036	Beda tentarer tein rin noba ruga oruh Ofa. Rua rita anggur efei ongga ekemba gu Ofa jeskaseda ej.
42023037	Beda rua ragot oida, "Erek Bua bera raja ongga rusnok Yahudi rerin, beda busuwa bisinsa jeska mega salib kef ojgomu!"
42023038	Beda runggu tumu mega salib jah skida Yesus ebirfaga rot mar erek kef: "KEF BERA RUSNOK YAHUDI RERIN RAJA."
42023039	Gegema jeska goga ongga gofogog ongga runtob tumu mega salib jah suma oga oruh Yesus tein. Ofa agot oida, "Erek Bua bera Kristus egens koma ongga emen, beda busuwa bisinsa jera magef tein ojgomu!"
42023040	Tina gegema jeska goga etaha joug ofa oida, "Erek bua binemeesa rot Allah tein gurei? Rusnok insa koma ruga ojga rot oida bua bagos morototuma erek ruga ojga rot Ofa tein.
42023041	Nagef natunggom mar ongga oska fob, jefeda nagef nasma mar okum kef rot ojgomu. Tina Yesus kef bera eneita mar ongga oska egema tein guru."
42023042	Beda osnok egens koma agot gu Yesus oida, "Yesus, gij mona ongga Bua bufoka ereij keingg rusnok fob, beda bucunc budou ongga eriagamaga rot didif ojgomu."
42023043	Beda Yesus agot gu ofa oida, "Ongga tenten bera, gij mona deisef tein bua bumoira gu mebaga morototuma jera Didif si."
42023044	Erek mowa ot deis fob, beda mebaga gij monuh insa koma eja erek motkobah noba ah erek koma gij aras orgomu deika.
42023045	Beda meifeti aksa ongga rusnok rif joug montoj gij Mod Allah ebga erek egeka.
42023046	Beda Yesus ois rot oga eteb oida, "Akeina, Didif daha difeni gij bebin bitma!" Nou ongga Ofa anggot mar koma, beda Ofa agos fob.
42023047	Nou ongga ebirfaga tentarer egens engk rot mar insa koma, beda ofa esitit Allah noba agot rot Yesus oida, "Osnok egens kef bera efen odou ongga ebsi komowa rot tenten ojgomu!"
42023048	Nou ongga rusnok rufoukou ongga rut jah suma ringk rot mar insa koma tein, beda rua ruksons jah rerin mod rot rudou ongga okum eteb.
42023049	Tina rusnok egema tein ongga erek Yesus efen mohujir rut ai yes noba riajga rot mar insa koma nomnaga. Rineya jeska rua bera rujager ongga runroru Yesus jeska monuh Galilea.
42023050	-
42023051	Osnok egens ongga ofoka Yusuf ongga ojga jeska kota Arimatea gij monuh Yudea enofogu jah suma. Ofa osnok egens ongga odou oufamofa, noba ofa ororu Allah oga rot Tenten. Ofa tein odou ot nou mona ongga Allah omofoka ereij keingg rusnok. Ofa tein bera erek rusnok Yahudi rerin ebirfaga egens. Tina ofa onoitij rot mar ongga ebirfager agama insa koma ruga ojga rot osok gij Yesus guru.
42023052	Ofa eja skoita Pilatus noba erejgei ofa jeskaseda erek Pilatus oitij rot, beda ofa emedaga Yesus efaga jeska mega salib.
42023053	Pilatus oitij rot, jefeda ofa ejedaga Yesus efaga jeska mega salib, noba ofa era meifeti orond efen efaga. Beda ofa aha Yesus efaga gij mamu efesi ongga rusnok rutunggom fob. Rusnok rinaha mar agos egema tein gij mamu efesi insa koma enesi.
42023054	Gij mona insa koma rusnok Yahudi risejah mar nou mona ongga Sabat, jeska ai juens beda mona ongga Sabat emesaga.
42023055	Rujager insa koma ongga ruroru Yesus jeska monuh Galilea bera ruroru Yusuf jah mamu efesi jeskaseda rik ofa esah Yesus efaga gij mamu efesi insa koma.
42023056	Beda rua ruksons noba risejah mar ongga efen ensesa jera miniyi ongga efen ensesa jeskaseda oroh Yesus efaga. Tina jeska mona ongga Sabat ensaga fob, jefeda rua riker mona juens jeni rerin agama erebent anggot rot.
42024001	Gij mona juens erek rahah tentena, beda rujager insa koma rurka miniyi ongga efen ensesa jah Yesus moksu jeskaseda ruros efen efaga.
42024002	Nou ongga rua rinsaga gu Yesus odog, beda rua rik, tina mamu eteb ongga rurof joug mamu efesi neeka bera eskiski jeska fob.
42024003	Beda rua ruira gij mamu efesi, tina rua rinek Yesus efaga jah suma guru.
42024004	Rua runot jah suma noba rusujohu osok gij mar insa koma, tina rudou eineina gij ojgomu. Beda ainsa koma tein, gosnok gegeka ongga gergi meisoufa ongga efesa eisa eteb got desi rua.
42024005	Rujager insa koma rimeesa eteb noba ruug ribirfaga jeska. Beda gosnok gegeka insa koma gagot gu rua oida, "Iwa yuhca osnok egens ongga efena ebah gu rusnok ongga ranggos rifekesa rot meidu?
42024006	Jeska Ofa enah jah sif guru. Ofa endebecki jeska agos fob! Iwa idou ah keingg rot mar ongga Ofa anggot gu iwa gij monuh Galilea sis fob ei?
42024007	Gij mona insa koma Ofa agot oida, 'Rusnok rufogog rimagei Didif, Rusnok efesa, fogora runtob Didif tumu mega salib. Beda gij mona ongga juomu deika bera dimedebecki jeska dagos si.' "
42024008	Beda rujager insa koma rudou ah keingg rot mar ongga Yesus anggot erek insa koma gu rua sis fob.
42024009	Nou ongga rua ruksons jeska Yesus odog fob, beda rua rifesij rot mar insa koma nomnaga gu Yesus efen ruforoker rufok setka kungkob erfens jera rusnok enjgineg tein.
42024010	Rujager ongga rimfesij rot mar insa koma nomnaga bera erek Maria ongga rijeka Magdalena ni, Yohana ni, Maria ongga Yakobus efen mosu ni, jera rujager enjgineg tein.
42024011	Tina Yesus efen ruforoker ragot oida, "Iwa yucuwei mar rot ojgomu!" Noba rua rudou onororu rujager insa koma ruga guru.
42024012	Tina Petrus edebecki noba ofof jah Yesus odog. Nou ongga ofa ensaga jah suma, beda ofa ougif noba ogog gij mamu efesi, tina ofa ek meifeti ojgomu. Beda ofa odou oubsaha rot, noba ofa oksons rot odou ongga eineina gij tein.
42024013	Gij mona insa koma tein bera Yesus efen goforoka gegeka ongga gecira jah kota egens ongga ofoka Emaus. Kota egens koma ah kilometer setka kungkob erfeka yes jeska kota Yerusalem.
42024014	Goga gecira noba gefesij mar moguma osok gij mar ongga encirej Yesus fob.
42024015	Askesi Goga genefesij mar ros, beda ainsa koma tein Yesus orogna keingg goga noba ecira morototuma jera goga.
42024016	Goga gek Ofa, tina godou enebriyi gij oida Ofa koma bera Yesus enesi. Mar egens ocohun keingg rudou efesi rot.
42024017	Beda Ofa ejeka gu goga oida, "Goga gefesij rot mar meidu gu moroju kef?" Beda goga got rot gebirfaga ongga esiri jeska godou okum rot.
42024018	Beda gegema jeska goga ongga ofoka Kleopas ejeka gu Yesus oida, "Bua bisinsiyai ongga binja jah kota Yerusalem bera binejginaga rot mar okum ongga encirej osnok egens jah suma fob gurei?"
42024019	Beda Yesus ejeka goga oida, "Mar meidu bera koma?" Beda goga goroun oida, "Mar ongga encirej Yesus, ongga ojga jeska kota Nazaret. Ofa erek nabi egens ongga Allah ombk fob. Noba Ofa agot mar rot owesa efek noba otunggom mar rot owesa efek ahah Allah eiteij jera rusnok riteij tein.
42024020	Mefmen Guru-Guru agama jera ebirfager tein raha Ofa gu rusnok ongga rufogog tein. Noba rua runtob Ofa tumu mega salib fogora Ofa agos fob.
42024021	Tina sis fob memef modou oisum gij Ofa rot oida Ofa bera Kristus egens koma ongga emen jeskaseda osuwa mimif ongga Israel jeska mifmin mar okum. Rua ranggob Ofa erek mona orgomu fob.
42024022	Erek koma noba rujager rineya jeska memef bera ranggot rot mar ongga orotunggom modou oubsaha eteb rot. Gij raha tentena, beda rua rija jah Yesus odog.
42024023	Tina rua rinek efen efaga jah suma guru. Beda rua ruksons noba ragot oida rua ringk malaikat gegeka fob. Noba malaikat gegeka koma ganggot oida Yesus efena ebah sons fob.
42024024	Beda rineya jeska memef rija jah Yesus odog. Noba rua rik oida mar ongga rujager ranggot insa koma bera tenten ojgomu. Tina rua rinek Yesus guru."
42024025	Beda Yesus agot gu goga oida, "Goga godou osumu ojgomu. Goga godou onororu mar nomnaga ongga nabi-nabi ranggot rot mar insa koma sis fob enesi.
42024026	Jeska nabi-nabi koma ranggot oida, 'Kristus koma ongga emen jeska Allah bera emeita efera okora rot sismeni fog fogora Ofa emesma ofoka ongga aksa eteb.' "
42024027	Beda Yesus efesij gu goga rot mar nomnaga ongga Musa jera nabi-nabi nomnaga runggu gij Mar Efeyi Ebsi sis fob osok gij Ofa esinsa.
42024028	Erek koma noba nou ongga rua rinsaga doida kota Emaus fob, beda Yesus ocunc gu goga rot oida Ofa emeja jah monuh enjgineg.
42024029	Tina goga gois gu Ofa oida, "Bua bin noba biker jera magef ojgomu, jeska ai juens beda motu fob." Jefeda Ofa ororu goga jah gegan mod.
42024030	Nou ongga Ofa eker gu meja morototuma jera goga, beda Ofa agei roti ofog egens. Beda ofa ois oufamofa gu Allah rot, beda Ofa etka roti dougdoug fogora eita gu goga.
42024031	Beda ainsa koma tein goga gejginaga rot oida Ofa bera Yesus. Beda Yesus eseiseifa jeska geiteij fob.
42024032	Erek koma beda goga gagot moguma oida, "Tenten, askesi nagef nacira morototuma gu moroju jera Ofa ros, noba Ofa efesij mar insa koma jah Mar Efeyi Ebsi gu nagef, beda Ofa oga agob nadou efesi rot tenten."
42024033	Jefeda goga gedebecki noba goksons rot ebeirens jah kota Yerusalem. Nou ongga goga gensaga jah suma fob, beda goga gejek Yesus efen ruforoker rufok setka kungkob erfens jera rua enjgineg ongga rumohoturuma jera rua fogora gagot oida goga gek Yesus fob.
42024034	Beda rua insa koma ragot gu goga oida, "Tenten, Yesus endebecki sons jeska agos fob! Noba Ofa oncunc esinsa gu Simon fob!"
42024035	Beda goga gefesij rot teinefa Yesus ecira jera goga noba gefesij mar jera goga gu moroju. Noba goga gagot rot teinefa goga gejginaga rot oida Ofa koma bera Yesus gij mona ongga Ofa etka roti nou goga fob.
42024036	Askesi rua rimfesij rot mar insa koma ros, beda Yesus orogna gu rua rifekesa noba agot gu rua oida, "Iwa isma eskeiramera eteb fob!"
42024037	Rua nomnaga rufos graga rot noba rimeesa eteb, jeska rua rusujohu rot oida rifena bera koma.
42024038	Beda Yesus agot gu rua oida, "Iwa ijekjeka mar gij idou efesi erek koma rot meidu?
42024039	Iwa ik ofamosma ongga angh tumu dedin ditma jera daki. Didif bera Yesus ojgomu! Iwa yahtec Didif dufos ojgomu beda imek oida dedin dufos jera dufora tein. Efena bera efen mar erek koma guru."
42024040	Nou ongga Ofa anggot mar insa koma gu rua fob, beda Ofa ocunc efen etma jera aki gu rua.
42024041	Rua rijekjeka rudou efesi rot jeska rudou efaga ouka, tina rua rudou oubsaha eteb rot tein. Beda Yesus ejeka gu rua oida, "Maat egema enahuma ei?"
42024042	Beda rua rita mos ofogu ongga efej fob gu Ofa.
42024043	Beda Ofa eita mos koma noba et.
42024044	Erek koma beda Ofa agot gu rua oida, "Sis fob Didif dimfesij rot mar insa kef nomnaga gu iwa fob. Didif danggot rot oida mar nomnaga ongga Musa onggu gij Mar Efeyi Ebsi ni, mar nomnaga ongga nabi-nabi runggu rot ni, mar nomnaga ongga runggu gij Mazmur ni, osok gij Didif bera emah gij efera sismeni fog."
42024045	Beda Ofa oftuftu rua rot koisoisa deika jeskaseda rudou ebriyi gij mar ongga runggu gij Mar Efeyi Ebsi rot Ofa efen ofou.
42024046	Ofa agot gu rua oida, "Sis fob runggu gij Mar Efeyi Ebsi rot oida, 'Kristus egens koma ongga emen bera emeita efera okora rot sismeni fogora gij mona juomu deika beda Ofa emedebecki sons jeska agos si.
42024047	Beda rusnok rumoftuftu oisouska efen ofoka rot oida, erek rusnok rimeesa joug rerin mar ongga oska, beda Allah omosuna rot rerin mar ongga oska koma jeska rudou efesi. Rua rumoftuftu rot oga ongga oufamofa insa koma sismeni gij kota Yerusalem, beda oga insa koma emeja jah monuh nomnaga tein. Beda Allah onotkonu oska rot rua deika guru.' "
42024048	Beda Yesus agot deika oida, "Iwa isinsa bera ingk rot mar insa koma nomnaga gu iteij fob.
42024049	Didif dimesa mar ongga Akeina Allah anggen rot sis fob gu iwa si. Erek koma tina iwa iker gij kota Yerusalem onjoros iwa isma owesa efek eteb jeska mebaga."
42024050	Erek koma beda Yesus oroun rua jeska kota Yerusalem noba okag rot rua jah kota Betania. Beda Ofa ofra etma noba eita oufamofa gu rua.
42024051	Askesi Ofa eneita oufamofa gu rua ros, beda Ofa eja jeska rua noba osok jah mebaga.
42024052	Beda rua risitit mar gu Ofa noba ruksons jah kota Yerusalem rot rudou ongga efaga ouka eteb.
42024053	Beda rua rumohoturuma gij momas ongga ah rejrej Mod Allah noba risitit Allah ojgomuja. Ainsoma.
43001001	Gij mona ongga Allah onotunggom mebif enesi, bera Ofa ongga efen ofoka Oga enofoguma sis fob. Oga insa koma enofoguma morototuma jera Allah fob. Noba Oga insa koma bera morototuma erek Allah.
43001002	Noba gij mona ongga sis dojunmeni bera Oga insa koma eneker jera Allah fob.
43001003	Ofa bera ongga ontunggom mar nomnaga. Noba mar nomnaga ongga enahuma bera en jeska Ofa ojgomu.
43001004	Ofa bera ongga eita eiteij ah ongga efeinah gu rusnok. Noba eiteij ah ongga efeinah insa koma bera erek eisa ongga orocunc rot mar ongga tenten gu rusnok nomnaga.
43001005	Noba mebi insa kef bera erek motkobah rot efen mar ongga oska ofoukou ojgomu. Noba Oga insa koma efen eisa ongga ejinten gij motkobah nomnaga fob, tina motkobah onocohun keingg eisa koma jinaga guru.
43001006	Allah obk osnok egens ongga efen ofoka Yohanes.
43001007	Ofa en jeskaseda efesij mar ongga tenten osok gij eisa insa koma. Ofa efesij rot mar insa koma jeskaseda rusnok rufoukou rimeg rot fogora rua tein rumororu.
43001008	Yohanes bera enerek eisa insa koma guru, tina ofa en jeskaseda efesij mar ongga tenten osok gij eisa insa koma gu rusnok ojgomu.
43001009	Jeska Ofa ongga erek eisa ongga tenten nou rusnok nomnaga bera emen gu mebif.
43001010	Ofa ongga efen ofoka Oga bera ongga ontunggom mebif nomnaga, noba ebeibeyaif Ofa en gu mebif fob. Tina rusnok rinejginaga rot Ofa enesi.
43001011	Ofa en skoita efen rusnok Yahudi, tina efen rusnok insa koma rungkoja Ofa ojgomu.
43001012	Tina rusnok enjgineg rufoukou ruroun Ofa noba rudou ororu Ofa rot tenten. Jefeda Ofa eita owesa efek gu rua jeskaseda rija erek Allah efen efeser.
43001013	Rua rineja erek Allah efen efeser oisouska risinsa rudou os rot guru. Noba rusnok enjgineg runocunc rua erek koma guru. Tina Allah esinsa bera ongga ocunc rua erek efen efeser ojgomu.
43001014	Ofa ongga efen ofoka Oga insa koma en gu mebif erek osnok egens noba eker morototuma jera rusnok. Ofa bera erek Allah efen efesa ongga egensmes. Noba memef mek Ofa efen owesa efek. Owesa efek koma bera Ofa esinsa esma jeska efen meka Allah. Noba Ofa otunggom mar nomnaga oisouska efen odou ongga oufamofa noba ongga ororu mar ongga tenten ojgomu.
43001015	Yohanes insa koma ongga Allah ombk sis fob bera anggot mar ongga tenten osok gij Ofa. Jeska ofa ois gu rusnok oida, "Ofa kef bera ongga didif dimfesij gu iwa rot sis fob. Ofa bera ongga didif danggot rot oida, Ofa ongga ongkahma otoij didif bera efen ofoka ongga ekirsa jeska didif. Jeska gij mona ongga didif dunjuj jeska ameina, beda Ofa enofoguma sis fob."
43001016	Noba oisouska odou ongga eskeiramera eteb rot mimif bera Ofa eita oufamofa eteb gu mimif odudu dokun deika ojgomuja.
43001017	Jeska Allah eita efen hukum gu rusnok oisouska Musa. Tina oisouska Yesus Kristus bera mimif misma efen oga ongga tenten jera oufamofa eteb erek insa koma ojgomu.
43001018	Rusnok egema tein rinek Allah enesi. Tina efen efesa egensmes ongga erek Allah, Ofa bera engker desi Allah. Noba oisouska efen oga bera Ofa oncunc gu mimif rot Allah erek jeni.
43001019	Sis fob ebirfager Yahudi gij kota Yerusalem rubk rerin imam-imam jera rineya jeska rusnok ebic Lewi skoita Yohanes jeskaseda rijeka gu ofa oida, "Bua bera idu?" Kef bera osok gij mar ongga ofa oroun gu rua insa koma.
43001020	Ofa enedemdemi mar gij odou efesi jeska rua guru, tina ofa agot mar rot tomnomna gu rua ojgomu. Ofa agot gu rua oida, "Didif bera Kristus egens koma ongga emen guru."
43001021	Jefeda rua rijeka gu ofa deika oida, "Jefeda bua bera idu? Bua bera nabi Elia ongga ongksons en fob ei?" Tina ofa oroun gu rua oida, "Didif bera nabi Elia tein guru."
43001022	Beda rua rijeka gu ofa deika oida, "Jefeda bua bera idu? Bagot gu memef rot tenten jeskaseda memef moksons noba magot rot gu rua ongga rumbk memef skoita bua tein. Bagot gu memef osok gij mar ongga bua butunggom jah sif."
43001023	Beda Yohanes era mar ongga nabi Yesaya anggot gij Mar Efeyi Ebsi osok gij ofa sis fob fogora ofa oroun gu rua oida, "Didif bera osnok egens koma ongga agerir mar gij monuh ongga mebi oska rot oida iwa itunggom moroju ongga edeider nou Tuhan ongga emen!"
43001024	Erek koma beda ebirfager Yahudi rubk rineya jeska ebic Farisi skoita Yohanes.
43001025	Rua rijeka gu ofa oida, "Bua banggot rot oida bua bera Kristus ongga emen guru, era nabi Elia guru, era nabi enjgineg tein guru. Jefeda bua bita baptis gu rusnok rot meidu?"
43001026	Beda Yohanes oroun gu rua oida, "Didif dira mei direita baptis gu rusnok. Tina osnok egens ongga iwa inejginaga rot enesi bera eneker gu ifekesa fob.
43001027	Ofa bera omokahma otoij didif. Tina didif dedin dufoka ongga enadaij nou dugif gu mebi noba dusuwa Ofa efen marfeb tumu sandal jeska okoda tein jinaga guru."
43001028	Rusnok insa koma rinjeka joug Yohanes gij monuh Betania ongga angh jah mei Yordan enama. Ofa eita baptis gu rusnok jah suma.
43001029	Gij mona egema deika, beda Yohanes ek Yesus enen skoita Ofa. Beda Yohanes agot gu rusnok jah suma oida, "Iwa ik, jeska osnok egens kef bera erek Allah efen domba efer. Ofa en jeskaseda osuwa rusnok jeska rerin mar ongga oska!
43001030	Ofa bera ongga didif dimfesij mar rot sis fob. Gij mona insa koma bera didif danggot rot oida, osnok egens emen okahma otoij didif. Tina Ofa bera efen ofoka ongga aksa ekirsa jeska didif. Jeska gij mona ongga ameina eneker rot didif enesi, beda Ofa enofoguma fob.
43001031	Erek didif dita baptis gu rusnok Yahudi jeskaseda rua rinsejah nou mona ongga Kristus emen fogora osuwa rusnok jeska rerin mar ongga oska. Tina gij mona insa koma bera didif disinsa dinejginaga rot oida Ofa koma bera Kristus egens ongga emen guru."
43001032	Erek koma beda Yohanes agot oida, "Didif dik Efena Ebsi ojuj jeska mebaga noba ah esij Ofa erek mem monggeta mos ongga ojuj jeska mebaga.
43001033	Onjoros mona insa koma bera didif dinejginaga rot idu ongga emen erek Kristus egens ongga omoskotu mimif enesi. Tina Allah, ongga obk didif jeskaseda dira mei direita baptis gu rusnok, bera agot gu didif oida, 'Gij mona ongga bua bik Efena Ebsi onjuj jeska mebaga noba eker esij osnok egens, beda bua bimejginaga rot oida osnok egens koma bera ongga emeita baptis gu rusnok oisouska Efena Ebsi.'
43001034	Didif dingk rot mar insa koma fob. Noba didif dagot gu iwa rot tenten oida, osnok egens insa koma bera Allah efen efesa."
43001035	Gij mona egema deika beda Yohanes eja jah mei Yordan morototuma jera efen goforoka ongga gororu ofa.
43001036	Nou ongga ofa ek Yesus ecira jah suma beda ofa agot oida, "Goga gek, jeska Ofa koma bera erek Allah efen Domba Efer!"
43001037	Yohanes efen goforoka koma geg mar ongga ofa anggot insa koma, jefeda goga gororu Yesus ojgomu.
43001038	Nou ongga Yesus ekikif noba ek goga, beda Ofa agot gu goga oida, "Goga godou os meidu?" Beda goga goroun oida, "Akeina Guru, Bua biker sinefo?"
43001039	Beda Ofa oroun gu goga oida, "Goga gororu Didif fogora gemek rot ojgomu si." Jefeda goga insa koma gororu Yesus noba goga gek monuh ongga Ofa eker gij. Noba goga geker jera Ofa gij monuh insa koma jeska nou monjomjom fob.
43001040	Gegema jeska goga insa koma ongga eg rot mar ongga Yohanes agot osok gij Ofa fogora ororu Ofa bera Andreas, ongga Simon Petrus efen mokora.
43001041	Beda Andreas eja rot ebeirens skoita efen mokosa Simon Petrus jeskaseda agot gu ofa oida, "Simon, memef mek Kristus ongga omosuwa rusnok jeska rerin mar ongga oska fob!"
43001042	Beda Andreas oroun Simon skoita Yesus. Beda Yesus agot gu ofa oida, "Bua bera Simon ongga Yohanes efen efesa. Tina Didif dimejeka bua bufoka Kefas." (Ofoka Kefas morototuma erek Petrus).
43001043	Gij mona egema deika beda Yesus ecira jah monuh Galilea. Ofa ek Filipus jah suma, beda Ofa agot gu ofa oida, "Bua buroru Didif ojgomu."
43001044	Filipus ojga jeska kota Betsaida. Noba Andreas jera Petrus geker jah suma tein.
43001045	Filipus ejek Natanael jah suma, beda agot gu ofa oida, "Memef mek osnok egens koma ongga Musa onggu mar rot gij buku hukum sis eteb fob. Ofa bera ongga nabi-nabi runggu mar rot sis fob tein. Ofa efen ofoka Yesus ongga Yusuf efen efesa. Noba Ofa ojga jeska kota Nazaret."
43001046	Tina Natanael agot gu Filipus oida, "Didif dinek mar egema tein orogna jeska kota Nazaret ongga erek oufa enesi!" Erek koma tina Filipus agot oida, "Bua bija noba bik Ofa ojgomu."
43001047	Nou ongga Yesus ek Natanael encira skoita Ofa, beda Ofa agot rot Natanael oida, "Osnok egens kef bera erek rusnok ongga Israel rot tenten. Ofa odou ororu mar ongga tenten ojgomu."
43001048	Beda Natanael ejeka gu Ofa oida, "Bua bijginaga rot didif jeska guaidu?" Beda Yesus oroun oida, "Erek Filipus enagot mar gu Didif rot bua enesi, tina Didif dik bua bingker gu mega ara efeyi owohoh."
43001049	Beda Natanael agot gu Yesus oida, "Akeina Guru, Bua bera Allah efen efesa rot tenten! Bua bera Raja egens koma ongga emen jeskaseda ofoka ereij keingg rusnok Israel."
43001050	Beda Yesus agot gu ofa oida, "Bua budou ororu didif ebeibeyaif jeska bua big Didif dagot oida Didif dingk bua biker gu mega ara efeyi owohoh. Tina gij mona kahma bera bua bimek mar ongga onswos eteb ekirsa jeska mar insa koma si."
43001051	Beda Yesus agot gu rua nomnaga oida," Didif dagot rot tenten oida iwa nomnaga imek mebaga ohoda jera Allah efen malaikat-malaikat ongga rusok noba rujuj jeska mebaga skoita Didif, Rusnok Efesa si."
43002001	Erek koma beda gij mona jueka deika rusnok gij kota Kana ongga angh gij monuh Galilea ruina maat ofoukou keingg rua ongga rumoskotuma. Noba Yesus efen mosu eneker jah rifekesa tein.
43002002	Noba rua ruis gu Yesus jeskaseda Ofa jera efen ruforoker tein rin noba rit maat insa koma morototuma.
43002003	Askesi rusnok rufoukou jah suma rit maat ros, beda rerin anggur efei oisa fob. Jefeda Yesus efen mosu agot gu Ofa oida, "Rerin anggur efei ongga rimej nomnaga oisa fob."
43002004	Tina Yesus oroun oida, "Ameina, enadaij nou Didif dita mar ebeibeyaif guru. Jeska mona ongga Didif dumocunc rot dedin owesa efek bera enen enesi."
43002005	Beda Yesus efen mosu agot gu rusnok ongga rumfij oida, "Iwa itunggom mar nomnaga ongga Ofa anggot rot gu iwa ojgomu."
43002006	Yesus ek debeji cinja erfens jah suma. Rusnok Yahudi rira mei jeska debeji insa koma jeskaseda rurot risinsa jeni erebent agama agot rot. Noba debeji egens egens insa koma ok mei liter erek wuntin egens.
43002007	Beda Yesus agot gu rua ongga rumfij oida, "Iwa yageya mei gij debeji koma nomnaga." Jefeda rua rageya mei gij debeji insa koma nomnaga onjoros ebera rot fob.
43002008	Beda Ofa agot gu rua oida, "Iwa yutkinaja mei insa koma oskiyai gij mok osku beda ita gu rua ongga rumfij rerin ebirfaga jah sif." Jefeda rua rurka mei insa koma skoita ebirfaga mod koma.
43002009	Nou ongga ofa ej mei insa koma beda mei koma eja erek anggur efei fob. Ofa enejginaga rot anggur efei insa koma bera en jeska sinefa guru. Tina rusnok ongga rumfij insa koma bera rijginaga rot fob. Beda ebirfaga egens insa koma ois gu orna egens ongga oskotu arja jah suma.
43002010	Beda ofa agot gu orna egens koma oida, "Erek giskini bera rusnok rita anggur efei ongga ongkoska gu rerin ruhujir rot sismeni fog. Nou ongga rua rinj anggur efei ongga oufamofa ofoukou fob, beda rua rita anggur efei ongga onotka eteb guru gu rua ojgomu. Tina anggur efei ongga dij ainsa kef bera ongga erek ongkoska eteb ekirsa jeska anggur efei ongga mimif minj gij rahah insa koma tein."
43002011	Jefeda mar ongga Yesus ontunggom insa koma bera erek mar onswos ongga Ofa orocunc rot sismeni gij kota Kana ongga angh gij monuh Galilea. Ofa ocunc rot efen ofoka ongga aksa eteb, noba efen ruforoker rudou ororu rot tenten oida Ofa bera Allah efen efesa.
43002012	Nou ongga koma oisa fob, beda Yesus eja jah kota Kapernaum morototuma jera efen mosu ni, efen mokoser ni, jera rusnok enjgineg tein ongga rudou os ruroru Ofa tein. Rua ringker gij kota insa koma nou mona ongga estir ojgomu.
43002013	Gij mona eteb egens ongga ofoka Paskah en doida fob, beda Yesus eja jah kota Yerusalem.
43002014	Ofa oira gij momas ongga angh rejrej Mod Allah jah suma. Tina Ofa ek rusnok ebireira ongga ruhu mar erek sapi ni, domba ni, jera mem monggeta tein jah suma. Noba Ofa ek rusnok eneya ongga riferwei rusnok rerin fifi ongga erek toga toga tein.
43002015	Jefeda Ofa era marfeb erek mar ongga erangha rua rot fogora Ofa ekemeji rusnok insa koma jeska momas koma fob. Noba Ofa tein ekemeji rerin sapi-sapi jera domba-domba tein jeska momas koma ongga angh rejrej Mod Allah. Beda Ofa otkinaja meja ongga rusnok insa koma ringker gij jeskaseda riferwei rusnok rerin fifi fogora rerin fifi esiri suma suma.
43002016	Beda Ofa agot gu rua ongga ruhu mem monggeta oida, "Iwa yurka yeyin mem kef jeska ojgomu! Enadaij nou iwa ira Mod ongga Akeina efen kef erek mod ongga rusnok ruhu mareibra noba ringk mar gij erek koma guru!"
43002017	Nou ongga Yesus efen ruforoker ringk mar insa koma nomnaga, beda rudou ah keingg sons rot mar ongga nabi runggu gij Mar Efeyi Ebsi sis fob. Rua runggu rot oida, "Didif Dudou okora eteb rot bebin mod. Koma bera omotunggom didif fogora dagos rot si."
43002018	Erek koma beda rusnok Yahudi jah suma ragot gu Yesus oida, "Idu ongga eita owesa efek gu Bua fogora bunotunggom mar insa koma gij momas kefi! Jefeda Bua butunggom mar onswos nou mimif tein jeskaseda bucunc rot bebin owesa efek erek koma ojgomu."
43002019	Beda Yesus agot gu rua oida, "Iwa yuhoda Mod Allah ongga aksa eteb kef, beda Didif dimei mod kef sons gij mona rara orgomu si."
43002020	Tina rua ongga Yahudi ragot oida, "Wah! Rusnok rimfarur gij ari mega ofoj setka tohkuru noba cinja erfens jeskaseda rii Mod aksa kefi. Teinefa fogora Bua bimei Mod kef sons gij mona orgomu erek komo. Koma enadaij jinaga guru!"
43002021	(Tina ainsa koma tein Yesus efesij rot esinsa efen efaga ongga Ofa enjeka erek mod koma.
43002022	Noba gij mona ongga Yesus endebecki jeska agos fob, beda efen ruforoker rudou ah keingg rot mar insa koma ongga Ofa anggot gu rusnok Yahudi sis fob. Beda rudou ororu ojgomu rot mar ongga rusnok runggu gij Mar Efeyi Ebsi osok gij mar insa koma tein. Noba rua rijginaga rot oida mar ongga Yesus anggot gij mona insa koma osok gij esinsa efen efaga ongga erek Mod Allah bera erek tenten fob.)
43002023	Yesus oira gij kota Yerusalem jeskaseda ruina maat keingg morototuma jera rusnok Yahudi enjgineg rot rerin mona eteb egens ongga ofoka Paskah. Noba gij mona insa koma bera rusnok rufoukou rudou eredi rot Ofa, jeska rua ringk mar onswos ofoukou ongga Ofa orocunc rot fob.
43002024	Tina Yesus odou eneredi rot rua guru, jeska Ofa ejginaga rot mar ongga angh gij rusnok rudou efesi fob.
43002025	Enadaij nou rusnok egema tein ruftuftu Ofa rot rusnok rerin rita mar guru, jeska Ofa ejginaga rot mar meidu ongga angh gij rusnok rudou efesi fob.
43003001	Osnok egens ongga ofoka Nikodemus eneker jah suma. Ofa bera jeska ebic Yahudi ongga ofoka Farisi. Ofa efen ofoka ongga aksa eteb tein.
43003002	Gij motu egens beda ofa en skoita Yesus noba agot gu Ofa oida, "Akeina Guru, memef mejginaga rot oida Bua bera erek Guru egens ongga Allah ombk fob. Jeska rusnok egema tein runocunc rot mar ongga onswos erek Bua buncunc rot fob guru. Jefeda koma orocunc rot oida Allah bera ongga onofij Bua."
43003003	Beda Yesus agot gu ofa oida, "Kef bera ongga tenten oida, erek rusnok rinesma riteij ah juens deika guru, beda enadaij nou rua ruira jera rusnok ongga Allah ofoka ereij keingg jinaga guru."
43003004	Beda Nikodemus agot oida, "Tina erek osnok egens onokona fob, teinefa fogora ofa esma eiteij ah juens deika erek koma? Jeska enadaij nou ofa oira sons gij mosu efen otkonu guru. Jefeda ofa esma eiteij ah juens deika erek teinefa?"
43003005	Beda Yesus oroun gu ofa oida, "Ongga tenten bera, erek osnok egens enesma eiteij ah oisouska mei jera oisouska Efena Ebsi guru, beda enadaij nou ofa oira jera rusnok ongga Allah ofoka ereij keingg jinaga guru.
43003006	Erek giskini bera rusnok risma riteij ah gij mona ongga rua runjuj jeska rerin rusu fob. Tina rusnok bera risma eiteij ah ongga efeinah oisouska Efena Ebsi ojgomu.
43003007	Erek Didif dagot gu bua oida bua bucosu rot bisma biteij ah juens deika, beda bineita budou ongga oubsaha rot koma guru.
43003008	Rusnok rufos eciyi rot mof ongga okurc rua, noba rua rig mof insa koma tein. Tina rua rinejginaga rot mof koma okurc jeska sinefa guru. Noba rua rinejginaga rot mof koma okurc jah gaidu guru, jeska rinek mof koma gu riteij tein guru. Erek koma tein rot rusnok ongga risma eiteij ah ongga efeinah deika jeska Efena Ebsi. Rua rinek mar koma gu riteij guru. Tina rua rijginaga rot oida rerin eiteij ah ongga efeinah fob."
43003009	Beda Nikodemus ejeka gu Yesus oida, "Koma bera erek teinefa?"
43003010	Yesus oroun gu ofa oida, "Bua bera erek rusnok Yahudi efen Guru egens ongga ofoka aksa. Teinefa fogora bua budou enebriyi gij mar insa koma guri.
43003011	Memef magot rot tenten osok gij mar ongga memef mejginaga rot fob. Noba memef mefesij rot mar ongga memef mek fob, tina iwa yukoja rot mar insa koma ojgomu.
43003012	Noba Didif dimfesij gu bua osok gij mar ongga angh gu mebif fob, tina budou onororu mar insa koma guru. Jefeda erek Didif difesij gu bua osok gij mar ongga angh gu mebaga, beda budou onororu mar koma tein jinaga guru.
43003013	Jeska Didif, Rusnok Efesa, bera ongga onjuj jeska mebaga ojgomu. Noba didif bera dumosok jah mebaga sons tein si.
43003014	Sis fob nabi Musa agei mar egens ongga ofa ontunggom jeska tembaga erek magosu esij moskur. Beda ofa aha mar koma erek aksa skoita rusnok ongga Israel. Erek koma tein, rusnok rumofra Rusnok Efesa erek aksa tein.
43003015	Rua rimeita mar erek koma jeskaseda rusnok nomnaga ongga ruroru Ofa rot tenten bera rimesma eiteij ah ongga ah aibin ojgomuja.
43003016	Allah odou okora rot rusnok mebif erek eteb doska. Jefeda Ofa obk efen efesa orna ongga egensmes jeskaseda rusnok ongga ruroru Ofa rot tenten bera rineseiseifa guru, tina rua rimesma eiteij ah ongga ah aibin si.
43003017	Allah onobk efen efesa insa koma jeskaseda oga ojga rot oida rusnok nomnaga rerin mar ongga oska guru. Tina Allah obk efen efesa jeskaseda oskotu rusnok oisouska Ofa esinsa ojgomu.
43003018	Allah onocunc rusnok ongga ruroru efen efesa fob erek oska guru. Tina Ofa oncunc rusnok ongga runororu efen efesa insa koma guru erek oska sis fob. Jeska rudou okoja rot Allah efen efesa ongga egensmes insa koma fob.
43003019	Allah bera oga ojga rot rusnok rerin rita mar erek kef oida, Ofa efen eisa bera oira gu mebif fob. Tina rusnok insa koma rukoja rot efen eisa. Rua rudou os riker gij motkobah ojgomu, jeska mar ongga rua rutunggom ojgomuja bera erek ofogog.
43003020	Rusnok ongga rutunggom mar ongga ofogog bera rudou okoja rot eisa koma. Rua runoira gij eisa guru, jeska eisa koma bera ongga orocunc rot tomnomna oida rerin rita mar erek ofogog ojgomu.
43003021	Tina rusnok ongga rudou os ruroru mar ongga oufa bera ruira gij eisa insa koma fob. Noba eisa insa koma orocunc rot tomnomna oida rerin rita mar ongga oufa bera runtunggom oisouska Allah ojgomu."
43003022	Nou ongga koma oisa fob, beda Yesus jera efen ruforoker ricira jah monuh Yudea. Beda Ofa eker jah suma jera rusnok ongga ruroru Ofa, fogora eita baptis gu rusnok jah suma.
43003023	-
43003024	Gij mona ongga rusnok rinaha Yohanes gij mod oskusk enesi, beda ofa eita baptis gu rusnok gij monuh Ainon ongga angh doida Salim. Jeska mei ofoukou enah jah suma, noba rusnok rufoukou rinja skoita ofa jeskaseda ofa eita baptis gu rua.
43003025	Yohanes efen ruforoker rineya ongga ruga omosokuma jera rusnok Yahudi enjgineg osok gij rerin erebent agama egens. Erebent egens insa koma agot rot teinefa rusnok Yahudi rira mei rurot risinsa rifaga jeni hukum agama ojgomu.
43003026	Jefeda rua rija skoita Yohanes noba ragot gu ofa oida, "Akeina Guru, budou ah keingg rot osnok egens koma ongga bua bifesij mar rot gu memef gij mona ongga mimif mingker gu mei Yordan enama sis fob ei? Ebeibeyaif Ofa bera eita baptis gu rusnok tein. Noba rusnok rufoukou rija skoita Ofa ojgomu."
43003027	Beda Yohanes oroun gu rua oida, "Allah ojgomu bera ongga ocunc gu rusnok rot mar ongga rua rutunggom nou Ofa.
43003028	Iwa isinsa yagot rot tenten oida iwa ingg didif dagot sis fob oida, didif bera dinerek Kristus ongga emen guru. Tina Allah ombk didif jeskaseda disejah rusnok rudou efesi jeskaseda ruroun Ofa.
43003029	Iwa isujohu rot mar erek kef oida, gij mona ongga rusnok ruina maat keingg rua ongga rumoskotuma, beda igers bera ongga en jeskaseda oskotu efen arja ojgomu. Tina ofa efen mohuj insa koma bera ongga ont desi ofa ojgomu. Noba mohujir insa koma rig mar ongga igers enagot gu rua fogora rudou efaga ouka rot ojgomu. Erek koma tein, didif dudou efaga ouka rot mar ongga didif dingg osok gij Yesus koma ongga eita baptis gu rusnok fob.
43003030	Ebeibeyaif Ofa bera efen ofoka ongga eja erek aksa eteb. Noba didif dedin dufoka bera oin degini jeska Ofa ojgomu."
43003031	Beda Yohanes agot deika oida, "Ofa ongga en jeska mebaga fob bera efen ofoka ongga aksa ekirsa jeska rusnok nomnaga. Rusnok bera ringker gu mebif, noba rua ragot mar osok gij meidu ongga mebif efen ojgomu. Tina Ofa ongga en jeska mebaga bera efen ofoka ongga aksa ekirsa.
43003032	Jeska Ofa efesij osok gij mar ongga Ofa esinsa engg noba engk fob. Tina rusnok rukoja rot mar insa koma ongga Ofa emfesij rot ojgomu.
43003033	Noba rusnok ongga ruroun mar ongga Ofa emfesij rot rurocunc rot oida Allah oga bera erek tenten ojgomu.
43003034	Ofa ongga Allah ombk fob bera efesij mar rot Allah oga ojgomu. Jeska Allah eita Efena Ebsi gu Ofa rot ongkas fob.
43003035	Mifmin Mika Allah odou okora eteb rot Ofa ongga erek efen efesa insa koma. Noba Allah eita efen owesa efek eteb gu Ofa ongga erek efen efesa jeskaseda Ofa ofoka ereij keingg mar nomnaga tein.
43003036	Noba rusnok ongga ruroru Ofa efen oga rot tenten ojgomu bera rimesma eiteij ah ongga ah aibin ojgomuja. Tina rusnok ongga rukoja Ofa efen oga bera rinesma eiteij ah ongga efeinah jinaga guru. Noba Allah omofra mar okum keingg gu rua rot si."
43004001	Rusnok ongga ebic Farisi ringg rot oida rusnok rufoukou bera rin skoita Yesus fogora Ofa eita baptis gu rua. Jefeda rusnok ongga ruroru Yesus rija erek ekirsa jeska rua ongga ruroru Yohanes.
43004002	Tina Yesus esinsa eneita baptis gu rusnok insa koma guru. Ofa obk efen ruforoker jeskaseda rita baptis insa koma gu rua.
43004003	Nou ongga Tuhan Yesus ejginaga rot oida rua ongga Farisi ringg mar insa koma osok gij Ofa fob, beda Ofa eja jeska monuh Yudea noba oksons jah monuh Galilea.
43004004	Tina moroju ongga Ofa encira gij jah monuh Galilea bera eris monuh Samaria deis tein.
43004005	Askesi Ofa encira gij monuh Samaria ros beda Ofa ensaga gu kota egens ongga ofoka Sikhar. Sikhar koma angh doida mekta egens ongga Yakub ongh gu efen efesa Yusuf sis eteb fob.
43004006	Noba mei ofok ongga Yakub eji mebi nou sis eteb fob bera enah jah suma tein. Yesus ofonskos jeska Ofa encira yes fob, noba mowa ot deis tein. Jefeda Ofa eker keingg ofons doida mei ofok insa koma.
43004007	Nou ongga ojaga egens ongga efen ojga jeska monuh Samaria insa koma en jah mei ofok jeskaseda ageya mei, beda Yesus agot gu ofa oida, "Bita mei egema gu Didif jeskaseda dij."
43004008	(Ainsa koma tein Yesus efen ruforoker nomnaga rija jah kota jeskaseda ringk maat jah suma.)
43004009	Beda ojaga egens koma agot gu Yesus oida, "Didif dudou oubsaha jeska Bua bijeka didif rot mei erek koma. Jeska Bua bera erek rua ongga Yahudi. Noba didif bera jeska rusnok ongga Samaria." (Ofa agot erek koma jeska erek giskini bera rusnok Yahudi rudou oska skoita rusnok Samaria.)
43004010	Beda Yesus agot gu ofa oida, "Bua binejginaga rot teinefa Allah eita mar ongga oufamofa eteb gu rusnok rot oubji fob enesi. Noba bua binejginaga rot Didif, ongga dinjeka bua rot mei tein enesi. Jeska erek bua bijginaga rot Didif fob, beda bua bera ongga bimerejgei Didif nou mei ojgomu. Beda Didif dimeita mei ongga eita eiteij ah ongga efeinah gu bua si."
43004011	Tina ojaga egens koma agot oida, "Tuan, erek koma beda Bua bageya mei ongga eiteij ah koma jeska sinefa? Jeska Bua bebin marfeb jera ember egema guru. Noba mei ofok kef erek eja degini doska.
43004012	Erek koma tein, memef mesma mei ofok insa kef jeska mefmen meimowa Yakub. Noba ofa jera efen efeser jera efen sapi ofoukou bera rinj mei jeska mei ofok kef ojgomu. Bua busujohu rot oida bebin bufoka bera erek aksa ekirsa jeska Yakub ei. Mei kef bera eskeira eteb!"
43004013	Beda Yesus oroun gu ofa oida, "Erek rusnok rij mei jeska mei ofok insa kef, beda magon en rua nou mona ongga estir deika ojgomu.
43004014	Tina mei ongga Didif dita gu rusnok bera angh gij rua erek mei eiteij ongga eya ojgomuja. Magon enen rua rot mei deika jinaga guru. Jeska mei insa koma bera ereita eiteij ah ongga efeinah ongga ah aibin ojgomuja."
43004015	Beda ojaga egens insa koma agot gu Yesus oida, "Tuan, bita mei insa koma egema gu didif tein jeskaseda magon enen didif deika guru. Beda didif dunoksons jah mei ofok insa kef jeskaseda dageya mei deika guru."
43004016	Beda Yesus agot gu ofa oida, "Bua bija burohrus bebin obhina jah sif fog."
43004017	Tina ojaga egens koma agot oida, "Didif dedin edahina egema guru." Beda Yesus agot gu ofa oida, "Koma erek tenten ojgomu.
43004018	Jeska onjoros deisef bera bua bahi igers erek ofosma cinja fob. Noba orna egens ongga bua bingker jera ebeibeyaif bera enerek bebin obhina guru."
43004019	Beda ojaga egens koma agot oida, "Tuan, ebeibeyaif didif dijginaga rot oida Bua bera erek nabi egens rot tenten ojgomu.
43004020	Memef jera mefmen meimower bera rugif gu Allah gu memaga ongga angh jah sif. Tina iwa ongga Yahudi ragot oida rusnok rugif gu Allah gij kota Yerusalem ojgomu, noba gij monuh enjgineg bera guru. Bua busujohu rot mar insa koma erek meidu?"
43004021	Beda Yesus oroun gu ofa oida, "Kef bera tenten oida, gij mona egens ongga emen beda enadaij nou rusnok ruga omosokuma rot monuh kenefo ongga tenten nou rua jeskaseda rugif gu meka Allah gij deika guru.
43004022	Iwa ongga rusnok Samaria jah sif bera idou enebriyi gij rot teinefa fogora iwa yugif gu Allah guru. Tina memef ongga Yahudi modou ebriyi gij rot teinefa fogora memef mougif gu Ofa. Jeska Ofa ongga omoskotu rusnok nomnaga jeska rerin mar ongga oska bera omorogna jeska rusnok ongga Yahudi.
43004023	Gij mona ongga emen, beda rusnok ongga rugif gu Allah rot tenten bera rumougif gu Ofa oisouska Efena Ebsi jera efen oga ongga tenten ojgomu. Noba ongga tenten bera, mona insa koma ensaga fob. Jeska Allah esinsa tein bera ohca rusnok ongga rudou os rugif gu Ofa erek insa koma ojgomu.
43004024	Allah bera erek Efena ojgomu, noba erek rusnok rudou os rugif gu Ofa, beda rua rugif gu Ofa oisouska Efena Ebsi noba oisouska efen oga ongga tenten tein ojgomu."
43004025	Beda ojaga egens insa koma agot oida, "Didif dijginaga rot oida Kristus, ongga omosuwa rusnok jeska rerin mar ongga oska, bera emen si. Jefeda gij mona ongga Kristus insa koma en fob, beda Ofa omoftuftu mimif osok gij mar insa koma nomnaga."
43004026	Beda Yesus agot gu ofa oida, "Didif, ongga dinefesij mar jera bua ebeibeyaif, bera Kristus insa koma."
43004027	Ainsa koma tein Yesus efen ruforoker ruksons en jeska kota fob. Rua rudou oubsaha jeska rua rik Ofa efesij mar jera ojaga egens insa koma. Tina rua rinejeka gu Ofa osok gij mar meidu ongga Ofa enefesij rot jera ojaga egens koma guru. Noba rua tein rinejeka gu Ofa rot mar meidu ongga ojaga egens koma odou os rot tein guru.
43004028	Jefeda ojaga egens insa koma eja jeska efen debeji nou mei ongga ofa orka jah suma, beda ofa oksons gu efen rusnok gij kota jah suma.
43004029	Beda ofa agot gu rua oida, "Iwa in ebeirens fog jeskaseda ik osnok osodosa egens ongga anggot mar gu didif rot mar ongga disinsa dutunggom sis fob. Ofa ejginaga rot mar insa koma fob erek teinefa? Ofa bera Kristus egens koma ongga emen ei era gurei?"
43004030	Jefeda rusnok rufoukou rin skoita Yesus.
43004031	Askesi rusnok insa koma rineja skoita Yesus, beda Ofa efen ruforoker rirejgei Ofa jeskaseda Ofa et maat egema fob.
43004032	Tina Yesus agot gu rua oida, "Didif dit dedin maat eneya ongga iwa inejginaga rot guru."
43004033	Jefeda efen ruforoker rijeka joug moguma oida, "Idu bera ongga eita maat gu Ofa fob?"
43004034	Beda Yesus agot oida, "Allah ombk Didif jeskaseda dutunggom mar ongga Ofa odou ejginaga rot ojgomu. Koma bera ongga ereita owesa efek gu Didif erek maat ongga eita owesa efek gu mifaga. Noba Didif duh dudou efesi rot ongkas gij mar koma jeskaseda dutunggom mar insa koma onjoros omoisa fog.
43004035	Gij mesta insa kef erek giskini bera iwa yagot oida, 'Mesta tohkuru deika beda maat ongga angh gij mekeni efen efek fogora mohoturu fog.' Tina iwa ik rot koisoisa ojgomu fog, jeska rusnok rufoukou bera rinsejah jeskaseda ruroru Allah oga. Rua bera erek maat ofoukou ongga angh gij mekeni rot efen efek fogora ihoturu fog.
43004036	Noba erek rusnok ongga ruhoturu maat efej risma rufons rot, beda erek koma tein rusnok ongga ruroun rusnok enjgineg skoita Allah jeskaseda risma eiteij ah ongga ah aibin bera rimesma rufons ongga ongkoska eteb rot si. Jefeda rua ongga rirefa marsi jera rua ongga ruhoturu maat efej bera rita rudou ongga efaga ouka morototuma rot. Beda erek koma tein, rusnok nomnaga ongga ruroun rusnok enjgineg skoita Allah bera rudou emefaga ouka morototuma rot si.
43004037	Giskini rusnok ragot oida, 'Rineya rirefa marsi beda rineya tein ruhoturu efen maat efej tein.' Noba mar ongga rua ragot insa koma bera tenten ojgomu.
43004038	Noba erek rusnok ruhoturu maat ongga rua risinsa rinerefa marsi nou guru, beda erek koma tein Didif dubk iwa jeskaseda iroun rusnok skoita Allah. Rusnok enjgineg rinsejah rua jeskaseda risma Allah oga sis fob. Tina iwa bera ongga imoroun rua skoita Allah si."
43004039	Nou ongga ojaga egens insa koma emfesij gu efen rusnok Samaria oida Yesus efesij gu ofa rot mar ongga ofa esinsa ontunggom sis fob, beda rusnok rufoukou rudou ororu rot oida Yesus bera Kristus koma ongga emen.
43004040	Jefeda nou ongga rusnok Samaria rin skoita Ofa, beda rua ruis gu Ofa jeskaseda Ofa eker morototuma jera rua ojgomu. Beda Ofa eker jera rua nou mona egeka deika.
43004041	Nou ongga rua ringg mar ongga Ofa omftuftu rot, beda rineya rufoukou tein ongga ruroru Ofa gij mona insa koma.
43004042	Rua insa koma ragot gu ojaga egens koma oida, "Sismeni bera bua bimfesij gu memef rot mar ongga Yesus anggot gu bua, jefeda memef tein mororu Ofa gij mona insa koma. Tina ebeibeyaif memef tein mengg rot mar ongga Ofa emfesij fob. Jefeda memef mejginaga rot tenten fob oida Ofa bera raja egens koma ongga omoskotu rusnok jeska rerin mar okum."
43004043	Nou ongga mona egeka insa koma oisa fob, beda Yesus otoiru jah monuh Galilea.
43004044	Sis fob Yesus agot oida, "Rusnok runoroun nabi-nabi ongga rugja jeska risinsa rerin monuh guru."
43004045	Erek koma tina gij mona ongga Ofa ensaga gij monuh Galilea fob, beda rusnok jah suma ruroun Ofa rot rudou ongga eskeiramera. Sis fob rineya jeska monuh insa koma ringk mar ongga Ofa otunggom gij kota Yerusalem nou mona ongga Paskah, jeska rua tein rinja jah Yerusalem nou mona eteb insa koma tein.
43004046	Beda Yesus eja jah kota Kana ongga angh gij monuh Galilea insa koma juens deika. Sis fob Ofa otunggom mei jeskaseda eja erek anggur efei jah suma. Ebirfaga egens ongga ofoka aksa eker gij kota Kapernaum. Noba ebirfaga egens insa koma efen efesa ongga maren eteb.
43004047	Ofa engg rot oida Yesus bera en jeska monuh Yudea, noba Ofa engker gij monuh Galilea insa koma. Jefeda ofa eja ebeirens skoita Yesus noba erejgejgei Ofa jeskaseda en gu kota Kapernaum beda eita eskeira gu efen efesa insa koma. Jeska efen efesa insa koma bera doida nou ongga anggos fob.
43004048	Beda Yesus agot gu ofa jera rusnok enjgineg jah suma oida, "Teinefa fogora iwa idou os ik Didif ducunc mar onswos ongga orotunggom rusnok rudou oubsaha rot sismeni fog fogora iwa imororu Didif erek komo."
43004049	Tina ebirfaga egens insa koma agot gu Yesus oida, "Tuan, bin ebeirens jeska dedin edesa doida nou ongga anggos."
43004050	Beda Yesus agot gu ofa oida, "Bua bija, jeska bebin ebesa emeita eskeira si. Ofa enagos guru." Ebirfaga egens koma odou ororu mar ongga Yesus anggot insa koma rot tenten fob. Jefeda ofa oksons gu efen mod.
43004051	Askesi ofa encira gu moroju ros, beda efen osnok egens ongga omfij ofa en skoita ebirfaga egens koma. Beda ofa agot gu ebirfaga egens koma oida, "Bebin ebesa eskeira sons fob."
43004052	Beda ebirfaga egens koma ejeka gu ofa oida, "Dedin edesa eita eskeira erek aras egaho fob?" Beda osnok egens ongga omfij koma agot gu ofa oida, "Neeka erek aras egens, beda efen ofos ofoufem ojuj fob."
43004053	Meka egens insa koma ejginaga oida neeka, erek aras egens, bera Yesus agot gu ofa rot oida, "Bebin ebesa emeita eskeira si. Ofa enagos guru." Jefeda ofa jera rusnok nomnaga ongga ringker gij efen mod tein ruroru Yesus gij mona insa koma.
43004054	Mar onswos ongga Yesus oncunc rot insa koma bera erek ofosma jueka ongga Ofa ontunggom gij mona ongga Ofa en jeska Yudea jah Galilea deika.
43005001	Gij mona egema deika beda Yesus eja jah kota Yerusalem jeskaseda ororu Yahudi efen mona eteb egens ongga ruina maat eteb keingg gij.
43005002	Mei ofokai egens, ongga rijeka oida Mei Betesda gij Yahudi rerin ruga, bera angh jah suma. Noba modwok cinja angh rejrej mei insa koma tein. Noba mei insa koma angh doida kota koma efen montoj egens ongga rusnok rijeka ofoka oida, Montoj Domba-domba.
43005003	Rusnok ongga marenir erek riteij ofou jera rua ongga raki emageima bera ringker gij modwok insa koma doida mei.
43005004	(Jeska erek malaikat egens jeska Tuhan en noba ahaisomu gij mei insa koma fogora ecira, beda osnok egens ongga oira gij mei insa koma rot sismeni bera eita eskeira.)
43005005	Erek koma, noba orna egens ongga efen aki emageima gij ari mega ofoj setka orgomu noba cinja orfomu enahca doida mei insa koma fob.
43005006	Nou ongga Yesus ek gu ofa, beda Yesus ejginaga gij odou efesi oida orna egens insa koma bera efen aki emageima gij ari mega ofoj ofoukou fob. Beda Yesus agot gu ofa oida, "Bua budou os bita eskeira tein ei."
43005007	Beda ofa oroun gu Yesus oida, "Tuan, gij mona ongga Malaikat ahaisomu gij mei fogora mei ecira, beda rusnok egema tein runoufij didif jeskaseda duira gij mei insa koma guru. Noba askesi didif dija deci deci skoita mei insa koma, beda rusnok enjgineg riker gij mei rot sismeni fog. Jefeda dineita eskeira jeska mei insa koma guri."
43005008	Beda Yesus agot gu ofa oida, "Bua but ojgomu. Noba bita bebin meidibi beda bija."
43005009	Ainsa koma tein osnok egens insa koma eita eskeira fob. Jefeda ofa eita efen meidibi beda ecira erek giskini. Mona ongga Yesus eita eskeira gu osnok egens insa koma bera gij mona ongga Sabat.
43005010	Nou ongga rusnok Yahudi rik osnok egens insa koma ongga eita eskeira fob noba orka efen meidibi, beda rua ruga etaha joug ofa oida, "Deisef bera mona ongga Sabat. Noba mifmin agama erebent agot oida rusnok runorka mar gij mona ongga Sabat insa kef guru!"
43005011	Tina ofa agot gu rua oida, "Osnok egens ongga eita eskeira gu didif bera anggot gu didif oida, 'Bua bita meidibi beda bija.' "
43005012	Beda rua rijeka gu ofa oida, "Idu bera anggot gu bua oida bita bebin meidibi beda bija erek koma?"
43005013	Tina osnok egens koma enejginaga rot oida idu ongga anggot mar erek insa koma gu ofa guru. Jeska rusnok rufoukou jah suma noba Yesus enja jeska fob.
43005014	Erek dansusk beda Yesus ek osnok egens insa koma gij Mod Allah ejmeg. Beda Ofa agot gu osnok egens insa koma oida, "Bua bita eskeira fob. Jefeda bunororu mar ongga oska deika guru jeskaseda mar ongga okum ekirsa enesiri keingg bua rot deika guru."
43005015	Erek koma beda osnok egens koma eja skoita ebirfager Yahudi insa koma noba agot gu rua oida, "Yesus bera ongga eita eskeira gu didif."
43005016	Beda rusnok ongga Yahudi insa koma rudou ofogog skoita Yesus, jeska Ofa eita eskeira gu osnok egens insa koma gu mona ongga Sabat.
43005017	Tina Yesus agot gu rua oida, "Dedin Akeina bera ofij rusnok ojgomuja. Jefeda Didif tein dumofij rusnok ojgomuja tein."
43005018	Mar ongga Yesus anggot insa koma bera orotunggom rudou efesi erek ofogog ekirsa deika skoita Ofa, noba rudou os ragob Ofa ojgomu. Jefeda rua ragot oida, "Sismeni bera Yesus otunggom mar insa koma ongga mifmin agama erebent agot oida mineita gij mona ongga Sabat jinaga guru. Noba ebeibeyaif Ofa agot oida Allah bera erek efen meka! Jefeda Ofa osujohu rot oida Ofa bera morototuma erek Allah teino!"
43005019	Rua insa koma rudou ofogog skoita Yesus, tina Ofa agot gu rua oida, "Enadaij nou Didif, Rusnok efesa, dita mar rot disinsa ojgomu guru. Jeska Didif, ongga Ofa efen efesa, dudou os dita mar ongga Didif dik Akeina ontunggom fob ojgomu.
43005020	Akeina odou okora rot Didif ongga efen efesa. Noba Ofa oncunc gu Didif rot mar nomnaga ongga Ofa esinsa odou os fob. Tina Akeina omocunc mar oisouska Didif ongga erek ekirsa jeska mar ongga dutunggom insa koma fogora idou omoubsaha eteb ekirsa rot si.
43005021	Akeina bera efen owesa efek jeskaseda ofra rusnok jeska ranggos fogora eita eiteij ah ongga efeinah gu rua. Erek koma tein Didif, ongga Allah efen efesa, bera efen owesa efek jeskaseda eita eiteij ah ongga efeinah gu rusnok ongga dudou os rot ojgomu.
43005022	Ongga tenten bera, Akeina enagot rot rusnok rerin rita mar ongga erek oufa era erek oska guru. Tina Ofa eita owesa efek gu Didif, ongga Ofa efen efesa, jeskaseda duga ojga rot mar insa koma ojgomu.
43005023	Ofa eita mar insa koma gu Didif jeskaseda rusnok nomnaga rumofra dedin dufoka erek aksa eteb morototuma erek rua rufra Allah efen ofoka erek aksa eteb tein. Noba osnok egens ongga onofra dedin dufoka erek aksa eteb guru, beda koma erek ofa onofra Allah efen ofoka erek aksa eteb tein guru. Jeska Allah bera ongga ombk Didif skoita rusnok fob.
43005024	Kef bera ongga tenten oida, osnok egens ongga eg mar ongga Didif duftuftu rot, noba ofa ororu Allah ongga ombk Didif fob, beda ofa emesma eiteij ah ongga ah aibin si. Didif dunocunc ofa erek oska guru. Noba ofa eneja eseiseifa rot efen mar ongga oska guru, tina ofa emesma eiteij ah ongga efeinah si.
43005025	Kef bera erek tenten oida, Mona eimofoj egens ongga emen bera ensaga fob. Noba gij mona insa kef rusnok ongga rinseiseifa bera rimeg Didif, ongga Allah efen efesa, dedin duga. Noba rua ongga ringg rot duga insa koma bera rineseiseifa deika guru, tina rua rimesma eiteij ah ongga ah aibin si.
43005026	Allah bera efen owesa efek jeskaseda eita eiteij ah ongga efeinah gu rusnok. Noba erek koma tein Ofa eita owesa efek gu Didif, ongga efen efesa, jeskaseda dita eiteij ah ongga efeinah gu rusnok.
43005027	Noba Ofa tein bera eita owesa efek gu Didif, ongga efen efesa, jeskaseda duga ojga rot rusnok nomnaga rerin rita mar. Jeska Didif bera erek Rusnok Efesa tein.
43005028	Iwa idou onoubsaha rot mar ongga ai juens dimagot erek kef guru oida, gij mona egens ongga emen beda rusnok ongga ranggos fob bera rimeg rot dedin duga si.
43005029	Beda rua nomnaga rimedebecki jeska ranggos si. Noba rua ongga rita mar ongga oufamofa sis fob bera rimesma eiteij ah ongga ah aibin. Noba rua ongga rita mar ongga oska sis fob bera rimesma okum eteb jeska Allah ojgomu."
43005030	Beda Yesus agot deika oida, "Didif dineita mar oisouska disinsa dudou ejginaga rot guru. Tina Didif duga ojga rot rusnok rerin rita mar oisouska meidu ongga Allah oncunc gu Didif fob. Jefeda mar ongga Didif danggot rot insa koma bera erek tenten ojgomu. Jeska Didif dineita mar jeskaseda disinsa dudou eskeira rot guru. Tina Didif dita mar jeskaseda direita Allah odou eskeira rot. Jeska Ofa bera ongga ombk Didif.
43005031	Erek Didif dagot mar rot disinsa, beda iwa inejginaga rot oida mar ongga danggot bera erek tenten ei era gurei.
43005032	Tina osnok egens ongga enjgineg bera emfesij mar rot Didif fob. Noba Didif dijginaga rot oida mar ongga ofa emfesij osok gij Didif bera erek tenten ojgomu.
43005033	Iwa bera yumbk yeyin rusnok skoita Yohanes ongga eita baptis gu rusnok jeskaseda ijeka ofa rot mar ongga ofa onotunggom. Noba ofa oroun mar ongga tenten gu iwa fob.
43005034	Ongga tenten bera Didif dunocosu rot rusnok enjgineg ragot mar osok gij Didif guru. Tina Didif dagot mar erek insa koma jeskaseda iwa imesma eiteij ah ongga efeinah ojgomu.
43005035	Yohanes oga insa koma bera erek lampu ongga eisa rot eteb nou rusnok. Noba gij mona ongga estir bera iwa idou eskeira rot mar ongga ofa omftuftu rot gu iwa.
43005036	Tina mar enjgineg ongga agot mar osok gij Didif bera enahuma ros. Noba mar koma bera agot mar osok gij Didif erek ekirsa jeska mar ongga Yohanes anggot osok gij Didif fob. Didif dutunggom mar ongga Akeina obk Didif rot ojgomuja onjoros omoisa fob. Noba mar insa koma bera ongga orocunc rot tenten oida Akeina bera ombk Didif skoita rusnok fob. Mar insa koma bera erek mar ongga anggot rot Didif jah rusnok rudou ojgomu.
43005037	Noba Akeina ongga ombk Didif, Ofa tein bera agot rot mar ongga Didif dutunggom. Iwa ineg Ofa efen oga noba inek Ofa tein guru.
43005038	Noba iwa inesah efen oga gij idou efesi tein guru. Jeska iwa idou onororu Didif ongga Ofa ombk skoita iwa fob guru.
43005039	Iwa ifokor rot iskusk gij Mar Efeyi Ebsi jeska iwa isujohu rot oida oga insa koma bera emereita eiteij ah ongga ah aibin gu iwa. Noba Mar Efeyi Ebsi insa koma bera ongga agot mar ongga tenten osok gij Didif.
43005040	Tina iwa idoubu joug in skoita Didif jeskaseda isma eiteij ah insa komo.
43005041	Didif dunohca rusnok jeskaseda rua risitit mar rot Didif guru.
43005042	Tina Didif dijginaga rot mar ongga angh gij idou efesi fob. Noba Didif dijginaga rot oida idou onokora rot Allah erek tenten guru.
43005043	Didif din jeska dedin Akeina, noba Didif difesij mar oisouska Ofa efen ofoka ojgomu. Erek koma tina iwa idou os yukoja Didif. Tina gij mona ongga osnok egens enjgineg en skoita iwa, noba ofa efesij mar rot esinsa ojgomu, beda iwa iroun ofa rot idou ongga eskeira ojgomu.
43005044	Iwa idou os isitit isinsa ifoka moguma, tina iwa inereni jeskaseda ita mar ongga Allah emesitit yeyin ifoka rot guri. Ofa bera Allah ongga egensmes ojgomu. Noba mar insa koma bera eragou joug iwa rot fogora idou onororu Didif guru.
43005045	Tina enadaij nou iwa isujohu rot oida Didif dumot jah Allah odou noba ducunc iwa erek oska guru. Jeska nabi Musa esinsa bera omocunc iwa erek oska jah Allah odou si. Noba ofa bera ongga iwa yuisum gij rot oida omoskotu iwa jeska yeyin mar ongga oska si, tina guri.
43005046	Erek iwa iroru mar ongga Musa omftuftu rot sis fob, beda iwa imororu Didif tein. Jeska sis eteb fob bera Musa onggu mar osok gij Didif.
43005047	Tina erek iwa inororu mar ongga Musa onggu rot sis fob guri, beda erek koma tein iwa inororu mar ongga Didif duftuftu rot gij mona deisef tein guru."
43006001	Nou ongga mar insa koma oisa fob, beda Yesus eja jah meren Galilea enama. (Meren koma efen ofoka Tiberias tein.)
43006002	Noba rusnok rufoukou ruroru Ofa jah suma, jeska rua ringk rot mar onswos ofoukou ongga Ofa orocunc rot gij mona ongga Ofa eita eskeira gu rerin rusnok ongga marenir fob.
43006003	Nou ongga Ofa ensaga jah gu meren insa koma fob, beda Ofa osok memaga ofog oduma noba eker jah suma jera efen ruforoker.
43006004	Mona insa koma bera erek doida mona eteb egens ongga Yahudi ruina maat keingg jeni rerin erebent agama.
43006005	Nou ongga Yesus ek rusnok rufoukou rinen skoita Ofa, beda Ofa agot gu Filipus oida, "Mimif mingk roti nou rusnok kef nomnaga erek sinefo?"
43006006	(Yesus ejginaga rot mar ongga ai juens Ofa omotunggom, tina Ofa ereni Filipus erek koma jeskaseda ek rot oida Filipus odou ororu Ofa rot tenten fob ei era gurei.)
43006007	Beda Filipus oroun gu Yesus oida, "Akeina, koma erek roti ofoukou doska. Erek mimif mifarur gij mesta cinja orfomu nou fifi, beda koma adaij nou mingk roti oskiyai tein nou rua orofosut egens egens insa kef ojgomu, tina guru."
43006008	Beda Yesus efen oforoka eneya ongga ofoka Andreas, ongga Petrus efen mokora, agot oida,
43006009	"Akeina, oforoka orna egens enofogif. Noba ofa efen roti ofog cinja jera mos ofokai orijka. Tina koma enadaij nou rusnok rufoukou doska jah sif."
43006010	Beda Yesus agot oida, "Iwa yubk rusnok nomnaga jeskaseda riker fog." Monuh insa koma bera meskeingg efen ofoukou. Noba runer ongga ringker jah suma erek rufok ribu cinja.
43006011	Beda Yesus eita roti ofog cinja insa koma. Beda Ofa ois oufamofa eteb skoita Allah rot roti insa koma. Beda Ofa ekeba roti insa koma gu rusnok rufoukou ongga ringker gu meskeingg efen jah suma. Ofa otunggom mar erek koma tein rot mos orijka insa koma. Ofa ekeba maat insa koma gu rua nomnaga onjoros ereya rua nomnaga fob.
43006012	Nou ongga rusnok insa koma rit maat oisa fob, beda Yesus agot gu efen ruforoker oida, "Iwa ihoturu roti jera mos ofod jeskaseda maat insa koma enseiseifa guru.
43006013	Jefeda rua ruhoturu maat ofod jah suma. Noba oisouska roti ofog cinja ongga Yesus ekeba rot sismeni bera rua ruhoturu maat ofod ongga ok morungga eteb setka kungkob erfeka."
43006014	Nou ongga rusnok jah suma rik mar onswos insa koma ongga Yesus oncunc fob, beda rua ragot moguma oida, "Ofa bera nabi egens ongga ranggot gij Mar Efeyi Ebsi oida emen gij mona kahma si."
43006015	Yesus ejginaga gij odou efesi fob oida rua rudou os rucunc Ofa erek rerin raja egens. Jefeda Ofa eja jeska monuh insa koma noba eja jah memaga ofog oduma jeskaseda eker gu esinsa.
43006016	Nou motu insa koma beda memef ongga Yesus efen ruforoker mecira jah meren Galilea efembra.
43006017	Erek motu fob noba Yesus onoksons skoita memef enesi. Jefeda memef meifef meg egens noba meja jah kota Kapernaum ongga angh gu meren enama.
43006018	Tina ebeibeyaif mof eteb edi memef doska, noba meren ofog omotoijma erek aksa tein.
43006019	Nou ongga memef mongku meg insa koma erek kilometer cinja erfens jeska meren efembra fob beda memef mek Yesus ecira esij mei odog skoita memef, jefeda memef memeesa eteb rot.
43006020	Tina Yesus agot gu memef oida, "Iwa inemeesa guru, jeska Didif bera Yesus."
43006021	Beda modou eskeira sons noba memef moroun Ofa gij meg. Noba ainsa koma tein meg ongga memef mengker gij ensaga gu kota Kapernaum fob.
43006022	Gij mona egema deika beda rusnok ongga ringker gij monuh ongga angh gu meren enama ruhca Yesus. Rua rijginaga rot oida memef ongga efen ruforoker bera menja fob, noba Ofa onororu memef guru. Noba rua tein rijginaga rot oida neeka fob bera meg egens ongga eja jeska rerin monuh insa koma ojgomu. Tina rua rinek Yesus guru.
43006023	Beda meg egema ongga en jeska kota Tiberias ensaga gu monuh insa koma ongga rusnok rit roti ongga Yesus ois oufamofa gu Allah rot neeka fob.
43006024	Nou ongga rua rig rot oida Yesus jera efen ruforoker rineker jah suma deika guru, beda rua rifef meg jeskaseda rija jah kota Kapernaum noba ruhca Yesus jah suma ojgomu.
43006025	Nou ongga rusnok insa koma rik Yesus gij kota Kapernaum ongga angh jah meren enama, beda rua ragot gu Ofa oida, "Akeina Guru, Bua bin jah sif gij mona juaho?"
43006026	Beda Yesus agot gu rua oida, "Kef bera tenten oida, iwa inohca Didif jeska iwa ik Didif duncunc mar ongga onswos fob guru. Iwa yuhca Didif jeska iwa int maat noba ereya iwa fob.
43006027	Iwa inereni jeskaseda ita maat ongga dansusk eja erek esemba ojgomu guru. Tina ireni rot ahais jeskaseda iroru dedin duga ojgomu. Jeska koma bera erek maat ongga angh rot ongkoska ojgomuja, noba ongga eita eiteij ah rot ah aibin ojgomu tein. Didif, Rusnok Efesa, bera dimeita maat erek insa koma gu iwa, jeska Akeina Allah bera oncunc rot oida Ofa odou eskeiramera eteb rot Didif fob."
43006028	Beda rusnok insa koma rijeka gu Yesus oida, "Memef meita mar erek meidu jeskaseda Allah odou eskeira rot memef tein?"
43006029	Beda Yesus oroun oida, "Allah odou os rot oida iwa ita mar erek kef: Iwa idou ororu efen efesa ongga Ofa ombk skoita iwa fob rot tenten ojgomu."
43006030	Jefeda rua ragot oida, "Bua butunggom mar onswos egema ongga orocunc nou memef fog, beda memef mudou omororu Bua si. Jefeda Bua bumocunc mar onswos erek meidu?
43006031	Musa tein orocunc rot mar onswos gij mona ongga ofa eita maat ongga ojuj jeska mebaga gu mefmen meimowa gij mona ongga rua rincira gu monuh ongga mebsta tuturu. Jeska runggu gij Mar Efeyi Ebsi oida, 'Musa eita maat gu rua jeska mebaga.' Jefeda Bua tein bucunc rot mar onswos erek meidu skoita memefo."
43006032	Beda Yesus agot gu rua oida, "Ongga tenten bera, Musa eneita maat jeska mebaga ongga erek tenten guru. Tina ebeibeyaif dedin Akeina bera ongga eita maat ongga tenten gu iwa jeska mebaga.
43006033	Jeska Allah efen maat insa koma bera erek Ofa ongga onjuj jeska mebaga noba ongga eita eiteij ah ongga efeinah gu rusnok."
43006034	Beda rusnok insa koma ragot oida, "Tuan, bita maat insa koma egema gu memef tein ojgomuja."
43006035	Beda Yesus agot oida, "Didif bera erek maat ongga eita eiteij ah ongga efeinah gu rusnok. Noba osnok egens ongga en skoita Didif bera mosona enen ofa deika guru. Noba osnok egens ongga odou ororu Didif rot tenten bera magon enen ofa tein deika guru.
43006036	Koma erek mar ongga Didif danggot gu iwa fob. Iwa ik Didif fob, tina idou onororu Didif rot tenten enesi. Koma erek Didif danggot ainsa koma gu iwa sis fob.
43006037	Rusnok nomnaga ongga Allah eita gu Didif fob bera rimen skoita Didif si. Didif dumoroun rua erek dedin rusnok si. Noba Didif dunokoja rua jinaga guru.
43006038	Didif dunojuj jeska mebaga jeskaseda dutunggom mar ongga disinsa dudou os rot guru. Tina Didif dunjuj jeska mebaga jeskaseda dutunggom mar ongga Allah odou os rot ojgomu.
43006039	Noba mar ongga Ofa odou os rot bera erek kef oida, osnok egens tein jeska rusnok nomnaga ongga Allah eita gu Didif bera eneseiseifa guru. Didif dumofra rua nomnaga jeska ranggos gij mona ongga enja ejgwaga ensaga fob si.
43006040	Noba kef tein bera ongga Akeina Allah odou os rot. Ofa odou os rot oida rusnok rudou ebriyi gij rot oida Didif bera erek Ofa efen efesa, noba ruroru Didif rot tenten ojgomu. Beda rua rimesma eiteij ah ongga ah aibin si. Noba gij mona ongga enja ejgwaga esaga fob, beda Didif dumofra rua jeska ranggos si."
43006041	Erek koma beda rusnok Yahudi ruga erahah osok gij Yesus, jeska Ofa agot oida, "Didif bera erek maat ongga onjuj jeska mebaga."
43006042	Rineya ragot oida, "Yesus kef bera Yusuf efen efesa. Memef mejginaga rot Ofa efen meka insa koma jera mosu tein. Teinefa fogora Ofa agot oida Ofa onjuj jeska mebaga fob erek komo!"
43006043	Tina Yesus agot gu rua oida, "Yuga enerahah rot mar erek koma guru.
43006044	Akeina bera ongga obk Didif fob. Noba Akeina bera ongga oroun rusnok skoita Didif ojgomu. Erek Allah onoroun rua guru, beda enadaij nou rua rin skoita Didif guru. Beda Didif dumofra rusnok ongga Allah oroun skoita Didif jeska ranggos gij mona ongga enja ejgwaga fob.
43006045	Sis fob rua ongga nabi-nabi runggu gij Mar Efeyi Ebsi oida, 'Allah omoftuftu efen rusnok.' Noba rusnok nomnaga ongga ringg rot mar ongga Akeina omftuftu gu rua fob, fogora ruroru mar insa koma tein, rua bera ongga rimen skoita Didif.
43006046	Rusnok egema tein rinek Allah guru. Tina Didif, ongga din jeska Allah, bera dik Ofa fob.
43006047	Kef bera erek tenten oida, osnok egens ongga ororu dedin duga bera emeita eiteij ah ongga ah aibin si.
43006048	Didif bera erek maat ongga eita eiteij ah ongga efeinah gu rusnok.
43006049	Sis fob, gij mona ongga yeyin imower rincira gij monuh ongga mebsta tuturu, beda rua rit maat ongga onjuj jeska mebaga ongga rijeka ofoka Manna. Erek koma tina gij mona kahma deika beda rua tein ranggos erek giskini ojgomu.
43006050	Tina maat ongga en jeska mebaga ebeibeyaif bera enahuma. Noba osnok egens ongga et maat insa koma bera enagos jinaga guru.
43006051	Didif bera erek maat ongga onjuj jeska mebaga. Noba maat insa koma bera efena ebah. Osnok egens ongga et maat insa koma bera emeita eiteij ah ongga ah aibin ojgomuja. Noba maat insa koma bera erek difaga ongga dimaha jah jeskaseda rusnok rimesma eiteij ah ongga efeinah."
43006052	Erek koma beda rusnok Yahudi insa koma ruga omosokuma rot oida, "Teinefa fogora osnok egens kef eita esinsa efen efaga jeskaseda memef met erek maat erek komo!"
43006053	Beda Yesus agot oida, "Kef bera ongga tenten oida, erek iwa inet Didif, Rusnok Efesa, dedin difaga guru, noba iwa inej dedin dugufu tein guru, beda enadaij nou iwa isma eiteij ah ongga efeinah tein jinaga guru.
43006054	Jeska rua ongga rit dedin difaga noba rij dedin dugufu bera rimeita eiteij ah ongga ah aibin si. Noba Didif dumofra rua jeska ranggos gij mona ongga enja ejgwaga fob.
43006055	Jeska dedin difaga bera erek maat ongga tenten. Noba dedin dugufu bera erek mar ongga tenten nou rusnok jeskaseda rij ojgomu.
43006056	Rua ongga rit dedin difaga noba rij dedin dugufu bera rimeita rudou ongga egens jera Didif fob. Noba Didif dudou erek egens jera rua tein.
43006057	Allah, ongga eita eiteij ah ongga efeinah gu rusnok, bera ongga ombk Didif fob. Noba Didif bera dinsma diteij ah jeska Ofa tein. Jefeda osnok egens ongga et dedin difaga bera emesma eiteij ah ongga efeinah jeska Didif tein si.
43006058	Didif dinerek maat insa koma ongga yeyin imower rint sis fob guru. Rua rit maat insa koma, tina gij mona kahma deika beda rua ranggos erek giskini ojgomu. Didif bera erek maat ongga onjuj jeska mebaga gij mona ebeibeyaif. Noba osnok egens ongga ent maat insa kef bera emesma eiteij ah ongga ah aibin ojgomuja si."
43006059	Yesus agot mar insa koma nomnaga gij mona ongga Ofa oftuftu rusnok Yahudi gij rerin mod ongga rua rum riteij gu Allah gij. Mod koma angh gij kota Kapernaum.
43006060	Nou ongga Yesus efen ruforoker rig rot mar insa koma nomnaga ongga Ofa omftuftu gu rusnok Yahudi fob, beda rua ragot moguma oida, "Mar ongga Ofa oftuftu insa koma bera okum eteb. Enadaij nou rusnok rudou ebriyi gij rot koisoisa jinaga guru!"
43006061	-
43006062	Yesus ejginaga gij odou efesi rot mar ongga ruga erahah rot erek insa koma, jefeda Ofa agot gu rua oida, "Erek mar ongga Didif dumftuftu insa koma orotunggom idou efesi erek oska rot, beda idou omokum gij mona ongga iwa ik Didif, Rusnok Efesa, duksons jah monuh mebaga tein.
43006063	Rusnok rerin owesa efek jeskaseda rita eiteij ah ongga efeinah gu rusnok enjgineg jinaga guru. Efena Ebsi Allah bera ongga eita eiteij ah ongga efeinah gu rusnok ojgomu. Mar ongga Didif dimfesij rot insa koma bera en oisouska Efena Ebsi Allah. Noba koma bera ongga eita eiteij ah ongga efeinah gu rusnok.
43006064	Tina rineya jeska iwa inororu dedin duga rot tenten enesi." (Gij mona ongga sismeni bera Yesus ejginaga gij odou efesi rot rusnok idu ongga runororu Ofa rot tenten guru, jera idu ongga emeja jeska Ofa tein.)
43006065	Ofa agot oida, "Didif dagot mar erek insa kef, jeska sis fob Didif danggot gu iwa rot oida, erek Allah onoroun rusnok skoita Didif guru, beda enadaij nou rua risinsa rin skoita Didif tein guru."
43006066	Nou ongga Yesus anggot mar insa koma oisa fob, beda Ofa efen ruforoker rineya ongga rufoukou rija jeska Ofa noba runororu Ofa deika guru.
43006067	Beda Yesus ejeka gu efen ruforoker rufok setka kungkob erfeka oida, "Iwa idou os ija jeska Didif tein ei?"
43006068	Beda Simon Petrus oroun gu Ofa oida, "Tuhan, erek memef meja jeska Bua, beda memef meja skoita idu deiko. Jeska mar ongga Bua buftuftu rot bera ongga ereita eiteij ongga ah aibin gu rusnok.
43006069	Noba ebeibeyaif memef mudou ejginaga rot oida Bua bera osnok egens ongga ebsi komowa ongga Allah omobk. Noba memef mudou ororu Bua fob."
43006070	Beda Yesus agot oida, "Tenten, Didif duncunc iwa ongga ifok setka kungkob erfeka jeskaseda iroru Didif. Tina Didif dijginaga rot fob oida osnok egens jeska iwa bera erek Bilis."
43006071	Yesus emfesij mar insa koma osok gij Yudas, ongga Simon Iskariot efen efesa. Yudas bera egens jeska Yesus efen ruforoker rufok setka kungkob erfeka, tina gij mona kahma deika bera ofa emekikif jeska Yesus.
43007001	Nou ongga mar insa koma oisa fob, beda Yesus ecira rejrej monuh Galilea. Ofa odobu joug ecira gu monuh Yudea, jeska rusnok Yahudi rerin ebirfager rineya jah suma ongga rudou os ragob Ofa.
43007002	Gij mona insa koma bera rusnok Yahudi rerin mona eteb egens ongga rijeka ofoka oida, "Mona ongga rusnok rii modwok fogora ruina maat keingg," bera ensaga fob.
43007003	Jefeda Yesus efen mokosa agot gu Ofa oida, "Ongga oufa bera Bua bija jeska monuhif noba bija jah kota Yerusalem nou mona eteb jeskaseda rusnok ongga ruroru Bua bimek Bua butunggom mar onswos deika.
43007004	Jeska osnok egens ongga odou os oida efen ofoka eiskiskma bera enedemdemi mar onswos ongga ofa ontunggom guru. Erek Bua buntunggom mar onswos rot tenten fob, beda bucunc bisinsa rot bebin owesa efek skoita rusnok rufoukou deika ojgomu."
43007005	(Yesus efen mokoser insa koma oh mojen gu Ofa erek koma jeska rua rudou onororu rot oida Ofa bera Kristus ongga emen enesi.)
43007006	Tina Yesus agot gu efen mokoser insa koma oida, "Mona eimofoj ongga adaij nou Didif jeskaseda dija jah Yerusalem bera enesaga enesi. Tina iwa ija jah suma gij mona ongga idou os rot ojgomu.
43007007	Rusnok mebif rudou onofogog rot iwa guru. Tina rusnok mebif rudou ofogog rot Didif, jeska Didif dagot mar rot tenten osok gij rerin mar ongga oska.
43007008	Jefeda iwa ija jah suma nou mona eteb insa koma. Didif dineja jah suma enesi. Jeska mona eimofoj ongga adaij nou Didif jeskaseda dija jah suma bera enesaga enesi."
43007009	Yesus agot mar insa koma gu efen mokoser, beda Ofa eker gij monuh Galilea ojgomu.
43007010	Nou ongga Yesus efen mokoser rija jah Yerusalem nou mona eteb egens insa koma fob, beda Yesus tein eja jah suma. Tina Ofa onocunc rot esinsa gu rusnok rufoukou jah suma guru.
43007011	Noba gij mona ongga ruina maat keingg insa koma, beda ebirfager Yahudi rineya jah suma ruhca Yesus. Rua rijeka joug rusnok oida, "Iwa bera ik Yesus fob ei?"
43007012	Rusnok rufoukou ongga rin nou mona eteb insa koma bera rifesij mar moguma osok gij Yesus. Rineya ragot oida, "Ofa bera erek osnok egens ongga oufamofa eteb ojgomu." Noba rineya ragot oida, "Guru, Ofa orokrusa rusnok ojgomu."
43007013	Tina rua rinefesij mar insa koma rot tomnomna guru, jeska rua rimeesa rot oida ebirfager Yahudi rumotkonu oska skoita rua rot.
43007014	Askesi mona ongga eteb insa koma enecira ros, beda Yesus oira gij momas ongga angh rejrej Mod Allah, noba Ofa oftuftu mar gu rusnok jah suma.
43007015	Nou ongga rusnok insa koma ringg mar ongga Ofa oftuftu rot beda rua rudou oubsaha eteb. Rua ragot moguma oida, "Ofa onofokor aksa guru, jefeda teinefa fogora Ofa odou ebriyi eteb gij Mar Efeyi Ebsi erek komo."
43007016	Beda Yesus agot gu rua oida, "Mar ongga Didif duftuftu gu rusnok bera enen jeska Didif guru. Tina mar insa koma bera en jeska Ofa ongga ombk Didif ojgomu fob.
43007017	Noba rusnok ongga rudou os rot mar ongga Allah odou ejginaga rot bera rijginaga oida mar ongga Didif duftuftu bera en jeska Allah ojgomu, noba enen jeska Didif guru.
43007018	Jeska rusnok ongga ruftuftu rot mar ongga en jeska risinsa rudou efesi bera ruhca rufoka ongga eiskiskma ojgomu. Tina rusnok ongga rudou os rufra rerin ebirfaga ongga obk rua efen ofoka erek aksa, rua koma bera ongga ruftuftu mar ongga tenten ojgomu. Rua rerin rudou efesi ongga erek aharukamoka ojgomu.
43007019	Musa eita Tuhan efen hukum gu iwa sis fob. Tina iwa inororu hukum insa koma rot tenten guru. Jefeda iwa idou os yagob Didif rot meidu?"
43007020	Tina rusnok jah suma ragot gu Ofa oida, "Ah, merei ok Bua fob. Idu bera odou os agob Bua?"
43007021	Beda Yesus agot gu rua oida, "Didif dita eskeira gu osnok egens fob noba iwa idou oubsaha eteb jeska Didif duntunggom mar koma gij mona ongga Sabat.
43007022	Tina iwa tein itunggom mar gij mona ongga Sabat ojgomu. Jeska Musa obk rusnok Yahudi jeskaseda riris rufom mareij ofos jeska rerin riser orna. (Tina Yahudi rerin rimower ongga rutunggom mar koma gij mona ongga Musa enagot rot enesi.) Noba iwa bera iris ifom mareij ofos jeska yeyin iser insa koma gij mona ongga Sabat tein.
43007023	Hukum egens jeska Musa agot rot oida rusnok rineita mar gij mona ongga Sabat guru. Tina iwa iris ruforoker rufom mareij ofos jeska gij mona ongga Sabat tein, jeska iwa isujohu rot oida mar ongga iwa intunggom insa koma bera erek ofoufem tein. Jefeda teinefa fogora iwa yutkonu oska jeska Didif dita eskeira gu osnok egens rot ongkas gij mona ongga Sabat tein erek komo.
43007024	Iwa inoga ojga rot rusnok oisouska mar ongga iwa isujohu rot rua guru. Tina yuga ojga rot rua oisouska mar ongga erek tenten rot rua ojgomu."
43007025	Nou ongga rusnok enjgineg ringg rot mar insa koma nomnaga, beda rudou eineina gij rot. Ruaragot oida, "Ofa koma bera ongga mifmin ebirfager rineya rudou os ragob ojgomu.
43007026	Tina Ofa oftuftu mar gu rusnok rot tomnomna ojgomu, noba rusnok enjgineg rineyahehir joug Ofa rot guru. Erek ebeibeyaif mifmin ebirfager rusujohu rot oida Ofa bera Kristus egens koma ongga emen ei?
43007027	Tina mimif mijginaga rot oida Ofa koma bera ojga jeska Nazaret. Noba Kristus egens ongga emen bera minejginaga rot efen ojga guru."
43007028	Ainsa koma tein Yesus oftuftu mar gij momas ongga angh rejrej Mod Allah ros. Ofa ois gu rusnok ongga ranggot mar insa koma oida, "Iwa isujohu rot oida iwa ijginaga rot Didif fob. Noba iwa isujohu rot oida iwa ijginaga rot dedin monuh ongga dujga jeska tein fob. Tina Didif dinen oisouska disinsa dedin owesa efek guru. Noba Ofa ongga ombk Didif fob bera eita mar ongga erek tenten ojgomu. Noba iwa inejginaga Ofa rot tenten guru.
43007029	Tina Didif dijginaga Ofa rot tenten fob. Jeska Didif din jeska Ofa. Noba Ofa bera ongga ombk Didif jah sif fob."
43007030	Nou ongga Yesus anggot mar insa koma oisa fob, beda rusnok jah suma rudou os ragei Ofa jeskaseda ragob Ofa. Tina rusnok egema tein rinagei Ofa guru, jeska efen mona ongga eimofoj bera enesaga enesi.
43007031	Tina rusnok rufoukou jah suma rudou ororu Ofa ojgomu. Rua ragot oida, "Ofa bera Kristus egens koma ongga emen. Jeska Ofa ontunggom mar onswos ofoukou fob."
43007032	Ebirfager Yahudi jeska ebic Farisi rig rot mar ongga rusnok insa koma rimfesij rot osok gij Yesus fob. Jefeda rua jera rineya ongga ebirfager imam-imam rubk rerin tentarer jeskaseda ragei Yesus.
43007033	Ainsa koma tein Yesus enefesij mar gu rusnok ros. Ofa agot oida, "Didif dineker jera iwa erek mona estir deika ojgomu, beda Didif dumoksons skoita Ofa ongga ombk Didif jah sif.
43007034	Gij mona insa koma bera iwa imohca Didif, tina inek Didif guru. Noba iwa ineja jah monuh ongga Didif dingker gij tein guru."
43007035	Beda rusnok Yahudi jah suma ragot moguma oida, "Ofa eja jah monuh sinefo fogora munohca Ofa erek koma guru? Erek Ofa emeja eker jera mifmin rusnok Yahudi ongga ringker gij kota kota rusnok Yunani rerin fogora oftuftu rua jah suma ei?
43007036	Ofa agot gu mimif oida, 'Iwa imohca Didif, tina inek Didif guru.' Noba Ofa agot tein oida, 'Iwa ineja jah monuh ongga Didif dingker gij guru.' Koma efen ofou bera erek meidu. Mimif minejginaga rot guru."
43007037	Gij mona ongga Yahudi rerin mona eteb egens insa koma doida omoisa fob, beda Yesus ot gij momas ongga angh rejrej Mod Allah noba agot gu rusnok rufoukou jah suma oida, "Osnok egens ongga magon enen ofa, beda ofa en skoita Didif noba ej mei ojgomu.
43007038	Noba gij Mar Efeyi Ebsi bera runggu oida, 'Osnok egens ongga odou ororu Didif fob, beda mei ongga erek eiteij ah bera emeya jeska efen odou efesi ojgomuja.' "
43007039	Mar orocunc insa koma ongga Yesus emfesij rot bera osok gij Efena Ebsi Allah. Gij mona insa koma Allah onobk Efena Ebsi skoita rusnok enesi, jeska Yesus enedebecki jeska anggos rot efen ofoka ongga aksa eteb enesi. Tina gij mona kahma deika beda rua ongga ruroru Yesus fob bera rinsma Efena Ebsi Allah fob.
43007040	Nou ongga rusnok jah suma ringg mar ongga Yesus emfesij insa koma fob, beda rua ruga emesedema rot. Rineya ragot oida, "Tenten, Ofa bera nabi egens koma ongga runggu gij Mar Efeyi Ebsi oida emen si."
43007041	Beda rineya ragot oida, "Ofa bera Kristus egens koma ongga emen." Tina rineya ragot oida, "Erek koma guru. Kristus ongga emen insa koma bera onojga jeska monuh Galilea guru.
43007042	Jeska Mar Efeyi Ebsi agot oida Kristus ongga emen bera omojuj jeska raja Daud efen rusnok ongga rujga jeska Betlehem ongga erek raja Daud efen kota tein ojgomu."
43007043	Jefeda rusnok insa koma rudou onoitij rot oida Yesus bera erek idu guru.
43007044	Rineya rudou os ragei Ofa, tina rusnok egema tein rinagei Ofa guru.
43007045	Nou ongga mar koma oisa fob, beda tentarer insa koma ongga ebirfager Yahudi rumbk jeskaseda ragei Yesus bera ruksons skoita rua. Beda ebirfager insa koma rijeka tentarer koma oida, "Teinefa fogora iwa inagei Yesus noba iroun Ofa skoita memef jah sif guro."
43007046	Beda tentarer insa koma ruroun oida, "Ofa oftuftu mar erek ofoufem ekirsa jeska rusnok enjgineg rumftuftu mar gu mimif sis fob."
43007047	Beda rua ongga ebic Farisi insa koma ragot oida, "Ah! Yesus orokrusa iwa tein ojgomu!
43007048	Jeska mifmin ebirfager Yahudi jera rua ongga ebic Farisi egema tein runororu Ofa guru.
43007049	Tina rusnok ongga runok rufoka gij guru erek iwa tein bera rudou osumsumu rot hukum Musa ojgomu. Allah omofra okum keingg iwa nomnaga si!"
43007050	Tina osnok egens eneya jeska ebic Farisi insa koma ongga ofoka Nikodemus. Gij mona insa koma ofa enefesij mar jera Yesus enesi. Ofa agot oida,
43007051	"Mifmin hukum erebent agot oida munofra mar okum keingg rusnok ebeirens guru. Tina mimif mig mar ongga rua rimfesij nou risinsa sismeni fog."
43007052	Tina rua ruroun gu ofa oida, "Erek bua bujga jeska monuh Galilea tein jefeda budou egens jera Ofa ei? Bua bik Mar Efeyi Ebsi ojgomu, jeska mar koma bera enagot mar egema tein rot nabi egens ongga ojga jeska monuh Galilea jinaga guru!"
43007053	(Beda rua nomnaga rimekebema fogora rija jah rerin mod.)
43008001	Nou ongga koma oisa fob, beda Yesus eja jah memaga ofos ongga ofoka Zaitun.
43008002	Tina gij rahah beda Ofa oksons jah Mod Allah gij kota Yerusalem. Noba rusnok rufoukou rin skoita Ofa, beda Ofa oftuftu mar deika gu rua.
43008003	Beda rusnok Yahudi rerin Guru-Guru hukum agama jera rineya ongga ebic Farisi rurohrus ojaga egens ongga ensiri jera ojaga egema efen mahina. Beda rua riradgodu ojaga egens insa koma jeskaseda ot jah rusnok insa koma rudou.
43008004	Beda rua ragot gu Yesus oida, "Akeina Guru, memef magei ojaga egens kef askesi ofa esiri jera ojaga egema efen mahina.
43008005	Noba hukum Musa agot rot oida mimif mira mamu miredi ofa onjoros anggos rot efen mar ongga oska insa koma ojgomu. Bua busujohu rot mar insa kef erek teinefa?"
43008006	Rua rijeka gu Yesus osok gij mar insa koma jeska rua runsujohu gij rudou efesi fob oida, erek Ofa onoitij rot mar insa koma guru, beda rua rumocunc Ofa erek oska. Jeska koma tein bera ekirsa rot hukum Musa. Beda rua rumocunc Ofa tein erek oska rot. Beda Yesus enagot mar rot ebeirens guru. Tina Ofa eker jah suma noba era etma otufou orogu mar gij mebi ojgomu.
43008007	Beda rua rijeka gu Yesus rot mar insa koma juens deika. Jefeda Yesus ek rua noba agot oida, "Rua jeska ifekesa ongga runotunggom mar ongga oska egema tein enesi bera rij mamu sismeni fogora riredi ofa ojgomu."
43008008	Beda Yesus era etma otufou orogu mar deika gij mebi.
43008009	Rua nomnaga rijginaga rot oida mar ongga oska enah gij rudou efesi tein. Jefeda nou ongga rusnok insa koma rig mar ongga Yesus anggot gu rua fob, beda rua koma egens egens rija jeska Yesus noba ruksons jah rerin mod. Sismeni runa ofos rija jeska, beda rua ongga erek ruforoker rija tein onjoros ojaga egens insa koma ot gu esinsa jah suma ojgomu.
43008010	Beda Yesus ek gu ofa noba agot oida, "Asoka, rusnok ongga ragei bua bera rija guaidu? Idu bera ongga ocunc bua erek oska ebeibeyaifo?"
43008011	Beda ofa oroun gu Yesus oida, "Tuan, rua insa koma nomnaga rinja fob, jefeda rua runocunc didif erek oska deika gurei." Beda Yesus agot oida, "Koma tenten, noba Didif tein dunocunc bua erek oska guru. Bua bija ojgomu, tina bineita mar ongga oska egema deika guru."
43008012	Gij mona egema deika beda Yesus efesij mar gu rusnok. Ofa agot oida, "Didif bera erek eisa nou rusnok. Noba osnok egens ongga ororu Didif, beda ofa eneker gij motkobah deika guru. Tina ofa emeker gij eisa ongga eita eiteij ah ongga efeinah si."
43008013	Beda rineya jeska ebic Farisi ruga erahah rot oida, "Mar ongga Bua bimfesij bera osok gij Bua bisinsa ojgomu. Koma onocunc oida mar insa koma bera erek tenten guru. Jefeda memef mokoja rot mar ongga Bua bimfesij rot ojgomu."
43008014	Beda Yesus oroun oida, "Tenten, mar insa koma ongga Didif dimfesij rot bera osok gij Didif disinsa ojgomu. Tina mar insa koma bera erek tenten ojgomu. Didif dijginaga rot monuh ongga Didif din jeska. Noba Didif dijginaga rot monuh ongga Didif dimeja gij tein. Tina iwa bera inejginaga rot monuh ongga Didif din jeska guru. Noba iwa inejginaga rot monuh ongga Didif dimeja gij tein guru.
43008015	Iwa yuga ojga rot rusnok oisouska mar ongga rusnok mebif rusujohu rot ojgomu. Didif dunoga ojga rot rusnok guru.
43008016	Tina erek Didif duga ojga rot mar gu rusnok, beda Didif duga ojga rot mar erek tenten ojgomu. Jeska Didif dineita mar insa koma rot disinsa ojgomu guru. Dedin Akeina ongga obk Didif jah sif bera eneker jera Didif.
43008017	Noba yeyin hukum agot rot oida, 'Erek rusnok egeka gagot rot mar ongga oska ongga osnok egens egema ontunggom fob, beda mar ongga goga ganggot insa koma bera erek adaij nou ojgomu.'
43008018	Didif dagot mar ongga tenten osok gij mar ongga disinsa dutunggom. Noba Akeina ongga ombk Didif bera agot rot oida mar ongga Didif dutunggom bera erek tenten tein."
43008019	Beda rua rijeka gu Yesus oida, "Bebin mekeb eker sinefa?" Beda Yesus oroun oida, "Iwa inejginaga rot Didif guru. Noba iwa inejginaga rot dedin Akeina tein guru. Jeska erek iwa ijginaga rot Didif fob, beda iwa ijginaga rot dedin Akeina tein ojgomu."
43008020	Yesus anggot mar insa koma nomnaga gij mona ongga Ofa oftuftu mar gu rusnok gij momas ongga angh rejrej Mod Allah. Jah suma bera rusnok raha burwa egens gij. Noba rusnok rikeba rerin fifi eneya gij burwa insa koma. Tina rusnok egema tein rinagei Ofa gij mona insa koma guru, jeska efen mona ongga eimofoj rot bera enesaga enesi.
43008021	Erek koma beda Yesus agot gu rusnok insa koma deika oida, "Didif dimeja jeska iwa si. Beda iwa imohca Didif, tina iwa imeja eseiseifa jeska iwa iroru mar ongga oska ojgomuja ros. Jefeda enadaij nou iwa ija jah monuh ongga Didif dimeja gij jinaga guru."
43008022	Jefeda rua ragot moguma oida, "Ofa agot oida, mimif mineja jah monuh ongga Ofa emeja gij guru. Koma efen ofou oida Ofa emagob esinsa ojgomu ei?"
43008023	Beda Yesus agot oida, "Monuh mebif kef bera ongga iwa yeyin, tina Didif din jeska mebaga ojgomu.
43008024	Didif danggot rot oida iwa imeja eseiseifa jeska iwa iroru mar ongga oska ojgomuja. Noba erek iwa inororu Didif oisouska mar ongga Didif duncunc rot disinsa guru, beda iwa imeja eseiseifa si."
43008025	Beda rua ragot oida, "Erek koma jefeda Bua bera idu?" Beda Yesus agot oida, "Gij mona ongga sismeni onjoros mona deisef tein bera Didif dimfesij gu iwa osok gij Didif fob.
43008026	Noba yeyin mar ofoukou enjgineg tein ongga Didif dumocunc ongga erek oska. Tina Didif difesij mar gu rusnok osok gij mar ongga Didif dig jeska Ofa ongga ombk Didif fob ojgomu. Noba Ofa bera agot mar ongga tenten ojgomu."
43008027	Rusnok insa koma rudou enebriyi gij oida Ofa emfesij mar osok gij efen meka Allah guru.
43008028	Jefeda Yesus agot gu rua oida, "Gij mona ongga iwa yufra Didif, Rusnok Efesa, beda idou emebriyi gij rot oida Didif bera Ofa ongga emen. Noba iwa imejginaga rot oida mar ongga Didif dimfesij rot bera onoisouska mar ongga disinsa dudou os rot guru. Tina Didif duftuftu mar ongga Akeina omftuftu gu Didif sismeni fob ojgomu.
43008029	Ofa ongga ombk Didif bera eker jera Didif ojgomuja. Jeska mar nomnaga ongga Didif duntunggom bera jeskaseda direita Ofa efen odou ongga eskeiramera rot ojgomu. Jefeda Ofa eneja jeska Didif jinaga guru."
43008030	Rusnok rufoukou ongga ringg mar insa koma ongga Yesus omftuftu rot bera ruroru Ofa.
43008031	Erek koma jefeda Yesus agot gu rusnok Yahudi insa koma ongga ruroru Ofa oida, "Erek iwa ita mar ongga Didif duftuftu ojgomuja, beda iwa imerek rusnok ongga ruroru Didif rot tenten fob.
43008032	Beda idou emebriyi gij mar ongga tenten ojgomu tein. Noba mar ongga tenten insa koma bera omosuwa iwa jeska yeyin mar okum ongga angh keingg iwa si."
43008033	Beda rua ragot gu Yesus oida, "Memef bera monjuj jeska Abraham. Memef monofij rusnok enjgineg erek rerin rusnok ongga rumfij rua jinaga guru. Jefeda Bua bagot rot oida memef momosuwa jeska mar meidu?"
43008034	Beda Yesus agot oida, "Rusnok ongga rutunggom mar ongga oska bera rugif gu rerin mar ongga oska insa koma ojgomuja. Enadaij nou rua rusuwa risinsa jeska mar insa koma jinaga guru.
43008035	Rua ongga rufij rusnok enjgineg bera runoira jera rusnok insa koma rerin ribskir ojgomuja guru. Tina orna egens ongga oira jera efen ebskir bera emeker erek koma ojgomuja.
43008036	Jefeda erek Allah efen efesa osuwa iwa, beda iwa isuwa rot tenten fob si.
43008037	Didif dijginaga rot oida iwa nomnaga bera yunjuj jeska Abraham. Tina rineya jeska iwa rudou os ragob Didif ojgomu, jeska iwa yukoja mar ongga Didif duftuftu rot.
43008038	Didif dimfesij rot mar ongga Akeina oncunc gu Didif fob. Tina iwa ita mar ongga yeyin imower runcunc gu iwa ojgomu fob."
43008039	Beda rua ragot oida, "Abraham bera erek mefmen meimowa." Beda Yesus agot oida, "Erek iwa bera Abraham efen rusnok ongga runjuj jeska ofa rot tenten, beda iwa imeita mar ongga oufamofa erek Abraham eita sis fob.
43008040	Didif bera osnok egens ongga difesij rot mar ongga tenten. Noba mar insa koma bera Didif dingg jeska Allah fob. Tina rineya jeska iwa rudou os ragob Didif rot ojgomu. Abraham eneita mar ongga oska erek koma sis fob guru.
43008041	Jefeda iwa bera iroru mar ongga oska erek yeyin iker runtunggom sis fob ojgomu tein." Tina rua ragot gu Ofa oida, "Memef minerek rusnok ongga rinejginaga rot rerin rika guru! Allah bera erek mefmen meka. Mefmen meka egema bera enofogu guru."
43008042	Beda Yesus agot gu rua deika oida, "Erek Allah bera yeyin Ika rot tenten fob ei, beda iwa idou okora rot Didif tein ojgomu. Jeska Didif din jeska Allah, noba dingker jera iwa fob. Didif dinen oisouska disinsa dedin owesa efek guru, tina Allah bera ongga ombk Didif fob.
43008043	Iwa idou enebriyi gij mar ongga Didif dimfesij rot guru, jeska iwa yukoja mar ongga Didif duftuftu rot ojgomu.
43008044	Ongga tenten bera iwa irek Bilis efen efeser noba ofa erek yeyin ika ojgomu. Jeska iwa idou os itunggom mar ongga Bilis odou os rot ojgomu. Sis mona ongga dojunmeni onjoros mona deisef tein, Bilis bera erek rusnok ongga ragob rusnok enjgineg. Ofa okoja mar ongga tenten ojgomuja. Jeska mar ongga tenten enah gij ofa odou efesi jinaga guru. Gij mona ongga Bilis ocuwei mar gu rusnok, beda koma orocunc rot efen eita mar ojgomu. Ofa bera erek rusnok ongga rucuwei mar ojgomuja. Noba ofa tein oftuftu rusnok enjgineg jeskaseda rucuwei mar morototuma erek ofa ojgomu tein.
43008045	Didif difesij rot mar ongga tenten ojgomu, tina iwa inororu dedin duga guri.
43008046	Iwa inek Didif dutunggom mar ongga oska egema tein guru. Jefeda erek Didif difesij rot mar ongga tenten ojgomu, beda teinefa fogora iwa inororu dedin duga insa koma guri.
43008047	Rusnok ongga erek Allah efeser bera ruroun mar ongga Allah anggot rot gu rua ojgomu. Tina iwa inoroun mar ongga Ofa anggot rot gu iwa guru, jeska iwa inerek Ofa efen rusnok guru."
43008048	Erek koma beda rusnok Yahudi insa koma ragot gu Yesus oida, "Memef mosujohu rot oida Bua bera oska erek rua ongga Samaria, noba efena ofogog bera oira gij budou efesi fob. Koma erek tenten ei?"
43008049	Beda Yesus oroun gu rua oida, "Efena ofogog onok Didif guru. Didif dugif gu dedin Akeina. Tina iwa inougif gu Didif guru.
43008050	Didif dunohca dufoka ongga aksa guru. Tina Akeina odou os rot oida Didif disma dufoka ongga aksa. Noba Ofa bera ongga oga ojga rot rusnok nomnaga rerin rita mar.
43008051	Kef erek tenten oida, osnok egens ongga ororu mar ongga Didif duftuftu rot bera enagos guru."
43008052	Beda rusnok Yahudi insa koma ragot gu Yesus oida, "Ebeibeyaif memef mejginaga rot tenten oida efena ofogog ok Bua fob! Jeska rusnok ongga rufoka aksa erek Abraham jera nabi-nabi ongga ensis tein ranggos fob. Tina Bua bagot oida rusnok ongga ruroru mar ongga Bua buftuftu rot bera rinagos guru.
43008053	Erek Bua busujohu rot oida bufoka aksa ekirsa jeska mefmen meimowa Abraham efen ofoka ei. Ofa tein anggos fob. Noba nabi-nabi ongga ensis ranggos fob tein. Jefeda Bua busujohu rot oida Bua birek idu?"
43008054	Beda Yesus oroun oida, "Erek Didif dufra disinsa dufoka erek aksa, beda koma onorocunc rot oida dufoka erek aksa rot tenten guru. Dedin Akeina bera ongga ofra dufoka erek aksa. Noba iwa yagot oida Ofa bera erek yeyin Allah.
43008055	Iwa inejginaga Ofa rot tenten guru. Tina Didif dijginaga Ofa rot tenten fob. Erek Didif dagot oida dinejginaga Ofa rot tenten guru, beda koma erek Didif ducuwei mar morototuma erek iwa. Tina Didif dijginaga Ofa rot tenten fob, noba Didif duroru mar ongga Ofa anggot rot tenten tein fob.
43008056	Sis eteb fob yeyin imowa Abraham odou erirei eteb jeska ofa ejginaga rot oida Didif dimen si. Ofa ejginaga rot mar insa koma fob, noba ofa odou eskeira eteb rot tein."
43008057	Beda rusnok Yahudi insa koma ragot gu Yesus oida, "Bua bera erek buforoka ros, tina Bua bagot oida Bua bik Abraham ongga anggos sis eteb fob ei?"
43008058	Beda Yesus agot gu rua oida, "Kef erek tenten oida, gij mona ongga Abraham onojuj jeska efen mosu enesi bera Didif dunofoguma."
43008059	Beda rusnok insa koma ragei mamu jeskaseda riredi Ofa, tina Ofa edemi esinsa jeska rua, beda Ofa eja jeska Mod Allah.
43009001	Gij mona egema deika, askesi Yesus enecira gu moroju, beda Ofa ek osnok orna egens ongga eiteij ofou. Sis fob osnok egens koma onjuj jeska efen mosu rot eiteij ofou erek koma.
43009002	Beda Yesus efen ruforoker rijeka gu Ofa oida, "Akeina Guru, osnok egens kef onjuj jeska efen mosu rot eiteij ofou jeska ofa efen mar ongga oska ei, era efen meka jera mosu bera ongga gegan mar ongga oska ei?"
43009003	Beda Yesus oroun gu rua oida, "Ofa efen mar ongga oska era meka jera mosu gegan mar ongga oska bera onotunggom ofa fogora onjuj rot eiteij ofou guru. Osnok egens kef onjuj jeska mosu rot eiteij ofou jeskaseda oisouska ofa bera Allah omocunc rot efen owesa efek ongga eteb gu rusnok.
43009004	-
43009005	Askesi mona ongga eimofoj enahuma ros, beda mimif mita mar ongga Allah ombk Didif rot ojgomu. Noba askesi Didif dingker gu mebif ros, beda Didif direk eisa nou mebif. Tina motkobah emen si. Noba askesi motkobah insa koma enah, beda rusnok rineita mar gij deika guru."
43009006	Nou ongga Yesus anggot mar insa koma fob, Ofa oj oskurfi gij mebi. Beda Ofa orohoh oskurfi insa koma jera mebi oskiyai fogora orotunggom mohtefa rot. Beda Ofa aha mohtefa insa koma gij osnok egens insa koma eiteij.
43009007	Beda Ofa agot gu osnok egens insa koma oida, "Bua bija beda but busum gij mei ongga ofoka Siloam." (Siloam efen ofou, Ombk). Jefeda osnok egens koma eja noba ot efen osum gij mei insa koma. Beda ofa eja gu efen mod rot eiteij ongga eskeira fob.
43009008	Rusnok ongga ringker doida ofa efen mod noba rua ongga rik ofa erejgei rusnok nou fifi bera ragot rot rudou ongga oubsaha oida, "Wah! Osnok egens kef bera ongga eker doida moroju noba erejgei rusnok nou fifi ojgomuja!"
43009009	Rineya ragot oida, "Tenten koma bera ofa!" Tina rusnok rineya ragot oida, "Guru, ofa efen osum erek morototuma jera ofa ongga erejgei nou fifi ojgomu." Beda ofa ongga eita eiteij eskeira fob koma agot oida, "Tenten, didif bera ofa koma!"
43009010	Beda rua rijeka gu ofa oida, "Biteij eskeira fogora bik mar erek teinefa?"
43009011	Beda ofa oroun oida, "Osnok egens ongga ofoka Yesus otunggom mohtefa beda Ofa aha mohtefa koma gij diteij. Beda Ofa obk didif gu mei Siloam jeskaseda dut dusum jah suma. Jefeda didif dija jah suma noba dut dusum. Beda ainsa koma tein diteij eskeira fogora dik mar koisoisa tein."
43009012	Beda rua rijeka gu ofa oida, "Osnok egens koma eker guaidu?" Beda ofa agot oida, "Didif dinejginaga rot guru."
43009013	-
43009014	Yesus eita eskeira gu osnok egens insa koma efen eiteij gij mona ongga Sabat. Beda rusnok insa koma ruroun osnok egens koma ongga eita eiteij eskeira skoita ebirfager ongga ebic Farisi.
43009015	Beda rua ongga ebic Farisi insa koma rijeka joug ofa oida, "Bebin biteij eskeira erek teinefa?" Beda ofa oroun gu rua oida, "Tuan, Ofa aha mohtefa gij diteij, beda didif dut dusum, noba ebeibeyaif diteij eskeira fogora dik mar fob."
43009016	Beda rineya jeska ebic Farisi insa koma ragot oida, "Yesus koma bera enen jeska Allah guru. Jeska Ofa otunggom mar insa koma gij mona ongga Sabat, noba koma bera erek mar ongga oska!" Tina rineya ragot oida, "Guru, Ofa jeska Allah ojgomu. Jeska osnok egens ongga otunggom mar ongga oska bera eneita owesa efek jeskaseda orocunc rot mar onswos erek insa koma jinaga guru." Jefeda rua ruga omosokuma erek koma osok gij Yesus.
43009017	Beda rua rijeka gu osnok egens insa koma ongga eiteij eskeira deika oida, "Bua bera ongga bita biteij ongga eskeira jeska Ofa, jefeda bua busujohu rot oida Ofa bera erek idu?" Beda osnok egens koma oroun oida, "Ofa bera erek nabi egens."
43009018	Rua ongga ebic Farisi insa koma rudou onororu oida osnok egens koma efen eiteij ongga ofou sis fob guru. Jefeda rua rubk rusnok enjgineg jeskaseda rujoroun ofa efen meka jera mosu skoita rua.
43009019	Beda rua rijeka gu ofa efen meka jera mosu insa koma oida, "Goga gagot oida gegan gesa orna egens ongga eiteij ofou. Noba goga gagot oida osnok egens kef bera ofa. Tina ofa koma bera efen eiteij ongga ek mar erek giskini. Jefeda teinefa fogora ofa ek mar erek koma fobo?"
43009020	Beda osnok egens koma efen meka jera mosu gagot oida, "Tuan tenten, ofa koma bera erek magef mafman masa. Noba ofa onjuj jeska efen mosu rot eiteij ofou.
43009021	Tina magef manajginaga rot teinefa ofa ek mar ebeibeyaif erek koma guru. Noba magef manajginaga rot idu ongga eita eskeira gu ofa guru. Iwa ijeka ofa ojgomu. Jeska ofa orna fob, jefeda adaij nou ofa agot mar rot esinsa ojgomu."
43009022	Goga gagot mar erek insa koma jeska goga gemeesa rot ebirfager Yahudi. Jeska ebirfager Yahudi ruga eris rot oida rusnok ongga ragot oida Yesus bera Kristus egens ongga emen, beda enadaij nou rua ruira gij Mod ongga Yahudi rum riteij gu Allah gij deika guru.
43009023	Rua ruga eris rot mar insa koma, jefeda goga gagot gu rua oida ofa orna fob, jefeda rijeka gu ofa rot ojgomu.
43009024	Jefeda rua rubk rusnok jeskaseda ruroun osnok egens insa koma ongga eita eiteij eskeira gij mer efesi jeskaseda rijeka joug ofa juens deika. Beda rua ragot gu ofa oida, "Bagot mar rot tenten jah Allah odou rot osnok egens insa koma. Jeska memef mejginaga rot oida Ofa ongga eita eskeira gu bua bera erek rua ongga rita mar ongga oska ojgomu!"
43009025	Beda ofa oroun gu rua oida, "Didif dinejginaga rot oida Ofa bera erek rua ongga rita mar ongga oska era ongga oufa tein guru. Tina mar egens ongga didif dijginaga fob bera oida sis fob diteij ofou, tina ebeibeyaif diteij eskeira fogora dik mar fob."
43009026	Beda rua rijeka gu ofa deika oida, "Ofa otunggom mar meidu gu bua? Teinefa fogora Ofa otunggom biteij eskeira erek komo?"
43009027	Beda ofa oroun oida, "Didif dimfesij rot mar insa koma gu iwa fob. Tina iwa idou okoja rot ojgomu. Iwa idou os ig osok gij mar insa koma deika rot meidu? Iwa idou os iroru Ofa erek efen ruforoker tein ei?"
43009028	Beda rua rifena oskereta ofa beda ragot oida, "Bua bera erek Ofa efen oforoka egens! Tina memef bera erek Musa efen ruforoker.
43009029	Memef mejginaga rot oida Allah emfesij mar gu Musa sis fob. Tina Ofa insa koma bera erek idu? Memef menejginaga rot efen ojga tein guru."
43009030	Beda osnok egens insa koma oroun gu rua oida, "Wah, didif dudou oubsaha rot iwa. Jeska Ofa otunggom mar ongga ongkoska eteb erek eita eskeira gu diteij, tina iwa ongga irek mefmen ebirfager inejginaga rot Ofa efen monuh tein guri.
43009031	Memef mejginaga rot oida Allah eneg rot mar ongga rusnok ongga rita mar ongga oska rum riteij gu Ofa rot guru. Tina Ofa eg mar jeska rusnok ongga rugif gu Ofa rot tenten noba ongga rutunggom mar ongga Ofa odou os rot ojgomu.
43009032	Sis mona ongga Allah ontunggom mebif onjoros deisef tein, bera memef meneg mar rot osnok egens egema tein ongga otunggom rusnok ongga runjuj jeska mosu rot riteij ofou erek riteij eskeira jinaga guru. Tina Ofa ontunggom mar insa koma fob.
43009033	Erek Ofa enen jeska Allah guru, beda enadaij nou Ofa otunggom mar onswos erek koma jinaga guru."
43009034	Beda rua ruroun gu ofa oida, "Bua bunjuj jeska bebin mosib rot budou ongga efen mar ongga oska. Jefeda bua bera erek idu fogora buftuftu mar gu memef erek komo!" Rua ragot mar insa koma beda rukoja ofa jeska Mod ongga Yahudi rum riteij gij.
43009035	Nou ongga Yesus engg rot oida ebirfager Farisi okoja osnok egens insa koma jeska Mod ongga rusnok rum riteij gij, beda Ofa ohca osnok egens koma. Beda Yesus agot gu ofa oida, "Bua budou ororu Rusnok Efesa rot tenten ei?"
43009036	Beda ofa ejeka gu Yesus oida, "Tuan, idu bera Rusnok Efesa? Bagot gu didif rot jeskaseda didif duroru Ofa ojgomu."
43009037	Beda Yesus agot gu ofa oida, "Bua bingk Ofa fob. Jeska Didif, ongga difesij mar gu bua ebeibeyaif, bera Rusnok Efesa."
43009038	Beda ofa agot oida, "Tuhan, dudou ororu Bua ojgomu!" Beda osnok egens insa koma es okeibi gu mebi noba ougif gu Yesus.
43009039	Beda Yesus agot gu ofa oida, "Didif din gu mebif jeskaseda duga ojga rot rusnok rerin rita mar. Noba Didif din jeskaseda rua ongga riteij ofou rik mar, noba rusnok ongga rik mar rija erek riteij ofou."
43009040	Rineya jeska ebic Farisi rig mar ongga Yesus anggot insa koma gu osnok egens koma. Jefeda rua ragot gu Yesus oida, "Bua bagot oida memef meiteij erek ofou tein ei!"
43009041	Beda Yesus agot oida, "Iwa ita mar erek rusnok ongga riteij ofou, beda idou enebriyi gij mar ongga iwa intunggom guru. Jefeda mar ongga oska enah gu iwa guru. Tina jeska iwa yagot oida iwa ita mar rot koisoisa erek rusnok ongga rik mar rot koisoisa fob, beda idou ebriyi gij mar ongga iwa itunggom. Jefeda mar ongga oska ah gu iwa ros."
43010001	Yesus agot oida, "Kef bera erek tenten oida, osnok egens ongga onoira gij momas egens ongga rungk mera joug domba-domba oisouska montoj guru, tina ofa osoka tera mera insa koma ojgomu, beda ofa bera erek rusnok ongga rukoreka mar ojgomu.
43010002	Noba osnok egens ongga oira momas insa koma oisouska montoj ojgomu, ofa bera ongga ont joug domba-domba insa koma.
43010003	Noba osnok egens ongga ot gu montoj bera ohoda montoj koma nou ofa ongga ont joug domba-domba insa koma. Noba domba-domba insa koma ruroru ofa efen oga. Ofa era rufoka ois gu rua, beda ofa eja okag rot rua.
43010004	Ofa oroun efen domba-domba nomnaga insa koma orogna jeska momas. Beda ofa eja okag rot rua, noba rua rutoij ofa jeska rua rijginaga rot ofa efen oga.
43010005	Tina domba-domba insa koma runororu rusnok ongga rua rinejginaga rot enesi jinaga guru. Rua rumoku jeska rua, jeska rinejginaga rot rerin ruga guru."
43010006	Yesus efesij mar ongga orocunc insa koma gu rusnok Yahudi, tina rudou enebriyi gij mar insa koma efen ofou guru.
43010007	Rusnok insa koma rudou enebriyi gij mar orocunc insa koma efen ofou guru. Jefeda Yesus agot gu rua rot efen ofou oida, "Kef erek tenten oida, Didif bera erek montoj nou domba-domba insa koma jeskaseda ruira gij montoj.
43010008	Noba rusnok ongga rungkag rot Didif erek nabi-nabi ongga ebireira jera Guru-Guru ongga oska bera rirek rusnok ongga rusok tera mera jeskaseda ruira momas insa koma fogora rukoreka mar ojgomu. Tina domba-domba rineg rua insa koma ruga jinaga guru.
43010009	Didif bera erek montoj insa koma. Noba rusnok ongga ruira oisouska Didif bera dumoskotu rua jeska rerin mar ongga oska. Rua bera erek domba-domba insa koma ongga rumoira gij momas efesi noba ongga rurogna tein jeskaseda rit meskeingg ofok ongga ereinahtah ojgomuja.
43010010	Rua ongga rukoreka mar bera rin jeskaseda ragei mar ongga rusnok egema rerin. Noba rua rin jeskaseda ragob rusnok noba ruhoda rot rerin mar fogora orowora. Tina Didif din jeskaseda dita eiteij ah ongga efeinah gu rusnok. Noba eiteij ah insa koma bera erek ongkoska eteb.
43010011	Didif bera erek gembala egens ongga ont joug efen domba-domba rot odou ongga oufamofa eteb. Noba Didif duitij rot oida dimagos jeskaseda dedin domba-domba risma eiteij ah ongga efeinah.
43010012	Rusnok enjgineg rut joug gembala efen domba-domba jeskaseda risma rufons rot. Tina rua runot joug domba-domba insa koma rot iskusk morototuma erek gembala esinsa ot joug domba-domba koma rot iskusk guru. Jeska gij mona ongga rua rik serigala egens ongga enen, beda rua rimeesa fogora rua raha domba-domba jah noba ruku jeska. Beda serigala insa koma osoka keingg domba-domba. Beda domba-domba insa koma nomnaga rimekebema dogdog.
43010013	Rusnok insa koma ongga runt joug domba-domba ruku ojgomu, jeska rua rudou onokora rot domba-domba insa koma erek tenten guru. Rua runt joug domba-domba insa koma jeskaseda risma fifi rot ojgomu.
43010014	-
43010015	Didif bera erek gembala egens ongga ont joug efen domba-domba rot odou ongga oufamofa. Didif dijginaga rot dedin domba-domba insa koma morototuma erek dedin Akeina ejginaga rot Didif tein. Noba dedin domba-domba insa koma rijginaga rot Didif erek Didif dijginaga rot dedin Akeina. Noba Didif duitij rot oida dagos jeskaseda dedin domba-domba risma eiteij ah ongga efeinah.
43010016	Didif dedin domba-domba enjgineg tein ongga runoira jera dedin domba-domba insa kef enesi. Jefeda Didif ducosu rot duhoturu rua jeskaseda rua riker morototuma jera dedin domba-domba insa kef tein. Rua tein rimeg rot dedin duga si. Beda gij mona insa koma bera Didif dedin domba-domba ebic egens ojgomuja. Noba rua rerin Didif erek osnok egens ongga dunt joug rua ojgomuja.
43010017	Dedin Akeina odou okora rot Didif, jeska Didif duitij rot oida dagos jeskaseda disma diteij ah deika sons ojgomu.
43010018	Erek Didif dunoitij rot guru, beda enadaij nou rusnok ragob Didif guru. Tina Didif duitij rot oida dagos ojgomu. Jeska Didif disinsa bera ongga dagot rot oida Didif dimagos ojgomu. Noba Didif disinsa bera ongga dagot rot oida Didif dimesma diteij ah sons deika ojgomu. Jeska dedin Akeina ombk Didif jeskaseda dita mar insa koma ojgomu si."
43010019	Nou ongga rusnok Yahudi rig mar insa koma beda rua ruga omosokuma rot mar ongga Yesus emfesij gu rua insa koma fob.
43010020	Rineya ongga erek rufoukou ragot oida, "Efena ofogog egens bera oira gij efen odou efesi fob, jefeda Ofa erek merei fob! Memef meneg rot mar ongga Ofa agot deika guru!"
43010021	Tina rineya ragot oida, "Osnok egens ongga merei ok Ofa bera enagot mar ongga onswos erek Ofa anggot insa koma fob guru. Noba enadaij nou osnok egens ongga merei ok eita eskeira gu rusnok ongga riteij ofou erek Ofa ontunggom insa koma guru."
43010022	Mona eteb egens ongga Yahudi ruina maat erek rireisisi keingg risinsa rot mona ongga rimower rii Mod Allah gij Yerusalem bera ensaga fob. Noba mesta ongga ongk meifirna ensaga gij mona insa koma tein.
43010023	Ainsa koma tein Yesus ecira gu Mod Allah insa koma efen majmeg ongga rusnok Yahudi rijeka oida, Majmeg Salomo.
43010024	Beda ebirfager rusnok Yahudi rumohoturuma rejrej Ofa. Beda rua ragot gu Ofa oida, "Teinefa fogora Bua bifesij mar ongga orotunggom modou erek eineina gij rot Bua ojgomuja. Erek Bua bera Kristus egens koma ongga emen, beda bagot erek koma rot koisoisa gu memef ojgomu foga."
43010025	Beda Yesus oroun gu rua oida, "Didif danggot erek koma gu iwa fob, tina idou onororu Didif rot guru. Noba mar ongga Didif dutunggom oisouska Akeina efen owesa efek bera orocunc erek koisoisa rot Didif fob.
43010026	Tina iwa inororu duga guru, jeska iwa inerek dedin domba-domba guru.
43010027	Rusnok ongga rirek dedin domba-domba bera ruroru dedin duga. Didif dijginaga rot rua, noba rua ruroru Didif.
43010028	Beda Didif dita eiteij ah ongga ah aibin gu rua, jefeda rua rinagos jinaga guru. Noba rusnok enjgineg rinagei rua jeska Didif jinaga guru.
43010029	Dedin Akeina bera ongga eita rusnok ongga rirek domba-domba insa koma gu Didif. Ofa bera efen ofoka ongga aksa ekirsa jeska mar nomnaga. Noba enadaij nou rusnok ragei domba-domba insa koma jeska Didif jinaga guru.
43010030	Jeska Didif jera dedin Akeina bera erek egens morototuma."
43010031	Beda ebirfager Yahudi insa koma ragei mamu jeskaseda riredi Yesus rot deika.
43010032	Tina Yesus agot gu rua oida, "Didif duntunggom mar ofoukou ongga erek oufamofa eteb nou dedin Akeina fob. Jefeda iwa itkonu oska eteb skoita Didif rot kenefo fogora idou os yagob Didif rot erek komo?"
43010033	Beda rua ruroun oida, "Mar oufamofa eteb ongga Bua buntunggom enereita modou otkonu oska rot Bua guru. Tina memef modou os magob Bua jeska Bua bagot oida Bua bera morototuma erek Allah. Jefeda koma erek Bua buga oruh rot Allah, jeska Bua bera erek rusnok giskini ojgomu!"
43010034	Beda Yesus agot gu rua oida, "Runggu gij yeyin Buku hukum Musa sis fob rot mar ongga Allah anggot erek kef oida, 'Didif dagot oida iwa bera erek Allah.'
43010035	Runggu gij Mar Efeyi Ebsi insa koma nou rusnok oida rua ongga ruroru Allah oga bera erek Allah tein. Noba mar insa koma ongga angh gij Mar Efeyi Ebsi bera erek tenten ojgomu.
43010036	Jefeda erek Didif dagot oida Didif bera erek Allah efen efesa tein, beda teinefa fogora iwa yagot oida koma erek duga oruh Allah rot erek komo. Jeska Didif bera ongga Allah oncunc noba Ofa ombk Didif skoita rusnok mebif fob.
43010037	Erek Didif dineita mar ongga Akeina onobk Didif rot guru, beda iwa inororu Didif guru.
43010038	Iwa idou os yukoja Didif. Beda ita mar erek koma ojgomu. Tina iroru mar ongga Didif duntunggom ongga Akeina ombk Didif rot. Beda iwa imejginaga rot koisoisa oida Didif bera erek egens morototuma jera dedin Akeina."
43010039	Nou ongga ebirfager Yahudi ringg mar insa koma beda rua rudou os ragei Yesus rot mar ongga Ofa anggot insa koma, tina Ofa edemi jeska rua.
43010040	Erek koma beda Yesus oksons jah mei Yordan enama gu monuh ongga Yohanes eita baptis gu rusnok gij sis fob. Beda Ofa eker jah suma.
43010041	Beda rusnok rufoukou rija skoita Yesus jah suma. Rua ragot oida, "Sis fob Yohanes onocunc rot mar onswos guru. Tina mar nomnaga ongga Yohanes emfesij rot Yesus insa kef bera erek tenten ojgomu."
43010042	Noba rusnok rufoukou gij monuh insa koma ruroru Yesus tein.
43011001	Osnok egens ongga ofoka Lazarus maren eteb fob. Ofa eker gij kota Betania. Noba efen meyeserga Maria jera Marta bera geker gij kota insa koma tein.
43011002	Maria insa koma bera ongga otkinaja mar ongga efen ensesa esij Tuhan Yesus ebirfaga. Noba ofa era efen ebirfaga efeji akseij orot Yesus efen aki sis fob. Ofa efen meyera Lazarus insa koma ongga maren eteb.
43011003	Jefeda Maria jera Marta gobk osnok egens jeskaseda eja agot gu Yesus oida, "Tuhan, bebin obhuj ongga bua budou okora rot bera maren eteb."
43011004	Nou ongga Yesus engg rot mar insa koma fob, beda Ofa agot oida, "Erek ofa maren, tina ofa enagos rot guru. Mar insa koma edi ofa jeskaseda rusnok rumofra Allah ofoka erek aksa eteb. Noba oisouska mar insa koma bera Allah efen efesa emesma ofoka ongga aksa eteb tein si."
43011005	Yesus odou okora rot Marta jera Maria jera Lazarus tein.
43011006	Erek koma tina gij mona ongga Ofa engg rot oida Lazarus maren eteb, tina Ofa eneja skoita ofa rot ebeirens guru. Ofa eker gij efen monuh insa koma erek mona egeka deika.
43011007	Nou ongga mona egeka insa koma oisa fob, beda Ofa agot gu efen ruforoker oida, "Mimif mija sons jah monuh Yudea."
43011008	Tina efen ruforoker ragot gu Ofa oida, "Akeina Guru, sis fob bera rusnok jah suma rudou os ragob Bua. Teinefa fogora Bua budou os buksons jah suma erek koma?"
43011009	Beda Yesus agot oida, "Mowa eisa ojgomuja erek aras setka kungkob erfeka. Jefeda rusnok ongga ricira askesi mowa eisa ros bera runokockereta mamu guru. Jeska rua rik mowa efen eisa gij mebi kef ojgomu.
43011010	Tina erek rua ricira askesi motkobah ros, beda rua rukockereta mamu ojgomu. Jeska rua rinek eisa guru."
43011011	Erek koma beda Yesus agot oida, "Mifmin muhuj Lazarus ahca fob. Tina Didif dimeja jah suma noba dibs ofa fogora edebecki ojgomu."
43011012	Beda Yesus efen ruforoker ragot oida, "Tuhan, erek ofa ahca, beda ofa efaga emeita eskeira si."
43011013	Yesus agot oida Lazarus ahca, tina koma erek orocunc rot oida Lazarus bera anggos fob. Tina Yesus efen ruforoker rusujohu rot oida Lazarus ahca erek giskini ojgomu.
43011014	Jefeda Yesus agot gu rua rot koisoisa oida, "Lazarus bera anggos fob.
43011015	Ecka bera Didif dineja ebeirens skoita ofa guru. Noba koma bera omofij iwa rot jeskaseda iwa idou omororu Didif ojgomu. Mimif minja skoita ofa."
43011016	Beda Tomas (ongga rinjeka ofoka Kembar tein) agot oida, "Mimif muroru Yesus jeskaseda magos morototuma jera Ofa ojgomu."
43011017	Nou ongga Yesus ensaga gu kota Betania, beda Ofa eg rot oida Lazarus anggos fob, noba rusnok rinsah efen efaga gij mansu mamu ongga erek efen moksu nou mona tohkuru fob.
43011018	Kota Betania bera erek kilometer orgomu jeska kota Yerusalem.
43011019	Noba rusnok Yahudi rufoukou bera rinja jah kota Betania jeskaseda ribisa morototuma jera Marta jera Maria rot Lazarus.
43011020	Nou ongga Marta eg rot oida Yesus enen, beda ofa eja jeskaseda orodosu Ofa gu moroju. Tina Maria eker gij efen mod efesi.
43011021	Beda Marta agot gu Yesus oida, "Tuhan, erek Bua bin jah sif sis fob, beda dedin ediyera enagos guru.
43011022	Tina didif dudou ororu rot tenten oida ainsa kef tein bera Allah emeita mar ongga Bua birejgei Ofa rot si."
43011023	Beda Yesus agot oida, "Bebin ebiyera emedebecki noba efena ebah deika si."
43011024	Beda Marta oroun oida, "Didif dijginaga rot oida gij mona ongga enja ejgwaga fob, beda ofa emedebecki noba efena ebah deika si."
43011025	Beda Yesus agot oida, "Didif bera ongga dufra rusnok jeska ranggos, noba ongga dita rifena ebah sons gu rua tein. Rua ongga ruroru Didif bera rimesma eiteij ah si. Koma nou rusnok ongga ranggos fob tein.
43011026	Noba rusnok nomnaga ongga rifena ebah ros noba ruroru Didif, beda rua rinagos deika guru." Beda Yesus agot gu Marta oida, "Bua budou ororu mar ongga Didif danggot ainsa kef fob ei?"
43011027	Beda Marta oroun oida, "Tuhan, tenten. Didif dudou ororu oida Bua bera Kristus ongga Allah efen efesa ongga emen gu mebif rot tenten ojgomu."
43011028	Nou ongga Marta anggot mar insa koma gu Yesus fob, beda ofa oksons skoita efen mokosa Maria. Beda ofa agot gu Maria esinsiyai ojgomu, "Guru en fob, noba Ofa odou os efesij mar jera bua."
43011029	Nou ongga Maria eg mar insa koma, beda ofa ot noba eja ebeirens skoita Yesus.
43011030	Yesus onoira gij kota Betania enesi, tina Ofa eker jah mebah gu monuh ongga Marta orodosu Ofa gij.
43011031	Maria efen mohujir Yahudi ongga ribisa morototuma jera ofa rik ofa orogna rot ebeirens jeska mod. Jefeda rua ruroru ofa jeska rua rusujohu rot oida ofa eja jah mansu mamu ongga Lazarus odog jeskaseda ribisa rot ofa jah suma.
43011032	Tina Maria eja teisis jah monuh ongga Yesus engker gij. Nou ongga ofa ek Yesus jah suma, beda ofa es okeibi gu mebif beda agot oida, "Tuhan, erek Bua bin jah sif sis fob, beda dedin ediyera enagos guru."
43011033	Nou ongga Yesus ek Maria ebisa noba efen mohujir tein ongga ribisa, beda Ofa odou okum noba odou okora tein.
43011034	Beda Ofa ejeka gu Maria oida, "Iwa insah efen efaga guaidu?" Beda rua ragot oida, "Tuhan, buroru memef jah suma."
43011035	-
43011036	Beda Yesus ebisa. Jefeda rua ongga Yahudi jah suma ragot oida, "Tenten, Ofa tein odou okora eteb rot Lazarus."
43011037	Tina rineya jah suma ragot oida, "Erek Yesus eita eskeira gu osnok egens ongga eiteij ofou, teinefa fogora Ofa eneita eskeira gu Lazarus jeskaseda ofa tein enagos guri."
43011038	Yesus odou okora noba oubsaha eteb rot Lazarus. Beda Ofa eja jah Lazarus efen moksu. Moksu insa koma bera erek mansu gij mamu eteb. Noba rusnok rira mamu eteb rurof joug mansu insa koma awesi.
43011039	Yesus agot gu rusnok jah suma oida, "Iwa yuhoda mamu efeyi jeska mansu kef." Beda Marta, ongga Lazarus efen meyesa, agot oida, "Tuhan, ofa anggos gij mona tohkuru fob. Ofa efaga efen embah tein fob."
43011040	Beda Yesus agot gu ofa oida, "Budou ofoj joug rot mar ongga Didif danggot gu bua fob ei. Jeska Didif danggot rot oida erek bua buroru Didif rot tenten, beda bua bimek Allah efen owesa efek eteb si."
43011041	Jefeda rusnok ruhoda mamu eteb insa koma jeska mansu efesi fob. Beda Yesus eyajga gu mebaga noba agot oida, "Akeina, Didif duis oufamofa gu Bua, jeska Bua bingg rot mar ongga Didif direjgei Bua rot fob.
43011042	Didif dijginaga rot oida Bua big mar nomnaga ongga Didif difesij gu Bua. Tina Didif dagot mar erek kef jeskaseda rusnok ongga rut jah sif rimeg rot tein. Didif dudou os jeskaseda rua rudou ororu rot tenten oida Bua bera ongga bumbk Didif fob."
43011043	Nou ongga Yesus anggot mar insa koma fob, beda Ofa agerir rot oga eteb oida, "Lazarus, bua burogna jeska mansu koma!"
43011044	Ainsa koma tein Lazarus, ongga anggos sis fob, bera eja orogna jeska mansu insa koma. Meifeti ongga rusnok rirajgej efen etma, jera aki jera osum tein bera enah tumu ofa ros. Beda Yesus agot gu rua oida, "Iwa yuhoda meifeti jeska ofa jeskaseda ofa ecira ojgomu."
43011045	Rusnok Yahudi rufoukou ongga runjogog Maria gij mona insa koma rik rot mar ongga Yesus ontunggom fob. Beda rufoukou jeska rua insa koma ongga rudou ororu Yesus tein.
43011046	Tina rineya rija teisis skoita ebirfager ebic Farisi noba rifesij gu rua rot mar nomnaga ongga Yesus ontunggom insa koma fob.
43011047	Beda ebirfager imam-imam jera rua ongga ebic Farisi ruhoturu morototuma jera ebirfager Yahudi rineya jeskaseda rifesij mar moguma osok gij Yesus. Rua ragot moguma oida, "Ofa orocunc mar onswos ofoukou fob. Jefeda mimif mita mar erek meidu rot?
43011048	Erek mimif mudou orons rot ojgomu, beda rusnok rufoukou rumororu Ofa si. Beda raja Kaisar efen tentarer rimen fogora rumohoda mifmin Mod Allah noba rut keingg mimif nomnaga."
43011049	Osnok egens jeska rua insa koma ongga ofoka Kayafas. Rua runcunc ofa erek ebirfaga imam egens ongga ofoka aksa nou tahun insa koma fob. Ofa agot oida, "Iwa idou osumsumu ojgomu.
43011050	Ongga oufa ekirsa nou mimif bera Ofa agos nou mifmin rusnok Israel nomnaga ojgomu. Beda mifmin monuh insa kef eneseiseifa jeska mimif guru."
43011051	Kayafas esinsa onosujohu rot mar insa koma guru. Tina jeska ofa erek ebirfaga imam ongga ofoka aksa, jefeda ofa agot rot mar ongga Allah oncunc gu ofa gij odou efesi oida Yesus emagos nou rusnok Yahudi nomnaga.
43011052	Noba Ofa emagos tein nou Allah efen efeser ongga eberbera fogora ohoturu rua nomnaga erek Allah efen efeser ongga ebic egens.
43011053	Jefeda gij mona insa koma rua ongga ebirfager Yahudi ruga eris rot oida rumohca moroju jeskaseda ragob Yesus.
43011054	Erek koma jefeda Yesus enecira rot tomnomna gu rusnok Yahudi rifekesa deika guru. Ofa eja jeska monuh insa koma, beda eja jah kota Efraim ongga angh doida monuh egens ongga owowa. Noba Ofa eker jah suma morototuma jera efen ruforoker.
43011055	Mona eteb egens nou rusnok Yahudi ongga ofoka Paskah bera ensaga doida fob. Noba rusnok Yahudi rufoukou rinja jah kota Yerusalem jeskaseda rita mar jeni erek rerin erebent anggot rot, fogora risejah nou mona ongga Paskah.
43011056	Rusnok jah suma ruhca Yesus. Rua rut jah Mod Allah ejmeg noba rijeka joug moguma oida, "Ofa en jah sif nou mona ongga Paskah ei era gurei?"
43011057	Tina ebirfager imam-imam jera rua ongga ebic Farisi ranggot gu rusnok fob oida, "Erek iwa ik Yesus jah sif, beda yagot gu memef rot ebeirens ojgomu." Rua ragot mar erek koma, jeska rua rudou os ragei Yesus gij mona insa koma.
43012001	Nou mona eteb ongga ofoka Paskah ensaga doida fob, erek mona cinja erfens deika, beda Yesus onjogog efen mohujir gij kota Betania. Lazarus engker gu Kota Betania gij mona mona ongga ofa anggos fob. (Lazarus bera ongga Yesus omfra jeska anggos sis fob.)
43012002	Yesus efen mohujir risejah maat jeskaseda rit morototuma jera Ofa. Marta bera ongga ecka maat gu rua insa koma. Noba Lazarus tein bera et maat morototuma jera rua.
43012003	Beda Maria orka fanin eteb egens ongga ebera rot miniyi ongga efen ensesa. Miniyi insa koma efen efera osok eteb doska. Beda ofa otkinaja miniyi insa koma esij Yesus aki jeskaseda orocunc rot efen odou ongga okora eteb rot Ofa. Beda ofa era efen ebirfaga efeji akseij orot Yesus aki. Beda mar efen ensesa insa koma efen eyejkita eberbera gij mer efesi insa koma.
43012004	Erek koma noba Yesus efen oforoka egens ongga ofoka Yudas Iskariot, ongga emekikif jeska Yesus gij mona kahma, ofa bera eneker jah suma tein.
43012005	Ofa agot oida, "Miniyi ongga efen ensesa insa koma bera efen efera osok eteb doska. Koma efen efera osok morototuma erek osnok egens esma ofons gij tahun egens ongga emfarur rot fob. Teinefa fogora ofa onohu mar insa koma beda ekeba efen fifi eteb gu rusnok ongga rufojingki ojgomu guri."
43012006	Tina Yudas odou onokora rot rusnok ongga rufojingki erek tenten guru. Ofa agot mar erek koma jeska ofa bera ongga ont joug Yesus jera efen ruforoker rerin fifi. Noba giskini ofa era fifi eneya insa koma nou esinsiyai ojgomu.
43012007	Beda Yesus oroun gu Yudas oida, "Binagot mar erek koma rot Maria guru. Mar ongga ofa otunggom jera mar efen ensesa insa koma bera erek tenten ojgomu. Jeska ofa ensejah dedin difaga rot fogora rusnok rimesah difaga gij moksu efesi.
43012008	Rusnok ongga rufojingki bera riker gij ifekesa ojgomuja fogora yufij rua ojgomuja. Tina Didif dineker gu ifekesa ojgomuja deika guru."
43012009	Gij mona insa koma tein rusnok Yahudi rufoukou rig rot oida Yesus bera eker gij Maria efen mod. Jefeda rua rija jah suma jeskaseda rik Yesus. Noba rua tein rudou os rik Lazarus tein ongga Yesus omfra jeska anggos sis fob.
43012010	-
43012011	Rusnok ringk mar onswos ongga Yesus otunggom rot Lazarus, jefeda rusnok rufoukou ringkikif jeska rerin ribirfager Yahudi noba rua ruroru Yesus ojgomu. Jefeda ebirfager Yahudi ruga eris rot oida rimagob Lazarus tein.
43012012	Gij mona egema deika beda rusnok Yahudi rufoukou ongga rinja jah Yerusalem nou mona ongga Paskah bera rig rot oida Yesus emen jah suma.
43012013	Jefeda rua riris ayug ofoka rot efeyi fogora rurosu moroju nou Yesus jeskaseda rugif gu Ofa. Beda rua ruis rot ruga eteb oida, "Oufamofa eteb gu Allah. Oufamofa eteb gu Ofa ongga en oisouska Allah ofoka. Oufamofa eteb gu Ofa ongga erek Israel efen raja!"
43012014	Beda Yesus eita keledai efer egens noba eker esij keledai insa koma. Koma morototuma erek runggu gij Mar Efeyi Ebsi sis fob oida,
43012015	"Iwa ongga ingker gij kota Zion inemeesa guru. Jeska yeyin raja egens emen skoita iwa eifef keledai efer egens."
43012016	Gij mona insa koma Yesus efen ruforoker rudou enejginaga rot oida nabi runggu mar insa koma osok gij Yesus sis eteb fob enesi. Tina gij mona ongga Yesus omfra jah mebaga fob, beda rua rudou ah keingg rot oida mar ofoukou ongga rusnok runtunggom skoita Yesus bera ah jeni erek nabi-nabi runggu rot gij Mar Efeyi Ebsi sis eteb fob.
43012017	Rusnok riskemba ongga ringk Yesus ois mar gu Lazarus gij mamu efesi fogora Lazarus efena ebah sons sis fob bera rifesij rot mar insa koma gu rusnok enjgineg ojgomuja.
43012018	Jefeda rusnok rufoukou ongga rig rot mar onswos insa koma rija jeskaseda rurodosu Yesus tein.
43012019	Nou ongga rusnok ebic Farisi rik mar insa koma, beda rusum oskusk rot. Jefeda rua ragot moguma oida, "Mifmin owesa efek ensiri fob, jeska ebeibeyaif rusnok riskemba doska rudou os ruroru Ofa ojgomu!"
43012020	Rusnok rineya ongga enerek Yahudi guru bera rin jah kota Yerusalem jeskaseda rugif gu Allah gij mona ongga Paskah insa koma tein.
43012021	Rua rija skoita Yesus efen oforoka egens ongga ofoka Filipus jeskaseda rijeka joug ofa rot Yesus. (Filipus bera ongga ojga jeska kota Betsaida ongga angh gij monuh Galilea.) Rua ragot oida, "Tuan, memef modou os mefesij mar jera Yesus."
43012022	Beda Filipus agot rot mar insa koma gu Andreas. Noba Andreas jera Filipus gagot rot gu Yesus.
43012023	Yesus agot gu rusnok koma oida, "Mona ongga Didif, Rusnok Efesa, disma dedin dufoka ongga aksa eteb bera ensaga fob.
43012024	Kef erek tenten oida, Didif bera erek marsi gandum efej egens. Erek rusnok rinesah marsi gandum efej koma gij mebi guru, beda marsi angh erek egens ojgomuja. Tina erek risah marsi koma gij mebi, beda marsi koma eja erek ofoukou doska.
43012025	Jeska osnok egens ongga eita mar ongga ofa esinsa odou os rot gij efen eiteij ah insa kef, beda efen eiteij ah koma emeseiseifa si. Tina osnok egens ongga aha mar rot efen eiteij ah nomnaga jeskaseda ororu Didif, beda ofa emeita eiteij ah ongga efeinah noba ongga ah aibin si.
43012026	Noba osnok egens ongga odou os ofij Didif, beda ofa ororu Didif ojgomu. Jefeda ofa tein emeker gij monuh nomnaga ongga Didif dimeja gij si. Noba orofosut osnok egens egens ongga ofij Didif, bera Akeina omofra rua rerin rufoka erek aksa tein si.
43012027	Ebeibeyaif Didif dudou okum eteb. Tina Didif dinagot oida, Akeina buskotu Didif jeska mar okum insa kef guru. Jeska Didif din jeskaseda dita difera okora gij mona insa kef.
43012028	Noba Didif duis oida, Akeina bita mar ongga omorofra bufoka erek aksa eteb ojgomu." Nou ongga Yesus anggot mar insa koma fob beda oga egens jeska mebaga agot oida, "Didif dinta mar ongga orofra dufoka erek eteb fob. Noba Didif dimeita mar erek insa juens deika si."
43012029	Rusnok ongga runt jah suma rig oga egens insa koma. Beda rua ragot oida mar insa koma bera erek moc ogugur. Tina rineya ragot oida mar insa koma bera erek malaikat ongga agot mar skoita Yesus.
43012030	Beda Yesus agot oida, "Oga insa koma ongga iwa ingg fob bera en jeskaseda ofij iwa fogora imororu mar ongga danggot rot ojgomu. Koma enen jeskaseda ofij Didif guru.
43012031	Mona ongga Allah omofra mar okum eteb keingg rusnok mebif ongga ofogog bera ensaga fob. Ebeibeyaif ofa ongga erek ebirfaga efena ofogog gu mebif bera emesiri gu Allah si.
43012032	Noba erek rusnok rufra Didif jah skida, beda Didif dumoroun rusnok rufoukou skoita Didif."
43012033	Yesus agot mar insa koma jeskaseda orocunc rot oida ai juens beda Ofa emagos tumu mega salib.
43012034	Beda rusnok rufoukou jah suma ragot oida, "Gij Musa efen buku hukum, Tuhan agot oida Ofa ongga enen erek Kristus bera efena ebah rot ah aibin ojgomuja. Tina Bua banggot oida rusnok rumofra Ofa, Rusnok Efesa, jah skida. Ofa ongga Bua bijeka oida Rusnok Efesa bera erek idu?"
43012035	Beda Yesus agot gu rua oida, "Didif ongga erek eisa bera dineker jera iwa dektek deika guru. Jefeda iwa icira gij eisa insa koma ojgomuja, beda motkobah onocohun keingg iwa deika guru. Erek iwa icira gij motkobah, beda iwa inejginaga rot monuh ongga iwa inja gij guru.
43012036	Iwa iroru Didif ongga erek eisa askesi Didif diker gu ifekesa ros jeskaseda iwa ija erek rusnok ongga ringker gij eisa." Nou ongga Yesus emfesij rot mar insa koma fob, beda Ofa eja jeska rusnok koma noba Ofa edemdemi esinsa jeska rua.
43012037	Yesus oncunc rot mar onswos ofoukou jah gu rusnok Yahudi rifekesa, tina rua runororu Ofa guru.
43012038	Tina mar insa koma ah jeni erek nabi Yesaya onggu rot gij Mar Efeyi Ebsi sis eteb fob. Ofa onggu rot oida, "Tuhan, memef memfesij rot Bua gu rusnok fob. Noba rua rik rot bebin owesa efek eteb fob, tina runororu moga rot guri."
43012039	Noba mar ongga Yesaya runggu tein sis fob bera orocunc rot meidu rusnok runororu guru. Ofa onggu rot mar erek kef oida,
43012040	"Allah ontunggom riteij erek ofou jeskaseda rinejginaga rot mar ongga rua rik guru. Noba Ofa of joug rudou efesi jeskaseda rudou enebriyi gij mar guru. Jefeda rua rinen skoita Ofa jeskaseda risma eiteij ah ongga efeinah guru. Noba Ofa onosuna rot rerin mar ongga oska jeska rudou efesi tein guru."
43012041	Yesaya onggu rot mar insa koma osok gij Yesus ongga emen gij mona kahma, jeska Allah oncunc rot Yesus efen owesa efek eteb gu Yesaya gij odou efesi sis fob.
43012042	Ebirfager Yahudi rineya rufoukou rudou ororu Yesus tein. Tina rua rimeesa rot rusnok Yahudi ongga ebic Farisi, jefeda rua rinagot rot tomnomna oida rudou ororu Yesus fob guru. Rua rimeesa oida rua ongga ebic Farisi riyahehir joug rua fogora runoira gij Mod Allah deika guru.
43012043	Rua rudou os oida rerin ruhujir risitit rufoka ojgomu. Noba rua runosujohu rot teinefa Allah esitit rusnok ongga ruroru Ofa rot tenten guru.
43012044	Beda Yesus agot oida, "Osnok egens ongga odou ororu Didif bera ororu Allah ongga ombk Didif tein.
43012045	Noba osnok egens ongga ek Didif bera ek Ofa ongga ombk Didif fob.
43012046	Didif din gu mebif erek eisa jeskaseda rusnok ongga ruroru Didif bera rineker gij motkobah deika guru.
43012047	Osnok egens ongga eg rot dedin duga, tina ofa onororu duga insa koma guru, beda Didif dunocunc ofa erek oska enesi. Jeska Didif dinen gu mebif jeskaseda duga ojga rot idu ongga erek oska guru. Tina Didif din gu mebif jeskaseda duskotu rusnok jeska rerin mar ongga oska.
43012048	Mar egens ongga enjgineg omocunc rot oida rusnok ongga rukoja dedin duga noba runororu Didif guru bera erek oska. Mar egens insa koma bera mar ongga Didif difesij rot gu rusnok. Noba mar ongga Didif difesij rot insa koma bera omorocunc rot rusnok nomnaga rerin rita mar gij mona ongga enja ejgwaga si.
43012049	Mar ongga Didif dumftuftu fob bera enen jeska Didif guru. Jeska dedin Akeina Allah ongga ombk Didif bera ducunc gu Didif rot mar ongga dimefesij jera mar ongga dumoftuftu gu rusnok.
43012050	Noba Didif dijginaga rot oida rusnok risma eiteij ah ongga ah aibin oisouska rudou ongga ororu Allah oga rot tenten ojgomu. Jefeda Didif difesij rot mar ongga Allah oncunc gu Didif fob ojgomu."
43013001	Mona eteb egens ongga ofoka Paskah ensaga doida fob. Yesus ejginaga rot oida mona ongga Ofa eja jeska mebif noba oksons skoita efen Meka gu mebaga bera ensaga fob. Ofa odou okora rot efen rusnok ongga runroru Ofa fob. Noba Ofa odou okora rot rua ojgomuja onjoros Ofa anggos tein.
43013002	Yesus jera efen ruforoker riker morototuma jeskaseda rit maat nou motu. Gij mona insa koma bera Bilis oncunc gu Yudas Iskariot gij odou efesi jeskaseda ekikif jeska Yesus.
43013003	Yesus ejginaga rot oida Allah eita owesa efek gu Ofa jeskaseda otunggom mar ongga Ofa esinsa odou os rot ojgomu. Noba Ofa ejginaga rot oida Ofa en jeska Allah gij mona ongga sismeni, noba ai juens beda Ofa omoksons skoita Allah deika si.
43013004	Jefeda askesi rua rint maat morototuma, beda Yesus ot noba osuwa meifeti ongga Ofa ergi esij efen meisoufa. Beda Ofa eita handuk noba erajgej joug okum ofoj.
43013005	Beda Ofa otkinaja mei gij mongkei mos egens. Beda Ofa era mei insa koma orot efen ruforoker raki. Beda Ofa era handuk insa koma orosuna mei jeska raki.
43013006	Nou ongga Ofa omot Petrus aki tein, beda Petrus agot oida, "Tuhan, enadaij nou Bua but dedin daki erek koma guru."
43013007	Beda Yesus oroun gu ofa oida, "Ebeibeyaif budou enebriyi gij rot mar meidu fogora Didif dut bebin baki erek kef enesi. Tina gij mona kahma beda budou emebriyi gij si."
43013008	Beda Petrus agot oida, "Tuhan guru. Bua bunot dedin daki jinaga guru." Beda Yesus oroun oida, "Erek Didif dunot bebin baki guru, beda bua binerek dedin oforoka egens guru."
43013009	Beda Petrus agot oida, "Tuhan, erek koma jefeda bunot bebin baki ojgomu guru. Tina Bua but dedin ditma jera dibirfaga nomnaga tein."
43013010	Beda Yesus agot oida, "Nou ongga osnok egens osiomu gij mei fob, beda efen efaga bera erek eskeira fob. Dansusk beda ofa ocosu rot ot efen aki ojgomu. Iwa bera erek eskeira fob, tina osnok egens eneya jeska iwa bera eneskeira guru."
43013011	Yesus ejginaga rot idu ongga engker gu rifekesa ongga emekikif jeska Ofa. Jefeda Ofa agot erek insa koma oida osnok egens eneya jeska rua bera eneskeira guru.
43013012	Nou ongga Ofa ot rua insa koma rerin raki oisa fob, beda Ofa ergi efen meifeti esij meisoufa deika. Beda Ofa eker sons gu meja. Beda Ofa ejeka gu rua oida, "Iwa idou ebriyi gij mar ongga Didif duntunggom insa koma nou iwa fob ei?
43013013	Iwa ijeka Didif erek Akeina noba erek Guru noba erek Tuhan tein. Noba mar koma ongga iwa ijeka Didif bera erek tenten ojgomu. Didif bera erek Guru jera Tuhan.
43013014	Jefeda erek Didif, ongga yeyin Guru jera Tuhan, duin keingg dudou efesi fogora dufij iwa erek insa koma, beda iwa tein yuin keingg idou efesi fogora imofijma tein ojgomu.
43013015	Didif duntunggom mar insa koma erek orocunc nou iwa jeskaseda iwa tein ita mar erek insa koma moguma.
43013016	Kef erek tenten oida osnok egens ongga ofij efen ebirfaga bera efen ofoka enaksa ekirsa jeska ebirfaga efen ofoka guru. Noba osnok egens ongga efesij mar nou efen ebirfaga bera efen ofoka enaksa ekirsa jeska ebirfaga ongga obk ofa efen ofoka guru.
43013017	Erek iwa idou ebriyi gij mar insa koma efen ofou beda iwa itunggom mar morototuma erek Didif duntunggom fob ojgomu. Beda iwa imesma oufamofa eteb rot si.
43013018	Mar ongga Didif dimfesij insa kef bera nou iwa nomnaga guru. Didif dijginaga rot idu ongga Didif duncunc fob. Tina mar ongga runggu gij Mar Efeyi Ebsi sis fob bera ai juens emah gij efera fob si. Mar koma agot oida, 'Osnok egens ongga et maat morototuma jera Didif bera odou engkikif jeska Didif fob.'
43013019	Mar insa koma enah gij efera enesi. Tina Didif difesij rot mar insa koma gu iwa ebeibeyaif jeskaseda gij mona ongga iwa ingk rot mar insa koma fob, beda iwa idou omororu rot tenten oida Didif bera Kristus ongga emen si.
43013020	Kef erek tenten oida, rua ongga ruroun osnok egens ongga Didif dumbk fob, beda koma erek rua ruroun Didif tein. Noba rusnok ongga ruroun Didif, beda koma erek rua ruroun Allah ongga ombk Didif tein."
43013021	Nou ongga Yesus anggot mar insa koma fob, beda Ofa odou okum eteb. Beda Ofa agot rot tomnomna gu efen ruforoker jah suma oida, "Didif dudou os dagot gu iwa rot oida osnok egens jeska iwa ifekesa bera emekikif jeska Didif."
43013022	Beda Yesus efen ruforoker insa koma rimeyajgema rot rudou ongga eineina gij, jeska rua rinejginaga rot koisoisa osok gij idu ongga Yesus emfesij rot guru.
43013023	Didif, ongga Yesus efen oforoka egens ongga Ofa odou okora rot bera dingker desi Ofa.
43013024	Noba Simon Petrus agot mar ohunhunu gu didif jeskaseda didif dijeka Yesus rot idu insa koma ongga emekikif jeska Ofa.
43013025	Jefeda didif dagot gu Yesus oida, "Tuhan, idu bera ongga emekikif jeska Bua?"
43013026	Beda Yesus agot oida, "Didif dimec roti kef gij mok osku. Noba Didif dimeita roti kef gu ofa ongga odou emekikif jeska Didif." Beda Yesus eita roti noba ec roti insa koma gij mok osku. Beda Ofa eita roti koma gu Yudas Iskariot, ongga Simon efen efesa.
43013027	Nou ongga Yudas eita roti insa koma jeska Yesus, beda ainsa koma tein Bilis oira gij efen odou efesi. Beda Yesus agot gu ofa oida, "Mar ongga ai juens bua bumotunggom bera butunggom koma rot ebeirens ojgomu."
43013028	Memef nomnaga ongga mengker jah suma jera Yesus modou enebriyi gij mar ongga Ofa anggot insa koma gu Yudas enesi.
43013029	Yudas bera ongga ont joug mefmen fifi. Jefeda rineya jeska memef rusujohu rot oida Yesus obk Yudas jeskaseda engk maat nou mona ongga Paskah, era obk ofa jeskaseda ekeba fifi gu rusnok ongga rufojingki.
43013030	Yudas eita roti insa koma ongga Yesus ec gij mok osku noba eita gu ofa. Beda ofa eja ebeirens jeska rua. Noba erek motu fob.
43013031	Nou ongga Yudas eja jeska rua fob, beda Yesus agot oida, "Ebeibeyaif rusnok rumofra Didif, Rusnok Efesa, dedin dufoka erek aksa eteb. Noba rusnok rumofra Allah efen ofoka erek aksa eteb oisouska mar ongga ai juens Didif dumotunggom.
43013032	Noba erek rusnok rumofra Allah ofoka erek aksa eteb oisouska mar ongga Didif dumotunggom, beda erek koma tein Allah omofra Didif, efen efesa, dufoka erek aksa eteb oisouska esinsa efen owesa efek ojgomu. Noba gij mona ongga estir deika beda Ofa omotunggom mar insa koma tein si."
43013033	Beda Yesus agot gu efen ruforoker oida, "Edeser, ai juens bera Didif dimeja jeska iwa. Iwa imohca Didif, tina iwa inek Didif guru. Didif dimfesij rot mar insa koma gu ebirfager Yahudi fob. Noba ebeibeyaif Didif difesij rot mar insa koma gu iwa tein.
43013034	Didif dagot rot mar ongga efeinah gu iwa erek kef oida, iwa idou omokorema moguma ojgomuja. Iwa idou omokorema morototuma erek Didif duncunc dudou ongga okora rot iwa tein fob.
43013035	Jeska erek iwa ita idou ongga omokorema, beda rusnok enjgineg rimejginaga rot tenten oida iwa bera erek dedin ruforoker si."
43013036	Erek koma beda Simon Petrus ejeka gu Yesus oida, "Tuhan, Bua bija jah guaidu?" Beda Yesus oroun oida, "Monuh ongga Didif dimeja gij ebeibeyaif bera bua bunororu Didif jah suma guru. Tina gij mona kahma beda bua bumororu Didif jah suma si."
43013037	Beda Petrus ejeka gu Yesus oida, "Tuhan, teinefa fogora enadaij nou didif duroru Bua jah suma ebeibeyaif guru? Jeska didif dinsejah gij dudou efesi jeskaseda dagos morototuma jera Bua."
43013038	Beda Yesus oroun gu ofa oida, "Bua bagot oida binsejah gij budou efesi jeskaseda bagos morototuma jera Didif fob. Tina ongga tenten bera, erek mongkukar orna onoga nou motu insa kef rot ofosma egeka enesi, beda bua bisinsa bumorot keingging rot ofosma egeka gu rusnok oida bua binejginaga rot Didif guru."
43014001	Erek koma beda Yesus agot gu efen ruforoker oida, "Iwa idou onokumkum rot mar ongga Didif dimfesij insa koma gu iwa guru. Tina ita idou ongga ororu Allah jera Didif rot tenten ojgomu.
43014002	-
43014003	Akeina efen mod ongga eteb doska. Noba mod koma efen morongsu ofoukou doska tein. Noba Didif dimeja okag rot iwa jah suma jeskaseda disejah morongsu egens nou iwa. Nou ongga Didif dinsejah mar nomnaga nou iwa fob, beda Didif dumoksons skoita iwa. Beda Didif dumoroun iwa sons jah suma jeskaseda iwa tein ifaga ouka morototuma jera Didif. Didif difesij rot mar insa koma ebeibeyaif, jeska mar insa koma bera erek tenten ojgomu.
43014004	Noba iwa ijginaga rot moroju ongga eja suma fob."
43014005	Beda Tomas agot gu Yesus oida, "Tuhan, memef menejginaga rot monuh ongga Bua binja gij enesi. Jefeda memef mejginaga rot moroju ongga eja jah suma erek teinefa?"
43014006	Beda Yesus oroun oida, "Didif bera ongga erek moroju. Didif bera ongga tenten. Noba Didif bera ongga dita eiteij ah ongga efeinah gu rusnok tein. Noba rusnok ruroru moroju egens koma skoita Allah oisouska Didif ojgomu.
43014007	Iwa ijginaga rot Didif erek tenten fob. Jefeda iwa ijginaga rot dedin Akeina tein erek tenten fob. Koma tenten, jeska ebeibeyaif iwa ik Didif fob, jefeda koma erek iwa ijginaga rot Ofa tein fob."
43014008	Beda Filipus agot gu Yesus oida, "Tuhan, bucunc Mekeb Allah gu memef, beda modou eskeira rot koma ojgomu."
43014009	Tina Yesus agot oida, "Filipus, Didif dingker jera iwa rot mona ongga dektek fob, tina bua binejginaga rot Didif enesei. Osnok egens ongga ek Didif fob bera ek Akeina Allah fob tein. Jefeda teinefa fogora bua bagot gu Didif oida, bucunc Akeina Allah gu iwa erek komo.
43014010	Erek budou onororu rot oida Didif jera dedin Akeina bera erek egens gurei. Mar ongga Didif dimfesij gu iwa enen jeska Didif disinsa ojgomu guru. Tina mar insa koma bera en jeska Akeina ongga engker morototuma jera Didif, noba ongga agot mar oisouska Didif.
43014011	Erek Didif dagot rot oida Didif jera dedin Akeina bera erek egens ojgomu, beda iwa ita idou ongga ororu mar insa koma rot tenten ojgomu. Era ita idou ongga ororu mar insa koma jeska iwa ingk mar onswos ofoukou ongga Didif duncunc rot gu rusnok fob.
43014012	Kef erek tenten oida, osnok egens ongga ororu Didif rot tenten fob bera omotunggom mar morototuma erek Didif duntunggom fob si. Noba rua ongga rudou ororu mar insa koma bera rumotunggom mar ongga eteb ekirsa jeska mar ongga Didif duntunggom fob si. Jeska Didif dimeja skoita dedin Akeina.
43014013	Noba erek iwa irejgei Didif rot mar oisouska dedin dufoka, beda Didif dimeita mar insa koma nou iwa si. Didif dimeita mar insa koma nou iwa jeskaseda rusnok rumofra Allah ofoka erek aksa eteb.
43014014	Erek iwa irejgei Didif rot mar meidu ojgomu, beda Didif dimeita mar insa koma nou iwa si."
43014015	Erek koma beda Yesus agot deika oida, "Erek iwa idou okora rot Didif erek tenten, beda iwa imotunggom mar ongga Didif danggot rot si.
43014016	-
43014017	Didif dumois gu Allah beda Ofa omobk mar egens enjgineg jeskaseda ofij iwa. Mar insa koma bera Efena Ebsi Allah ongga omocunc rot mar ongga tenten gu iwa gij idou efesi. Ofa bera eker jera iwa rot mona ongga ah aibin ojgomuja. Rusnok mebif runororu Ofa guru, jeska rua rinek Ofa noba rua rinejginaga rot Ofa guru. Tina iwa ijginaga rot Ofa, jeska Ofa eker jera iwa ebeibeyaif. Noba Ofa emeker gij idou efesi tein ojgomuja.
43014018	Didif dinaha iwa jah guru erek ruforokai ongga rerin meka jera mosu guru. Tina Didif dumoksons skoita iwa si.
43014019	Gij mona ongga dektek deika guru, beda rusnok mebif rinek Didif deika guru. Tina iwa imek Didif si. Jeska erek Didif disma eiteij ah ongga efeinah beda iwa imesma eiteij ah ongga efeinah tein si.
43014020	Gij mona insa koma iwa imejginaga rot tenten oida Didif jera Akeina bera erek egens, noba iwa jera Didif bera erek egens tein.
43014021	Rusnok ongga rijginaga rot mar ongga Didif danggot rot, noba rua rugif gu mar insa koma tein, rua bera ongga rudou okora rot Didif erek tenten. Beda dedin Akeina odou omokora rot rua ongga rudou okora rot Didif. Didif dudou okora rot rua tein, beda Didif dumocunc disinsa gu rua si."
43014022	Erek koma beda Yudas (Yudas ongga toga jeska Yudas Iskariot) agot oida, "Tuhan, Bua bumocunc bisinsa skoita memef, tina Bua bunocunc bisinsa skoita rusnok enjgineg guru. Koma rot meidu?"
43014023	Beda Yesus oroun oida, "Erek rusnok rudou okora rot Didif, beda rua rumororu mar ongga Didif dumftuftu fob si. Beda dedin Akeina odou omokora rot rua. Beda Ofa jera Didif mamen skoita rua, noba maker jera rua.
43014024	Rusnok ongga rudou onokora rot Didif guru, rua bera runororu mar ongga Didif dumftuftu rot guru. Noba mar insa koma ongga Didif dumftuftu rot bera enen jeska Didif guru, tina mar insa koma bera en jeska Akeina ongga ombk Didif fob.
43014025	Didif difesij mar insa koma nomnaga askesi diker morototuma jera iwa ros.
43014026	Tina gij mona kahma beda Ofa ongga emen jeskaseda ofij iwa bera omoftuftu rot mar nomnaga gu iwa. Noba Ofa omofij iwa jeskaseda idou ah keingg rot mar nomnaga ongga Didif dumftuftu rot gu iwa sis fob si. Ofa insa koma ongga omofij iwa bera Efena Ebsi ongga Akeina omobk oisouska dedin dufoka.
43014027	Didif dimeita idou efesi erek eskeiramera eteb. Noba eskeiramera ongga angh gij dudou efesi bera emen jeska Didif tein si. Didif dineita idou ongga eskeiramera insa koma gu iwa morototuma erek rusnok mebif rita rudou ongga eskeiramera gu rusnok enjgineg guru. Jefeda iwa ineita idou efesi ongga okum era emeesa rot mar guru.
43014028	Iwa ingg Didif dagot fob oida Didif dimeja jeska iwa, tina Didif dumoksons skoita iwa deika si. Erek iwa idou okora rot Didif erek tenten, beda idou eskeira rot oida Didif dumoksons skoita dedin Akeina ojgomu. Jeska Ofa bera efen ofoka ongga aksa ekirsa jeska Didif.
43014029	Mar insa koma enen enesi, tina Didif dagot rot mar insa koma gu iwa ebeibeyaif jeskaseda gij mona ongga Didif dinja jeska iwa fob, beda idou emah keingg rot mar insa koma fogora imororu Didif rot tenten si.
43014030	Didif dinefesij mar gu iwa rot dektek deika guru, jeska ofa ongga efen owesa efek erek ebirfaga efena ofogog gu mebif bera doida ensaga fob. Noba ofa efen owesa efek egema tein jeskaseda ofoka ereij keingg Didif jinaga guru.
43014031	Tina ofa en jeskaseda rusnok mebif rijginaga rot fob oida Didif dudou okora rot dedin Akeina. Jefeda Didif dumotunggom mar jeni erek Akeina anggot gu Didif rot sis fob si. Mimif minja ebeibeyaif."
43015001	Erek koma beda Yesus agot deika oida, "Didif bera erek mofun efaga mosu ongga tenten, noba Akeina Allah, ongga ot joug mofun insa koma, bera erek osnok egens ongga ef mar gij mekeni.
43015002	Noba orofosutut mofun efen efetma ongga enefek jinaga guru bera Ofa eyah jeska beda eij jeska ojgomu. Noba orofosutut mofun efetma ongga efen efek fob bera Ofa eseda efetma koma deci deci jeskaseda mofun efetma insa koma eskeira nomnaga. Noba gij mona kahma beda mofun efen efetma insa koma efen efek erek ekirsa deika.
43015003	Noba erek koma tein yeyin idou efesi erek eskeira fob tein. Noba koma bera en oisouska mar ongga Didif dumftuftu gu esinsa bera efen efek jinaga guru. Tina erek mofun efen efetma ebiedi jera mofun ebic enjgineg ojgomu, beda efen efek ofoukou.
43015004	Erek koma tein nou iwa. Erek idou eja erek egens jera Didif, beda Didif dimeja erek egens jera iwa. Beda iwa imek mar ongga oufamofa gij yeyin iteij ah. Tina guru, beda inek mar ongga oufamofa gij yeyin iteij ah guru.
43015005	Didif bera erek mofun efaga mosu, noba iwa bera erek mofun efen efetma tein. Noba erek rusnok rita rudou ongga egens jera Didif noba Didif dita dudou ongga erek egens jera rua, beda rua rimek oufamofa eteb gij rerin riteij ah si. Jeska erek rudou eneja egens jera Didif guru, beda enadaij nou rua rik mar ongga oufamofa gij rerin riteij ah guru.
43015006	Noba rua ongga rudou eneja erek egens jera Didif guru, beda Allah emeij rua jeska erek rusnok rij mofun efen efetma ongga ebriyi fob jeska. Mofun efen efetma insa koma eja erek ofora, noba rusnok ruhoturu mofun efen efetma insa koma beda rij gij mah fogora et noba eribseb nomnaga ojgomu.
43015007	Iwa ita idou ongga egens jera Didif ojgomuja, noba dedin duga bera angh gij idou efesi tein ojgomuja. Beda iwa irejgei Didif rot mar meidu ongga idou os rot ojgomu. Beda Didif dimeita mar insa koma gu iwa si.
43015008	Erek rusnok rik rot yeyin ita mar ongga oufamofa gij iteij ah kef, beda rua rumofra Allah ofoka erek aksa eteb rot. Noba koma bera ongga orocunc rot oida iwa iroru Didif rot tenten fob.
43015009	Didif dudou okora rot iwa morototuma erek Akeina odou okora rot Didif. Iwa iroru mar ongga Didif dumftuftu gu iwa fob jeskaseda Didif ducunc dudou ongga okora rot iwa ojgomuja.
43015010	Didif duroru mar ongga Allah anggot rot gu Didif fob, noba Ofa ocunc odou ongga okora rot Didif ojgomuja. Erek koma tein, erek iwa iroru mar nomnaga ongga Didif danggot rot gu iwa fob, beda Didif dumocunc dudou ongga okora rot iwa ojgomuja.
43015011	Didif dimfesij rot mar insa koma nomnaga gu iwa fob jeskaseda iwa ita idou ongga erirei eteb rot morototuma erek Didif dudou erirei eteb tein. Beda yeyin idou emefaga ouka erek eteb ekirsa rot ojgomuja.
43015012	Mar egens ongga Didif dagot rot gu iwa bera erek kef oida, iwa ita idou ongga omokorema morototuma erek Didif dudou okora rot iwa.
43015013	Erek osnok egens agos nou efen mohujir, beda mar egens koma bera orocunc erek ekirsa jeska mar nomnaga rot oida ofa odou okora eteb rot efen mohujir insa koma.
43015014	Noba erek iwa ita mar ongga Didif danggot rot gu iwa fob, beda koma omorocunc rot oida iwa bera erek dedin edohujir ongga tenten.
43015015	Didif dinejeka iwa erek rusnok ongga rufij rerin ebirfaga deika guru. Jeska rusnok ongga rufij rerin ebirfaga bera rinejginaga rot mar ongga ofa otunggom guru. Tina Didif dijeka iwa erek dedin edohujir ojgomu. Jeska Didif dimfesij rot mar nomnaga ongga Didif dingg jeska Akeina gu iwa fob.
43015016	Iwa inocunc Didif erek yeyin ihuj egens guru. Tina Didif bera ongga duncunc iwa erek dedin edohujir fob. Noba Didif dubk iwa jeskaseda ija noba itunggom mar ongga oufamofa gij yeyin iteij ah kef. Mar ongga oufamofa insa koma bera emah rot mona ongga ah aibin ojgomuja. Beda gij mona ongga iwa irejgei mar gu Allah oisouska dedin dufoka, beda Ofa emeita mar insa koma gu iwa si.
43015017	Mar egens ongga Didif dagot rot gu iwa bera oida, iwa ita idou ongga omokorema ojgomuja."
43015018	Erek koma beda Yesus efesij deika gu efen ruforoker oida, "Erek rusnok mebif rudou oska rot iwa, beda idou ah keingg rot oida sismeni bera rudou oska rot Didif fob.
43015019	Erek iwa ita idou ongga egens jera rusnok mebif, beda rua rudou okora rot iwa tein morototuma erek rudou okora rot rusnok enjgineg ongga mebif efen. Didif duncunc iwa fob jeskaseda ineja erek egens jera rusnok mebif deika guru. Jefeda ebeibeyaif rusnok mebif rudou oska rot iwa tein.
43015020	Iwa idou ah keingg rot mar ongga Didif danggot sis fob oida, osnok egens ongga ofij efen ebirfaga bera onofoka aksa ekirsa jeska efen ebirfaga insa koma guru. Jefeda erek koma tein, erek rusnok rutunggom mar ongga oska gu Didif ongga direk yeyin ebirfaga, beda rua rumotunggom mar ongga oska skoita iwa tein si. Noba erek rusnok ruroru mar ongga Didif duftuftu fob, beda rua rumororu mar ongga iwa yuftuftu tein si.
43015021	Rua rimeita mar insa koma nomnaga gu iwa jeska iwa bera erek dedin rusnok ongga ruroru Didif fob. Jeska rua rinejginaga rot Ofa ongga ombk Didif fob guru.
43015022	Erek Didif dinen jeskaseda difesij mar gu rua guru, beda rerin mar ongga oska enah gu rua tein guru. Tina Didif dimfesij mar gu fob, noba rua rukoja rot mar insa koma ojgomu. Jefeda rerin mar ongga oska enah gu rua ojgomuja.
43015023	Noba osnok egens ongga odou oska rot Didif, beda ofa tein odou oska rot dedin Akeina.
43015024	Didif duntunggom mar onswos ofoukou gu rifekesa fob. Rusnok enjgineg runotunggom mar erek insa koma jinaga guru. Noba erek Didif dunotunggom mar insa koma guru, beda rerin mar ongga oska enah gu rua ojgomuja guru. Tina rua ringk mar insa koma ongga Didif duntunggom fob. Erek koma tina rua rudou oska rot Didif jera dedin Akeina tein ojgomu.
43015025	Erek koma tina rua rita mar erek insa koma ojgomu jeskaseda mar ongga nabi runggu gij Mar Efeyi Ebsi sis eteb fob bera emah gij efera si. Mar ongga runggu rot bera oida, 'Didif dineita mar egema tein ongga oska fogora rudou oska rot Didif guru, tina rudou oska rot Didif ojgomu.'
43015026	Didif dumobk Ofa ongga omofij iwa si. Ofa emen jeska dedin Akeina. Ofa bera Efena Ebsi ongga ocunc rot mar ongga tenten gij rusnok rudou efesi. Ofa bera Akeina Allah Efena Ebsi. Gij mona ongga Ofa ensaga fob, beda Ofa omocunc rot mar ongga tenten osok gij Didif.
43015027	Beda iwa ifesij mar ongga tenten osok gij Didif gu rusnok enjgineg tein. Jeska gij mona ongga Didif duncunc iwa erek dedin ruforoker onjoros deisef tein bera iwa iroru Didif ojgomuja fob.
43016001	Didif dimfesij rot mar insa koma nomnaga gu iwa fob jeskaseda idou enesiri rot guru.
43016002	Jeska gij mona kahma bera rusnok rumokoja iwa fogora inoira gij mod ongga rusnok rum riteij gu Allah gij deika guru. Koma tenten, jeska gij mona kahma bera rusnok rimagob rineya jeska iwa. Noba rua rumosujohu rot oida mar insa koma erek rumofij Allah.
43016003	Rua rimeita mar erek insa koma jeska rua rinejginaga Allah rot tenten guru. Noba rua rinejginaga Didif rot tenten tein guru.
43016004	Didif difesij rot mar insa koma gu iwa ebeibeyaif jeskaseda gij mona ongga iwa ik mar insa koma, beda iwa idou emah keingg rot oida Didif disisi joug iwa rot mar insa koma." Beda Yesus agot gu efen ruforoker deika oida, "Gij mona ongga sismeni bera Didif dinefesij gu iwa osok gij mar okum ongga rusnok rimeita gu Didif enesi. Jeska gij mona insa koma onjoros mona deisef tein bera Didif diker jera iwa ojgomuja.
43016005	Tina ebeibeyaif Didif duksons skoita Ofa ongga ombk Didif jah sif sis fob. Tina iwa inejeka gu Didif rot monuh ongga Didif dimeja gij guru.
43016006	Noba ebeibeyaif idou okum noba okora tein jeska Didif dimfesij rot mar insa koma gu iwa fob.
43016007	Tina erek Didif dija jeska iwa beda koma bera omofij iwa ojgomu. Jeska gij mona ongga Didif dinja fob, beda Didif dumobk Ofa ongga omofij iwa si. Noba erek Didif dineja jeska iwa guru, beda Ofa ongga omofij iwa bera enen guru.
43016008	Noba gij mona ongga Ofa ongga omofij iwa ensaga fob, beda Ofa omocunc gu rusnok mebif rot tenten oida rerin mar ongga oska ros. Ofa omoftuftu rua rot oida rerin mar ongga oska ros, noba rot teinefa Allah omofra mar okum eteb keingg rusnok rot rerin mar ongga oska si.
43016009	Ofa omocunc gu rusnok mebif rot oida rerin mar ongga oska ros, jeska rua runororu Didif enesi.
43016010	Ofa omocunc gu rua oida rusnok risma rudou ongga efen mar ongga oska oskiyai tein guru, jeska Didif dija skoita Allah. Beda rusnok rinek Didif deika guru.
43016011	Noba Ofa omocunc gu rusnok oida Allah omofra okum keingg rusnok ongga rerin mar ongga oska ros si. Jeska Ofa omfra mar okum keingg Bilis, ongga ebirfaga efena ofogog ongga angh gu mebif fob.
43016012	Didif dudou os dagot mar deika gu iwa, tina mar koma omorotunggom idou efesi erek okum ekirsa rot, jefeda dinagot rot mar insa koma enesi.
43016013	Tina gij mona ongga Ofa ongga omofij iwa en fob, beda Ofa omocunc gu iwa rot mar ongga iwa imotunggom si. Jeska Ofa bera Efena Ebsi ongga orocunc rot mar ongga tenten. Ofa onocunc rot mar ongga en jeska Ofa esinsa guru. Tina Ofa emagot rot mar ongga Ofa engg jeska Didif fob. Beda Ofa omocunc gu iwa gij idou efesi rot mar ongga emen gij mona kahma si.
43016014	Ofa omorocunc rot dedin dufoka ongga aksa, jeska Ofa emeg rot mar ongga Didif danggot fob, beda Ofa omocunc rot mar insa koma gu iwa gij idou efesi tein si.
43016015	Didif dagot rot mar insa koma ongga Efena Ebsi omocunc gu iwa jeska, mar nomnaga ongga Akeina efen bera Didif tein dedin."
43016016	Erek koma beda Yesus agot oida, "Erek dektek guru, beda iwa inek Didif deika guru. Noba gij mona ongga estir, beda iwa imek Didif deika si."
43016017	Beda rineya jeska Yesus efen ruforoker ragot moguma oida, "Mar ongga Ofa anggot insa koma bera efen ofou erek meidu? Mimif mudou enebriyi gij guru. Jeska Ofa agot oida, 'Erek dektek guru, beda iwa inek Didif deika guru. Noba gij mona ongga estir, beda iwa imek Didif deika si.' Noba Ofa tein agot oida, 'Erek koma jeska Didif dija skoita dedin Akeina.' Mar insa koma tein efen ofou erek meidu?"
43016018	Noba rua rijeka moguma oida, "Ofa tein agot oida, 'Gij mona ongga estir ojgomu.' Mimif mudou enebriyi gij mar insa koma efen ofou tein guri."
43016019	Yesus ek rot oida efen ruforoker rudou os rijeka joug Ofa rot mar insa koma efen ofou. Jefeda Ofa agot gu rua oida, "Iwa ijeka joug moguma rot mar ongga Didif danggot insa koma oida, gij mona ongga dektek guru, beda iwa inek Didif deika guru. Noba gij mona ongga estir beda iwa imek Didif deika si.
43016020	Ongga tenten bera, gij mona insa koma beda iwa imebisa rot noba idou omokumkum eteb rot, tina rusnok mebif rudou emefaga ouka eteb rot tein. Iwa idou omokumkum rot, tina gij mona kahma deika beda idou emerirei eteb rot.
43016021	Nou ongga ojaga egens engker rot efen efesa, beda ofa otkonu okora eteb rot. Jeska mona ongga efen efesa omojuj jeska ofa bera ensaga fob. Tina gij mona ongga eferetefa insa koma onjuj jeska ofa fob, beda ofa onosujohu eteb rot otkonu ongga okora insa koma deika guru. Jeska ebeibeyaif ofa odou eskeira eteb rot efen eferetefa insa koma fob.
43016022	Erek koma rot iwa tein. Ebeibeyaif idou okum rot jeska Didif dimeja jeska iwa. Tina Didif dimek iwa deika si. Beda gij mona insa koma idou emerirei eteb rot si. Noba enadaij nou rusnok enjgineg rutunggom mar skoita iwa fogora idou okum deika jinaga guru.
43016023	Gij mona insa koma bera enadaij nou iwa irejgei Didif rot mar deika guru. Jeska ongga tenten bera iwa imerejgei rot mar teisis skoita Allah oisouska dedin dufoka ojgomu. Beda Ofa emeita mar meidu ongga iwa irejgei Ofa rot si.
43016024	Onjoros mona deisef tein bera iwa inerejgei Allah rot mar oisouska dedin dufoka enesi. Tina ebeibeyaif iwa imerejgei rot mar ojgomu, beda Ofa emeita mar insa koma gu iwa jeskaseda idou emerirei erek eteb ekirsa rot ojgomuja."
43016025	Beda Yesus agot deika gu efen ruforoker oida, "Didif dira mar orocunc jeskaseda difesij rot mar insa koma nomnaga gu iwa fob. Tina gij mona kahma beda Didif dinera mar orocunc jeskaseda difesij mar gu iwa deika guru. Didif dimera oga erek giskini jeskaseda difesij mar gu iwa osok gij Akeina.
43016026	Gij mona insa koma beda iwa isinsa imerejgei Akeina rot mar ofoukou oisouska dedin dufoka. Didif disinsa dinerejgei mar gu Allah nou iwa deika guru.
43016027	Akeina Allah esinsa odou okora eteb rot iwa. Ofa odou okora eteb rot iwa jeska iwa idou okora rot Didif, noba iwa idou ororu rot oida Didif din jeska Ofa fob.
43016028	Didif din gu mebif jeska Akeina. Noba ebeibeyaif Didif dimeja jeska mebif noba duksons skoita Akeina."
43016029	Beda Yesus efen ruforoker ragot oida, "Ebeibeyaif Bua bagot mar gu memef rot buga ongga giskini ojgomu. Jeska Bua binera mar ongga erek orocunc rot deika guru.
43016030	Bua bijginaga rot mar ongga memef modou os mejeka rot gu Bua fob. Jefeda enadaij nou memef mejeka mar gu Bua deika guru. Jeska ebeibeyaif memef modou ejginaga rot koisoisa oida Bua budou ebriyi gij mar nomnaga fob. Koma bera orofij memef jeskaseda modou ororu rot tenten oida Bua bin jeska Allah fob."
43016031	Beda Yesus oroun gu rua oida, "Jefeda ebeibeyaif iwa iroru Didif rot tenten fob ei?
43016032	Iwa ig mar kef rot koisoisa fog oida, gij mona kahma beda iwa imemekebema. Iwa egens egens imoksons jah yeyin mod. Iwa imaha Didif jah ojgomu. Tina gij mona insa koma beda Didif dineker gu disinsiyai guru, jeska Allah bera eker morototuma jera Didif ojgomuja.
43016033	Didif dimfesij mar insa koma gu iwa jeskaseda iwa ita eiteij ah ongga eskeiramera. Iwa imesma ifera okora jeska rusnok mebif si. Tina yuku ifos rot ojgomu, jeska rusnok mebif rerin owesa efek bera ensiri gu Didif fob."
43017001	Nou ongga Yesus emfesij mar insa koma nomnaga gu efen ruforoker fob, beda Ofa eyajga gu mebaga noba om eiteij gu Allah. Ofa agot oida, "Akeina, dedin mona eimofoj adaij nou jeskaseda dagos bera ensaga fob. Bufra dedin dufoka erek aksa eteb jeskaseda dumofra bufoka erek aksa eteb tein.
43017002	Bua bita owesa efek ongga ekirsa jeska rusnok nomnaga rerin gu Didif fob. Bua bita dufoka erek insa koma fob jeskaseda Didif, ongga bebin ebesa, dimeita eiteij ah ongga ah aibin gu rusnok ongga Bua buroun skoita Didif erek dedin ruforoker fob.
43017003	Noba erek rusnok rijginaga rot Bua ongga erek Allah egens ongga tenten fob, noba rua rijginaga rot Didif Yesus Kristus, ongga Bua bumbk sis fob tein. Koma bera ongga ereita eiteij ah ongga ah aibin gu rua.
43017004	Didif dumfra bebin bufoka erek aksa oisouska mar nomnaga ongga Didif duntunggom gu mebif fob. Jeska Bua bera ongga bumbk Didif gu mebif sis fob.
43017005	Akeina, ebeibeyaif Didif dimen skoita Bua. Jefeda Didif duis gu Bua jeskaseda Bua bucunc rot dedin dufoka ongga aksa skoita rusnok mebif. Bufra dedin dufoka aksa morototuma erek nafnan nafoka ongga aksa gij mona ongga Bua bunotunggom mebif enesi.
43017006	Didif dumftuftu mar osok gij Bua gu dedin ruforoker insa koma ongga Bua buncunc nou Didif sis fob. Noba Bua bita rua insa koma gu Didif fob. Rua bera rugif gu dedin duga fob.
43017007	Noba ebeibeyaif rua rijginaga fob rot oida mar nomnaga ongga Bua bita gu Didif bera en jeska Bua.
43017008	Didif dimfesij rot mar nomnaga ongga Bua buncunc gu Didif fob. Noba rua ruroru mar insa koma rot tenten fob. Rua rijginaga rot tenten oida Didif din jeska Bua. Noba rua rudou ororu rot tenten oida Bua bera ongga bumbk Didif skoita mebif fob.
43017009	Didif dudou os dum diteij gu Bua nou rua. Tina Didif dunom diteij nou rusnok mebif ongga enjgineg guru. Didif dum diteij gu Bua nou dedin ruforoker insa koma ongga Bua bita gu Didif sis fob ojgomu. Jeska rua bera ongga Bua buncunc erek bebin rusnok fob.
43017010	Mar nomnaga ongga Didif dedin bera erek Bua tein bebin. Noba mar nomnaga ongga Bua bebin bera erek Didif tein dedin. Noba oisouska mar ongga rua rutunggom bera rusnok rimek rot dedin dufoka ongga aksa eteb.
43017011	Didif dineker gu mebif erek dektek deika guru, tina Didif dimen skoita Bua. Tina dedin ruforoker insa koma rimeker gu mebif ojgomu. Akeina ongga erek ebsi komowa eteb, Bua but joug rua rot ahais oisouska bebin bufoka ongga efen owesa efek eteb. Bebin bufoka insa koma morototuma erek dedin dufoka ongga Bua bita gu Didif fob. But joug rua jeskaseda rua riker morototuma erek egens ojgomuja. Koma erek nagef nafnan nadou ongga erek egens tein.
43017012	Gij mona ongga Didif dingker jera rua bera Didif dunt joug rua oisouska bebin bufoka ongga efen owesa efek eteb. Bebin bufoka insa koma bera morototuma erek dedin dufoka ongga Bua bita gu Didif sis fob. Didif dunt joug rua insa koma fob, noba osnok egens jeska rua bera eseiseifa. Ofa bera ongga emesma okum eteb ojgomu jeskaseda mar ongga runggu rot ofa gij Mar Efeyi Ebsi sis fob bera ah gij efera fob.
43017013	Ai juens beda Didif dimen skoita Bua. Tina Didif dum diteij rot mar insa koma ebeibeyaif jeskaseda dedin ruforoker rimesma rudou ongga erirei eteb morototuma erek Didif dudou ongga erirei eteb tein.
43017014	Didif dumftuftu mar ongga Bua banggot rot gu rua fob. Noba ebeibeyaif rusnok mebif rudou oska rot rua tein. Koma jeska rudou enerek egens jera rusnok mebif deika guru. Koma morototuma erek Didif ongga dudou enerek egens jera rusnok mebif guru.
43017015	Didif dunois gu Bua jeskaseda Bua bufra rua jeska mebif ebeibeyaif guru. Tina Didif duis gu Bua jeskaseda Bua but joug rua jeska Bilis ongga ofogog doska.
43017016	Rua rudou enerek egens jera rusnok mebif guru morototuma erek Didif ongga dudou enerek egens jera rusnok mebif tein guru.
43017017	Bua bisejah rua rudou efesi erek ebsi komowa oisouska bebin buga ongga tenten. Jeska mar ongga Bua buftuftu rot bera erek tenten ojgomu.
43017018	Bua bumbk Didif skoita rusnok mebif sis fob. Noba erek koma tein, ebeibeyaif Didif dumobk rua skoita rusnok mebif.
43017019	Didif disejah dudou efesi jeskaseda dufij Bua. Noba koma bera omofij rua tein jeskaseda rua risejah gij rudou efesi fogora rumofij Bua oisouska bebin buga ongga tenten.
43017020	Didif dum diteij gu Bua nou dedin ruforoker insa koma. Tina Didif dum diteij tein nou rusnok nomnaga ongga rimeg rot mar ongga dedin ruforoker rumftuftu gu rua fogora ruroru Didif tein.
43017021	Akeina, Didif dum diteij gu Bua jeskaseda rua riker erek egens. Koma morototuma erek nagef ongga nadou egens. Noba Didif dum diteij jeskaseda rudou eja erek egens jera nagef tein. Beda rusnok mebif rudou omororu rot tenten oida Bua bera ongga bumbk Didif fob.
43017022	Didif dita owesa efek gu rua morototuma erek owesa efek ongga Bua bita gu Didif fob jeskaseda rua riker erek egens ojgomuja. Koma morototuma erek nagef ongga naker erek egens ojgomuja.
43017023	Didif dita dudou erek egens jera rua, noba Bua bita budou erek egens jera Didif jeskaseda rua rerin rudou eja erek egens morototuma ojgomuja. Beda rusnok mebif rimejginaga rot tenten oida Bua bera ongga bumbk Didif gu mebif fob. Noba rua rimejginaga rot oida Bua budou okora rot dedin ruforoker insa koma morototuma erek budou okora rot Didif tein.
43017024	Akeina, Didif dudou os rot oida dedin ruforoker ongga Bua bita gu Didif fob rimeker morototuma jera Didif gij monuh ongga Didif dingker gij. Didif dudou os rot oida rua rik dedin dufoka ongga aksa eteb jah suma. Bua bera ongga bita dufoka ongga aksa insa koma gij mona ongga Bua bunotunggom mebif enesi, jeska Bua budou okora rot Didif.
43017025	Akeina, Bua bera ongga bita mar ongga oufamofa. Noba rusnok mebif rinejginaga rot Bua guru, tina Didif dijginaga rot Bua fob. Noba dedin ruforoker insa koma rijginaga rot oida Bua bera ongga bubk Didif gu mebif fob.
43017026	Didif duncunc gu rua rot bebin bita mar fob. Noba Didif dumocunc rot mar insa koma gu rua deika jeskaseda rudou omokora rot rusnok enjgineg morototuma erek Bua budou okora rot Didif. Beda rudou emeja erek egens jera Didif."
43018001	Erek koma beda nou ongga Yesus om eiteij gu Allah rot mar insa koma fob, beda Ofa eja morototuma jera efen ruforoker jah mei Kidron enama. Mekeni egens ongga mega zaitun efeda enah jah suma. Rua riker jah suma.
43018002	Yudas, ongga engkikif jeska Yesus fob, ejginaga rot mekeni egens insa koma tein, jeska Yesus enja jah suma morototuma jera efen ruforoker erek ofosma ofoukou sis fob.
43018003	Jefeda Yudas oroun tentarer ebic egens jera rusnok enjgineg tein ongga ebirfager imam-imam noba ebirfager Farisi rubk jah suma. Rusnok insa koma rurka mah eisa, jera lampu, jera rerin meiteb aksa tein.
43018004	Yesus ejginaga rot mar nomnaga ongga ai juens rumotunggom skoita Ofa. Jefeda Ofa ojorodosu rua noba agot gu rua oida, "Iwa bera yuhca idu?"
43018005	Beda rua ruroun gu Ofa oida, "Memef mohca Yesus ongga ojga jeska kota Nazaret." Beda Yesus agot gu rua oida, "Didif bera Ofa." (Ainsa koma tein Yudas ot jah suma morototuma jera rusnok insa koma.)
43018006	Nou ongga Yesus anggot oida, "Didif bera Ofa," skoita rua, beda rua risesif jah rijmeg noba risiri gu mebif.
43018007	Beda Yesus ejeka gu rua deika oida, "Iwa bera yuhca idu?" Beda rua ragot oida, "Memef mohca Yesus ongga ojga jeska kota Nazaret."
43018008	Beda Yesus agot oida, "Didif danggot ainsa koma gu iwa fob oida Didif bera Ofa." Iwa yuhca Didif ojgomu, jefeda isuwa dedin ruforoker kef ojgomu.
43018009	Rua rusuwa Yesus efen ruforoker. Beda mar koma ah jeni erek mar ongga Yesus anggot rot sis fob oida, "Rua ongga Akeina Allah eita gu Didif bera eneseiseifa guru," koma bera angh gij efera fob.
43018010	Erek koma beda gij mona insa koma Simon Petrus orka efen meiteb aksa tein. Jefeda ofa eita efen meiteb eragob osnok egens jeska rusnok ongga rin skoita Yesus insa koma fogora efen osu jah ognosk esiri jeska. Ofa bera osnok egens ongga omfij ebirfaga imam-imam ongga ofoka aksa. (Ofa efen ofoka Malkus).
43018011	Beda Yesus agot gu Petrus oida, "Bua bisah bebin meiteb ojgomu. Didif dunoku jeska mona eimofoj insa kef ongga dimesma difera okora gij guru. Jeska mar insa kef bera ororu Akeina odou ejginaga rot fob."
43018012	Erek koma beda tentarer insa koma jera rerin komandan jera rusnok Yahudi ongga runt joug Mod Allah ragei Yesus gij mekeni insa koma.
43018013	Rua rirakid efen etma beda oroun Ofa skoita imam egens ongga ofoka Hanas. Hanas bera ongga imam egens enjgineg ongga ofoka Kayafas efen mefina. Kayafas bera erek ebirfaga imam ongga ofoka aksa gij tahun insa koma.
43018014	Kayafas bera ongga anggot gu ebirfager Yahudi sis fob oida, ongga oufa ekirsa nou rua bera osnok egens agos nou rusnok Israel nomnaga ojgomu.
43018015	Erek koma beda Simon Petrus jera didif gotoij Yesus jah ejmeg. Didif dijginaga ebirfaga imam-imam egens koma fob, jefeda didif dutoij Yesus gij momas ongga ah rejrej mod egens ongga imam insa koma engker gij.
43018016	Tina Petrus eker jah mebah doida montoj. Beda didif durogna jeska momas insa koma, noba dagot mar gu ojaga egens ongga ot joug montoj insa koma. Beda didif duroun Petrus gij momas insa koma tein.
43018017	Erek koma beda ojaga egens insa koma agot gu Petrus oida, "Bua bera Yesus efen oforoka egens tein ei?" Beda Petrus oroun gu ofa oida, "Erek koma guru."
43018018	Motu insa koma erek meifina, jefeda rusnok ongga rumfij imam-imam jera rusnok ongga rut joug imam-imam rukub mah. Noba rua rut rejrej mah efembra insa koma. Petrus ot gu mah efembra insa koma tein.
43018019	Erek koma beda ebirfaga imam-imam ongga ofoka aksa ejeka joug Yesus osok gij efen ruforoker noba osok gij mar ongga Yesus oftuftu gu rusnok.
43018020	Beda Yesus oroun gu ofa oida, "Didif dimfesij mar rot tomnomna gu rusnok fob. Didif duftuftu mar gij mod ongga rusnok rum riteij gu Allah gij fob, noba Didif dumftuftu mar gij Mod Allah tein fob. Rusnok Yahudi rufoukou ongga ruhoturu jah suma bera ringg mar jeska Didif fob. Didif dinefesij mar ongga didemi jeska rusnok enjgineg tein jinaga guru.
43018021	Jefeda iwa ijeka joug Didif rot meidu? Iwa ijeka joug rusnok ongga ringg mar ongga Didif dumftuftu fob ojgomu. Rua bera ongga rijginaga rot mar ongga Didif dimfesij fob."
43018022	Nou ongga Yesus anggot mar insa koma fob, beda osnok egens ongga ofij imam-imam obu Yesus gu osum. Beda ofa agot gu Yesus oida, "Enadaij nou Bua bagot mar rot buga erek koma gu ebirfaga imam-imam ongga ofoka aksa guru!"
43018023	Beda Yesus agot gu ofa oida, "Erek Didif danggot mar ongga oska rot, beda bucunc rot ojgomu. Tina enadaij nou bua bubu osnok egens ongga efesij mar ongga tenten guru."
43018024	Beda imam Hanas insa koma obk Yesus rot efen etma ongga rirakid fob skoita imam Kayafas ojgomu.
43018025	Erek koma beda askesi Petrus ot gu mah efembra insa koma, beda rusnok jah suma ragot oida, "Bua bera osnok egens ongga ororu Yesus tein ei?" Tina Petrus oroun oida, "Erek koma guru."
43018026	Osnok egens ongga omfij ebirfaga imam-imam ongga ofoka aksa ot jah suma tein. Ofa efen mokosa ongga Petrus era meiteb eris efen osu fob. Ofa agot gu Petrus oida, "Didif dik bua but morototuma jera Yesus gij mekeni fob."
43018027	Tina Petrus orot keingging juens deika rot oida mar ongga osnok egens insa koma anggot fob bera erek tenten guru. Beda ainsa koma tein mongkukar orna egens oga fob.
43018028	Gij rahah tentena beda rusnok insa koma ruroun Yesus jeska Kayafas efen mod skoita Gubernur gij monuh insa koma efen mod. Rua risinsa runoira gij Gubernur efen mod guru. Jeska Gubernur insa koma bera erek rusnok ongga Yahudi guru. Noba ororu rusnok Yahudi rerin agama erebent bera erek rua ruira gij rusnok ongga Yahudi guru rerin mod, beda koma orotunggom rua erek oska. Beda koma tein eragou joug rua fogora rinet maat jera rusnok Yahudi nou mona eteb ongga ofoka Paskah gij mona insa koma tein guru.
43018029	Jefeda Gubernur Pilatus orogna jeska efen mod jeskaseda efesij mar jera rusnok insa koma. Beda ofa agot gu rua oida, "Iwa icunc Ofa rot efen mar ongga oska erek meidu?"
43018030	Beda rua ruroun oida, "Erek Ofa eneita mar ongga oska guru, beda memef monoroun Ofa skoita bua guru."
43018031	Beda Pilatus agot oida, "Iwa yagei Ofa ojgomu, noba icunc rot efen mar ongga oska ororu isinsa yeyin agama erebent ojgomu." Beda rua ragot oida, "Tina mefmen owesa efek jeskaseda moga ojga rot oida Ofa agos rot efen mar ongga oska bera enah guru."
43018032	(Nou ongga rua ranggot mar insa koma, beda mar koma angh gij efera fob jeni erek Yesus anggot rot teinefa Ofa emagos sis fob).
43018033	Erek koma beda Pilatus oira sons gij efen mod efesi noba ejeka joug Yesus oida, "Bua bera rusnok Yahudi rerin raja ei?"
43018034	Beda Yesus ejeka gu ofa oida, "Bua bisinsa budou os bijeka Didif rot mar koma ei, era rusnok enjgineg ranggot rot mar insa koma gu bua fob ei?"
43018035	Beda Pilatus oroun oida, "Didif dinerek rusnok ongga Yahudi guru. Bua bebin rusnok jera bebin ebirfager imam-imam ongga ruroun Bua skoita Didif ojgomu. Bua buntunggom mar ongga oska fob erek meidu?"
43018036	Beda Yesus oroun oida, "Dedin owesa efek erek raja bera enen jeska mebif guru. Erek dedin owesa efek ongga en jeska mebif, beda dedin rusnok rimagobuma jera rua ongga Yahudi insa koma jeskaseda rinagei Didif guru. Tina guru, jeska dedin owesa efek erek raja bera en jeska monuh enjgineg ojgomu."
43018037	Beda Pilatus agot gu Yesus oida, "Jefeda Bua bera erek raja egens ei?" Beda Yesus oroun oida, "Bua bera ongga bagot oida Didif direk raja egens. Didif dunjuj jeska dedin ameina erek osnok mebif egens jeskaseda difesij rot mar ongga tenten gu rusnok. Noba rusnok nomnaga ongga rudou os ruroru mar ongga tenten bera rig rot dedin duga."
43018038	Erek koma beda Pilatus agot gu Yesus oida, "Meidu bera erek mar ongga tenten?" Nou ongga ofa anggot mar insa koma, beda ofa oksons skoita rusnok Yahudi. Beda ofa agot gu rua oida, "Didif dijeka joug osnok egens insa koma fob, tina didif dinek rot efen mar ongga oska egema tein guru.
43018039	Tina ororu yeyin erebent egens gij mona ongga Paskah bera didif dumosuwa yeyin osnok egens jeska mod oskusk. Jefeda iwa idou os rot oida didif dusuwa Ofa ongga erek raja Yahudi ei?"
43018040	Beda rusnok insa koma ruis oida, "Bunosuwa Ofa guru. Bua busuwa Barabas ojgomu." (Barabas bera osnok egens ongga oh mosoruk ofoka skoita raja Kaisar sis fob.)
43019001	Erek koma jefeda Pilatus obk efen tentarer jeskaseda ruroun Yesus orogna beda rangha Ofa.
43019002	Beda tentarer insa koma rahaisomu rot Yesus fogora rua rira mega mofun efetma ongga ofogog noba rirajgej Yesus ebirfaga. Beda rua rita meifeti ongga efeb titnetna ekeni ofom ahta erek raja ergi tumu Yesus.
43019003	Beda rua ruis oida, "Memef mougif gu Bua ongga raja Yahudi." Rua rutunggom mar ongga oska erek insa koma ofosma ofoukou. Noba rua rubu Ofa osum tein.
43019004	Erek koma beda Pilatus eja skoita rusnok Yahudi juens deika beda agot gu rua oida, "Iwa ik, jeska didif dumoroun Yesus skoita iwa. Didif dudou os jeskaseda iwa ijginaga rot oida didif dinek rot efen mar ongga oska egema tein guru."
43019005	Jefeda tentarer insa koma oroun Yesus skoita Pilatus. Mofun efetma ongga ofogog bera ah esij Yesus ebirfaga ros, noba meifeti ongga erek raja rirgi bera angh tumu Ofa ros. Beda Pilatus agot oida, "Iwa ik Ofa kef."
43019006	Nou ongga ebirfager imam-imam jera rua ongga runt joug Mod Allah rik Yesus, beda rua ruis oida, "Yutob Ofa tumu mega salib ojgomu!" Rua ruis mar insa koma ojgomuja. Tina Pilatus agot gu rua oida, "Iwa yutob Ofa tumu mega salib ojgomu, tina didif disinsa dinek rot Ofa efen mar ongga oska jinaga guru."
43019007	Beda rua ongga Yahudi ruroun oida, "Ofa anggot rot oida Ofa bera Allah efen efesa. Noba ororu mifmin hukum agama bera Ofa agos rot mar insa koma ojgomu."
43019008	Nou ongga Pilatus eg rot mar insa koma, beda ofa odou emeesa rot eteb ekirsa.
43019009	Ofa oira sons gij efen mod beda ejeka gu Yesus oida, "Bua bin jeska guaidu?" Tina Yesus onoroun mar sons gu ofa guru.
43019010	Beda Pilatus agot oida, "Teinefa fogora Bua binagot mar gu didif guru. Jeska didif dedin owesa efek jeskaseda dusuwa Bua era bagot rot oida rutob Bua tumu mega salib."
43019011	Beda Yesus agot oida, "Bebin owesa efek jeskaseda buga ojga rot Didif bera en jeska Allah ojgomu. Noba rua ongga rurka Didif skoita bua bera rerin mar ongga oska erek ekirsa jeska bua bebin mar ongga oska."
43019012	Nou ongga Yesus anggot mar insa koma fob, beda Pilatus odou os osuwa Ofa ojgomu. Tina rusnok Yahudi ruis oida, "Erek bua busuwa Ofa, beda koma orocunc rot oida budou onororu raja Kaisar oga rot tenten guru. Jeska raja Kaisar agot oida osnok egens ongga ofra esinsa ofoka erek raja egens bera engkirsa rot ofa efen hukum tein."
43019013	Nou ongga Pilatus engg rot mar ongga rua ranggot insa koma fob, beda ofa oroun Yesus jah kursi egens ongga Gubernur engker esij gij mona ongga ofa oga ojga rot rusnok rerin mar ongga oska. Kursi insa koma angh gij monuh egens ongga ofoka Semfag Mamu. (Gij Yahudi oga monuh insa koma efen ofoka Gabata.)
43019014	Mona insa koma bera mona ongga rusnok Yahudi risejah mar nou Paskah. Rua rinsaga gu kursi insa koma erek mowa ot deis fob. Beda Pilatus agot gu rusnok Yahudi oida, "Kef bera yeyin raja."
43019015	Tina rua ruis oida, "Burka Ofa jeska ojgomu, noba intob Ofa tumu mega salib ojgomu!" Rua ruis mar insa koma ojgomuja. Beda Pilatus agot gu rua oida, "Teinefa fogora iwa idou os oida didif dutob yeyin raja kef tumu mega salib erek komo?" Beda rua ongga ebirfager imam-imam ragot oida, "Mefmen raja egens ojgomu, noba ofa bera ofoka Kaisar!"
43019016	Erek koma jefeda Pilatus eita Yesus gu rua jeskaseda rutob Ofa tumu mega salib. Jefeda tentarer jah suma ruroun Yesus jeskaseda rutob Ofa tumu mega salib.
43019017	Rua raha mega salib eteb esij Yesus ejmeg jeskaseda Ofa esinsa orka mega insa koma jah monuh egens ongga rijeka oida, Monuh Mosta Ebirfaga Oboha. (Gij Yahudi oga bera rijeka monuh insa koma oida Golgota.)
43019018	Beda rua rutob Yesus tumu mega Salib jah suma. Noba rua rutob gosnok gegeka tumu mega salib jah suma morototuma jera Yesus tein. Rua rutob egens jeska goga jah Yesus ognosk, noba gegema jah Yesus egris.
43019019	Noba Pilatus onggu mar gij papan beda rua raha papan insa koma tumu mega salib ongga runtob Yesus tumu. Mar ongga ofa onggu tumu papan koma agot oida, "YESUS JESKA KOTA NAZARET. OFA BERA YAHUDI RERIN RAJA."
43019020	Noba rusnok Yahudi rufoukou rik mar ongga ofa onggu gij papan insa koma jeska ofa onggu mar insa koma gij Yahudi oga jera Latin oga jera Yunani oga. Noba monuh ongga rua runtob Yesus tumu salib gij bera ah doida kota Yerusalem.
43019021	Beda ebirfager imam-imam Yahudi ragot gu Pilatus oida, "Bua bunogu gu papan rot oida Ofa bera raja Yahudi erek koma guru. Tina bugu rot oida Ofa ejeka esinsa erek Raja Yahudi ojgomu."
43019022	Beda Pilatus oroun gu rua oida, "Mar ongga didif dunggu rot bera ah erek koma ojgomu."
43019023	Nou ongga tentarer runtob Yesus tumu mega salib fob, beda rua rita Yesus efen meisoufa noba rikeba erek tohkuru jeskaseda rua egens egens rita egema tein morototuma. Noba rua tein rita efen meifeti egens ongga aksa. Meifeti insa koma bera ongga osnok egens eb meifeti, tina efen ofofu erek efetma enah gij guru.
43019024	Jefeda tentarer insa koma ragot oida, "Enadaij nou mimif mikris meifeti insa kef ongga oufamofa guru. Jefeda mimif mita mar egens ongga omorocunc rot oida idu jeska mimif bera emesma meifeti kef." Mar ongga rua runtunggom insa koma bera angh gij efera jeni erek runggu gij Mar Efeyi Ebsi sis fob. Jeska runggu gij Mar Efeyi Ebsi sis eteb fob osok gij Yesus oida, "Rua rikeba dedin meisoufa orofosut egens egens. Noba rua rutunggom mar egens jeskaseda rik rot oida idu jeska rua bera rimesma dedin meisoufa." Jefeda mar ongga tentarer runtunggom insa koma fob bera ah jeni erek runggu gij Mar Efeyi Ebsi sis fob.
43019025	Yesus efen mosu jera efen mokosa jera Maria ongga Klopas efen mohona jera Maria jeska Magdalena, rua nomnaga runt doida Yesus, ongga angh tumu mega Salib.
43019026	Nou ongga Yesus ek efen mosu jera didif, ongga Ofa odou okora rot, beda Ofa agot gu magef oida, "Ameina, ofa kef bera erek bebin ebesa."
43019027	Beda Ofa agot gu didif oida, "Ofa kef bera erek bebin mosib." Jefeda gij mona insa koma didif duroun Yesus efen mosu jeskaseda ofa eker gij dedin mod.
43019028	Erek koma beda Yesus ejginaga rot oida mar nomnaga bera oisa fob. Beda Ofa agot oida, "Magon en Didif." Ofa agot mar insa koma jeskaseda mar ongga runggu gij Mar Efeyi Ebsi rot mar insa koma bera emah gij efera jeni erek runggu sis fob.
43019029	Jah suma bera osnok egens efen mok osku ongga rutkinaja anggur efei ongga ekemba gij. Jefeda tentara egens ec meifeti gij anggur efei insa koma. Beda ofa erajgej meifeti insa koma tumu mega hisop efetma egens. Beda ofa osk mega efetma rot meifeti insa koma gu Yesus awesi jeskaseda ej.
43019030	Nou ongga Yesus omna anggur efei ongga ekemba insa koma oskiyai, beda Ofa agot oida, "Mar nomnaga oisa fob." Beda Ofa efen ebirfaga ojuj noba Ofa agos fogora aha efeni gij fob.
43019031	Mona insa koma bera mona ongga rusnok Yahudi risejah mar nou mona ongga Sabat ongga doida enesaga fob. Tina mona ongga Sabat insa koma bera erek ofoufem ekirsa jeska giskini. Noba rusnok Yahudi runodou os oida rusnok rifaga enah tumu mega salib gij mona ongga Sabat guru. Jefeda rua rirejgei Pilatus jeskaseda ofa obk efen tentarer fogora riyah rusnok raki ongga angh tumu mega Salib ros. Beda rua rimagos ebeirens fogora tentarer ridaga rifaga jeska mega salib.
43019032	Jefeda tentarer rin noba riyah osnok egens aki ongga angh tumu mega Salib jah suma. Beda rua riyah osnok ongga egeka aki tein ongga angh tumu mega salib doida Yesus.
43019033	Tina nou ongga tentarer insa koma rin skoita Yesus, beda rua rik oida Ofa agos fob. Jefeda rua rineyah Yesus efen aki guru.
43019034	Tina tentara egens jeska rua era efen meitefa oroduis Yesus gij efembra. Beda ainsa koma tein ogufu jera mei eya jeska Yesus efaga.
43019035	(Osnok egens ongga engk rot mar insa koma fob bera ongga emfesij rot gu memef. Ofa bera erek osnok egens ongga efesij mar ongga tenten ojgomu. Noba ofa ejginaga rot oida mar ongga ofa emfesij rot insa koma bera erek tenten tein ojgomu. Noba ofa efesij rot mar insa koma jeskaseda iwa tein idou ororu rot.)
43019036	Mar insa koma nomnaga encira fob jeskaseda mar ongga runggu gij Mar Efeyi Ebsi sis fob bera angh gij efera erek jeni fob. Jeska sis fob runggu rot oida, "Ofa efen ofora egema tein enebs guru."
43019037	Noba mar enjgineg ongga runggu gij Mar Efeyi Ebsi sis fob bera erek kef oida, "Rua rurumba gij Ofa ongga rusnok ruduis fob."
43019038	Osnok egens ongga ofoka Yusuf ongga ojga jeska kota Arimatea en skoita Pilatus noba erejgei ofa jeskaseda Pilatus eita Yesus efaga gu ofa. (Yusuf bera osnok Yahudi egens ongga ororu Yesus fob. Tina ofa edemi mar insa koma gij odou efesi jeska ofa emeesa rot ebirfager Yahudi.) Pilatus oitij rot, jefeda Yusuf eja noba orka Yesus efaga jeska.
43019039	Noba Nikodemus, ongga orodosu Yesus gij motu egens sis fob, ofij Yusuf gij motu insa koma. Ofa orka miniyi ongga efen ensesa erek kilo setka orgomu jah suma.
43019040	Goga gedaga Yesus efaga beda gos miniyi insa koma esij Yesus efaga. Beda goga gera meifeti gorond Yesus efaga. (Rusnok Yahudi risejah rusnok ongga ranggos rifaga erek koma fogora risah gij moksu.)
43019041	Mekeni egens enah doida monuh ongga runtob Yesus tumu mega salib gij. Noba gij mekeni insa koma bera rusnok runtunggom moksu egens ongga erek mansu fob. Noba rua rinesah mar agos gij mansu efesi insa koma enesi.
43019042	Goga gesah Yesus efaga gij mansu egens insa koma jeska mansu koma bera ah doida kota. Noba goga godou os gotunggom mar insa koma rot ebeirens jeska ai juens beda Yahudi efen mona ongga Sabat enesaga. Noba goga gocosu rot gesejah mar ororu rerin agama erebent nou mona ongga Sabat insa koma.
43020001	Erek rahah tentena beda Maria ongga jeska Magdalena eja jah Yesus efen moksu. Noba erek motkobah ros. Nou ongga ofa ensaga jah suma beda ofa ek, tina mamu eteb egens onof joug Yesus gij moksu awesi deika guru.
43020002	Jefeda ofa ofof skoita Simon Petrus jera didif, ongga Yesus efen oforoka egens ongga Ofa odou okora rot, jeskaseda efesij rot mar insa koma gu magef. Ofa agot gu magef oida, "Rusnok rineya rurka Yesus efaga jeska efen moksu fob. Noba memef menejginaga rot monuh ongga rua raha efen efaga gij guru."
43020003	Jefeda Petrus jera didif mafof skoita Yesus moksu.
43020004	Tina didif dufof ebeirens jefeda disaga rot sismeni gu Yesus moksu.
43020005	Beda didif dugif noba dugog joug gij mamu efesi. Didif dik meifeti jah suma, tina dunoira guru.
43020006	Beda Simon Petrus ensaga jah suma. Ofa oira gij moksu beda ek meifeti jah suma tein.
43020007	Noba ofa ek meifeti ongga rusnok rira nou rirajgej Yesus ebirfaga tein. Meifeti insa koma erek oug fob noba ah ai yes jeska meifeti ongga enjgineg insa koma.
43020008	Beda didif tein duira gij moksu. Didif dik mar insa koma beda dudou ororu rot oida Yesus endebecki jeska anggos rot tenten fob.
43020009	(Memef modou enebriyi gij mar ongga nabi runggu gij Mar Efeyi Ebsi ongga agot oida Yesus emedebecki jeska anggos enesi.)
43020010	Erek koma beda magef maksons jah mefmen mod.
43020011	Tina Maria ot jah moksu insa koma gu mebah noba ebisa ojgomuja. Askesi ofa ebisa ros, beda ofa ougif noba ek gij mansu efesi.
43020012	Beda ofa ek malaikat egeka ongga ergi meisoufa ongga erek ebsi komowa. Goga geker esij mofka ongga rangha Yesus efaga gu neeka fob. Egens eker jah mofka agosu, noba egens eker jah mofka emaga.
43020013	Beda goga gejeka gu Maria oida, "Asoka, bua bibisa rot meidu?" Beda ofa agot gu goga oida, "Rusnok rineya rurka dedin Tuhan efaga jeska moksu fob, noba didif dinejginaga rot monuh ongga rua rangha efen efaga gij guru."
43020014	Nou ongga Maria anggot mar insa koma, beda ofa ekikif noba ek Yesus onot jah suma. Tina ofa enejginaga rot oida Ofa bera Yesus enesi.
43020015	Beda Yesus agot gu ofa oida, "Ojaga, bua bibisa rot meidu? Bua buhca idu?" Ofa osujohu rot oida Yesus bera osnok egens ongga ot joug mekeni jah suma, jefeda ofa agot oida, "Tuan, Bua bera ongga burka Yesus efaga jeska fob ei. Bua burka efen efaga jah sinefo? Bagot gu didif jeskaseda dijeita efen efaga ojgomu."
43020016	Beda Yesus agot gu ofa oida, "Maria." Beda Maria eyajga Yesus noba agot gij Yahudi oga oida, "Rabuni!" (Koma efen ofou erek Guru.)
43020017	Beda Yesus agot gu ofa oida, "Bua binagei Didif guru, jeska Didif dineja skoita dedin Akeina enesi. Tina bua bija noba bagot rot gu dedin edohujir. Bagot gu rua oida Didif dumoksons skoita dedin Akeina ongga erek iwa tein yeyin Ika, noba skoita dedin Allah ongga erek iwa tein yeyin Allah."
43020018	Beda Maria eja agot gu Yesus efen ruforoker oida, "Didif dik Tuhan fob!" Noba ofa agot gu memef rot mar ongga Yesus anggot insa koma gu ofa fob.
43020019	Nou ongga erek motkobah fob beda memef, ongga Yesus efen ruforoker, momohoturuma fob. Memef mof joug montoj mod rot ahais fob, jeska memef memeesa rot ebirfager Yahudi. Beda Yesus orogna keingg memef noba ot gu mefekesa. Beda Ofa agot gu memef oida, "Didif duis gu Allah jeskaseda Ofa eita idou ongga eskeira gu iwa."
43020020	Beda Ofa ocunc efen etma jera efembra gu memef. Nou ongga memef mek Ofa, beda modou efaga ouka eteb rot.
43020021	Beda Yesus agot gu memef juens deika oida, "Didif duis gu Allah jeskaseda Ofa eita idou ongga eskeira ojgomu. Sis fob Akeina obk Didif jah mebif. Noba erek koma tein Didif dubk iwa skoita rusnok enjgineg."
43020022	Nou ongga Ofa anggot mar insa koma fob, beda Ofa ofc gu rua beda agot oida, "Iwa isma Efena Ebsi ojgomu.
43020023	Erek iwa isuna rot rusnok enjgineg rerin mar ongga oska, beda ahah Allah eiteij bera rerin mar insa koma onsuna rot tenten fob. Noba erek iwa inosuna rot rusnok enjgineg rerin mar ongga oska guru, beda ahah Allah eiteij bera rerin mar ongga oska insa koma enah gu rua ros."
43020024	Nou ongga Yesus ocunc esinsa gu memef ongga erek efen ruforoker fob, beda Tomas (ongga rijeka ofoka Kembar tein) bera enofogu jah suma guru.
43020025	Dansusk beda memef mefesij gu Tomas rot oida memef mek Tuhan Yesus fob. Tina Tomas agot gu memef oida, "Didif dudou onororu mar ongga iwa inagot gu didif guru. Erek didif disinsa dik Yesus efen efen ofamosma tumu etma, noba dahtec efera ofamosma jeska paku, noba dahtec efera ofamosma jeska meitefa ongga ruroduis Ofa efembra, beda didif tein dumororu rot oida Ofa efena ebah sons si."
43020026	Erek ari egens deika memef momohoturuma gij mod egens. Noba Tomas tein enofoguma jera memef gij mona insa koma. Memef mof joug montoj rot ahais fob. Tina Yesus orogna jah suma noba ot jah mefekesa deika. Beda Ofa agot gu memef oida, "Didif duis gu Allah jeskaseda Ofa eita idou ongga eskeira gu iwa ojgomu."
43020027	Beda Ofa agot gu Tomas oida, "Tomas, bua bik dedin ditma, noba bahtec dedin difera ofamosma. Noba bahtec dedin difera ofamosma gu difembra." Beda Ofa agot deika gu Tomas oida, "Tomas, bua bineita budou ongga egeka erek koma guru. Tina bua buroru rot tenten ojgomu."
43020028	Beda Tomas agot gu Yesus oida, "Bua bera dedin Tuhan jera Allah."
43020029	Beda Yesus agot gu ofa oida, "Bua budou ororu oida Didif difena ebah sons fob jeska bua bik Didif gu bisinsa biteij fob. Tina ongkoska eteb nou rusnok ongga rinek Didif guru, tina rudou ororu oida Didif difena ebah sons fob."
43020030	Yesus orocunc mar onswos ofoukou deika ongga memef mek gu meiteij tein fob. Tina didif dinefesij rot mar insa koma nomnaga gij surat Injil Efeb kef guru.
43020031	Tina mar nomnaga ongga didif dunggu rot gij surat kef bera jeskaseda iwa imororu rot tenten oida Yesus bera Kristus egens koma ongga en fob. Noba Ofa bera erek Allah efen efesa rot tenten tein. Noba erek iwa iroru mar insa koma nomnaga, beda iwa imesma eiteij ah ongga efeinah oisouska Yesus Kristus efen ofoka si.
43021001	Gij mona ongga egema deika, beda Yesus ocunc esinsa gu memef ongga erek efen ruforoker deika. Ofa ocunc esinsa gu memef gu meren Galilea. Ofa ocunc esinsa erek kef oida,
43021002	rineya jeska memef meker morototuma jah meren Galilea efembra. Memef insa koma bera didif Yohanes ni, Simon Petrus ni, Tomas (ongga rijeka Kembar) ni, Natanael ongga ojga jeska Kana gij monuh Galilea ni, Zebedus efen efesa ni, jera Yesus efen goforoker egeka enjgineg tein.
43021003	Erek koma beda Simon Petrus agot oida, "Didif dimeja jah meren ogbug jeskaseda duhca mos." Beda memef ongga enjgineg jah suma magot oida, "Memef tein mororu bua." Jefeda memef nomnaga meifef meg beda meja jah meren ogug. Memef mohca mos nou motu insa koma, tina menagei egema tein guru.
43021004	Erek rahah tentena beda Yesus orogna jah suma noba ot gu meren efembra. Tina memef menejginaga rot oida Ofa koma bera Yesus enesi.
43021005	Beda Ofa ois gu memef oida, "Edohuji, iwa yagei mos fob ei?" Beda memef moroun oida, "Guru."
43021006	Beda Ofa agot oida, "Iwa ij yeyin jala jah meg ognosk ojgomu, beda iwa imagei mos egema." Jefeda memef motunggom jeni erek koma, beda memef magei mos ofoukou doska. Erek enadaij nou memef mofra jala insa koma jeska mei gij meg efesi guru, jeska mos ofoukou insa koma bera erek okum eteb doska.
43021007	Beda didif, ongga Yesus efen oforoka egens ongga Ofa odou okora rot, dagot gu Petrus oida, "Ofa koma bera Tuhan Yesus!" Nou ongga Petrus eg didif dagot mar insa koma, beda Ofa ergi efen meisoufa sons. (Ofa ergi meisoufa erek oskiyai gij meg ojgomu). Beda ofa osoka gij mei jeskaseda eja skoita Yesus.
43021008	Beda memef ongga Yesus efen ruforoker rineya meifef meg sons gu meren efembra. Noba memef moku mefmen jala ongga ebera rot mos insa koma jah ejmeg. Gij mona insa koma memef meker erek meter wuntin egens jeska meren efembra.
43021009	Nou ongga memef nomnaga monjuj jeska meg gu mei efembra, beda memef mek mah efesi. Noba mos enah gu mah efesi insa koma. Noba roti enah jah suma tein.
43021010	Beda Yesus agot gu memef oida, "Iwa yurka mos egema ongga yanggei fob."
43021011	Beda Simon Petrus oira gij meg insa koma noba oku jala ongga ebera rot mos eteb gu mebsta. Memef mofosuit mos gij jala insa koma. Noba mos ongga efaga eteb bera erek wuntin egens noba setka cinja noba orgomu. Noba mefmen modou oubsaha rot tein jeska erek mos eteb ofoukou doska, tina mefmen jala enebga jinaga guru.
43021012	Beda Yesus agot gu memef oida, "Iwa it maat kef ojgomu." Beda memef nomnaga menejeka gu Yesus oida, "Bua bera idu," erek koma guru. Jeska memef nomnaga mejginaga fob oida Ofa bera Tuhan Yesus.
43021013	Beda Yesus eita roti ofog egens jera mos noba eita maat insa koma gu memef fogora met.
43021014	Sis mona ongga Ofa endebecki jeska agos fob, beda mona insa koma bera erek ofosma orgomu ongga Ofa oncunc esinsa gu memef ongga efen ruforoker fob.
43021015	Nou ongga memef met maat insa koma oisa fob, beda Yesus agot gu Petrus oida, "Simon ongga Yona efen efesa, bua budou okora rot Didif ekirsa jeska bebin obohujir insa kef rudou okora rot Didif ei?" Beda Petrus oroun oida, "Tuhan, Bua bijginaga fob rot oida didif dudou okora eteb rot Bua." Beda Yesus agot oida, "Erek koma beda bua but joug rusnok koma ongga erek dedin domba-domba nomnaga."
43021016	Beda Yesus agot juens deika oida, "Simon ongga Yona efen efesa, bua budou okora rot Didif ei?" Beda ofa oroun oida, "Tuhan, Bua bijginaga fob rot oida didif dudou okora eteb rot Bua." Beda Yesus agot oida, "Erek koma beda bua but joug rusnok koma ongga erek dedin domba-domba nomnaga."
43021017	Beda Yesus agot rot ofosma juomu deika oida, "Simon ongga Yona efen efesa, bua budou okora rot Didif ei?" Beda Petrus odou okumkum jeska Yesus ejeka gu ofa rot mar insa koma erek ofosma juomu fob. Beda ofa agot gu Yesus oida, "Tuhan, Bua bijginaga rot mar nomnaga fob. Jefeda Bua bijginaga fob rot oida didif dudou okora eteb rot Bua." Beda Yesus agot gu ofa oida, "But joug rusnok koma ongga erek dedin domba-domba nomnaga.
43021018	Kef bera erek tenten oida, gij mona ongga bua bumforoka bifes ros, beda bua bijginaga rot birakid bebin mokobu rejrej bifembra noba bua bija gij monuh sinefo ongga bua bisinsa budou os rot fob. Tina gij mona ongga bua bunokona fob, beda bua bumoj bitma nou noba rusnok rimerakid bebin bitma insa koma noba ruroun bua gij monuh egens ongga bua bunodou os bija gij guru."
43021019	(Yesus efesij rot mar insa koma jeskaseda orocunc rot oida gij mona kahma beda rusnok rimagob Petrus. Noba mar insa koma bera omofra Allah ofoka erek aksa tein si.) Erek koma beda Yesus agot gu Petrus oida, "Petrus, bua buroru Didif ojgomu."
43021020	Beda Petrus ekikif noba ek didif, ongga Yesus odou okora rot, dutoij goga. (Didif bera ongga diker doida Yesus gij mona ongga memef nomnaga ment maat morototuma gu meja. Beda didif dijeka Ofa oida, "Tuhan, idu bera emekikif jeska Bua?")
43021021	Nou ongga Petrus ek didif dutoij goga, beda ofa agot gu Yesus oida, "Tuhan, teinefa rot ofa koma ongga otoij nagef?"
43021022	Beda Yesus agot gu Petrus oida, "Erek Didif dudou os oida ofa efena ebah ojgomuja onjoros Didif duksons, beda koma bera onofoufem nou bua guru. Tina bua buroru Didif ojgomu."
43021023	Yesus anggot mar insa koma osok gij didif ojgomu. Jefeda ruforoker rineya koma ragot moguma rot oida, "Ofa egens koma bera enagos jinaga guru!" Tina Yesus enagot oida didif dinagos jinaga guru, erek koma guru. Ofa agot oida, "Erek didif dudou os jeskaseda ofa efena ebah ojgomuja onjoros Didif duksons, beda koma bera onofoufem nou bua guru."
43021024	Didif Yohanes bera ongga dimfesij rot mar insa koma nomnaga, noba ongga dunggu rot mar insa koma nomnaga gij Surat Injil Efeb egens kef fob. Noba memef mejginaga rot oida mar nomnaga ongga didif dimfesij rot bera erek tenten ojgomu.
43021025	Yesus ontunggom mar enjgineg tein ongga erek ofoukou doska fob. Noba erek rusnok runggu gij buku-buku rot mar insa koma nomnaga, beda didif dusujohu rot oida mebif bera eteb enadaij nou jeskaseda misah buku-buku insa kef rot nomnaga gij jinaga guru. Ainsoma.
44001001	Teofilus ongga dudou okora rot, gij surat sismeni ongga didif disa skoita bua sis fob bera didif dimfesij mar gu bua osok gij Yesus Kristus. Didif dimfesij rot mar nomnaga ongga Ofa ontunggom jera mar nomnaga ongga Ofa omftuftu rot gij mona ongga Ofa osokeij efen efarur
44001002	-
44001003	ojgomuja onjoros mona ongga Ofa osok jah mebaga. Gij mona ongga Ofa endebecki jeska agos fob, tina eneja jah mebaga enesi, beda Ofa orogna keingg gu efen ruforoker rufok setka kungkob erfens rot ofosma ofoukou. Noba Ofa ocunc mar ofoukou gu rua jeskaseda rudou ejginaga rot tenten oida Ofa endebecki jeska agos noba efena ebah sons rot tenten fob. Ofa ocunc esinsa gu rua erek insa koma gij mona rara setka tohkuru, noba Ofa efesij mar gu rua osok gij rot teinefa Allah ofoka ereij keingg rusnok.
44001004	Gij mona juens bera Ofa et maat morototuma jera rua. Beda Ofa eyahehir joug rua oida, "Iwa ineja jeska kota Yerusalem enesi, tina iwa iker gij kota koma onjoros mona ongga iwa insma Efena Ebsi ongga Akeina Allah anggen gu iwa rot sismeni fog. Noba Didif tein dimfesij mar rot Efena Ebsi Allah insa koma gu iwa sis fob.
44001005	Jeska sis fob bera Yohanes eita baptis gu rusnok erek giskini ojgomu. Tina gij mona ongga dektek deika guru, beda Efena Ebsi Allah emeita baptis oisouska efen owesa efek ongga Ofa emeita gu iwa si."
44001006	Nou ongga Yesus efen ruforoker insa koma rumohoturuma jera Ofa fob, beda rua rijeka gu Ofa oida, "Tuhan, erek Bua bumosuwa mimif ongga Yahudi jeska rusnok ongga rufogog gij mona insa kef jeskaseda mimif misinsa mufoka ereij keingg mifmin rusnok Yahudi ei?"
44001007	Beda Yesus oroun gu rua oida, "Akeina esinsiyai bera enagot rot mona insa koma efen eimofoj ojgomu. Mar koma bera enen jeska iwa guru."
44001008	Tina gij mona ongga Efena Ebsi en skoita iwa fob, beda iwa imesma owesa efek si. Beda iwa imefesij mar osok gij mar ongga iwa ingk noba ingg jeska Didif gu rusnok gij kota Yerusalem ni, rejrej monuh Yudea jera Samaria ni, ojgomuja onjoros iwa imfesij mar gu rusnok rejrej monuh nomnaga ongga angh gu mebif si.
44001009	Nou ongga Yesus anggot mar insa koma fob, beda Ofa efen ruforoker rik Ofa osok jah mebaga, noba mocgoj ofog ocohun Ofa jeska rua.
44001010	Noba askesi rua ruhobut jah mebaga ros, beda ainsa koma tein gosnok gegeka ongga gergi meisoufa ongga ebsi komowa gorogna beda got desi rua.
44001011	Beda goga gagot gu rua oida, "Ei, iwa ongga monuh Galilea! Iwa yuhobut jah mebaga rot meidu? Jeska Yesus, ongga iwa ik onsok jah mebaga ainsa koma, Ofa bera omojuj jeska mebaga sons en erek iwa ik Ofa osok jah mebaga koma si."
44001012	Erek koma beda Yesus efen ruforoker rija jeska memaga Zaiton ofos noba ruksons jah kota Yerusalem. Memaga ofos insa koma bera ah erek meter ribu egens jeska Yerusalem.
44001013	Nou ongga rua rinsaga jah Yerusalem fob, beda rua rijeker gij morongsu egens jah suma. Morongsu egens koma ah skida mod ongga rusnok enjgineg rerin. Ruforoker ongga rumohoturuma jah suma bera Petrus ni, Yohanes ni, Yakobus ni, Andreas ni, Filipus ni, Tomas ni, Bartolomeus ni, Matius ni, Yakobus ongga Alfeus efesa ni, Simon (ongga rijeka Patriot) ni, jera Yudas ongga Yakobus efesa.
44001014	Rua nomnaga rumohoturuma rot rudou egens fogora rum riteij ojgomuja. Rineya jah suma ongga rum riteij gu Allah morototuma jera rua bera erek rujager ongga ruroru Yesus gij mona ongga sismeni fob, jera Maria ongga Yesus efen mosu, jera Yesus efen mokoser tein.
44001015	Gij mona juens deika beda rua rumohoturuma sons. Rua ongga rumohoturuma gij mona insa koma bera erek rusnok rufok wuntin egens noba setka egeka. Beda Petrus ot noba agot oida,
44001016	"Edohujir, mar ongga angh gij Mar Efeyi Ebsi ongga raja Daud onggu oisouska Efena Ebsi sis fob bera ah gij efera fob. Jeska mar insa koma bera efesij mar osok gij Yudas ongga oroun rusnok ongga rufogog jeskaseda ranggei Yesus.
44001017	Gij mona insa koma bera ofa erek osnok egens ongga Yesus ocunc erek efen oforoka egens jera mimif. Noba ofa tein ofij Yesus morototuma jera mimif tein.
44001018	(Yudas esma fifi jeska rusnok ongga rufogog jeskaseda oncunc Yesus gu rua fogora rua ragei Yesus. Beda ofa era fifi insa koma erengk mebi. Tina ofa esma jah odou gij mebi fogora eredi mebi insa koma. Beda efen otkonu ebriyi noba orogna nomnaga fogora agos ojgomu fob.
44001019	Rusnok nomnaga ongga ringker gij kota Yerusalem rijginaga rot mar insa koma nomnaga fob, jefeda rua rijeka mebi insa koma gij rerin ruga oida Akeldama. Koma efen ofou oida Mebi Ogufu.)
44001020	Mar insa koma ongga edi Yudas bera encira jeni mar ongga runggu gij Mar Efeyi Ebsi rot ofa erek kef oida, 'Adaij nou ofa efen mebi ah erek owowa ojgomuja. Noba erek osnok egens ai eneker gij tein guru.' Noba mar enjgineg gij Mar Efeyi Ebsi agot erek kef oida, 'Adaij nou osnok egens ongga enjgineg eferwei ofa ojgomu.' "
44001021	-
44001022	Erek koma beda Petrus agot deika oida, "Jefeda ongga oufa bera mimif mucunc osnok egens jeska mimif ongga ororu Yesus gij mona ongga Yohanes eita baptis gu Yesus onjoros mona ongga Ofa onsok jah mebaga fob. Osnok egens koma tein emefesij mar gu rusnok rot mar ongga mimif mingk jera mingg jeska Yesus fob. Ofa tein emagot gu rua oida Yesus edebecki jeska agos fob."
44001023	Jefeda rua rucunc gosnok gegeka jeska rifekesa. Geneya gofoka Yusuf ongga rinjeka erek Barsabas tein (ofa efen ofoka Yustus tein) jera Matias.
44001024	-
44001025	Beda rua rum riteij gu Allah oida, "Tuhan, Bua bijginaga rot mar nomnaga ongga angh gij rusnok rudou efesi fob. Bua bijginaga oida Yudas esiri gij mar ongga oska fogora agos fob. Jefeda Bua bucunc gu memef rot oida idu jeska gosnok gegeka kef ongga Tuhan Bua budou os jeskaseda eferwei Yudas ongga eja jah monuh mar agos fob."
44001026	Erek koma beda Allah ocunc Matias jeskaseda eja erek oforoka egens ongga eferwei Yudas. Beda rua rufra ofa erek oforoka egens dokun jera rua ongga rufok setka kungkob erfens.
44002001	Mona eteb egens ongga rusnok Yahudi rijeka ofoka Pentakosta ensaga doida fob. Beda rusnok ongga ruroru Yesus rumohoturuma gij mod egens.
44002002	Beda gij mona insa koma rua rig mar erek mof eteb okurc rot owesa doska gij mod ongga rua ringker gij.
44002003	Beda rua rik mar erek mah eisa ofokai ongga oira gij mer efesi insa koma noba ah gu rusnok insa koma orofosut egens egens.
44002004	Beda ainsa koma tein rua nomnaga risma owesa efek jeska Efena Ebsi Allah. Beda rua ragot mar gij oga ongga erek toga toga. Oga ongga toga insa koma bera rua risinsa rinejginaga rot sis fob tein guru. Rua ragot mar gij oga insa koma oisouska mar ongga Efena Ebsi ocunc gu rua gij rudou efesi ojgomu.
44002005	Gij mona insa koma bera rusnok Yahudi rufoukou ongga rin jeska monuh egema egema tein riker gij Yerusalem. Rua bera erek rusnok ongga rugif gu Allah rot tenten.
44002006	Nou ongga rua insa koma ringg Yesus efen rusnok rifesij mar gij oga ongga toga toga insa koma, beda rua rudou oubsaha eteb rot. Jeska Yesus efen rusnok rifesij mar gij rua ongga enjgineg egens egens rerin ruga. Rua rudou oubsaha eteb rot, jefeda rua ruhoturu rejrej Yesus efen rusnok insa koma.
44002007	Beda rua ragot moguma oida, "Wah! Rua rifesij mar gij mifmin muga egens egens, teinefa erek kefo? Jeska rua nomnaga bera rusnok ongga rujga monuh Galilea ojgomu!
44002008	Mimif ongga jeska monuh toga toga bera mig rua rifesij mar gij mifmin muga egens egens. Rua rita koma erek teinefa!
44002009	Jeska mimif mirek rusnok ongga rujga monuh Partia ni, monuh Media ni, monuh Elam ni, monuh Mesopotamia ni, monuh Yudea ni, monuh Kapadokia ni, monuh Pontus ni, monuh Asia ni,
44002010	monuh Frigia ni, monuh Pamfilia ni, monuh Mesir ni, jera monuh ongga angh rejrej Libia doida kota Kirene ni, jera mimif mineya tein ongga min jeska kota Roma gij monuh Italia ni.
44002011	Mineya jeska monuh Kreta jera monuh Arab tein. Noba mineya erek rusnok Yahudi, noba mineya erek rusnok Yahudi guru, tina moira gij agama Yahudi fob. Noba mimif nomnaga mig rua rifesij mar gij mifmin muga egens egens osok gij mar onswos ongga Allah ontunggom fob."
44002012	Rua rudou oubsaha noba eineina gij tein, jefeda rua rijeka moguma rot oida, "Wah! Mar kef efen ofou erek teinefa?"
44002013	Tina rineya jeska rua ruhurmei mar rot Yesus efen rusnok oida, "Ah, rua koma bera ribirfaga erebibei rot mofut efei ojgomu!"
44002014	Erek koma beda Petrus ot jera efen mohujir setka kungkob erfens. Beda ofa agot rot oga eteb gu rusnok rufoukou insa koma ongga rumohoturuma rejrej ofa oida, "Akeineri ongga Yahudi jera iwa enjgineg ongga iker gij kota Yerusalem. Iwa ig rot iskusk jeska didif dimefesij mar gu iwa osok gij mar onswos ongga iwa ingg insa kef fob.
44002015	Erek iwa isujohu rot oida memef mebirfaga erebibei rot mofut efei, tina erek koma guru. Memef menej mofut efei guru, jeska kef erek aras cinja tohkuru gij rahah tenten ros.
44002016	Mar onswos insa kef bera en jeska Efena Ebsi Allah. Efena Ebsi koma bera ongga Allah anggot eimofoj rot gij Mar Efeyi Ebsi sis fob.
44002017	Nabi egens onggu rot mar ongga Allah anggot rot erek kef oida, 'Doida mona ongga enja ejgwaga, beda Didif dumobk Efena Ebsi gu rusnok nomnaga ongga ruroru Didif fob. Yeyin iser runer jera rujager rimefesij rot mar ongga Didif duncunc gu rua gij rudou efesi fob. Noba Didif dumocunc mar onswos gu yeyin iser gij rudou efesi. Noba yeyin runokoner tein rimesih mar ongga Didif ducunc gu rua gij rudou efesi.
44002018	Didif dumobk Efena Ebsi gu runer jera rujager ongga rumfij Didif, beda rua rimefesij rot mar ongga Didif duncunc gu rua gij rudou efesi skoita gu rusnok enjgineg.
44002019	Didif dumotunggom mar jah mebaga jera mebi tein ongga otunggom rusnok rudou oubsaha rot. Mar koma emerek ogufu jera mah jera mah efeb.
44002020	Doida mona ongga Didif dufra okum keingg rusnok ongga rufogog, beda rusnok rimek mowa ongkahaha fogora ejerek motkobah noba mesta ejerek ekeni ogufu.
44002021	Beda gij mona insa koma rusnok ongga rumois gu Tuhan bera rimeita eiteij ah ongga efeinah.' "
44002022	Erek koma beda Petrus agot deika oida, "Akeineri ongga erek rusnok Israel. Iwa ig mar kef rot iskusk ojgomu. Yesus, ongga ojga jeska monuh Nazaret, bera ongga Allah oncunc gu iwa oisouska efen owesa efek fob. Noba oisouska Ofa bera Allah ontunggom mar onswos ofoukou gu iwa ifekesa fob. Iwa isinsa ijginaga rot mar insa koma nomnaga fob.
44002023	Yudas ofij iwa jeskaseda yagei Ofa. Noba koma ecira jeni Allah odou ejginaga rot fob. Noba iwa jera rusnok enjgineg ongga rufogog intob Ofa tumu mega salib.
44002024	Tina Allah eita eiteij ah sons gu Ofa fogora osuwa Ofa jeska monuh mar agos. Jeska enadaij nou Yesus eker gij monuh mar agos ojgomuja guru.
44002025	Jeska raja Daud runggu gij Mar Efeyi Ebsi rot Yesus sis fob oida, 'Bua Allah biker joug didif ojgomuja. Jefeda mar egema tein enereneni Didif guru.
44002026	Jefeda dudou efaga ouka rot Bua noba Didif dimesitit mar gu Bua ojgomuja. Didif dumoisum gij Bua rot eiteij ah ongga efeinah ojgomuja.
44002027	Didif bera bebin ebesa ongga dudou ebsi komowa, jefeda Bua binaha difaga ah gij monuh mar agos ojgomuja guru. Dedin difaga enetefa ojgomuja guru.
44002028	Bua buncunc moroju ongga emeita eiteij ah ongga efeinah. Didif dudou efaga ouka eteb rot Bua askesi didif diker morototuma jera Bua.' "
44002029	Beda Petrus agot oida, "Akeineri, mifmin mimowa raja Daud agos sis fob, noba rua risah efen efaga gij moksu fob. Noba efen efaga enah gij moksu koma ojgomuja onojoros mona deisef tein.
44002030	Tina Daud bera erek nabi egens, noba ofa ejginaga rot mar ongga Allah anggen gu ofa fob. Allah anggen gu ofa oida Ofa omocunc osnok egens ongga onjuj jeska Ofa erek raja egens ongga omofoka ereij keingg efen rusnok Yahudi.
44002031	Ofa tein ejginaga rot mar ongga Allah omotunggom gu mona kahma. Jefeda Ofa agot mar insa koma osok gij Yesus erek orocunc rot oida Yesus Kristus bera ongga erek raja egens ongga Allah omobk. Ofa agot oida raja egens koma emedebecki jeska agos. Noba Ofa efen efaga enah gij monuh mar agos ojgomu guru. Noba efen efaga enetefa ojgomuja jinaga tein guru.
44002032	Yesus insa koma bera endebecki jeska agos rot owesa efek jeska Allah fob. Noba memef mek Ofa eker rot efena ebah deika gu mesinsa meiteij fob.
44002033	Allah ofra Ofa jah mebaga noba Ofa eker desi Allah rot efen ofoka ongga aksa eteb fob. Noba Ofa tein bera esma Efena Ebsi ongga Allah agen eimofoj rot sis fob. Noba mar onswos ongga iwa ingg noba ingk insa koma bera en oisouska owesa efek jeska Efena Ebsi ongga Yesus ombk skoita memef.
44002034	Raja Daud onosok jah mebaga guru, tina ofa tein agot rot Yesus Kristus oida, 'Tuhan Allah agot gu dedin Tuhan oida, "Biker jah dugnosk
44002035	rot bufoka ongga aksa, beda Didif dumoin keingg mesa nomnaga fogora rumougif gu Bua si." '
44002036	Jefeda memef modou os jeskaseda iwa ongga rusnok Israel nomnaga ijginaga rot tenten oida, Yesus ongga iwa intob tumu mega salib, Ofa koma bera ongga Allah ofra fob erek rusnok nomnaga rerin ebirfaga egens ongga erek Tuhan. Noba Ofa tein erek Kristus ongga eita eiteij ah ongga efeinah gu rusnok."
44002037	Nou ongga rusnok insa koma nomnaga ringg mar ongga Petrus anggot fob, beda rudou emeesa eteb rot. Beda rua ragot gu Petrus jera efen mohujir enjgineg tein oida, "Jefeda memef motunggom mar erek meidu?"
44002038	Beda Petrus oroun gu rua oida, "Iwa imeesa joug yeyin mar ongga oska ojgomuja. Beda iwa nomnaga ita baptis fogora iroru Yesus Kristus erek Ofa efen rusnok. Beda Allah omosuna rot yeyin mar ongga oska jeska idou efesi. Beda Ofa omobk Efena Ebsi gu iwa tein.
44002039	Jeska Efena Ebsi ongga Allah anggen eimofoj rot sis fob bera nou mimif nomnaga, jera mifmin miser tein, jera rusnok ongga rangh yes jeska Allah tein. Efena Ebsi insa koma bera nou rusnok nomnaga ongga Allah ois gu jeskaseda ruroru Ofa."
44002040	Petrus agot mar ofoukou deika gu rua jeskaseda rua rikeba jeska rusnok ongga mebif efen ongga erek rufogog fogora Allah onofra mar okum gu rua guru.
44002041	Gij mona insa koma tein rusnok rufoukou ruroru mar ongga Petrus anggot insa koma, noba rua rita baptis. Rua rugun rusnok ongga ruroru Yesus erek ribu orgomu dokun deika.
44002042	Beda rusnok efeinah koma rumohoturuma jeskaseda Yesus efen ruforoker ruftuftu rua ojgomuja. Noba rua ritka roti noba rit morototuma jera noba risisi keingg moguma rot tein noba rua rum riteij morototuma.
44002043	Nou ongga rusnok riskemba rik Yesus efen ruforoker runtunggom mar onswos ofoukou, jefeda rudou oubsaha rot.
44002044	Rusnok insa koma ongga ruroru Yesus nomnaga rita mar morototuma jera rudou egens. Noba rua tein rikeba rerin mareibra morototuma.
44002045	Beda rua ruhu rerin mareibra jeskaseda rimeita fifi, fogora rua rikeba fifi insa koma nou rerin ruhujir ongga rufojingki.
44002046	Gij orofosut mona bera rua rumohoturuma gu Mod Allah. Beda rua ritka roti morototuma erek rireisisi joug risinsa rot Yesus. Noba rua tein rumohoturuma gij rerin mod egens egens jeskaseda rit maat morototuma rot rudou eriagamaga jera rudou ongga efaga ouka eteb.
44002047	Rua risitit gu Allah ojgomuja, noba rusnok enjgineg nomnaga rudou os eteb jera rua. Noba Allah ogun rerin ruhujir rufoukou dokun deika ongga rimeesa joug rerin mar ongga oska fogora oskotu rua tein jeska rerin mar ongga oska fob.
44003001	Gij mona juens erek moworu fob bera rusnok rum riteij gu Allah. Jefeda Petrus jera Yohanes geja jah Mod Allah jeskaseda gom geiteij tein.
44003002	Orofosut mona beda rusnok rineya raha osnok egens ongga aki oskukwok gu montoj ongga rusnok Yahudi rijeka ofoka Montoj Ongkoska. Sis mona ongga ofa onjuj jeska efen mosu onjoros ofa orna fob bera ofa aki ah erek koma ojgomu. Ofa ah gu montoj egens insa koma jeskaseda erejgei rusnok ongga rumoira jah suma nou fifi.
44003003	Nou ongga ofa ek Petrus jera Yohanes gomoira, beda ofa erejgei goga nou fifi egema.
44003004	Beda goga gohobut ofa, noba Petrus agot gu ofa oida, "Biajga magef ojgomu!"
44003005	Jefeda osnok egens ongga aki oskukwok insa koma ohobut goga rot odou eteb jeska ofa osujohu rot oida goga gemeita fifi egema gu ofa si.
44003006	Tina Petrus agot gu ofa oida, "Didif dedin fifi egema guru, tina mar ongga magef mafman bera mameita gu bua si. Jefeda didif dagot oida, oisouska owesa efek jeska Yesus Kristus ongga jeska kota Nazaret bera bua bidebecki noba bicira!"
44003007	Beda Petrus agei osnok egens insa koma etma ognosk fogora oroun ofa jeskaseda edebecki. Beda ainsa koma tein osnok egens koma esma aki ofora efek,
44003008	beda ofa edebecki ebeirens noba ecira. Beda ofa oira gij Mod Allah morototuma jera Petrus jera Yohanes. Ofa ecira rot odou efaga ouka eteb noba ofa esitit mar gu Allah ojgomuja.
44003009	Rusnok nomnaga jah suma rik ofa ecira erek koma jefeda rua tein risitit mar gu Allah.
44003010	Rua rijginaga rot oida sis fob osnok egens koma bera aki oskukwok fob. Noba ofa bera ongga engker joug montoj ongga ofoka Montoj Ongkoska ojgomuja jeskaseda erejgei rusnok nou fifi. Rua rufos graga eteb noba rudou oubsaha rot mar ongga rua ringk tumu ofa insa koma fob.
44003011	Osnok egens insa koma ongga esma eskeira fob bera ororu Petrus jera Yohanes ojgomuja. Nou ongga rua rinsaga gij momas ongga angh rejrej Mod Allah ongga rusnok Yahudi rijeka Momas Salomo, beda rusnok riskembemba rin skoita rua jeska rudou oubsaha eteb rot mar onswos ongga rinek insa koma.
44003012	Nou ongga Petrus ek rusnok riskembemba insa koma, beda ofa agot gu rua oida, "Ei, iwa isnok ongga Israel! Teinefa fogora iwa idou oubsaha rot mar kefo? Iwa yuhobut memef rot meidu. Erek iwa isujohu rot oida osnok egens kef ecira jeska ofa esma owesa efek jeska magef ei? Era iwa isujohu rot oida mar insa koma en oisouska magef rot madou ongga ebsi komowa ei? Erek koma guru!
44003013	Jeska Allah ongga Abraham ni, Ishak ni, jera Yakub ni rugif gu, Allah ongga mifmin mimowa rugif gu sis fob, Ofa bera ongga eita ofoka ongga aksa eteb gu Yesus fob. Tina Yesus insa koma bera ongga iwa yangha gu rusnok ongga rufogog jeskaseda ragob Ofa. Noba gij mona insa koma bera iwa tein yukoja rot Gubernur Pilatus oga gij mona ongga ofa odou os osuwa Yesus ojgomu.
44003014	Yesus bera ongga odou eriaga noba odou ebsi komowa, tina iwa yukoja Ofa ojgomu. Noba iwa yuis rot yuga eteb gu Pilatus jeskaseda ofa aha osnok egens ongga odou ofogog gu iwa ojgomu.
44003015	Iwa yagob Ofa ongga eita eiteij ah ongga efeinah gu rusnok, tina Allah eita efena ebah sons gu Ofa. Memef mek mar insa koma nomnaga gu meiteij rot tenten fob.
44003016	Noba osnok egens kef esma aki ongga eskeira oisouska odou ongga ororu Yesus Kristus fob. Jefeda mar insa kef ongga iwa ik gu isinsa iteij bera en oisouska modou ongga ororu Yesus rot tenten, fogora osnok egens koma eita eskeira fob.
44003017	Iwa ongga rusnok Israel bera ongga yanggob Yesus sis fob. Tina ebeibeyaif didif dijginaga rot oida iwa jera yeyin ebirfager idou enebriyi gij mar ongga iwa intunggom gij mona insa koma guru.
44003018	Tina mar insa koma nomnaga bera ah gij efera fob jeni mar ongga Allah anggot oisouska efen nabi-nabi sis fob. Jeska nabi-nabi koma ragot oida, 'Kristus ongga Allah omobk erek raja egens jeskaseda eita eiteij ah ongga efeinah gu rusnok bera emeita efera okora sismeni fog.'
44003019	-
44003020	Erek koma jefeda iwa imeesa joug yeyin mar ongga oska ojgomuja. Noba yuh idou efesi rot ongkas skoita Allah jeskaseda Ofa omosuna rot yeyin mar ongga oska jeska idou efesi. Beda Ofa emeita eskeira gu iwa si, noba Ofa omobk Yesus Kristus skoita iwa. Jeska Ofa bera ongga Allah oncunc sis fob jeskaseda eita eiteij ah ongga efeinah gu rusnok.
44003021	Yesus koma bera eker gu mebaga ojgomuja onjoros mona ongga Allah ensejah nou otunggom mar nomnaga erek efeinah deika fog. Koma ororu jeni mar ongga Allah anggot oisouska efen nabi-nabi sis fob.
44003022	Musa bera erek nabi egens ongga efesij mar osok gij Yesus sis fob. Ofa agot oida, 'Iwa ongga Israel yeyin Allah omocunc nabi egens jeska iwa ifekesa morototuma erek Ofa oncunc didif sis fob. Beda iwa ig mar nomnaga ongga nabi egens koma anggot gu iwa.
44003023	Idu ongga onoroun mar ongga nabi egens insa koma anggot rot tenten guru, beda ofa omorogna jeska efen rusnok Yahudi. Noba ofa ejagos ojgomu.'
44003024	Nabi-nabi ranggot mar insa koma jeska Allah gij mona ongga sis fob. Sismeni fob bera nabi Samuel agot rot mar insa koma, noba nabi-nabi enjgineg tein ongga runtoij ofa rimfesij rot mar insa koma osok gij Yesus Kristus fob. Rua nomnaga rimfesij rot mar ongga encira gij mona ebeibeyaif fob.
44003025	Noba mar nomnaga ongga Allah anggen rot gu efen rusnok Israel oisouska efen nabi-nabi sis fob bera mimif ongga deisef rimesma si. Jeska Allah anggen gu mifmin mimowa Abraham sis fob oida, 'Oisouska bebin efesa egens bera rusnok nomnaga rimesma oufamofa eteb.'
44003026	Erek koma jefeda Allah onocunc Yesus noba obk Ofa skoita mimif rot sismeni jeskaseda Ofa eita oufamofa eteb gu mimif. Ofa oncunc efen oufamofa eteb gu mimif fogora mimif mimeesa joug mifmin mar ongga oska."
44004001	Nou ongga Petrus jera Yohanes gefesij mar insa koma gu rusnok ros, beda ebirfager imam-imam jera ebirfager rusnok ongga runt joug Mod Allah jera rusnok Yahudi jeska ebic Saduki rin skoita Petrus jera Yohanes.
44004002	Rua rutkonu oska eteb skoita Petrus jera Yohanes jeska goga goftuftu gu rusnok oida Yesus anggos, tina Ofa edebecki sons jeska anggos fob. Noba koma tein erek orocunc oida rusnok ongga ragos bera rimedebecki sons si.
44004003	Jefeda rua ragei goga noba raha goga gij mod oskusk. Jeska mowa nou ensiri gij fob, jefeda goga geker jah suma onjoros monog rahah tentena.
44004004	Tina gij mona insa koma rusnok riskemba bera ringg mar ongga Petrus jera Yohanes gemfesij gu rua osok gij Yesus Kristus fob. Beda rusnok rufoukou rimeesa joug rerin mar ongga oska. Jefeda rusnok ongga ruroru Yesus gij mona insa koma rija erek ribu cinja rugun dokun deika.
44004005	Gij mona egema deika beda ebirfager agama Yahudi jera ebirfager Yahudi enjgineg jera Guru-Guru agama rumohoturuma gij kota Yerusalem.
44004006	Rua rujorodosu jera imam Hanas ongga ofoka aksa eteb jera imam enjgineg ongga ofoka Kayafas ni, Yohanes ni, Aleksander ni, jera rua nomnaga ongga ruira jera imam-imam ongga ofoka aksa insa koma.
44004007	Beda rua rubk rusnok jeskaseda ruroun Petrus jera Yohanes skoita rua. Beda rua rijeka gu goga oida, "Goga geita owesa efek jeska idu fogora geita eskeira gu osnok egens insa komo."
44004008	Beda Petrus agot mar oisouska owesa efek jeska Efena Ebsi gu rua. Ofa agot oida, "Iwa ongga erek mimif Yahudi mifmin ebirfaga jera iwa ongga erek ebirfaga mifmin agama.
44004009	Deisef bera iwa iroun magef jah sif jeskaseda ijeka gu magef rot mar ongga oufamofa ongga magef matunggom gu osnok egens ongga aki oskukwok. Noba iwa idou os ijginaga rot teinefa osnok egens koma eita eskeira fob.
44004010	Jefeda magef madou os jeskaseda iwa jera rusnok Israel nomnaga ijginaga rot tenten oida owesa efek jeska Yesus Kristus ongga ojga kota Nazaret bera ongga eita eskeira gu osnok egens koma. Yesus koma bera ongga iwa intob tumu mega salib fob, tina Allah eita efena ebah sons gu Ofa fob.
44004011	Yesus insa koma bera ongga nabi-nabi runggu mar rot gij Mar Efeyi Ebsi sis fob erek kef oida, 'Rusnok ongga rii mod bera rukoja Mamu ahais egens koma fogora rij jeska fob. Tina Mamu koma ejerek Mamu ongga ofoufem ekirsa nou mod koma nomnaga.'
44004012	Yesus egensmes ojgomu bera ongga eita eiteij ah ongga efeinah gu rusnok. Mimif minesma eiteij ah ongga efeinah jeska rusnok rineya egema tein guru. Tina Yesus esinsiyai ojgomu bera ongga esma owesa efek jeska Allah fogora eita eiteij ah ongga efeinah gu mimif."
44004013	Ebirfager insa koma nomnaga rudou oubsaha eteb rot Petrus jera Yohanes, jeska goga gefesij mar insa koma rot godou ongga genemeesa jinaga guru. Noba rua tein rijginaga rot oida goga bera erek rusnok giskini ongga gonofokor aksa tein guru. Beda rua rudou ah keingg rot oida sis fob goga insa kef bera gororu Yesus erek efen goforoker.
44004014	Jefeda rua rinagot mar deika gu goga guru, jeska rua risinsa rik osnok egens ongga eita eskeira insa koma ot jah suma morototuma jera goga.
44004015	Beda rua rubk goga geja jeska. Beda ebirfager insa koma nomnaga rumohoturuma jeskaseda rimejekema oida rita mar okum erek meidu skoita goga.
44004016	Rua ragot moguma oida, "Mimif mita mar okum erek meidu skoita goga kefo? Jeska rusnok ongga ringker gij kota Yerusalem kef nomnaga rijginaga rot mar onswos ongga goga gontunggom fob. Enadaij nou mimif midemdemi mar onswos insa koma jeska rusnok guru.
44004017	Jefeda ongga oufa bera mimif miyahehir joug goga jeskaseda goga genefesij mar osok gij Yesus gu rusnok deika guru. Erek mineyahehir joug goga guru, beda rusnok nomnaga rimejginaga rot Yesus fogora rumororu Ofa tein."
44004018	Jefeda rua ruga ebin goga goksons noba rua riyahehir joug goga oida gonoftuftu era genefesij mar osok gij Yesus Kristus gu rusnok enjgineg deika guru.
44004019	Tina Petrus jera Yohanes goroun oida, "Iwa isujohu gu isinsa rot mar meidu ongga erek tenten ahah Allah eiteij. Erek magef maroru iwa yeyin yuga ei? Era magef maroru Allah efen Oga ojgomu?
44004020	Jeska mar ongga magef mangk fob jera mar ongga magef mangg gu masinsa fob bera enadaij nou maha mar koma jah ojgomu guru."
44004021	Jefeda ebirfager insa koma rutkonu oska eteb skoita goga fogora riyahehir joug goga deika. Tina rua rineita mar okum gu goga guru, jeska rusnok nomnaga risitit gu Allah rot mar onswos ongga rua ringk insa koma.
44004022	Osnok egens ongga eita eskeira insa koma bera efen ari mega ofoj erek setka tohkuru noba ofod.
44004023	Gij mona ongga ebirfager Yahudi insa koma rubk Petrus jera Yohanes jeska fob, beda goga goksons skoita gegan gohujir. Beda goga gefesij gu rua osok gij mar nomnaga ongga ebirfager imam-imam jera ebirfager Yahudi insa koma ranggot gu goga fob.
44004024	Nou ongga ruhujir ringg mar insa koma fob, beda rua nomnaga rum riteij morototuma jera rudou egens gu Allah. Rua ragot oida, "Allah, Bua ongga bufoka aksa eteb! Noba Bua bera ongga buntunggom mebaga ni, mebi ni, mei mojumu efei ni jera mar nomnaga ongga angh gu mebif tein.
44004025	Sis fob Bua bifesij mar osok gij Efena Ebsi gu mefmen meimowa raja Daud. Ofa bera ongga emfesij mar osok gij rusnok ongga rumokoja Yesus gij mona ongga emen. Ofa agot erek Kef oida, 'Rua ongga rusnok Yahudi guru bera rutkonu oska rot meidu. Rua rusujohu rot mar gij rudou efesi ongga eneita oufamofa gu rua guru.
44004026	Raja-raja mebif nomnaga ruh mosuruk ofoka nou rimagobuma, noba ebirfager nomnaga rudou egens nou ranggot mar ongga ofogog skoita Allah jera Ofa ongga emen jeskaseda omofoka ereij keingg rusnok.' "
44004027	Beda rua rum riteij gu Allah deika oida, "Ya Allah, mar insa koma tenten. Jeska raja Herodes jera gubernur Pilatus goga gohoturu jera rusnok ongga erek Yahudi guru, jera rua ongga Israel gij kota kef tein. Rua rumorodosuma rot rudou egens jeskaseda risejah rudou ongga ofogog skoita Yesus. Tina Yesus bera erek osnok egens ongga odou ebsi komowa noba ongga omfij memef sis fob. Ofa koma bera ongga Bua bumbk erek raja egens ongga omosuwa memef jeska rusnok ongga rufogog skoita memef.
44004028	Rua ruitij moguma jeskaseda ragob Yesus. Noba mar insa koma bera erek Bua binsejah rot gij mona ongga sismeni fob. Jefeda mar koma nomnaga en oisouska bisinsa bebin owesa efek fob.
44004029	Tuhan, Bua bik, jeska ebeibeyaif rusnok insa koma rireneni memef rot mar okum ojgomuja. Memef bera erek bebin rusnok ongga rumfij Bua. Jefeda Bua bita owesa efek gu memef jeskaseda memef menemeesa mefesij rot bebin buga guru.
44004030	Tuhan, Bua bita owesa efek gu memef jeskaseda rua ongga marenir rita eskeira oisouska Yesus ofoka. Noba Bua bucunc mar onswos jera mar egema tein ongga ereita rusnok rudou oubsaha rot."
44004031	Nou ongga rua rum riteij oisa fob, beda ainsa koma tein mod ongga rua ringker gij eineina doska. Beda rua nomnaga risma owesa efek jeska Efena Ebsi Allah. Beda rua rijefesij mar rot Allah oga gu rusnok jera rudou ongga rinemeesa guru.
44004032	Rua ongga ruroru Yesus nomnaga rita mar morototuma jera rudou egens. Beda rua rikeba rerin mareibra morototuma. Osnok egens ai tein enagei efen mareibra nou esinsa ojgomu guru.
44004033	Yesus efen ruforoker ragot rot owesa efek eteb oida Yesus efena ebah sons fob. Noba Allah eita oufamofa eteb gu rua nomnaga ongga ruroru Yesus ojgomuja.
44004034	Noba rua nomnaga rita mareibra ongga adaij nou rifaga. Jeska rua ongga rerin mebi era mod bera ruhu mar koma nou fifi. Beda rua rurka fifi insa koma noba rita gu Yesus efen ruforoker.
44004035	Beda rua nomnaga rikeba fifi insa koma moguma fogora rurofij rerin ruhujir ongga rufojingki.
44004036	-
44004037	Erek koma tein, osnok egens ongga ofoka Yusuf bera ohu efen mebi nou fifi. Beda ofa orka efen fifi insa koma gu ruforoker beda rita fifi koma gu rua. Yusuf bera erek osnok egens ongga efen ofou ebiedi ebic Lewi jeska monuh Siprus. Ruforoker rijeka gu ofa efen ofoka erek Barnabas tein. (Rua rijeka ofa erek koma jeska ofa era mar ofou fogora ereisisi joug rusnok rudou efesi).
44005001	Orna egens ongga ofoka Ananias jera efen mohona Safira gohu gegan mebi.
44005002	Noba fifi ongga goga gesma jeska mebi insa koma bera goga gedemi oknama noba Ananias orka oknama skoita Yesus efen ruforoker noba eita gu rua. Beda ofa agot gu rua oida, "Kef bera fifi ongga mebi efen ofou nomnaga."
44005003	Beda Petrus agot gu Ananias oida, "Teinefo fogora bua buh budou efesi gu Bilis fogora bucuwei mar gu Efena Ebsi Allah erek komo? Bua banggot oida bua bita mebi efen ofou nomnaga fob, tina ongga tenten bera bua bindemi fifi oknama nou bisinsa fob!
44005004	Gij mona ongga bua bunohu bebin mebi enesi, bera mebi koma ah gu bua ros. Noba gij mona ongga bua buhu mebi insa koma fob, beda fifi ongga rirengk mebi koma tein bua bebin ros. Tina teinefo fogora bua busujohu gij budou efesi rot oida bumorokrusa memef erek komo? Bua busujohu oida bucuwei mar gu rusnok ojgomu! Tina ongga tenten bera bua bucuwei mar gu Allah fob!"
44005005	-
44005006	Nou ongga Ananias eg mar ongga Petrus enagot insa koma fob, beda ainsa koma tein ofa agos noba esma gu mebi. Beda ruforoka rifes rin noba rira meifeti ruround Ananias efaga noba rurka ofa jah moksu. Beda gij mona ongga rusnok enjgineg ringg osok gij mar insa koma fob beda rua rimeesa rot Allah efen owesa efek.
44005007	Erek aras orgomu deika, beda Ananias efen mohona oira jah suma tein. Ofa enejginaga rot oida efen mahina agos fob enesi.
44005008	Beda Petrus ejeka gu ofa oida, "Fifi kef ongga bua jera bebin ahwina gesma jeska mebi ongga gonghu fob bera nomnaga insa kef ei?" Beda ofa oroun oida, "Tenten, fifi koma bera nomnaga insa koma."
44005009	Beda Petrus agot gu ofa oida, "Teinefo fogora bua jera ahwina godou egens nou gocuwei mar gu Efena Ebsi Tuhan erek komo. Koma erek goga gereneni Tuhan ojgomu. Bua big rusnok ruga koma ongga rimen ei? Koma bera ruforoka rifes ongga rurka bebin ahwina jah mebah noba risah ofa gij moksu fob. Rua ruksons noba ebeibeyaif rua rumorka bua tein jah moksu si!"
44005010	Nou ongga Safira eg mar ongga Petrus enagot insa koma ros, beda ainsa koma tein ofa agos noba esma gu mebi jah Petrus odou. Nou ongga ruforoka rifes insa koma rinsaga fob beda rua rik, tina Ananias efen mohona Safira tein agos fob. Jefeda rua rurka ofa efen efaga jah odog noba risah ofa desi mahina efaga tein.
44005011	Erek koma jefeda rusnok nomnaga ongga ruroru Yesus jera rusnok enjgineg tein ringg osok gij mar insa koma. Beda rua rudou oubsaha noba rimeesa eteb rot Allah efen owesa efek tein.
44005012	Yesus efen ruforoker insa koma runtunggom mar onswos ofoukou jah gu rusnok rifekesa. Jefeda rusnok rudou oubsaha eteb rot. Noba rusnok nomnaga ongga ruroru Yesus fob rumohoturuma jera rudou egens gij momas ongga angh rejrej Mod Allah. Rusnok Yahudi rijeka momas koma efen ofoka Salomo.
44005013	Noba rusnok enjgineg ongga runororu Yesus enesi bera rimeesa rumoira jera rua. Tina rusnok rudou oufamofa skoita rua insa koma ongga ruroru Yesus fob.
44005014	Noba orofosut mona bera rusnok rufoukou ruroru Yesus oga fogora ruira jera rusnok ongga Yesus efen erek rugun odudu dokun deika.
44005015	Yesus efen ruforoker runtunggom mar onswos ofoukou fob, jefeda rusnok enjgineg rurka mofka rot rua ongga marenir jah moroju efembra. Rua rutunggom erek koma jeska rua rusujohu oida erek Petrus omoira jah suma, noba ofa efena orka rusnok ongga marenir insa koma, beda rua rimeita eskeira si.
44005016	Rusnok rin jeska monuh ofoukou ongga angh rejrej Yerusalem odudu dokun deika. Rua rurka rusnok ongga marenir jera rusnok ongga efena ofogog oira gij rudou efesi. Beda rua insa koma nomnaga rita eskeira fob.
44005017	Ruforoker rita mar onswos erek insa koma ojgomuja onjoros ebirfaga imam-imam ongga ofoka aksa jera efen rusnok jeska ebic Saduki rudou ejisei rot ruforoker koma fogora rudou ofogog skoita rua tein.
44005018	Jefeda rua ragei ruforoker noba raha rua gij mod oskusk.
44005019	Tina nou motu, beda malaikat egens jeska Allah ohoda montoj mod oskusk insa koma noba oroun Yesus efen ruforoker jah mebah. Beda malaikat egens koma agot gu rua oida,
44005020	"Iwa ija jah momas ongga angh rejrej Mod Allah noba ifesij gu rusnok nomnaga osok gij Allah oga ongga eita eiteij ah ongga efeinah gu rusnok."
44005021	Beda ruforoker koma ruroru erek malaikat egens koma agot gu rua. Nou rahah tenten beda rua ruira momas insa koma noba rua ruftuftu rusnok jah suma. Gij mona insa koma ebirfaga imam egens insa koma jera efen rusnok rinsaga jah suma, beda rumohoturuma jera ebirfager Yahudi nomnaga. Beda rua rubk rusnok jah mod oskusk jeskaseda ruroun ruforoker skoita rua.
44005022	Jefeda rusnok koma rija jah mod oskusk. Nou ongga rua runjowa jah suma, beda rua rik, tina ruforoker rineker jah suma deika guri. Jefeda rua ruksons noba rifesij rot mar insa koma gu ebirfager insa koma nomnaga.
44005023	Rua ragot gu ebirfager koma oida, "Memef mensaga gu mod oskusk fob, noba memef mek oida montoj mod oskusk of joug ahais ros. Noba tentarer ongga runt joug mod oskusk bera runot joug montoj insa koma ros. Noba memef mohoda montoj koma, tina rusnok egens ai tein eneker gij mer efesi koma deika guru!"
44005024	Nou ongga ebirfaga tentarer jera ebirfager imam-imam ringg mar insa koma fob, beda rua rudou eineina gij. Noba rua rijekjeka rudou rot mar okum ongga emen skoita rua rot.
44005025	Ainsa koma beda orna egens esaga jah suma noba agot gu ebirfager koma nomnaga oida, "Akeineri, iwa ig, jeska rusnok ongga iwa yangha gij mod oskusk neeka fob bera ebeibeyaif riker gu momas ongga angh rejrej Mod Allah. Noba rua ruftuftu rusnok riskembemba gij suma tein!"
44005026	Jefeda ebirfager tentarer eja jera efen rusnok jah suma noba ruroun Yesus efen ruforoker sons. Tina rua rinagot mar rot ruga ahais skoita ruforoker koma guru, jeska rua rimeesa rot oida rusnok riskemba jah suma rumotkonu oska fogora rimera mamu rimeredi rua.
44005027	Rua rurka Yesus efen ruforoker skoita ebirfager insa koma. Beda ebirfaga imam-imam egens ongga ofoka aksa ejeka joug rua.
44005028	Ofa agot gu rua oida, "Memef meyahehir joug iwa rot oida iwa inefesij mar osok gij osnok egens ongga ofoka Yesus deika guru. Tina ebeibeyaif iwa inororu mefmen moga guri! Noba iwa imfesij mar osok gij Yesus koma rejrej kota Yerusalem nomnaga fobo! Noba iwa tein yucuwei mar gij memef oida memef bera ongga manggob osnok egens koma ongga injeka ofoka Yesus fogora Ofa agos."
44005029	Beda Petrus jera efen mohujir enjgineg tein ragot oida, "Memef mororu mar ongga Allah anggot rot gu memef fob ojgomu. Memef monororu mar ongga oska ongga iwa yanggot rot guru.
44005030	Yesus, ongga iwa intob tumu mega salib erek osnok egens ongga ofogog, Ofa bera endebecki jeska agos fob. Noba mar ongga Ofa ontunggom koma oisouska owesa efek jeska Allah ongga mifmin mimower runggif gu sis fob.
44005031	Beda Allah eita owesa efek eteb gu Ofa jera ofoka ongga aksa tein. Ofa esma mar insa koma jeskaseda ofoka ereij keingg rusnok noba eita eiteij ah ongga efeinah gu rusnok tein. Ofa ontunggom erek koma jeskaseda erek mimif ongga Israel mimeesa joug mifmin mar ongga oska, beda Ofa omosuna rot mifmin mar ongga oska insa koma jeska mudou efesi tein.
44005032	Memef mefesij rot mar ongga memef mengk gu mesinsa meiteij fob. Noba Efena Ebsi Allah oncunc rot mar insa koma gij rusnok rudou efesi ongga ruroru Yesus efen oga fob. Noba Allah tein omobk Efena Ebsi gu rusnok ongga ruroru efen Oga rot tenten."
44005033	Nou ongga ebirfager insa koma nomnaga ringg mar koma fob, beda rua rutkonu oska eteb skoita Yesus efen ruforoker. Jefeda rua rudou egens nou ranggob ruforoker koma ojgomu.
44005034	Tina osnok egens ongga ofoka Gamaliel bera eker gu ebirfager koma rifekesa tein. Ofa bera erek Guru agama egens jeska ebic Farisi noba rusnok nomnaga rugif gu ofa erek eteb. Ofa ot noba obk rusnok jeskaseda ruroun ruforoker insa koma jah mebah.
44005035	Beda ofa agot gu ebirfager insa koma nomnaga oida, "Akeineri ongga Israel! Iwa isujohu rot iskusk osok gij mar meidu ongga iwa idou os itunggom skoita ruforoker koma.
44005036	Jeska sis fob osnok egens ongga ofoka Teudas ofra esinsa ofoka erek eteb. Noba rusnok rufok wuntin tohkuru ruroru ofa erek rerin ebirfaga. Noba ofa ois mosuruk skoita raja Kaisar, tina Kaisar efen tentarer ragob ofa ojgomu. Noba efen rusnok ruksons jah rerin monuh egens egens. Noba mar ongga rumois mosuruk rot insa koma bera ejeseiseifa ojgomu.
44005037	Gij mona ongga Gubernur ofosuit rusnok rufoka nomnaga ongga ofa ofoka ereij keingg, beda osnok egens ongga ofoka Yudas jeska monuh Galilea ofra esinsa ofoka erek aksa. Noba ofa efen rusnok riskemba ongga ororu ofa gij mona insa koma. Ofa tein ois mosuruk skoita raja Kaisar, tina ofa tein agos noba efen rusnok ruksons gu rerin monuh egens egens.
44005038	Jefeda didif disisi joug iwa jeskaseda iwa inotunggom mar egema tein skoita ruforoker insa koma guru. Iwa iajga joug rua ojgomu. Jeska erek mar kef ongga rua rutunggom noba ruftuftu rot bera en jeska rusnok ojgomu, beda mar koma emeja eseiseifa si.
44005039	Tina erek mar ongga rua ruftuftu rot bera en jeska Allah, beda enadaij nou mimif mukoja mar ongga Allah ocosu rot guru. Jeska koma erek mimif miretei rot Allah!"
44005040	Ebirfager enjgineg insa koma ruitij rot mar ongga Gamaliel anggot gu rua, jefeda rua ruitij oida rinagob Yesus efen ruforoker guru. Beda rua ruroun ruforoker insa koma sons, noba rangha rua rot ahais. Beda rua ragot joug oida, "Iwa inefesij mar osok gij Yesus ofoka deika guru!" Beda rua rubk ruforoker koma jeska.
44005041	Yesus efen Ruforoker insa koma rija rot rudou ongga efaga ouka eteb, jeska Allah oncunc rua erek rusnok ongga rita efera okora morototuma erek Yesus eita efera okora sis fob.
44005042	Noba gij orofosut mona bera rua rija jah momas ongga angh rejrej Mod Allah jera mod enjgineg ongga rusnok rerin jeskaseda ruftuftu noba rifesij mar osok gij Allah oga ongga oufamofa. Rua ragot oida, "Yesus bera Kristus egens koma ongga Allah anggot eimofoj rot emen nou eita eiteij ah ongga efeinah gu rusnok."
44006001	Rusnok ongga ruroru Yesus rugun odudu dokun deika. Noba gij mona insa koma bera rusnok Yahudi ongga ruroru Yesus fob gij kota Yerusalem riker morototuma jera rusnok Yahudi ongga rujga jeska monuh Yunani. Rua insa koma jeska monuh Yunani ruroru Yesus fob tein. Beda rua ongga monuh Yunani rudou okum skoita Yahudi insa koma ongga kota Yerusalem efen. Jefeda rua ruga erahah gu Yesus efen ruforoker oida, "Yahudi ongga Yerusalem rinekeba maat rot iskusk gu memef ongga Yunani mefmen rija mesina guri!"
44006002	Erek koma jefeda ruforoker rufok setka kungkob erfeka ruhoturu rusnok nomnaga ongga ruroru Yesus fob noba ragot gu rua oida, "Erek memef mekeba maat gu rusnok ojgomuja, beda mefmen efekesa enah nou moftuftu Allah oga gu rusnok guru?
44006003	Jefeda ongga oufa bera, iwa icunc yeyin ihujir jeska ifekesa erek rufok cinja erfeka ongga rudou efesis, noba ongga Efena Ebsi Allah engker gij rudou efesi fob. Beda memef mocunc rua erek rusnok ongga rumfij memef fogora rimekeba maat koma gu yeyin rija mesina tein.
44006004	Beda memef ongga rufok setka kungkob erfeka mom meiteij gu Allah noba moftuftu rot Allah oga gu rusnok ojgomu."
44006005	Rusnok insa koma nomnaga ruitij morototuma rot mar ongga ruforoker ranggot gu rua fob. Jefeda rua rucunc Stefanus erek osnok egens ongga omfij ruforoker. Ofa bera osnok egens ongga ororu Yesus rot tenten, noba Efena Ebsi Allah eita owesa efek gu ofa fob. Noba rua rucunc Filipus ni, Prokhorus ni, Nikanor ni, Timon ni, Parmenas ni, Nikolas ongga jeska Antiokhia ni. Nikolas koma erek rusnok Yahudi guru, tina ofa oira gij agama Yahudi fob.
44006006	Beda rua ruroun rusnok rufok cinja erfeka insa koma skoita Yesus efen ruforoker, beda ruforoker koma raha ritma esij rua noba rum riteij gu Allah jeskaseda Ofa eita owesa efek gu rua.
44006007	Erek koma jefeda rusnok rufoukou ringg rot Allah oga ongga oufamofa rejrej monuh insa koma. Noba rusnok rufoukou gij kota Yerusalem tein ruira odudu jera rua ongga ruroru Yesus fob. Noba rusnok Yahudi rerin imam-imam ofoukou tein ruroru Yesus gij mona insa koma.
44006008	Stefanus bera erek osnok egens ongga eita mar ongga oufamofa oisouska owesa efek eteb jeska Allah. Jefeda ofa otunggom mar onswos ofoukou ongga ereita rusnok rudou oubsaha eteb rot.
44006009	Tina rusnok Yahudi rineya bera rita rudou oska rot ofa. Rusnok insa koma bera erek rua ongga rum riteij gu Allah gij mod ongga rumois ofoka Libertini. Rua bera erek rusnok Yahudi ongga ojga monuh Kirene jera Aleksandria. Rua jera rusnok Yahudi jeska monuh Kilikia jera monuh Asia ruga rimesedema jera Stefanus.
44006010	Tina rua nomnaga risiri gu Stefanus ojgomu, jeska Efena Ebsi Allah ofij ofa fogora eita odou efesis rot mar ongga ofa agot gu rua.
44006011	Jefeda rua rusos rusnok rineya jeskaseda rua rucuwei mar rot Stefanus gu ebirfager oida, "Memef meg Stefanus oga oruh Musa jera Allah ofoka fobo!"
44006012	Beda rua rifesij mar rourou erek insa koma gu rusnok enjgineg jera ebirfager Yahudi jera Guru-Guru agama tein. Jefeda rua nomnaga rutkonu oska eteb rot Stefanus noba rua rijagei ofa. Beda rua ruroun ofa skoita ebirfager imam-imam ongga rufoka aksa eteb.
44006013	Noba rua tein ruhoturu rusnok enjgineg jeskaseda rucuwei mar ofoukou rot Stefanus gu ebirfager insa koma. Rua ragot oida, "Osnok egens kef oga oruh rot Mod Allah ongga ebsi komowa eteb, noba ofa oga oruh Allah oga ongga Ofa eita gu Musa rot mimif sis fob tein.
44006014	Jeska memef meg ofa agot oida Yesus, ongga ojga kota Nazaret, bera omohoda Mod Allah kef nomnaga, noba omosuna mifmin agama erebent ongga mimif minsma jeska Musa!"
44006015	Nou ongga ebirfager insa koma ringg rot mar insa koma nomnaga, beda rua ruhobut Stefanus rot rudou okumkum eteb. Tina rua rik oida Stefanus efen osum efesa egigir eteb erek malaikat efen osum ongga efesa egigir tein ojgomu.
44007001	Beda ebirfaga imam-imam egens ongga ofoka aksa eteb ejeka gu Stefanus oida, "Mar ongga rusnok insa koma rimfesij rot bua bera tenten ei era gurei?"
44007002	Beda Stefanus oroun oida, "Akeineri, iwa ig duga fog. Gij mona ongga mifmin mimowa Abraham eneja jah monuh Haran enesi, beda ofa eker gij monuh Mesopotamia ros. Tina Allah, ongga mimif mugif gu, en skoita ofa
44007003	noba agot gu ofa oida, 'Bua bija jeska bebin ebskir nomnaga jera monuhif noba bicira jah monuh egens ongga Didif dumocunc gu bua.'
44007004	Erek koma beda Abraham eja jeska efen monuh ongga ofoka Kasdim noba ofa ejeker gij monuh Haran. Noba gij mona ongga ofa efen meka anggos fob, beda Allah oroun ofa jah monuh Israel kef ongga akeineri jera didif mingker gij onojoros mona deisef.
44007005	Gij mona insa koma Allah eneita mebi egema tein gu Abraham enesi. Ofa enesma mebi ongga oskiyai tein nou emei mod gij tein guru. Tina Allah agen gu Abraham oida Ofa emeita mebi monuh insa koma nomnaga gu ofa erek efen mebi. Noba mebi insa koma nou efen rusnok nomnaga ongga runjuj jeska ofa tein. Tina gij mona insa koma bera Abraham onok efesa egema tein enesi.
44007006	Erek koma tina Allah agot gu ofa oida, 'Bebin ebdebeser rimejeker erek rua ongga rusodosa gij monuh Mesir. Beda rusnok ongga rerin monuh insa koma rumot keingg rua noba rumotunggom mar ongga oska skoita rua ojgomuja onjoros tahun wuntin tohkuru omoisa fob.
44007007	Tina Didif dumofra mar okum gu rusnok Mesir insa koma ongga runt keingg rua. Beda dedin rusnok rumorogna jeska monuh insa koma noba rimeja jah monuh insa kef ongga Didif dita gu bua. Beda rua rumougif gu Didif jah sif.'
44007008	Beda Allah agen rot mar insa koma gu Abraham oisouska mar egens ongga Ofa obk Abraham jeskaseda otunggom. Ofa obk Abraham jera efen efeser nomnaga jeskaseda riris rufom mareij ofos jeska. Noba gij mona ongga Abraham efen mohona onjuj rot efen efesa Ishak erek mona cinja orfomu fob, beda Abraham eris Ishak ofom mareij ofos jeska. Beda gij mona kahma deika, Ishak tein eris efen efesa Yakub ofom mareij ofos jeska. Beda gij mona kahma deika, Yakub eris efen efesa setka kungkob erfeka rerin rufom mareij ofos jeska tein. Beda Yakub efen efeser setka kungkob erfeka insa koma bera ongga rijerek mimif ongga Yahudi mifmin mimower ebic setka kungkob erfeka insa koma.
44007009	Tina gij mona insa koma bera Yakub efen efeser setka kungkob erfeka insa koma rudou ejisei rot rerin rukosa Yusuf. Jefeda rua ruhu ofa gu rusnok ongga rija jah monuh Mesir. Rua ringk ofa erek osnok egens ongga omfij rua ojgomuja. Tina Allah ofij ofa ojgomu,
44007010	fogora osuwa ofa jeska mar ongga oska nomnaga ongga ereneni ofa. Gij mona ongga ofa eja skoita raja Mesir ongga ofoka Firaun, beda Allah eita odou ongga efesis eteb gu ofa. Jefeda Firaun odou oufamofa eteb skoita Yusuf. Beda ofa ofra Yusuf erek efen gubernur gij monuh Mesir insa koma. Noba ofa ofoka ereij keingg Firaun efen rusnok nomnaga.
44007011	Gij mona kahma deika, beda mosona eteb ongk rusnok nomnaga gij monuh Mesir jera monuh Kanaan tein. Jefeda rusnok rifera okora eteb. Noba mosona ongk mifmin mimower ongga ringker gij monuh Kanaan tein.
44007012	Jefeda gij mona ongga Yakub eg oida rusnok ruhu maat gij monuh Mesir, beda ofa obk efen efeser rineya insa koma jah monuh Mesir jeskaseda ringk maat. Koma erek mona ongga sismeni nou rua rimeja jah suma.
44007013	Beda gij mona ongga rua ruksons jah monuh Mesir rot ofosma jueka deika jeskaseda ringk maat, beda Yusuf agot gu rua oida ofa bera Yusuf ongga rerin rukosa. Gij mona insa koma Firaun eg rot Yusuf efen meka jera mokorer.
44007014	Jefeda Yusuf esa oga skoita efen meka Yakub jeskaseda rua nomnaga rijeker gu monuh Mesir. Rua nomnaga erek rufok setka cinja erfeka noba cinja.
44007015	Jefeda Yakub ejeker gij monuh Mesir onjoros ofa jera efen efeser ongga mifmin mimower koma nomnaga ragos fob.
44007016	Beda rua rerin ridebeser rurka mimower insa koma rerin rufora nomnaga sons jah kota Sikhem. Beda rua risah rufora insa koma gij odog egens ongga Abraham engk jeska rusnok Hemor sis fob.
44007017	Dektek deika guru beda mar ongga Allah anggen rot gu Abraham sis eteb fob bera ensaga doida fob. Gij mona insa koma bera mifmin mimower ruk riser rufoukou fogora mifmin rusnok rufoukou riker gij monuh Mesir.
44007018	Rua rija erek rusnok rufoukou onjoros mona ongga raja Faraun ongga efeinah ofoka ereij keingg rusnok monuh Mesir. Ofa enejginaga rot Yusuf guru.
44007019	Firaun koma ebidei mifmin mimower, noba ocunc odou ongga ofogog eteb skoita rua. Ofa ocunc mar ongga oska skoita rua fogora eradgodu rua jeskaseda rij rerin riser riferatefa nomnaga beda ragos ojgomu.
44007020	Beda gij mona insa koma Musa efen mosu onjuj rot ofa. Ofa bera erek eferatefa egens ongga ongkoska eteb. Ofa efen mosu jera meka gok ofa gij mod gegan erek mesta ortomu fob. Tina goga gemeesa rot raja Firaun jefeda goga gaha ofa igef jah mebah.
44007021	Tina raja Firaun efen efesa ojaga oroun ofa noba ok ofa erek esinsa efen efesa.
44007022	Beda rua ongga Mesir ruftuftu Musa gij rerin mar nomnaga, jefeda ofa ejerek osnok egens ongga odou efesis eteb noba efen owesa efek eteb gij mar ongga ofa anggot jera mar ongga ofa ontunggom tein.
44007023	Noba gij mona ongga Musa efen tahun setka tohkuru fob, beda ofa odou os ek rot efen rusnok Israel riker erek teinefa.
44007024	Tina gij mona insa koma ofa ek osnok egens ongga Mesir obu efen osnok egens ongga Israel. Jefeda ofa ot jera osnok egens ongga Israel koma noba agob ofa ongga Mesir beda agos.
44007025	Ofa osujohu rot oida ofa efen rusnok Israel rijginaga rot fob oida Allah omobk ofa jeskaseda osuwa rua ongga Israel jeska rusnok Mesir. Tina rua rinejginaga rot koma enesi.
44007026	Noba erek monog beda ofa ek gosnok Israel gegeka ongga gemagobuma. Jefeda ofa ocosu rot agei getma mejerema. Ofa agot gu goga oida, 'Goga bera gomokorama! Teinefa fogora gemagobuma erek komo?'
44007027	Tina osnok egens koma ongga agob efen mohuj insa koma okoja Musa. Ofa agot oida, 'Idu bera onofra bua fogora birek mefmen ebirfaga egens ongga anggot mar rot memef.
44007028	Era bua bimagob didif ei, erek bua banggob osnok egens koma ongga Mesir efen neeka ei?'
44007029	Nou ongga Musa eg mar insa koma beda ofa ejginaga oida rusnok nomnaga rijginaga rot osnok egens koma ongga ofa anggob neeka fob. Jefeda ofa emeesa fogora oku jah monuh owowa ongga ofoka Midian. Beda ofa oskotu arja egens jah suma noba ok efesa gegeka.
44007030	Gij tahun setka tohkuru deika, beda malaikat egens orogna keingg Musa gij monuh owowa ongga angh doida memaga Sinai. Malaikat egens koma orogna erek mah eisa.
44007031	Nou ongga Musa ek mah eisa insa koma, beda ofa odou oubsaha noba ejekjeka odou rot. Jefeda ofa ojot doida mah insa koma jeskaseda ek mar koma erek meidu. Nou ongga ofa ont doida mah insa koma fob, beda ofa eg Tuhan agot oida,
44007032	'Didif bera Allah ongga bebin ebimower Abraham, Ishak jera Yakub runggif gu sis fob tein.' Beda Musa osousouyu eteb jeska emeesa, noba ofa edemi eiteij jeska mah insa koma ongga eisa eteb.
44007033	Beda Tuhan agot gu ofa oida, 'Bua buhoda bebin sepatu jeska bukoda ojgomu, jeska mebi ongga bunot gij jah sif bera erek ebsi komowa.
44007034	Didif dik fob, tina mar okum ofoukou bera ah keingg dedin rusnok Israel gij monuh Mesir fob. Didif dig rerin ruga ofoukou ongga rumois gu didif rot rudou ongga efera okora eteb ojgomuja. Jefeda Didif dunjuj jeska mebaga jeskaseda dusuwa rua jeska rerin mar okum insa koma. Ebeibeyaif Didif dumobk bua jah monuh Mesir jeskaseda bufij rua.'
44007035	Sismeni bera Allah ombk Musa skoita rua ongga Israel jeskaseda rufij rua. Tina rua rukoja ofa ojgomu. Rua ragot gu ofa oida, 'Idu bera omfra bua fogora birek mefmen ebirfaga egens ongga anggot mar rot memefo.' Jefeda ofa oku jah monuh Midian. Tina Musa koma bera ongga Allah agot mar gu oisouska malaikat egens ongga erek mah eisa. Noba Ofa obk Musa jeskaseda oksons jah monuh Mesir erek rerin ebirfaga egens fogora osuwa rua ongga Israel jeska mar okum ongga ah keingg rua ojgomuja.
44007036	Musa kef bera ongga ongkag rot rua ongga Israel jeska monuh Mesir. Noba gij tahun rara setka tohkuru bera ofa otunggom mar onswos ofoukou sismeni gij monuh Mesir, beda gu Mei Mojumu Efei Ekeni tein, jera gij monuh ongga owowa tein.
44007037	Noba Musa kef tein bera ongga anggot gu rua ongga Israel oida, 'Ebeibeyaif Allah oncunc didif direk efen nabi egens nou iwa. Tina gij mona kahma deika bera Allah omocunc nabi egens egema deika jeska ifekesa. Noba Ofa omokag rot iwa jeskaseda osuwa iwa jeska yeyin mar ongga okum.'
44007038	Musa koma bera ongga ont rot mifmin mimower Israel gij mona ongga rua riker gij monuh ongga owowa ojgomuja. Ofa bera ongga Allah enagot mar gu oisouska Malaikat egens gu memaga Sinai fogora ofa oftuftu oga koma gu mifmin mimower. Allah oga insa koma bera ongga eita eiteij ah aibin gu rusnok. Noba oga Allah insa koma bera ojuj jeska mifmin mimower skoita mimif ongga deisef tein fob.
44007039	Erek koma tina, mifmin mimower rinagei Musa efen oga guru. Rua rukoja ofa erek rerin ebirfaga egens. Noba rua rudou os ruksons jah monuh Mesir ojgomu.
44007040	Gij mona ongga Musa eker gu memaga Sinai ofos ros, beda rua ongga Israel ragot gu ofa efen mokosa Harun oida, 'Bua butunggom mar egens jeskaseda memef mougif gu mar koma ojgomu. Noba memef mororu mar koma erek mefmen ebirfaga egens fob. Jeska mefmen ebirfaga Musa oroun memef jah monuh owowa insa kefi. Tina ofa eja fob, noba menejginaga rot meidu ongga encirej ofa fob guru.'
44007041	Beda gij mona insa koma rua risinsa rutunggom mar egens ongga erek sapi efer. Beda rua nomnaga rurka rerin mareibra jeskaseda rumougif gu mar egens insa koma. Beda rua ruka noba rudou efaga ouka eteb rot mar insa koma ongga rua risinsa runtunggom.
44007042	Jefeda Allah aha rua jah ojgomu, jeska rua rugif gu mar ongga angh gu mebaga erek mesta ni, motur ni, jera mowa ni. Tina runougif gu Allah deika guri. Tina mar insa koma bera ororu jeni mar ongga nabi-nabi runggu keingg gij Mar Efeyi Ebsi sis fob oida, 'Ei, iwa ongga Israel! Gij mona ongga iwa ingker gu monuh owowa erek tahun rara setka tohkuru bera iwa inera yeyin mareibra fogora irougif gu Didif guri. Tina iwa ira yeyin mareibra insa koma fogora irougif gu mar enjgineg ofoukou ojgomu.
44007043	Mar enjgineg ofoukou insa koma bera erek modwok egens ongga iwa intunggom nou Molokhlah fogora yugif gu ofa. Noba iwa intunggom mega efebr erek motur ongga iwa yuis ofoka Refan. Beda iwa yurka mar insa koma jah monuh nomnaga ongga inja gij jeskaseda yugif gu mar koma. Iwa ita mar ongga oska ofoukou fob, jefeda Didif dimaha iwa jah ojgomu. Noba rusnok ongga rufogog skoita iwa bera rimen nou rimagei iwa. Beda rua rumorka iwa jah monuh yes ongga ofoka Babel.' "
44007044	Beda Stefanus agot deika oida, "Gij mona ongga sis fob bera mifmin mimower ringker jah monuh owowa ros. Beda Allah obk Musa jeskaseda ei mod egens ongga rua rumougif gu Allah gij. Noba gij mona ongga rua rinja jah monuh enjgineg, beda rua ruhoda mod egens insa koma beda rurka morototuma. Mod egens koma bera erek mar ongga orocunc rot oida Allah eneker jah gu rua rifekesa ojgomuja. Noba rua rii mod egens koma ororu jeni mar ongga Allah oncunc gu Musa rot sismeni fob.
44007045	Beda gij mona ongga mifmin mimower insa koma nomnaga ranggos gij monuh ongga owowa fob, beda rerin riser rurka Mod Allah egens koma jah monuhif ongga ofoka Kanaan. Gij mona insa koma bera Allah ekemeji rusnok enjgineg ongga ringker gij monuh koma rot sismeni. Beda Yosua orka Mod Allah egens insa koma fogora ongkag rot rua ongga Israel askesi rua nomnaga ruira gij monuh Kanaan kef. Beda Mod Allah egens insa koma ah jah suma ojgomuja onjoros mifmin mimowa raja Daud ofoka ereij keingg rusnok.
44007046	Ofa erek osnok egens ongga Allah odou eskeira eteb rot. Jefeda ofa erejgei gu Allah, ongga mimowa Yakub ougif gu tein, jeskaseda erek Allah oitij rot, beda Daud emei mod eteb egens nou Ofa.
44007047	Tina ongga tenten bera Daud efen efesa Salomo ongga ei mod eteb egens nou Allah gij mona kahma deika fob.
44007048	Tina Allah, ongga efen owesa efek ekirsa jeska mar nomnaga, bera eneker gij mod egens ongga rusnok rii fob ojgomu guru. Jeska Ofa efen nabi egens ongga runggu gij Mar Efeyi Ebsi rot mar ongga Ofa anggot erek kef oida,
44007049	'Iwa isujohu oida Didif diker erek sinefo? Erek iwa itunggom mod egens nou Didif beda iwa isujohu rot oida diker jah suma ojgomu ei. Erek koma guru, jeska mebaga nomnaga bera erek dedin mod, noba mebif bera nou dangha dukoda gij ojgomu.
44007050	Didif dineker gij mod egens ojgomu guru, jeska didif disinsiyai bera ongga duntunggom mar nomnaga.' "
44007051	Nou ongga Stefanus anggot mar insa koma oisa fob, beda ofa agot deika gu ebirfager imam-imam insa koma oida, "Iwa yanggot oida didif duga oruh Mod Allah ongga ebsi komowa fob ei. Tina ongga tenten bera iwa isinsa ongga idou ombrera ojgomu! Iwa bera ongga inororu Allah oga rot tenten jinaga guru! Iwa ita mar ongga oska morototuma erek yeyin imower rita sis fob ojgomu. Jeska iwa yukoja mar ongga Allah ontunggom oisouska Efena Ebsi ojgomuja!
44007052	Yeyin imower rufra mar okum keingg Allah efen nabi-nabi ongga Ofa obk skoita rua fob. Rua tein ranggob nabi-nabi ongga Allah omobk jeskaseda ranggot gu rua oida, 'Allah omobk osnok egens ongga odou ebsi komowa jeskaseda en noba eita eiteij ah ongga efeinah gu rusnok si.' Noba Ofa koma ongga Allah ombk bera en fob, tina iwa ingkikif jeska Ofa fogora yanggob Ofa fob!
44007053	Iwa bera ongga insma hukum Allah oisouska malaikat egens ongga anggot rot mar insa koma gu Musa sis fob. Tina iwa tein inororu hukum Allah insa koma rot tenten guri!"
44007054	Nou ongga ebirfager imam-imam Yahudi insa koma ringg mar nomnaga ongga Stefanus emfesij gu rua fob, beda rua rutkonu oska eteb rot ofa onjoros rugufu etiti rurkaga efesi skoita ofa.
44007055	Tina Efena Ebsi Allah ongga engker gij Stefanus odou efesi bera eita owesa efek gu ofa. Jefeda ofa eyajga jah mebaga noba ofa ek Allah ongga efesa eisa eteb. Noba ofa ek Yesus onot desi Allah jah ognosk.
44007056	Beda Stefanus agot gu rusnok insa koma oida, "Wah! Iwa ik! Jeska didif dik mebaga ohoda noba Yesus ot desi Allah jah ognosk fob!"
44007057	Nou ongga ebirfager insa koma nomnaga ringg mar ongga Stefanus anggot insa, jefeda rua nomnaga rujamu rusu noba ruis mar rot ruga eteb jeskaseda rineg mar ongga ofa enagot insa koma guru. Beda ainsa koma tein rua nomnaga ragei ofa,
44007058	beda rikris ofa jeska kota Yerusalem fogora rira mamu ofoukou riredi ofa rot ahais. Beda rua ongga runcuwei mar gij ofa insa koma ruhoda meisoufa jeskaseda rua tein rira mamu riredi ofa. Rua raha rerin meisoufa koma gu oforoka efes egens ongga ofoka Saulus jeskaseda agei nou rua.
44007059	Askesi rua nomnaga rira mamu riredi Stefanus ros, beda ofa ois rot oga eteb oida, "Tuhan Yesus, bita difeni jeska!"
44007060	Beda ofa esiri gu mebi noba ois rot oga eteb oida, "Tuhan, Bua busuna mar ongga oska kef ongga rua runtunggom skoita didif jeska rua rudou efesi." Nou ongga ofa ois rot mar insa koma fob, beda ofa agos.
44008001	Saulus tein onot jah suma noba ofa tein oitij rot mar ongga runtunggom insa koma skoita Stefanus jeskaseda agos ojgomu. Gij mona insa koma tein rusnok Yahudi ongga runororu Yesus Kristus guru ruhca rusnok Yahudi ongga ruroru Yesus Kristus fob ongga ringker gij kota Yerusalem jeskaseda rutunggom mar ongga ofogog skoita rua. Jefeda rusnok ongga ruroru Yesus fob bera ruku jeska kota Yerusalem, beda rua riberbera gij monuh Yudea jera monuh Samaria. Noba Yesus efen ruforoker risinsiyai ojgomu bera riker gij kota Yerusalem.
44008002	Gij mona insa koma tein, rusnok rineya ongga ruroru Allah oga rot tenten bera risah Stefanus efaga gij moksu efesi. Noba rua ribisa noba rudou okora eteb rot ofa.
44008003	Tina Saulus, ofa ohca rusnok ongga ruroru Yesus ojgomuja. Beda ofa ekris runer jera rujager jeska mod egens egens noba orka rua jah mod oskusk.
44008004	Rusnok insa koma ongga rungku jeska kota Yerusalem rijefesij rot Allah oga ongga oufamofa rejrej monuh ongga rinjeker gij.
44008005	Erek koma tein, osnok egens ongga ororu Yesus ongga ofoka Filipus eja jah kota egens ongga angh gij monuh Samaria. Ofa efesij gu rusnok jah suma osok gij Yesus Kristus ongga Allah anggot eimofoj nou emen jeskaseda eita eiteij ah ongga efeinah gu rusnok.
44008006	Nou ongga rusnok ringg rot mar insa koma noba ringk mar onswos ofoukou ongga ofa ontunggom fob, beda rua ruj rusu nou rot tenten.
44008007	Filipus etaha joug efena ofogog ofoukou fogora rua rurogna jeska rusnok rudou efesi rot rimeesa eteb. Noba ofa tein eita eskeira gu rua ongga raki obohah tein.
44008008	Jefeda rusnok ongga ringker gij kota insa koma rudou efaga ouka eteb rot mar insa koma nomnaga.
44008009	Gij mona insa koma tein osnok egens ongga ofoka Simon bera eker gij kota koma. Ofa erek osnok egens ongga otunggom mar mousu ofoukou ongga ereita rusnok rudou oubsaha rot. Ofa ofra esinsa ofoka erek mendersi ongga efen owesa efek eteb.
44008010	Jefeda rusnok rufoukou gij kota koma erek rua ongga rufoka aksa jera rua ongga rufojingki tein rig efen oga noba ruroru ofa. Rua ragot oida, "Osnok egens kef efen owesa efek eteb jeska Allah!"
44008011	Ofa otunggom onswos erek koma, jefeda rusnok rufoukou rig efen oga noba ruroru ofa.
44008012	Tina Filipus efesij rot Allah oga ongga oufamofa. Noba ofa emfesij rot teinefa Allah ofoka ereij keingg rusnok. Noba ofa tein oftuftu rua rot oida Yesus koma bera Kristus egens ongga emen. Jefeda rusnok rufoukou ruroru mar ongga Filipus emfesij gu fogora runer jera rujager rita baptis.
44008013	Simon esinsa tein ororu mar ongga Filipus emfesij insa koma noba ofa tein eita baptis. Ofa tein odou oubsaha eteb rot mar onswos ongga Filipus ontunggom gij kota koma, jefeda ofa ororu Filipus ojgomuja.
44008014	Gij mona ongga Yesus efen ruforoker gij kota Yerusalem ringg rot oida rusnok gij monuh Samaria ruroun Allah oga ongga oufamofa fob, beda rua rubk Petrus jera Yohanes jeskaseda geja jah suma.
44008015	Gij mona ongga Petrus jera Yohanes genjesaga jah Samaria fob, beda goga gom geiteij nou rua ongga Samaria ongga ruroru Yesus fob jeskaseda rua tein risma Efena Ebsi jeska Allah.
44008016	Goga gom geiteij nou rua jeska rua askesi rita baptis oisouska Yesus ofoka fob, tina rua rinesma Efena Ebsi jeska Allah enesi.
44008017	Jefeda Petrus jera Yohanes gaha getma esij rua ribirfaga beda gom geiteij gu Allah. Beda ainsa koma tein rua risma Efena Ebsi Allah ojgomu.
44008018	Simon ek joug oida Petrus jera Yohanes gaha getma esij rusnok beda rusnok koma risma Efena Ebsi Allah. Jefeda ofa orka fifi gu Petrus jera Yohanes noba agot gu goga oida,
44008019	"Goga geita owesa efek insa koma tein gu didif jeskaseda gij mona ongga didif dangha ditma esij rusnok, beda rua tein rimesma Efena Ebsi Allah."
44008020	Tina Petrus agot gu Simon oida, "Teinefa fogora bua bunosujohu rot oida adaij nou bua bira fifi birengk owesa efek jeskaseda bita Efena Ebsi gu rusnok erek komo? Bua bija jah mahmei meren ongga ent bua jera bebin fifi ojgomu!
44008021	Jeska bua busujohu rot mar erek insa koma, jefeda enadaij nou bua buira jera memef rot mar ongga memfarur gij insa kef jinaga guru! Jeska memef mejginaga oida bebin budou efesi onororu Allah rot tenten enesi.
44008022	Erek koma jefeda bua bija jeska mar ofogog ongga bunosujohu rot ojgomu. Noba bua bimeesa joug bebin mar ongga oska, beda bum biteij gu Allah jeskaseda Ofa osuna rot bebin mar ongga oska koma ojgomu.
44008023	Jeska didif dijginaga rot oida bebin budou efesi bera ebera rot mar ongga binjisei rot ojgomu. Noba budou efesi ekebin mar ofogog insa koma ojgomuja fob."
44008024	Erek koma jefeda Simon ois gu Petrus jera Yohanes oida, "Goga gocunc godou ongga okora rot didif ojgomu, noba gom geiteij nou didif gu Allah jeskaseda mar insa koma enecirej didif guru!"
44008025	Nou ongga goga goftuftu noba gemfesij rot Allah oga gu rusnok oisa fob, beda goga goksons jah kota Yerusalem. Nou ongga goga gencira gu moroju ros, beda goga goftuftu rot Allah oga ongga oufamofa gu rusnok gij monuh ofoukou ongga angh gij Samaria.
44008026	Malaikat egens jeska Allah agot gu Filipus oida, "Bua bija gu moroju ongga enjejah kota Yerusalem jera monuh Gaza. Moroju koma ah gij monuh ongga mebsta tuturu."
44008027	-
44008028	Jefeda Filipus eja jah moroju ongga malaikat egens anggot rot gu ofa. Gij mona insa koma tein osnok egens ongga ofoka aksa bera encira gu moroju insa koma. Ofa ecira sons jah efen monuh ongga ofoka Etiopia. Ofa erek osnok egens ongga agei mareibra nomnaga nou raja ojaga egens ongga ofoka Kandake gij efen monuh Etiopia insa koma. Osnok egens koma enja jah Yerusalem jeskaseda om eiteij gu Allah jah suma fob. Noba ebeibeyaif ofa eker esij korobaga egens ongga kuda encira rot. Ofa eker esij korobaga koma noba ek gij Mar Efeyi Ebsi rot mar ongga nabi Yesaya onggu keingg fob.
44008029	Erek koma beda Efena Ebsi Allah agot gu Filipus gij odou efesi oida, "Bua bija doida korobaga egens koma."
44008030	Jefeda ofa ofof skoita korobaga egens koma, beda ofa eg osnok egens koma efesij gij surat nabi Yesaya. Jefeda Filipus ejeka gu ofa oida, "Tuan, bua budou ebriyi gij mar ongga bua bik koma fob ei?"
44008031	Beda osnok egens koma oroun oida, "Dudou enebriyi gij guri. Jefeda idu bera omofij didifo jeskaseda dudou ebriyi gij mar ongga nabi Yesaya enagot rot kefo. Jeska didif dinek osnok egema tein ongga odou embriyi gij mar kef efen ofou jeni enesi." Jefeda ofa oroun Filipus jeskaseda eifef esij efen korobaga, noba goga geker morototuma.
44008032	Osnok egens koma efesij mar gij surat nabi Yesaya ongga agot mar erek kef oida, "Ofa erek domba efer egens ongga rusnok risejah nou ragob. Noba Ofa erek domba efer egens ongga rusnok rimeris efen efeji jeska, tina ofa eker toumou ojgomu. Ofa enoga erahah rot tein guru.
44008033	Rua ruga oruh Ofa noba rita mar ongga oska skoita Ofa. Tina Ofa onotunggom mar ongga oska guru. Idu bera efesij mar nou Ofa, jeska rua ragob Ofa fob."
44008034	Osnok egens jeska Etiopia koma ejeka gu Filipus oida, "Bua bagot gu didif rot mar insa kef efen ofou ojgomu fog. Mar insa koma ongga nabi Yesaya enagot rot bera osok gij ofa esinsa ei, era osok gij osnok enjgineg ei?"
44008035	Erek koma jefeda Filipus efesij gu ofa rot mar insa koma efen ofou. Noba oisouska mar insa koma ofa tein emfesij rot Allah oga ongga oufamofa osok gij Yesus Kristus.
44008036	Askesi goga gecira gu moroju ros, beda goga gensaga gu mei egens ongga ah jah suma. Beda osnok egens insa koma agot gu Filipus oida, "Bua Bik, jeska mei egens enahuma! Jefeda didif tein dudou os dita baptis jah sif ojgomu?"
44008037	((Beda Filipus agot gu ofa oida, "Erek bua budou ororu Yesus Kristus rot tenten fob, beda didif dimeita baptis gu bua." Beda osnok egens koma oroun sons oida, "Didif dudou ororu oida Yesus Kristus bera Allah efen efesa."))
44008038	Beda goga gojuj jeska korobaga insa koma noba gojot gu mei efesi. Beda Filipus eita baptis gu ofa.
44008039	Nou ongga goga gomorogna jeska mei efesi fob, beda Efena Ebsi Allah orka Filipus jeska monuh insa koma. Noba osnok egens insa koma jeska Etiopia enek ofa deika guru. Tina ofa eja rot odou efaga ouka eteb jah efen monuh.
44008040	Beda Filipus orogna gij kota Asdod. Beda ofa eja jeska Asdod jah kota Kaisarea. Askesi ofa encira jah Kaisarea ros, beda ofa efesij rot oga ongga oufamofa osok gij Yesus Kristus gij kota-kota ongga angh gij monuh insa koma onjoros ofa ensaga gij kota Kaisarea.
44009001	Gij mona insa koma bera Saulus odou os eita mar ofogog skoita rua ongga ruroru Yesus Kristus ojgomu. Jefeda ofa eja skoita ebirfaga imam-imam egens
44009002	jeskaseda erejgei ofa rot surat egens ongga eragot gu ebirfager imam-imam gij kota Damsyik oida Saulus esma owesa efek jeska imam egens koma fob. Noba ofa ek runer era rujager ongga ruroru Yesus oga gij kota Damsyik, beda ofa emagei rua noba omorka rua jah mod oskusk gij kota Yerusalem.
44009003	Nou ongga ofa eita surat egens insa koma fob beda ofa eja jah kota Damsyik. Tina nou ongga ofa ensaga doida kota Damsyik fob, beda ainsa koma tein mar erek efesa ongga eisa eteb doska jeska mebaga esenin Saulus jah suma.
44009004	Beda ofa esiri gu mebi, noba ofa eg oga egens ongga ois gu ofa oida, "Saulus! Teinefo fogora bua budou os bita difera okora erek komo."
44009005	Beda Saulus ejeka gu Ofa oida, "Tuan, Bua bera idu?" Beda oga egens koma oroun oida, "Didif bera Yesus ongga bua budou os bita difera okora gu ojgomu.
44009006	Tina ebeibeyaif bidebecki noba buira gij kota Damsyik. Jah suma bera osnok egens emagot rot meidu ongga bua bumotunggom."
44009007	Rusnok nomnaga ongga ruroru Saulus jeska Yerusalem rudou osousouyu morototuma noba riker toumou ojgomu. Jeska rua tein rig oga egens insa koma, tina rua rinek osnok egens ai tein guru.
44009008	Beda Saulus edebecki noba ohoda eiteij, tina ofa enek mar deika guru fob. Jefeda rua ragei Saulus etma noba ruroun ofa jah kota Damsyik.
44009009	Gij mona rara orgomu bera ofa eker rot eiteij ofou ojgomu. Noba ofa enet maat era enej mei tein jinaga guru.
44009010	Osnok egens ongga ororu Yesus ongga ofoka Ananias bera eker gij kota koma. Gij mona insa koma Efena Ebsi Allah ocunc mar gu Ananias gij odou efesi. Gij mar koma bera Tuhan Yesus ois gu ofa oida, "Ananias!" Beda Ananias oroun oida, "Tuhan, meidu?"
44009011	Tuhan Yesus agot gu ofa oida, "Bua bija jah mod ongga Yudas efen ongga angh gij moroju ofoka Aharuka. Nou ongga bua binsaga jah suma fob, beda bijeka rot osnok egens ongga ofoka Saulus jeska kota Tarsus. Ofa om eiteij ros,
44009012	noba Efena Ebsi oncunc gu ofa gij odou efesi oida ofa emek bua bimen skoita ofa. Bua bimeja skoita ofa beda baha bitma esij ofa efen eiteij beda eskeira fogora emek mar sons."
44009013	Beda Ananias oroun oida, "Tuhan, Didif dig mar ofoukou jeska rusnok enjgineg osok gij Saulus koma fob. Ofa bera erek osnok egens ongga eita mar ofogog eteb skoita bebin rusnok gij kota Yerusalem.
44009014	Noba orka surat egens jeska ebirfaga imam-imam ongga eita owesa efek gu ofa jeskaseda agei rusnok nomnaga ongga ruroru Bua."
44009015	Tina Tuhan Yesus agot gu Ananias oida, "Bua bija ojgomu. Jeska Didif duncunc ofa fob erek osnok egens ongga omofij Didif fogora ofa emagot mar osok gij Didif gu rusnok enjgineg ongga erek Yahudi guru jera rerin raja-raja tein jera rusnok ongga Yahudi tein si.
44009016	Noba Didif disinsa dumocunc gu ofa rot mar okum ongga emeita efera okora gu ofa jeska ofa ororu Didif fob."
44009017	Erek koma jefeda Ananias eja jah mod ongga Saulus engker gij, beda ofa aha etma esij ofa. Beda ofa agot oida, "Saulus ongga birek edohuj, Tuhan Yesus, ongga orogna keingg bua gu mona ongga ecka fob. Ofa bera obk didif skoita bua jeskaseda biteij ohoda noba bik mar sons fogora bisma owesa efek jeska Efena Ebsi Allah."
44009018	Ainsa koma tein mar ongga erek mos obohobru esiri jeska Saulus eiteij noba ofa ek mar sons. Beda ofa edebecki noba Ananias eita baptis gu ofa.
44009019	Nou ongga ofa ent maat fob, beda efen efaga esma ofora efek sons. Saulus eker gij mona ofoukou jera rusnok ongga ruroru Yesus gij kota Damsyik.
44009020	Ofa eja jah mod ongga rusnok Yahudi rum riteij gu Allah gij, beda ofa efesij gu rusnok oida Yesus bera Allah efen efesa.
44009021	Rusnok insa koma nomnaga rudou oubsaha eteb rot Saulus noba rua ragot moguma oida, "Ofa kef bera ongga ofra mar okum keingg rusnok ongga ruroru Yesus gij kota Yerusalem! Noba ofa en jah sif jeskaseda agei rusnok ongga ruroru Yesus fogora orka rua skoita ebirfaga imam-imam jah Yerusalem tein."
44009022	Tina gij orofosut mona bera Saulus esma owesa efek ekirsa gij mar ongga ofa oftuftu fogora ofa ocunc rot tenten oida Yesus bera Kristus ongga en jeskaseda eita eiteij ah ongga efeinah gu rusnok. Jefeda enadaij nou rusnok Yahudi riseda rot mar ongga ofa oftuftu erek jinaga guru.
44009023	Gij mona ofoukou egema deika, beda rua ongga Yahudi rudou egens nou ragob Saulus.
44009024	Tina Saulus eg rot mar insa koma fob. Gij orofosut mona jera motu tein bera rua rusku joug montoj kota koma jeskaseda ragob ofa.
44009025	Tina gij motu juens beda Saulus efen mohujir raha ofa gij morungga eteb gij morongsu. Morongsu egens koma ah skida tembok aksa ongga angh joug kota koma. Beda rua ritki ofa gij morungga jah mebah jeska kota koma fogora ofa oku jeska.
44009026	Saulus oksons jah kota Yerusalem, noba ofa odou os eker erek egens jera rusnok ongga ruroru Yesus jah suma tein. Tina rua rusujohu rot oida ofa onororu Yesus rot tenten enesi, jefeda rua rimeesa rot ofa.
44009027	Tina osnok egens ongga ofoka Barnabas en skoita Saulus. Beda ofa oroun Paulus skoita Yesus efen ruforoker. Barnabas efesij gu rua rot teinefa Saulus ek Tuhan gu moroju gij mona ongga ofa enja jah Damsyik, noba rot teinefa Tuhan anggot mar gu ofa gij mona insa koma. Barnabas tein efesij gu ruforoker koma rot teinefa Saulus omftuftu rusnok rufoukou osok gij Yesus gij kota Damsyik rot odou ongga enemeesa oskiyai tein guru.
44009028	Ofa efesij mar rot Saulus gu ruforoker erek koma, jefeda rua ruroun Saulus erek egens jera rua. Noba gij mona insa koma tein ofa efesij mar osok gij Yesus jah gu Yerusalem rot enemeesa tein guru.
44009029	Ofa eseda Yahudi ruga rot mar nomnaga ongga rua ongga ruga omosokuma rot. Yahudi insa koma bera rujga jeska monuh Yunani. Rua rutkonu oska rot Saulus, jefeda rua rudou os ragob ofa ojgomu.
44009030	Rusnok ongga ruroru Yesus ringg rot oida rusnok Yahudi insa koma rudou os ragob Saulus, jefeda rineya jeska rua ruroun Paulus jah kota Kaisarea fogora rua rubk ofa jah kota Tarsus.
44009031	Erek koma jefeda rusnok ongga ruroru Yesus gij monuh Yudea ni, monuh Galilea ni, monuh Samaria ni, rua nomnaga riker rot ongkoska, jeska rusnok Yahudi ongga runororu Yesus guru bera rineita mar ongga oska skoita rua deika guru. Jefeda rusnok ongga rumororu Yesus rugun odudu dokun deika. Beda rua nomnaga risma owesa efek jeska Tuhan ojgomuja. Efena Ebsi ofij rua rot ahais fob, jefeda rua nomnaga ruroru Yesus rot tenten ojgomu.
44009032	Petrus ecira rejrej monuh ofoukou jeskaseda ogog rusnok ongga ruroru Yesus. Noba gij mona juens ofa ojogog rusnok ongga ruroru Yesus gij kota Lida.
44009033	Ofa ek osnok orna egens ongga ofoka Eneas gij kota koma. Osnok egens koma aki ofumbohah fogora emageima, jefeda gij tahun cinja orfomu fob bera ofa enecira jinaga guru.
44009034	Beda Petrus agot gu Eneas oida, "Eneas! Yesus ongga erek Kristus bera eita eskeira gu bua! Bidebecki noba bug bebin meidibi." Ainsa koma tein Eneas eckicki noba ot.
44009035	Nou ongga rusnok gij kota Lida jera kota Saron ringg rot oida Eneas ecira fob, jefeda rusnok riskemba rudou ororu Yesus tein.
44009036	Ojaga egens ongga ofoka Tabita bera eker gij kota Yope. Ofa erek osnok egens ongga ororu Yesus rot tenten fob. (Ofa efen ofoka Dorkas gij Yunani oga). Ofa erek osnok egens ongga eita mar ongga oufamofa gu rusnok nomnaga noba ofa ofij rusnok ongga rufojingki tein.
44009037	Gij mona insa koma bera ofa maren eteb fogora agos fob. Beda rusnok rut efen efaga ororu agama erebent fogora risah ofa gij morongsu egens ongga angh skida.
44009038	Kota Yope ah doida kota Lida. Beda gij mona insa koma rusnok ongga ruroru Yesus gij kota Yope koma ringg rot oida Petrus ensaga jah kota Lida fob noba eker jah suma. Jefeda rua rubk gosnok gegeka skoita Petrus. Nou ongga goga gensaga jah suma beda goga gerejgei Petrus jeskaseda ofa en ebeirens jah kota Yope.
44009039	Jefeda Petrus oitij rot. Nou ongga ofa ensaga jah suma, beda rusnok ruroun ofa jah morongsu ongga mar agos enah gij. Noba rija mesina rufoukou jah suma rut rejrej Petrus noba ribisa rot Tabita. Rua rucunc meisoufa ongga Tabita eb nou rua sis fob gu ofa.
44009040	Beda Petrus obk rua nomnaga jeska morongsu egens koma. Beda ofa es okeibi gu mebi noba om eiteij gu Allah. Nou ongga ofa om eiteij oisa fob, beda ofa oh odou gu mar agos koma noba agot oida, "Tabita, bidebecki!" Beda Tabita ohoda eiteij noba ek Petrus, beda ofa edebecki.
44009041	Beda Petrus agei efen etma noba oroun ofa jeskaseda ot. Beda ofa ois gu rua ongga ruroru Yesus jah suma jera rija mesina insa koma tein, beda ofa aha Tabita ongga emfena ebah sons gu rua.
44009042	Rusnok rifesij moguma rot mar insa koma rejrej monuh Yope, jefeda rusnok rufoukou ruroru Yesus gij monuh insa koma tein.
44009043	Petrus eker jah suma erek mona ofoukou deika jera osnok egens ongga ofoka Simeon. Simeon koma erek osnok egens ongga ontunggom mar jeska sapi ofos.
44010001	Osnok egens ongga ofoka Kornelius bera eker gij kota Kaisarea. Ofa erek Yahudi guru noba efen ofoka aksa erek kapten egens ongga ofoka ereij keingg tentarer rufok wuntin egens. Ofa jera efen tentarer insa koma rujga jeska monuh Italia.
44010002	Ofa jera rusnok nomnaga ongga ringker jera ofa rugif gu Allah tein. Noba ofa otunggom mar ongga ereita Allah odou eskeira rot. Koma bera, ofa ofij rusnok Yahudi ongga rufojingki. Noba orofosut mona bera ofa om eiteij gu Allah.
44010003	Gij mona juens erek aras orgomu moworu, beda ofa ek mar ongga Efena Ebsi Allah oncunc gu ofa gij odou efesi. Ofa ek malaikat egens jeska Allah en noba ois gu ofa oida, "Kornelius!"
44010004	Kornelius ohobut malaikat egens koma rot emeesa eteb, noba agot oida, "Akeina, meidu?" Beda malaikat koma agot gu ofa oida, "Allah eg buga rot mar ongga bua bum biteij rot gu Ofa fob. Noba Ofa ocunc odou ongga oufamofa skoita bua jeska bua bumfij rusnok ongga rufojingki tein.
44010005	Ebeibeyaif bubk rusnok egema jah kota Yope jeskaseda rujois gu osnok egens ongga ofoka Simon Petrus.
44010006	Ofa eker jera osnok egens ongga ofoka Simon. Simon efen mod ongga ot jah mei mojomu efei efembra. Simon koma efen efarur erek otunggom mar jeska sapi ofos."
44010007	Nou ongga malaikat egens koma agot mar oisa fob, beda Kornelius ois gu gosnok gegeka ongga gomfij ofa jera tentara egens ongga odou ocosu efei ahtah.
44010008	Kornelius efesij gu rua rot mar nomnaga ongga ofa engk jeska malaikat egens insa koma. Beda ofa obk rua jah kota Yope jeskaseda ruhca Petrus.
44010009	Erek monog deika nou mowa ot deis ros, beda rua ongga Kornelius ombkir koma rujowa gu moroju osuwu ros, noba ai juens beda rua rumoira gij kota Yope. Gij mona insa koma tein bera Petrus ejeker jah skida mod ongga ofa engker gij. Mod koma ofos erek edeider. Ofa eja jah skida jeskaseda om eiteij gu Allah jah suma.
44010010	Askesi ofa eker jah suma ros, beda mosona ok ofa fob, jefeda ofa obk osnok egens jeskaseda esejah maat nou ofa. Nou ongga osnok egens koma ensejah maat ros, beda ainsa koma tein Tuhan ocunc mar gu Petrus gij odou efesi.
44010011	Beda Petrus ek mar erek mebaga ohoda, noba ofa tein ek mar erek mohkowu eteb ongga rimein fogora onsorora jah mebi.
44010012	Noba gij mohkowu egens koma bera ofa ek mar ofoukou erek mar ongga efen aki tohkuru, jera mar ongga era otkonu erecira erek magosu. Noba ofa ek mem ofoukou jera mar enjgineg tein.
44010013	Beda ofa eg oga egens ongga agot oida, "Petrus, bidebecki noba buina marska kef beda bit ojgomu."
44010014	Beda Petrus oroun oida, "Tuhan guru, jeska mar koma erek maat ongga oska. Enadaij nou didif dit maat ongga ebireira erek koma guru! Jeska mefmen runa ensis riyahehir joug memef jeskaseda menet maat erek koma guru."
44010015	Tina oga egens koma oroun gu ofa oida, "Enadaij nou bua bijeka marska insa koma erek oska guru, jeska Allah bera oncunc oida maat insa koma bera erek oufamofa ojgomu."
44010016	Tuhan ocunc mar insa koma gu Petrus gij odou efesi erek ofosma juomu fob. Beda Petrus enek mar insa koma deika guru.
44010017	Petrus odou eineina gij mar insa koma efen ofou. Noba askesi ofa osujohu noba ejekjeka odou rot mar insa koma ros, beda rusnok ongga Kornelius omobkir runjowa gu mod ongga Simon engker gij.
44010018	Beda rua rijeka gu rusnok oida, "Osnok egens ongga ofoka Simon Petrus bera eker jera iwa jah sif ei?"
44010019	Ainsa koma tein Petrus odou osujohu rot mar ongga engk insa koma efen ofou ros, beda Efena Ebsi Allah agot gu ofa oida, "Ei, Petrus! Rusnok rugomu ruhca bua.
44010020	Bua bujuj ebeirens noba binemeesa rot rua guru. Bua buroru rua ojgomu, jeska Didif bera ongga dumbk rua koma skoita bua fob."
44010021	Jefeda Petrus ojuj jah mebi noba agot gu rua oida, "Didif bera ongga iwa inohca. Iwa in rot meidu?"
44010022	Rua ruroun oida, "Ebirfaga tentarer egens ongga ofoka Kornelius bera onobk memef skoita bua jah sif. Ofa erek osnok egens ongga odou osowejameja eteb, noba ofa ougif gu Allah tein. Noba rusnok Yahudi rufoukou tein rudou os ofa erek eteb. Malaikat egens jeska Allah agot gu ofa oida ofa erejgei bua jeskaseda bin jah efen mod, beda ofa emeg mar meidu ongga bua bimagot rot gu ofa si."
44010023	Jefeda Petrus oroun rua noba rua rahca gij Simon efen mod nou motu insa koma. Erek monog rahah tentena, beda Petrus ororu rusnok insa koma jah kota Kaisarea. Rusnok rineya ongga ruroru Yesus gij kota Yope rija morototuma jera rua tein.
44010024	Rua ricira erek motu egens beda risaga gu monuh Kaisarea. Beda Kornelius ohoturu efen rusnok nomnaga jera efen mohujir gij efen mod efesi, jeska ofa ororu eimofoj rot Petrus.
44010025	Nou ongga Kornelius engk Petrus ensaga fob, beda Kornelius ojorodosu ofa jah moroju. Beda ofa es okeibi gu mebi noba ougif gu Petrus. Ofa osujohu oida Petrus erek osnok egens ongga ebsi komowa eteb.
44010026	Tina Petrus oku etma noba agot gu ofa oida, "Bidebecki ojgomu, jeska didif tein dusnok giskini erek bua."
44010027	Askesi Petrus jera Kornelius gemfesij mar moguma ros, beda goga goira jah mod efesi. Beda Petrus ek, tina rusnok rufoukou rumohoturuma jah suma fob.
44010028	Beda ofa agot gu rua oida, "Iwa tein ijginaga rot oida, ororu agama Yahudi erebent bera enadaij nou memef ongga Yahudi meker erek egens era mineremesema tein jera rusnok enjgineg guru. Jeska memef mosujohu rot oida rusnok ongga Yahudi guru bera rerin mar ongga oska ojgomu. Tina ebeibeyaif Allah oncunc gu didif gij dudou efesi fob oida enadaij nou didif dusujohu rot mar erek koma deika guru.
44010029	Jeska gij mona ongga Tuan ois gu didif jeskaseda din jah sif, beda didif dudou onokum rot guru. Jefeda ebeibeyaif didif dudou os dijeka gu bua oida bua buis gu didif jeskaseda din rot meidu."
44010030	Beda Kornelius agot gu Petrus oida, "Erek mona tohkuru fob, didif dum diteij gij dedin mod erek moworu fob. Beda ainsa koma tein didif dik mar erek osnok orna egens ot jah dudou. Ofa ergi meisoufa ongga erek efesa eteb.
44010031	Beda osnok orna egens koma agot gu didif oida, 'Kornelius, Allah eg buga rot mar ongga bum biteij rot gu Ofa fob. Noba Ofa odou eskeira rot bua jeska bua bumfij rusnok ongga rufojingki.
44010032	Ebeibeyaif bubk rusnok rineya jah kota Yope jeskaseda rujois gu osnok egens ongga ofoka Simon Petrus. Ofa eker jera osnok egens ongga ofoka Simon. Simon efen mod ongga ot jah mei mojomu efei efembra. Osnok egens koma efen efarur erek otunggom mar jeska sapi ofos.'
44010033	Jefeda didif dumbk rusnok ebeirens jeskaseda rujoroun bua jah sif. Noba bua budou eriaga eteb jeska bua bin skoita didif fob. Jefeda memef nomnaga memohoturuma erek egens nou Allah fob. Noba memef mesejah nou meg mar nomnaga ongga Tuhan Allah obk bua rot jeskaseda bagot gu memef."
44010034	Beda Petrus agot oida, "Ebeibeyaif didif dudou ebriyi gij rot tenten oida Allah odou okora rot rusnok nomnaga, koma erek rusnok Yahudi jera rusnok ongga Yahudi guru tein.
44010035	Ofa odou okora rot rusnok gij monuh nomnaga ongga rugif gu Ofa noba ongga rita mar ongga oufamofa ojgomuja.
44010036	Iwa ijginaga rot oida Allah bera eita efen oga ongga oufamofa gu rusnok Israel sis fob. Allah oga ongga oufamofa koma bera ongga ocunc gu rusnok nomnaga rot teinefa rua rimeita eiteij ah ongga efeinah jeska Yesus Kristus. Beda Allah omoroun rua erek efen rusnok. Yesus koma bera erek Tuhan nou rusnok nomnaga.
44010037	Iwa tein ijginaga rot mar ongga Ofa ontunggom sismeni gij monuh Galilea, beda rejrej monuh Yudea tein. Mar insa koma ororu mona ongga Yohanes eita baptis gu rusnok.
44010038	Iwa tein ijginaga oida Allah bera oncunc Yesus ongga ojga monuh Nazaret. Noba Ofa eita owesa efek eteb jera Efena Ebsi gu Yesus jeskaseda Ofa otunggom mar onswos ofoukou. Noba Ofa ecira rejrej monuh ofoukou beda Ofa otunggom mar ongga ongkoska eteb erek eita eskeira gu rusnok ongga Bilis ot keingg ojgomuja. Ofa otunggom mar erek koma jeska Allah bera eker desi Ofa.
44010039	Didif jera dedin edohujir ongga setka kungkob erfens bera mek gu mesinsa meiteij rot mar nomnaga ongga Ofa ontunggom rejrej monuh Yahudi jera gij kota Yerusalem tein. Erek koma tina rusnok runtob Ofa tumu mega salib beda Ofa agos.
44010040	Tina gij mona juomu deika fob, beda Allah eita owesa efek gu Ofa jefeda Ofa edebecki jeska agos. Beda Allah ocunc Ofa gu rusnok rufoukou tein.
44010041	Allah onocunc Ofa gu rusnok Yahudi nomnaga guru, tina gu memef ongga Allah oncunc gij mona ongga sismeni jeskaseda memef mefesij gu rusnok enjgineg rot mar insa koma ongga memef mek gu mesinsa meiteij. Memef mej mei noba met maat morototuma jera Ofa gij mona ongga Ofa endebecki jeska agos fob tein.
44010042	Noba Ofa obk memef jeskaseda mefesij rot Oga ongga oufamofa insa koma gu rusnok nomnaga. Noba memef mefesij gu rusnok oida Yesus koma esma ofoka ongga aksa eteb jeska Allah jeskaseda Ofa oga ojga rot rusnok nomnaga osok gij idu bera ongga emesma okum jeska Allah noba idu bera ongga emesma oufamofa jeska Allah tein. Koma rot rusnok nomnaga ongga rifena ebah ros jera rusnok nomnaga ongga ranggos fob tein.
44010043	Sis fob bera nabi-nabi nomnaga rimfesij mar osok gij Yesus. Rua ragot oida erek rusnok rudou ororu Yesus Kristus rot tenten, beda Allah omosuna rot rerin mar ongga oska jeska rudou efesi oisouska Yesus esinsa efen owesa efek."
44010044	Askesi Petrus emfesij mar insa koma ros, beda ainsa koma tein Efena Ebsi Allah ojuj noba eker jera rua nomnaga ongga ragosuit mar ongga Petrus enagot koma.
44010045	-
44010046	Rusnok Yahudi ongga ruroru Yesus fob noba ongga rincira morototuma jera Petrus jeska kota Yope rig rusnok insa koma nomnaga rifesij mar noba risitit gu Allah gij oga enjgineg ongga rusnok koma risinsa rinejginaga rot enesi. Mar onswos insa koma en jeska Efena Ebsi Allah. Jefeda rusnok Yahudi insa koma rudou oubsaha eteb jeska koma orocunc rot oida Allah eita Efena Ebsi gu rusnok enjgineg ongga erek Yahudi guru tein fob.
44010047	Beda Petrus agot oida, "Iwa ik rusnok kef! Rua tein risma Efena Ebsi Allah erek memef tein! Jefeda adaij nou rua rita baptis noba ruroru Yesus ojgomu."
44010048	Beda Petrus obk rua jeskaseda rita baptis gij Yesus Kristus ofoka. Nou ongga rua rita baptis fob, beda rua ruis gu Petrus jeskaseda ofa eker jera rua erek mona orgomu deika fog.
44011001	Yesus efen ruforoker jera rusnok nomnaga ongga ruroru Yesus rejrej monuh Yudea rig oida rusnok ongga Yahudi guru bera ruroru Allah oga ongga oufamofa fob.
44011002	Gij mona ongga Petrus ongksons jah Yerusalem fob, beda rusnok Yahudi ongga ruroru Yesus fob, tina ongga ruroru Yahudi erebent rot ahais ros, bera rudou okum rot ofa.
44011003	Rua ragot gu ofa oida, "Petrusa. Teinefa fogora bua binekirsa rot mifmin agama erebent fogora bingker morototuma jera rusnok ongga erek oska erek komo! Jeska rua enerek Yahudi guru. Noba ongga oska ekirsa bera bua bit maat morototuma jera rua tein!"
44011004	Erek koma jefeda Petrus efesij gu rua rot koisoisa osok gij mar nomnaga ongga rua rinjeka gu ofa rot.
44011005	Ofa agot mar erek kef: "Gij mona juens bera didif dingker gij kota Yope. Beda didif dujom diteij jah skida mod monggosum ofos ongga edeider. Beda ainsa koma tein Tuhan Allah ocunc mar gu didif gij dudou efesi. Didif dik mar erek mohkowu eteb ongga rimein fogora onsorora jah mebi. Mohkowu koma en noba ah doida didif.
44011006	Nou ongga didif dik gij mohkowu efesi insa koma, beda didif dik marska ofoukou erek mar ongga efen aki tohkuru, jera mar ongga era otkonu erecira erek magosu, noba dik mem ofoukou jera mar enjgineg tein ongga angh gij mohkowu efesi insa koma.
44011007	Beda didif dig oga egens ongga agot oida, 'Petrus, bidebecki noba buina marska koma beda bit ojgomu.'
44011008	Tina didif duroun gu Ofa oida, 'Tuhan guru, jeska maat koma bera erek mar ongga oska. Jefeda didif dinet maat ongga ebireira erek koma guru! Jeska mefmen runa ensis riyahehir joug memef jeskaseda menet maat erek koma guru.'
44011009	Tina oga insa oroun gu didif oida, 'Enadaij nou bua bijeka maat insa koma erek oska guru. Jeska Allah bera oncunc oida maat koma bera oufamofa ojgomu.'
44011010	Didif dik mar insa koma gij dudou efesi rot ofosma juomu, beda dinek mar insa koma deika guru.
44011011	Gij mona insa koma tein rusnok rugomu ongga erek Yahudi guru rinjesaga keingg mod ongga dingker gij insa koma. Osnok egens jeska monuh Kaisarea bera onobk rua skoita didif.
44011012	Beda Efena Ebsi Allah ocunc gu didif gij dudou efesi rot oida dudou enemeesa guru, noba duroru rua ojgomu. Noba dedin edohujir ongga cinja erfens tein ruroru didif jah kota Kaisarea. Noba memef nomnaga moira gij mod ongga osnok egens ongga ofoka Kornelius efen.
44011013	Beda Kornelius koma efesij gu memef rot teinefa ofa ek mar gij odou efesi erek malaikat egens ongga ot jah ofa odou noba agot gu ofa oida, 'Bubk rusnok rineya jah kota Yope jeskaseda rujois osnok egens ongga ofoka Simon Petrus.
44011014	Ofa emefesij gu bua rot mar ongga emeita eiteij ah ongga efeinah gu bua jera bebin rusnok nomnaga ongga ringker jera bua.' "
44011015	Beda Petrus agot deika oida, "Askesi didif dimfesij mar gu rua ros, beda ainsa koma tein Efena Ebsi Allah ojuj jeska mebaga noba eker desi rua, morototuma erek Efena Ebsi eker desi mimif gij mona ongga sismeni.
44011016	Erek koma beda dudou ah keingg rot mar ongga Tuhan anggot gu memef sis fob oida, 'Yohanes eita baptis gu rusnok erek giskini ojgomu, tina iwa imeita baptis oisouska Efena Ebsi Allah.'
44011017	Jefeda koma orocunc rot koisoisa gu mimif oida, Allah eita Efena Ebsi gu rusnok ongga Yahudi guru morototuma erek Ofa eita gu mimif ongga Yahudi gij mona ongga mimif muroru Tuhan Yesus Kristus oga. Erek koma jefeda enadaij nou didif dagot joug mar ongga Allah ondou os rot nou rusnok enjgineg guru."
44011018	Nou ongga rusnok Yahudi insa koma ringg mar ongga Petrus emfesij gu rua fob, beda rudou onokum rot ofa deika guru. Beda rua risitit gu Allah noba ragot oida, "Erek koma jefeda Allah tein eita efekesa gu rua ongga Yahudi guru, jeskaseda rua tein rimeesa joug rerin mar ongga oska noba risma eiteij ah ongga efeinah tein."
44011019	Gij mona ongga rusnok ranggob Stefanus fob, beda rua tein rita mar okum gu rusnok enjgineg ongga ruroru Yesus fob. Jefeda rua insa koma ruku noba riberbera gij monuh enjgineg. Rineya ongga rungku jah monuh Fenisia ni, rineya ongga rungku jah motowohu Siprus ni, rineya tein ongga rungku jah kota Antiokhia ni. Rua nomnaga rifesij rot Allah oga ongga oufamofa gu rusnok ongga erek Yahudi guru gu monuh nomnaga ongga rungku gij.
44011020	Tina rineya ongga ruroru Yesus fob jeska motowohu Siprus jera monuh Kirene rija jah kota Antiokhia noba rua rifesij rot Allah oga ongga oufamofa osok gij Yesus gu rusnok jah suma ongga erek Yahudi guru.
44011021	Noba owesa efek jeska Allah ah gu rua, jefeda rusnok riskemba ruroru Yesus noba ruh rudou efesi skoita Tuhan gij monuh insa koma.
44011022	Rusnok rufoukou rifesij moguma rot mar ongga rua insa koma runtunggom ojgomuja onjoros rua ongga ruroru Yesus gij kota Yerusalem tein rig rot mar insa koma fob. Jefeda rua rubk rerin ruhuj egens ongga ofoka Barnabas skoita rusnok insa koma gij kota Antiokhia.
44011023	Gij mona ongga Barnabas ensaga jah suma fob, beda ofa odou efaga ouka eteb rot jeska ofa ek oida Allah eita oufamofa eteb gu rusnok ongga ruroru Yesus gij kota insa koma fob. Beda ofa oftuftu rua rot ahais jeskaseda rua ruroru Yesus rot tenten ojgomuja.
44011024	Barnabas koma bera erek osnok egens ongga odou ocosu efei ahtah eteb. Noba owesa efek jeska Efena Ebsi Allah bera ah gu ofa. Noba ofa tein ororu Yesus rot tenten fob. Jefeda oisouska mar ongga ofa oftuftu noba ontunggom fob, bera rusnok rufoukou runroru Yesus ojgomuja.
44011025	Beda Barnabas ojohca Saulus gij kota Tarsus.
44011026	Gij mona ongga ofa orodosu Saulus fob, beda ofa oroun Saulus jah kota Antiokhia jeskaseda goga goftuftu rusnok rufoukou insa koma ongga ruroru Yesus fob. Goga geker morototuma jera rua gij kota Antiokhia gij tahun egens. Noba gij kota Antiokhia insa koma bera rusnok enjgineg rijeka rua ongga ruroru Yesus fob oida, Rua ongga Kristen.
44011027	Gij mona insa koma bera nabi-nabi ongga Kristen rineya rin jeska kota Yerusalem jah kota Antiokhia.
44011028	Nabi egens jeska rua ongga ofoka Agabus. Ofa agot oisouska Efena Ebsi gu rua ongga Kristen oida gij mona kahma beda mosona eteb omok rusnok gij monuh ofoukou si. (Noba gij mona kahma, beda mar koma ecira jeni Agabus agot fob. Koma gij mona ongga Klaudius ejerek raja Kaisar ongga ofoka ereij keingg rusnok gij monuh Israel nomnaga).
44011029	Jefeda rua nomnaga ongga ruroru Yesus gij kota Antiokhia rudou egens nou ruhoturu rerin fifi oknama fogora risa skoita rerin ruhujir ongga ruroru Yesus gij monuh Yudea jeskaseda ringk maat. Rua rikeba fifi koma ororu jeni osnok egens egens efen ofora efek.
44011030	Nou ongga rua runghoturu fifi insa koma fob, beda rua rita fifi koma gu Barnabas jera Saulus jeskaseda goga gorka fifi insa koma gu ebirfager rusnok Mod Ari ongga ruroru Yesus gij monuh Yudea.
44012001	Gij mona insa koma tein raja Herodes obk efen rusnok jeskaseda ragei rusnok ongga ruroru Yesus gij kota Yerusalem fogora omofra mar okum keingg rua.
44012002	Ofa tein obk efen tentarer jeskaseda rira meiteb riragob Yakobus ongga Yohanes efen mokora fogora agos.
44012003	Herodes ek, tina rusnok Yahudi ongga runororu Yesus guru bera rudou eskeira eteb rot ofa jeska ofa otunggom mar ongga ofogog insa koma skoita Yakobus. Jefeda ofa obk efen tentarer deika jeskaseda ragei Petrus tein. Ofa otunggom mar insa koma gij mona eteb egens ongga ruis ofoka Paskah.
44012004	Nou ongga rua ranggei Petrus fob, beda rua raha ofa gij mod oskusk fog. Beda Herodes obk efen tentarer ebic tohkuru jeskaseda rut joug Petrus rot ahais. Tentara Ebic egens erek tentara rufok tohkuru. Ofa osujohu rot oida Petrus ah gij mod oskusk jah suma onjoros mona ongga eteb insa koma omoisa fog. Beda ofa omoroun Petrus noba omoga ojga rot ofa erek teinefa jah rusnok Yahudi rudou nomnaga.
44012005	Jefeda rua raha Petrus gij mod oskusk ojgomu. Tina rua ongga ruroru Yesus gij Yerusalem rum riteij rot ahais gu Tuhan nou Petrus ojgomuja.
44012006	Gij motu juens bera Petrus ahca gij mod oskusk rot efen etma ongga rirakid fob. Noba tentara gegeka gaha ofa gu gefekesa. Noba tentarer rineya ongga runt joug montoj mod oskusk koma. Noba gij monog rahah tentena, beda Herodes omoroun Petrus fogora omoga ojga rot Petrus erek teinefa jah rusnok rudou.
44012007	Gij motu insa koma ros beda Petrus ah ahaingkongka fob. Beda malaikat egens jeska Allah orogna rot efesa erek eisa eteb noba ot desi Petrus. Beda ofa ebs Petrus noba agot oida, "Ei Petrus! Bidebecki ebeirens!" Ainsa koma tein rantai ongga angh tumu Petrus etma ohoda noba esiri jeska.
44012008	Beda malaikat egens koma agot oida, "Birgi meisoufa bebin noba birakid mek meifos tein." Beda Petrus ororu malaikat egens koma oga ojgomu. Beda malaikat egens koma agot deika oida, "Buk mohkowu bebin noba buroru didif ojgomu."
44012009	Jefeda Petrus ororu malaikat egens koma jeska morongsu gij mod oskusk. Tina Petrus enejginaga rot oida malaikat ongga enagot mar gu ofa bera erek mar ongga tenten guru. Jeska ofa osujohu rot oida mar insa koma bera erek mar ongga Tuhan oncunc gu ofa gij odou efesi ojgomu.
44012010	Erek koma beda goga gerabj tentarer ongga runt joug montoj ongga egens. Beda goga gerabj tentarer ongga runt joug montoj ongga egeka tein. Beda goga genjesaga gu montoj besi ongga omf joug mod oskusk nomnaga. Tina montoj koma ohoda jeska rua ojgomu, beda goga gorogna noba gecira morototuma erek ai yes fog. Beda malaikat egens koma eseiseifa jeska Petrus.
44012011	Beda ainsa koma tein Petrus odou ebriyi gij mar insa koma nomnaga ongga ofa engk fob. Noba ofa agot gu esinsa oida, "Ebeibeyaif didif dijginaga rot tenten fob oida Tuhan bera onobk malaikat egens koma jeskaseda osuwa didif jeska Herodes efen owesa efek jera mar ofogog ongga rusnok Yahudi tein rudou os rot Herodes otunggom skoita didif!"
44012012	Nou ongga Petrus odou ejginaga rot tenten oida Allah oroun ofa jeska mod oskusk fob, beda ofa eja jah mod ongga Maria efen. Maria koma bera erek Yohanes efen mosu. Noba Yohanes bera ongga rusnok rijeka ofoka Markus tein. Gij motu insa koma tein bera rusnok rufoukou ongga ruroru Yesus rumohoturuma gij mod egens jeskaseda rum riteij gu Allah rot Petrus.
44012013	Noba askesi rua rum riteij ros, beda Petrus ensaga gu mod insa koma noba ofa engkingk montoj jah mebah. Beda ojaga egens ongga ofoka Rode ojohoda montoj. Ofa erek osnok egens ongga omfij gij mod egens koma.
44012014	Nou ongga ofa ojohoda montoj koma, beda ofa eg oga egens koma. Beda ofa osujohu oida koma bera erek Petrus oga. Jefeda ofa odou efaga ouka eteb, tina ofa onohoda montoj jeska Petrus enesi. Tina ofa oira ebeirens gij morongsu, beda agot gu rua oida, "Petrus bera onot jah mebah kef!"
44012015	Tina rua ragot gu ofa oida, "Merei ok bua fob ei." Tina ofa agot deika oida, "Guru! Koma tenten! Petrus bera onot jah mebah!" Jefeda rua ragot gu ofa oida, "Koma bera malaikat egens ongga ot joug Petrus ojgomu!"
44012016	Tina Petrus onot jah mebah noba engkingk montoj ojgomuja. Jefeda rua ruhoda montoj beda rik, tina tenten Petrus bera koma. Beda rua rudou oubsaha eteb rot!
44012017	Erek koma beda Petrus era etma ereni gu rua oida, "Iwa iker toumou fog jeskaseda didif difesij rot teinefa Tuhan oroun didif jeska mod oskusk koma." Nou ongga ofa emfesij rot mar insa koma fob, beda ofa agot gu rua deika oida, "Iwa ijefesij rot mar kef gu Yakobus jera rusnok enjgineg ongga ruroru Yesus tein." Beda ofa orogna jeska mod egens insa koma noba eja jah monuh enjgineg.
44012018	Erek koma beda gij rahah tentena tentarer ongga runt joug mod oskusk insa koma rik, tina Petrus eneker desi rua deika guru. Jefeda rudou eineina gij noba rimejekema rot ruga ofoukou, jeska rua rinejginaga rot meidu ongga ofra Petrus guru.
44012019	Jefeda Herodes obk efen tentarer jeskaseda ruhca Petrus. Tina rua rinek ofa deika guru. Beda Herodes obk rusnok enjgineg jeskaseda rijeka joug tentarer insa koma ongga runt joug Petrus gij mod oskusk. Beda ofa obk rusnok jeskaseda ragob tentarer insa koma ojgomu. Nou ongga koma oisa fob, beda Herodes eja jeska monuh Yudea noba ejeker gij kota Kaisarea.
44012020	Raja Herodes otkonu oska eteb skoita rua ongga kota Tirus jera kota Sidon. Jefeda rusnok rineya jeska kota egeka insa koma rija morototuma skoita Herodes. Tina gij mona ongga rua rinefesij mar jera Herodes enesi, beda rua rija skoita osnok egens ongga omfij Herodes rot iskusk ongga ofoka Blastus. Beda rua rirejgei ofa jeskaseda ofij rua rot mar ongga rimagot skoita Herodes. Beda rua nomnaga rija skoita Herodes noba ruis gu ofa jeskaseda ofa onotkonu oska rot rua deika guru. Rua rudou os erek koma jeska rusnok ongga ringker gij kota egeka insa koma bera risma maat nomnaga jeska Herodes efen monuh.
44012021	Gij mona ongga raja Herodes emagot rot, beda ofa ergi meisoufa ongga ongkoska yahi noba ejeker gij efen kursi jeskaseda efesij mar gu rusnok.
44012022	Nou ongga rusnok rufoukou jah suma ringg mar ongga Herodes anggot gu rua fob, beda rua ruis rot ruga eteb oida, "Oga enerek rusnok ruga ojgomu guru. Tina efen oga kef erek oga jeska Allah esinsa!"
44012023	Gij mona insa koma tein, Allah obk malaikat egens jeskaseda en noba ofra mar okum keingg Herodes, jeska ofa ofra esinsa ofoka erek aksa eteb, tina ofa onougif gu Allah guru. Jefeda Herodes maren eteb, noba mofumfou et ofa fogora ofa agos.
44012024	Gij mona insa koma bera rusnok rufoukou ringg rot Allah oga ongga oufamofa, jefeda rusnok ongga rumororu Yesus rija erek ekirsa odudu dokun deika.
44012025	Gij mona ongga Barnabas jera Saulus gontunggom mar oisa fob gij kota Yerusalem, beda goga goksons jah kota Antiokhia. Goga goroun osnok egens ongga ofoka Yohanes Markus morototuma jera goga.
44013001	Mod Ari ongga angh gij kota Antiokhia bera efen rusnok rufoukou ongga erek nabi-nabi jera Guru-Guru. Noba rineya ongga rirek Guru jah suma bera rufoka Barnabas ni, Simon ongga rijeka ofoka Isok Ahta tein ni, Lukius ongga jeska Kirene ni, Menahem ongga raja Herodes oroun erek efen efesa ni, jera Saulus ni.
44013002	Gij mona juens bera rua rinet maat guru jeskaseda rugif gu Allah noba rum riteij ojgomu. Beda gij mona insa koma Efena Ebsi Allah agot gu rua oida, "Iwa icunc Barnabas jera Saulus nou Didif jeskaseda goga geita mar jeni meidu ongga Didif dimagot rot gu goga ojgomu."
44013003	Jefeda rua rinet maat guru, tina rum riteij gu Tuhan ojgomu. Beda rua raha ritma esij Barnabas jera Saulus beda rum riteij gu Allah deika jeskaseda Allah eita oufamofa gu goga. Beda rua rubk goga jeskaseda rija gu monuh enjgineg noba ruftuftu rot Allah oga gu rusnok jah suma.
44013004	Efena Ebsi Allah obk Barnabas jera Saulus jeskaseda goga geja jah kota Seleukia. Beda goga geifef meg meifeni jah motowohu Siprus.
44013005	Gij mona ongga goga gensaga jah gu kota Salamis ongga angh gu motowohu Siprus, beda goga gefesij rot Allah oga gu rusnok gij mod ongga rusnok Yahudi rum riteij gu Allah gij. Yohanes Markus tein ororu goga jeskaseda ofij goga.
44013006	Rua ricira gij motowohu insa koma onjoros rua rinsaga gu kota Pafos. Jah suma bera rua rurodosu osnok Yahudi egens ongga ofoka Bar Yesus (Ofa efen ofoka gij Yunani oga erek Elimas). Ofa erek mendersi, noba ofa tein ofra esinsa erek nabi egens.
44013007	Ofa erek Gubernur Sergius Paulus efen mohuj egens tein. Gubernur insa koma erek osnok egens ongga odou efesis tein. Jefeda ofa ois gu Barnabas jera Saulus jeskaseda goga gen noba gefesij rot Allah oga gu ofa tein.
44013008	Tina Elimas odou os eretei rot mar ongga goga goftuftu, jefeda ofa ojosos Gubernur insa koma jeskaseda ofa onororu Yesus guru.
44013009	Erek koma tina Saulus, ongga rijeka ofoka Paulus tein, esma owesa efek jeska Efena Ebsi Allah. Beda ofa ohobut mendersi insa koma, beda agot oida,
44013010	"Bua birek Bilis ojgomu, jeska bua bucuwei mar gu rusnok ojgomuja. Bua budou bera ofogog skoita mar nomnaga ongga erek ongkoska! Noba bua bukoja rot mar ongga Allah ontunggom ongga erek tenten fogora ocuwei mar rot gu rusnok enjgineg ojgomuja.
44013011	Erek koma tina ebeibeyaif bua bimek mar okum ongga Allah omofra keingg bua rot si. Jefeda gij mona ofoukou bera bua bebin biteij ofou ojgomuja!" Noba ainsa koma tein Elimas eiteij eja erek ofou fob, jefeda ofa enek mar rot koisoisa deika guru. Ofa ek motkobah ojgomu, jefeda ofa ohcohca rusnok jeskaseda ragei efen etma noba ruroun ofa.
44013012	Nou ongga Gubernur ek rot mar insa koma, beda ofa tein ororu Yesus, jeska ofa odou oubsaha eteb rot mar ongga Paulus omftuftu gu ofa rot Allah oga.
44013013	Paulus jera efen mohujir rifef meg meifeni egens beda rija jeska Pafos. Rua rifef meg meifeni insa koma jah kota Perga ongga angh gij monuh Pamfilia. Nou ongga rua rinsaga jah suma beda Yohanes Markus ekeba jeska rua beda oksons jah kota Yerusalem.
44013014	Beda goga geja jeska kota Perga noba gecira ojgomuja onjoros gensaga gij kota Antiokhia ongga angh jah monuh Pisidia. Gij mona ongga Sabat, beda goga goira gij mod ongga rusnok Yahudi rum riteij gu Allah gij.
44013015	Nou ongga rusnok rifesij jeska surat Musa jera surat nabi-nabi oisa fob, beda ebirfager mod insa koma rubk rusnok jeskaseda rijeka gu Paulus jera Barnabas oida, "Edkorerga, erek goga godou os geisisi joug mar gu memef, beda goga gagot rot ojgomu."
44013016	Jefeda Paulus edebecki beda ofa era etma ereni gu rua oida, "Edkorer jera edkoser ongga Israel, jera iwa enjgineg jah sif ongga yugif gu Allah tein. Iwa nomnaga ig mar ongga didif dimagot kef:
44013017	Allah, ongga mimif Yahudi mugif gu, bera oncunc mifmin mimower sis fob noba Ofa ofij rua fogora rua rija erek rusnok ongga rufoukou doska gij mona ongga rua ringker monuh Mesir ros. Tina rua riker jah suma erek rua ongga rusodosa. Beda oisouska Allah efen owesa efek eteb bera Ofa oroun rusnok jeska monuh Mesir.
44013018	Noba gij mona ongga rua ringker gij monuh ongga owowa gij tahun rara setka tohkuru, bera rua rutunggom mar ongga oska ojgomuja. Tina Allah oin keingg odou efesi rot rerin mar ongga oska insa koma noba ocunc odou ongga eriaga skoita rua ojgomu.
44013019	Beda ofa ekemeji rusnok ebic cinja erfeka ongga enjgineg jeska monuh Kanaan. Beda Ofa ekeba monuh insa koma gu rusnok ongga Israel jeskaseda rua riker gij mebi insa koma erek rerin rujga.
44013020	Sis mona ongga rua riker gij monuh Mesir erek rusodosa onjoros mona ongga rua rurogna jeska Mesir noba rijeker gu monuh Kanaan, mona insa koma nomnaga ecira erek tahun rara wuntin tohkuru noba setka cinja. Beda Allah ocunc ebirfager rufoukou nou rua. Rua rijeka ebirfager insa koma erek hakim. Hakim-hakim koma rufoka ereij keingg rusnok Israel ojgomuja onjoros Allah oncunc nabi Samuel, ongga erek hakim ongga osuira, nou rua.
44013021	Beda rua ruis gu Allah jeskaseda Ofa ocunc raja egens nou rua. Jefeda Allah ocunc Saul ongga Kis efen efesa jeska ebic Benyamin jeskaseda ejerek raja egens nou rua gij tahun rara setka tohkuru.
44013022	Tina nou ongga tahun setka tohkuru koma oisa fob, beda Allah aha ofa jeska erek raja. Beda Ofa ofra Daud erek raja deika nou rua. Noba Allah agot rot Daud erek kef oida, 'Didif dik oida Daud, ongga Isai efen efesa, bera erek osnok egens ongga dudou okora rot. Ofa emeita mar nomnaga jeni Didif danggot rot gu ofa si.'
44013023	Allah anggen rot oida Ofa omocunc Daud efen medebeser egens jeskaseda en erek raja egens ongga emeita eiteij ah ongga efeinah gu rusnok Israel. Raja egens koma en fob. Noba Ofa koma bera ofoka Yesus.
44013024	Gij mona ongga Yesus onosokeij efen efarur enesi, beda Yohanes agot gu rusnok ongga Israel rot sismeni oida, 'Iwa imeesa joug yeyin mar ongga oska fogora imeita baptis ojgomu.'
44013025	Beda doida mona ongga Yohanes emfarur rot omoisa, beda ofa agot gu rusnok oida, 'Erek iwa isujohu rot oida didif bera Kristus egens koma ongga emen jeskaseda eita eiteij ah ongga efeinah, tina koma bera tenten guru. Jeska Ofa ongga emeita eiteij ah ongga efeinah gu rusnok bera omokahma toij didif. Noba enadaij nou didif dusuwa mek meifos tumu Ofa efen aki tein jinaga tein guru.' "
44013026	Beda Paulus agot gu rua deika oida, "Edkorer jera edkoser ongga runjuj jeska Abraham jera iwa enjgineg tein ongga yugif gu Allah. Oga ongga oufamofa insa kef ongga en skoita mimif fob bera anggot rot teinefa mimif misma eiteij ah ongga efeinah.
44013027	Tina rusnok ongga ringker gij kota Yerusalem jera rerin ebirfager nomnaga rudou enebriyi gij guru rot oida Yesus koma bera erek raja egens ongga eita eiteij ah ongga efeinah gu rusnok. Noba rua tein rudou enebriyi gij surat jeska nabi-nabi ongga rua rimfesij orofosut mona ongga Sabat koma efen ofou erek meidu guru. Jefeda rua rita mar okum skoita Yesus ojgomuja. Rua rutunggom mar erek koma, tina rudou enebriyi gij guru rot oida mar ongga rua runtunggom skoita Yesus bera ororu jeni mar ongga nabi-nabi ranggot rot sis fob ojgomu.
44013028	Rua rik, tina Yesus onotunggom mar ongga oska oskiyai tein guru. Tina rua ragot rot oida Ofa agos ojgomu. Beda rua ruis skoita Gubernur Pilatus jeskaseda rua ragob Yesus ojgomu.
44013029	Noba gij mona ongga rua runtunggom mar insa koma nomnaga ongga nabi-nabi ranggot rot Ofa sis fob, beda rusnok enjgineg rusuwa Ofa jeska mega salib noba risah efen efaga gij mamu efesi.
44013030	Tina Allah eita efena ebah sons gu Ofa jefeda Ofa edebecki jeska agos.
44013031	Beda Ofa ocunc esinsa gij mona ofoukou gu efen rusnok ongga ruroru Ofa jeska monuh Galilea onjoros kota Yerusalem tein. Noba ebeibeyaif rua insa koma rinjefesij mar rot Ofa gu mimif ongga Israel fob.
44013032	-
44013033	Jefeda ebeibeyaif memef magot rot oga ongga oufamofa insa koma gu iwa tein. Oga ongga oufamofa koma bera ongga Allah anggen rot gu mifmin mimower sis fob. Noba Ofa eita oga insa koma gu mimif ongga runjuj jeska mifmin mimower. Koma bera, Ofa eita efena ebah sons gu Yesus fob. Noba raja Daud onggu keingg gij surat Mazmur rot mar ongga Allah anggot gu efen efesa sis fob. Ofa agot oida, 'Bua bera dedin edesa. Noba gij mona deisef tein Didif ducunc gu rusnok oida Didif bera erek bebin mekeb.'
44013034	Allah eita efena ebah sons gu Ofa fob. Noba Ofa enagos deika guru. Noba mar ongga angh gij Mar Efeyi Ebsi bera ocunc rot mar insa koma ongga Allah anggot gu efen efesa erek kef oida, 'Mar ongga oufamofa noba ebsi komowa ongga Didif danggen rot gu Daud sis fob bera Didif dumotunggom nou Bua si.'
44013035	Noba raja Daud tein agot rot mar ongga Yesus anggot gu efen meka gij surat Mazmur erek kef oida, 'Bua bumofij Didif, ongga direk bebin ebesa ongga ebsi komowa jeskaseda difaga enetefa gij monuh mar agos ojgomuja guru.'
44013036	Gij mona ongga Daud anggot mar insa koma, beda ofa enagot mar insa koma rot esinsa efen efaga guru. Jeska gij mona ongga Daud ontunggom mar nomnaga ongga Allah anggot rot gu ofa fob, beda ofa tein agos. Noba efen efaga etefa gij moksu efesi.
44013037	Tina Yesus efen efaga enetefa guru, jeska Allah eita efena ebah sons gu fogora Ofa endebecki jeska anggos fob.
44013038	Erek koma jefeda edkorer jera edkoser, didif dudou os jeskaseda iwa ijginaga rot tenten oida mar kef nomnaga ongga memef memfesij osok gij Yesus fob bera ongga orosuna mifmin mar ongga oska jeska mudou efesi.
44013039	Enadaij nou iwa isma idou ongga efen mar ongga oska tein oisouska hukum Musa ongga iwa iroru jeni guru. Tina idu ongga ororu Yesus rot tenten fob, beda Allah omocunc ofa erek osnok egens ongga odou efen mar ongga oska oskiyai tein guru.
44013040	Iwa isujohu rot iskusk osok gij mar ongga nabi-nabi ranggot jeska Allah jeskaseda mar koma enecirej iwa guru. Nabi-nabi koma ranggot oida,
44013041	'Iwa ongga yuga oruh mar ongga Didif danggot, iwa ik rot iskusk fog. Jeska iwa idou omoubsaha rot mar ongga dumotunggom, tina iwa inororu mar koma guri. Jefeda iwa imagos ojgomu. Jeska ebeibeyaif Didif duntunggom mar onswos, tina iwa isinsa inororu mar koma guri. Noba erek rusnok enjgineg rumftuftu rot gu iwa tein, tina erek iwa idou okoja rot ojgomu.' "
44013042	Nou ongga Paulus jera Barnabas genja jeska mod insa koma fob, beda rusnok rufoukou rirejgei goga jeskaseda goga goksons gij mona ongga Sabat deika fogora goftuftu mar koma deika gu rua sons.
44013043	Nou ongga rusnok nomnaga rurogna jeska mod insa koma fob, beda rusnok rufoukou ongga Yahudi jera rusnok enjgineg tein ongga erek Yahudi guru ruroru goga. Beda goga geisisi joug rua jeskaseda rua ruroru Allah ongga eita oufamofa gu rusnok ojgomuja.
44013044	Beda gij mona ongga Sabat deika rusnok riskembemba jeska kota insa koma rin jeskaseda rig mar osok gij Allah oga ongga Paulus jera Barnabas goftuftu gu rua deika.
44013045	Nou ongga rusnok Yahudi ringk rusnok rufoukou ongga erek Yahudi guru rin jeskaseda rig rot Allah oga, beda rudou ejisei skoita Paulus jera Barnabas. Jefeda rua ruga oruh Paulus noba rua riseda Paulus oga rot mar ongga ofa oftuftu gu rusnok insa koma.
44013046	Tina Paulus jera Barnabas genemeesa rot rerin ruga insa koma guru. Beda goga gagot gu rua oida, "Allah ombk magef jeskaseda marka efen oga ongga oufamofa skoita iwa ongga Yahudi sismeni fog. Tina jeska erek iwa isinsa yukoja rot oga insa koma, jefeda koma erek iwa inodou os isma iteij ah ongga ah aibin guru. Jefeda magef maja jeska iwa noba marka Allah oga insa kef skoita rusnok enjgineg ongga erek Yahudi guru.
44013047	Jeska Allah bera onobk magef noba Ofa agot erek kef oida, 'Didif dubk bua jeskaseda bija erek eisa ongga ejin tein gij rusnok ongga Yahudi guru rudou efesi fogora rusnok gij monuh nomnaga tein rimesma eiteij ah ongga efeinah.' "
44013048	Nou ongga rusnok ongga Yahudi guru ringg mar insa koma, beda rudou efaga ouka eteb noba rua risitit rot Allah oga ojgomu. Noba rua koma ongga Allah oncunc sis fob nou rimeita eiteij ah ongga efeinah runroru Yesus gij mona insa koma.
44013049	Gij mona insa koma rusnok rufoukou rifesij rot Allah oga rejrej monuh insa koma nomnaga.
44013050	Tina rua ongga Yahudi rusos rusnok enjgineg ongga erek rufoka aksa jera rujaga tein ongga rufoka aksa gij kota koma jeskaseda rua tein rutkonu oska skoita Paulus jera Barnabas fogora rikemeji goga jeska monuh insa koma.
44013051	Nou ongga Paulus jera Barnabas genja, beda goga gowusa mebi ofou jeska gokoda sismeni fog. Koma erek gorocunc gu rusnok insa koma oida goga gekik getma jeska mar okum ongga emen jeska Allah skoita rua. Beda goga gejejah monuh Ikonium.
44013052	Rua ongga ruroru Yesus jah kota Antiokhia bera rudou erirei eteb noba Efena Ebsi Allah eita owesa efek gu rua ojgomuja.
44014001	Gij mona ongga Paulus jera Barnabas genjeker gij kota Ikonium fob, beda goga tein goira gij mod egens ongga Yahudi rum riteij gij. Beda goga goftuftu rot iskusk jah suma. Jefeda rusnok Yahudi rufoukou jera rusnok ongga erek Yahudi guru tein ruroru Yesus gij mona insa koma.
44014002	Tina rusnok Yahudi rineya ongga rudobu joug rua ongga ruroru Yesus bera rusos rusnok rufoukou ongga erek Yahudi guru jeskaseda rua tein rutkonu oska skoita rua ongga ruroru Yesus fob.
44014003	Jefeda Paulus jera Barnabas geker dektek gij kota koma. Goga goftuftu mar osok gij Tuhan oga rot godou ongga enemeesa tein guru. Jefeda Tuhan ofij goga fogora eita owesa efek gu goga jeskaseda gotunggom mar onswos jera mar enjgineg tein ongga eita rusnok rudou oubsaha rot. Beda koma tein orocunc gu rusnok oida mar ongga goga gemfesij rot Allah oga koma bera erek tenten ojgomu.
44014004	Tina rusnok ongga ringker gij kota koma bera rimekebema rot mar ongga goga goftuftu gu rua fob. Rineya ruroru Yahudi rerin erebent ros, noba rineya ruroru mar ongga Paulus jera Barnabas goftuftu gu rua.
44014005	Jefeda rineya ongga rusnok Yahudi jera rerin ebirfager tein jera rineya ongga erek Yahudi guru tein rudou egens nou rufra mar okum keingg Paulus jera Barnabas. Jefeda rua rinsejah nou rira mamu rimeredi goga jeskaseda goga gagos ojgomu.
44014006	Tina gij mona ongga Paulus jera Barnabas gengg rot mar insa koma, beda goga goku jah kota Listra jera kota Derbe ongga angh gij monuh Likaonia. Beda goga gecira rejrej monuh koma nomnaga tein.
44014007	Noba goga gefesij rot Allah oga ongga oufamofa deika gij monuh insa koma.
44014008	Osnok orna egens ongga aki ofumbohah sis mona ongga ofa onjuj jeska efen mosu bera eker gij kota Listra. Ofa enecira oskiyai tein jinaga guru jeska efen aki eriaga ojgomu.
44014009	Gij mona ongga Paulus emfesij rot Allah oga, beda osnok egens insa koma eker jah suma noba oj osu nou mar nomnaga ongga Paulus enagot. Beda Paulus ohobut ofa noba ofa ejginaga gij odou efesi oida osnok egens koma osujohu rot oida Allah efen owesa efek ongga adaij nou eita eskeira gu ofa.
44014010	Jefeda Paulus ois gu ofa oida, "Bua but aharuka ojgomu!" Beda ainsa koma tein osnok egens koma ongga aki ofumbohah edebecki rot ebeirens noba ecira.
44014011	Nou ongga rusnok rufoukou jah suma ringk mar insa koma beda rua ruis gij rerin ruga Likaonia oida, "Mar ongga mimif mugif gu, ongga ringker jah mebaga ejmeg, bera runjuj en jah mebif erek rusnok fob!"
44014012	Jefeda rua rijeka Barnabas ofoka erek Zeus noba rua rijeka Paulus ofoka erek Hermes, jeska Paulus bera ongga efesij mar gu rusnok.
44014013	Beda ebirfaga egens ongga erek imam rot mar egens koma ongga ofoka Zeus bera enofoguma. Rerin mod Zeus angh jah mebah jeska kota koma. Nou ongga ofa engg rot mar insa koma beda ofa orka sapi ongga rusnok rira marfok ruroumna fob gij kota koma. Beda ofa jera rusnok enjgineg tein rudou os riris sapi koma erek mar ongga rurougif gu Paulus jera Barnabas.
44014014	Nou ongga Barnabas jera Paulus gengk mar ongga rua rudou os runtunggom nou goga, beda goga gekris gegan meisoufa erek gorocunc gu rusnok insa koma oida mar ongga rua rudou os rutunggom bera onoufa guru. Beda goga gofof skoita rusnok insa koma rifekesa noba gois rot goga eteb oida,
44014015	"Ei, iwa ineris sapi koma erek mar ongga irougif gu magef jinaga guru. Jeska magef tein masnok giskini erek iwa ojgomu. Magef manojuj jeska mebaga guru. Magef man jah sif jeskaseda manggot rot Allah oga ongga oufamofa gu iwa jeskaseda iwa ikikif jeska mar ongga iwa yugif gu gij mebaga insa koma ojgomu. Jeska mar koma ongga iwa yugif gu bera eneita oufamofa gu iwa jinaga guru. Tina ongga oufamofa ekirsa bera, iwa yugif gu Allah ongga tenten ojgomu. Jeska Ofa bera ongga otunggom mebaga ni, mebi ni, mei mojumu efei ni, jera mar enjgineg nomnaga tein.
44014016	Gij mona ongga sismeni bera Allah oin keingg odou efesi fogora orons rot rusnok nomnaga ruroru mar meidu ongga risinsa rudou os ojgomu.
44014017	Tina Allah otunggom mar ongga oufamofa gij rifekesa ongga orocunc rot Ofa ojgomuja. Mar insa koma erek, Ofa eita mos ongga ens jeska mebaga ni, Ofa eita maat efej ongga rirefa gu mekeni fogora er rot oufamofa ni, Ofa eita maat efema ofonon jeska mekeni koma gu rusnok ni, Ofa eita mar nomnaga gu rusnok ongga otunggom rudou erirei eteb rot ni."
44014018	Barnabas jera Paulus gemfesij rot mar insa koma gu rua, tina rua rudou os riris sapi egens erek mar ongga rurougif gu Paulus jera Barnabas ojgomu.
44014019	Beda rineya ongga erek rusnok Yahudi rin jeska kota Antiokhia jera kota Ikonium tein. Beda rua rusos rusnok riskemba insa koma jeskaseda rudou oska skoita Paulus jera Barnabas tein. Jefeda rusnok insa koma rira mamu riredi Paulus noba rikris ofa jah mebah jeska kota koma. Rua rusujohu rot oida ofa agos fob.
44014020	Tina nou ongga rua ongga ruroru Yesus fob rut rejrej ofa, beda ofa edebecki noba oira gij kota insa koma sons. Erek monog beda ofa jera Barnabas geja jeska kota koma noba gecira jah kota Derbe.
44014021	Paulus jera Barnabas gefesij rot Allah oga ongga oufamofa gij kota Derbe tein. Jefeda rusnok rufoukou ruroru Yesus gij kota koma tein. Beda goga goksons jah kota Listra. Nou ongga goga geja jeska kota Listra beda goga gecira jah kota Ikonium. Beda goga goksons jah kota Antiokhia.
44014022	Gij mona ongga goga goira gij kota insa koma nomnaga fob, beda goga goftuftu rusnok ongga ruroru Yesus jah suma noba geisisi joug rua tein jeskaseda rua ruroru Yesus rot ahais ojgomu. Goga gagot gu rua oida, "Mimif ongga muroru Yesus bera mimeita mifera okora eteb si. Noba gij mona ongga Yesus ongksons, beda mimif mumoira jera rusnok ongga Allah ofoka ereij keingg si."
44014023	Noba Paulus jera Barnabas gocunc rusnok rineya erek ebirfager rot rusnok ongga ruroru Yesus gij kota insa koma nomnaga. Beda gij mona juens bera goga genet maat guru jeskaseda gom geiteij gu Allah rot ebirfager Kristen insa koma ongga goncunc fob. Beda goga gois gu Tuhan jeskaseda Ofa omot joug rua insa koma ongga rufij Ofa ojgomu.
44014024	Beda Paulus jera Barnabas geja jeska monuh Pisidia noba gecira jah monuh Pamfilia.
44014025	Jah suma bera goga goftuftu rot Allah oga gij kota Perga. Beda goga geja jeska kota Perga noba gecira jah kota Atalia.
44014026	Nou ongga genja jeska Atalia, beda goga geifef meg meifeni egens sons jah kota Antiokhia. Sis fob rusnok gij kota Antiokhia insa koma rum riteij gu Allah jeskaseda Ofa omofij Paulus jera Barnabas gij mar ongga gomotunggom rejrej monuh ofoukou. Beda ebeibeyaif goga gemfarur gij monuh insa koma oisa fob noba goksons en jah kota Antiokhia.
44014027	Nou ongga goga gensaga kota Antiokhia fob, beda goga gohoturu rusnok nomnaga ongga ruroru Yesus gij kota koma. Beda goga gefesij gu rua rot mar nomnaga ongga Allah ontunggom gij kota-kota ofoukou fob. Goga tein gefesij gu rua rot teinefa Allah onghoda moroju jeskaseda rusnok ongga erek Yahudi guru ruroru Yesus tein.
44014028	Beda Paulus jera Barnabas geker morototuma jera rua ongga ruroru Yesus jah suma gij mona ofoukou.
44015001	Rusnok Yahudi rineya ongga ruroru Yesus fob bera rin jeska monuh Yudea jah kota Antiokhia. Beda rua ruftuftu rusnok ongga ruroru Yesus gij kota Antiokhia oida rua tein rucosu rot riris rufom mareij ofos jeska jeni hukum Musa anggot rot ojgomu. Erek rua rineita mar erek koma guru, beda rua rinesma eiteij ah ongga efeinah guru.
44015002	Tina Paulus jera Barnabas gonoitij rot mar ongga rua rumftuftu gu rusnok guru, jefeda rua ruga emesedema rot mar insa koma. Beda rua ongga ruroru Yesus gij kota Antiokhia rucunc Paulus jera Barnabas jera rusnok rineya tein jeskaseda rija morototuma jah kota Yerusalem beda rifesij rot mar insa koma gu Yesus efen ruforoker jera ebirfager Mod Ari enjgineg tein jah suma.
44015003	Gij mona ongga rua rinja fob, beda rua ruira gij monuh Fenisia jera monuh Samaria. Beda rua rifesij gu Yahudi ongga Kristen jah suma rot teinefa rusnok ongga erek Yahudi guru tein ruroru Yesus fob. Nou ongga rua ringg rot mar insa koma, beda rua rudou efaga ouka eteb rot.
44015004	Gij mona ongga Paulus jera efen mohujir rinsaga gu Yerusalem fob, beda rusnok ongga ruroru Yesus ni, Yesus efen ruforoker ni, jera ebirfager Mod Ari enjgineg tein nomnaga ruroun rua rot rudou ongga erirei eteb. Beda Paulus jera Barnabas gefesij gu rua osok gij mar nomnaga ongga Allah ontunggom gij mona ongga goga goftuftu rot efen oga jah gu monuh ofoukou fob.
44015005	Erek koma tina rineya ongga Yahudi jeska ebic Farisi ongga ruroru Yesus fob rut noba ragot oida, "Rua ongga erek Yahudi guru ongga ruroru Yesus fob bera rucosu rot riris rerin rufom mareij ofos jeska tein. Beda rua ruroru hukum Musa nomnaga tein ojgomu!"
44015006	Beda ruforoker jera ebirfager Mod Ari insa koma rumohoturuma jeskaseda rifesij moguma rot mar insa koma ongga rusnok Yahudi ranggot rot.
44015007	Nou ongga rua rimfesij mar moguma rot dektek fob, beda Petrus ot noba agot oida, "Edkorer jera edkoser, iwa nomnaga ijginaga rot teinefa Allah oncunc didif jeska ifekesa sis fob jeskaseda difesij rot Allah oga ongga oufamofa gu rua ongga erek Yahudi guru fogora rua tein rig beda ruroru Yesus.
44015008	Noba Allah, ongga ejginaga rot mar ongga angh gij rusnok rudou efesi, bera orocunc gu mimif oida Ofa oroun rusnok ongga erek Yahudi guru tein fob. Jeska Ofa eita Efena Ebsi gu rua tein morototuma erek Ofa eita gu mimif gij mona ongga sismeni fob.
44015009	Jeska ahah Allah eiteij bera rusnok egens enekirsa jeska rusnok egema guru. Erek koma tein, Ofa onosujohu oida mimif ongga Yahudi bera erek ongkoska ekirsa jeska rusnok enjgineg guru. Jeska rua tein ruroru Yesus fob, jefeda Allah onsuna rot rua tein rerin mar ongga oska fob.
44015010	Jefeda teinefa fogora iwa idou os itunggom mar ongga Allah onodou os rot guru fogora iradgodu rua ongga Yahudi guru jeskaseda ruroru Yahudi rerin erebent insa koma ongga okum nou rua. Jeska mifmin mimower tein runororu agama erebent insa koma rot tenten guri. Noba mar insa koma bera okum nou mimif ongga deisef tein ojgomu.
44015011	Mimif ongga Yahudi minesma eiteij ah ongga efeinah oisouska mifmin agama erebent jinaga guru! Ongga tenten bera mimif misma eiteij ah ongga efeinah oisouska Tuhan Yesus ongga ocunc odou ongga okora rot mimif ojgomu. Noba rua ongga Yahudi guru risma eiteij ah ongga efeinah oisouska Yesus Kristus tein ojgomu."
44015012	Beda rusnok nomnaga ongga rumohoturuma insa koma riker moubsaha ojgomu. Beda Barnabas jera Paulus gefesij gu rua tein osok gij mar onswos ofoukou ongga goga gontunggom oisouska owesa efek jeska Allah gij mona ongga goga gengker morototuma jera rusnok ongga Yahudi guru.
44015013	Nou ongga goga gemfesij mar insa koma oisa fob, beda Yakobus agot oida, "Edkorer jera edkoser, iwa ig duga fog.
44015014	Ainsa kef iwa ig Petrus agot rot teinefa Allah odou okora rot rusnok enjgineg tein ongga erek Yahudi guru fogora ocunc rua tein erek efen rusnok.
44015015	Noba Koma ororu jeni mar ongga Allah anggot rot oisouska efen nabi-nabi sis fob. Ofa agot oida,
44015016	'Rua ongga Yahudi ongga Daud ofoka ereij keingg bera erek modwok egens ongga oska efekeifa fogora ensiri fob. Noba erek rusnok ruksons jeskaseda rii mod ongga efeinah deika, beda erek koma tein Didif dimeita oufamofa sons gu rua ongga runjuj jeska rusnok insa koma si.
44015017	Didif dimeita mar insa koma jeskaseda rusnok ongga erek Yahudi guru tein rimen skoita Didif ongga rerin Tuhan fogora rija erek dedin rusnok.
44015018	Tuhan Allah agot rot mar erek koma jeni Ofa anggen rot gij mona ongga sis eteb fob.' "
44015019	Beda Yakobus agot deika oida, "Jefeda didif dusujohu rot oida, erek rusnok ongga Yahudi guru ruh rudou efesi gu Allah fob, beda enadaij nou mimif miradgodu rua jeskaseda ruroru mifmin agama erebent ongga erek okum nou rua guru.
44015020	Tina ongga oufa bera, mimif misa surat gu rua jeskaseda misisi joug rua oida rinet marska ongga rusnok enjgineg rijiteyi gu mar ongga oska guru, noba rinet marska ongga ogufu enah gij ros guru, noba rinej ogufu jeska marska insa koma tein guru. Beda rua tein rut joug risinsa jeskaseda rinesiri morototuma guru.
44015021	Mimif magot rot mar insa kef ojgomu jeska koma morototuma erek mar ongga Musa anggot rot sis fob jeskaseda rusnok ongga Yahudi rudou onokum skoita rusnok ongga Yahudi guru. Jeska gij mona ongga sis fob onjoros mona deisef tein bera rusnok ruftuftu rot mar insa koma ongga Musa anggot rot gij mod ongga rua rum riteij gu Allah gij. Noba rua rik mar insa koma gij orofosut mona ongga Sabat tein."
44015022	Jefeda Yesus efen ruforoker jera ebirfager Mod Ari jera rusnok nomnaga ongga ruroru Yesus gij kota Yerusalem rudou egens rot mar ongga Yakobus anggot gu rua fob. Beda rua rucunc rusnok rineya jeska rifekesa jeskaseda rija jah kota Antiokhia morototuma jera Paulus gonu Barnabas. Rua rucunc Silas jera Yudas ongga rijeka ofoka Barsabas tein. Goga gerek gebirfaga Mod Ari ongga geita mar ongga oufamofa ojgomu.
44015023	Beda rua rita surat egens gu goga jeskaseda gorka skoita rua ongga Kristen gij kota Antiokhia. Surat egens koma agot mar erek kef oida, "Surat kef jeska memef ongga erek Yesus efen ruforoker jera ebirfager Mod Ari tein. Memef ongga merek yeyin ihujir moisu iwa ongga Yahudi guru noba ongga iroru Yesus gij kota Antiokhia ni, monuh Siria ni, jera monuh Kilikia tein.
44015024	Memef meg oida rineya jeska memef rinja jah suma noba ruftuftu iwa gij mar okum ongga orotunggom idou eineina gij fob. Memef monobk rua jeskaseda ruftuftu rot mar insa koma gu iwa guru. Tina koma en jeska rua risinsa ojgomu.
44015025	Jefeda memef memfesij mar moguma noba modou egens nou mocunc gosnok gegeka jeska memef jeskaseda geja skoita iwa jah suma. Goga geja morototuma jera Barnabas jera Paulus ongga memef modou okora eteb rot.
44015026	Barnabas jera Paulus bera gerek gosnok gegeka ongga goufamofa, noba sis fob rusnok rita mar ongga oska ofoukou skoita goga, jeska goga gemfesij mar rot Tuhan Yesus Kristus gu rua.
44015027	Jefeda memef mobk Yudas jera Silas skoita iwa jeskaseda goga tein gagot rot mar ongga memef manggot gij surat egens kef.
44015028	Efena Ebsi Allah oncunc gu memef fob oida enadaij nou memef ongga Yahudi meradgodu iwa gij mefmen agama erebent ongga erek okum nou iwa guru.
44015029	Erek koma tina memef modou os meisisi joug iwa gij mar egens oskiyai ojgomu. Koma bera, iwa inet marska ongga rusnok enjgineg rirejiteyi gu mar ongga oska guru. Noba inet marska enjgineg tein ongga efen ogufu enah gij ros guru. Noba inej ogufu jeska marska insa koma tein guru. Beda iwa tein yut joug isinsa jeskaseda inesiri morototuma guru. Erek iwa iroru mar insa kef ojgomu, beda koma omofij iwa rot si. Ainsoma."
44015030	Gij mona ongga rua nomnaga rimeisisima fob, beda rua rubk Paulus, Barnabas, Silas jera Yudas jah kota Antiokhia. Nou ongga rua rinsaga gij kota koma fob, beda rua rumohoturuma jera rusnok nomnaga ongga ruroru Yesus gij kota koma. Beda rua rita surat insa koma gu rusnok jah suma.
44015031	Nou ongga rua ongga ruroru Yesus jah suma ringk surat egens koma fob, beda rua rudou efaga ouka eteb jeska mar ongga runggu gij surat koma ofij rua ojgomu.
44015032	Yudas jera Silas bera erek gosnok ongga gefesij mar jeska Allah. Beda goga goftuftu rua ongga ruroru Yesus gij kota Antiokhia gij mar ofoukou jeskaseda rua ruroru Yesus rot ahais ojgomuja.
44015033	Nou ongga Yudas jera Silas gengker jah suma gij mona ofoukou fob, beda rua rufij goga fogora goksons jah kota Yerusalem. Rua ongga ruroru Yesus gij kota Antiokhia ragot gu goga oida, "Goga geja rot godou ongga eskeira eteb jah Yerusalem!"
44015034	((Tina Silas odou os eker gij kota Antiokhia deika.))
44015035	Gij mona insa koma tein bera Paulus jera Barnabas geker gij kota Antiokhia. Beda goga jera rusnok enjgineg rufoukou tein ruftuftu noba rifesij mar osok gij Tuhan oga.
44015036	Gij mona egema deika beda Paulus agot gu Barnabas oida, "Nagef naksons jah monuh nomnaga ongga nagef nafasij rot Tuhan oga gij sis fob jeskaseda nak rot oida rua riker erek teinefa."
44015037	Barnabas odou os oroun Yohanes Markus morototuma jera goga.
44015038	Tina Paulus odou os erek koma guru, jeska sis fob Markus ororu goga, tina gij mona ongga Paulus jera Barnabas gemfesij rot Tuhan oga gij monuh Pamfilia ros, beda Markus aha goga jah noba goksons jah Antiokhia.
44015039	Beda Paulus jera Barnabas goga omosokuma eteb rot Markus, jefeda goga gemekebema ojgomu. Beda Barnabas oroun Markus noba goga geifef meg meifeni jah motowohu Siprus, tina Paulus oroun Silas.
44015040	Nou ongga rua ongga ruroru Yesus gij kota Antiokhia rum riteij keingg goga jeskaseda Allah omofij Paulus jera Silas, beda goga geja
44015041	rejrej monuh Siria jera monuh Kilikia. Beda goga geisisi joug rusnok ongga ruroru Yesus gij monuh insa koma jeskaseda rumororu Yesus rot ahais deika.
44016001	Paulus ecira jah kota Derbe. Beda jeska Derbe bera ofa ecira onjoros ensaga gu kota Listra. Osnok egens ongga ororu Yesus ongga ofoka Timotius eker jah suma. Ofa efen mosu jeska rusnok ongga Yahudi noba ofa tein ororu Yesus rot tenten fob. Tina Timotius efen meka bera jeska rusnok ongga Yunani.
44016002	Rusnok nomnaga ongga ruroru Yesus gij kota Listra jera Ikonium rijginaga rot oida Timotius bera erek osnok egens ongga odou oufamofa eteb.
44016003	Paulus odou os oida Timotius ororu ofa gij mar ongga emfarur ojgomu. Jefeda ofa eris Timotius efen ofom mareij ofos jeska jeskaseda rusnok ongga Yahudi ongga ringker gij monuh ongga gemfarur gij bera runotkonu oska skoita Timotius guru. Jeska rua nomnaga rijginaga rot fob oida Timotius efen meka bera jeska rusnok Yunani ongga runororu erebent Yahudi guru.
44016004	Nou ongga goga gensaga gij kota-kota, beda goga gefesij gu rusnok ongga ruroru Yesus jah suma osok gij mar ongga Yesus efen ruforoker jera ebirfager Mod Ari ranggot rot gij kota Yerusalem fob. Beda Paulus eisisi joug rua jeskaseda ruroru mar insa koma ojgomu.
44016005	Erek koma jefeda rusnok ongga ruroru Yesus gij kota-kota insa koma ruroru Yesus oga rot ahais noba orofosut mona bera rusnok ongga rumororu Yesus rugun odudu dokun deika.
44016006	Efena Ebsi Allah eyahehir joug Paulus jera Silas jera Timotius jeskaseda rinefesij rot Allah oga gij monuh Asia guru. Jefeda rua rija jah monuh Frigia jera monuh Galatia.
44016007	Gij mona ongga rua rinsaga anjob monuh Misia fob, beda rua rudou os ruira gij monuh Bitinia, tina Efena Ebsi Allah ocunc gu rua oida runoira gij monuh egens koma guru.
44016008	Jefeda rua rirabj monuh Misia noba rujuj jah kota Troas ojgomu.
44016009	Nou motu beda Efena Ebsi Allah ocunc mar gu Paulus gij odou efesi. Ofa ek mar erek orna egens jeska monuh Makedonia onot jah ofa odou noba erejgejgei gu ofa oida, "Pauluso! Bija jah monuh Makedonia jeskaseda bufij memefo!"
44016010	Jefeda gij monog rahah tentena, beda didif Lukas ni, Paulus ni, Timotius ni, Silas ni, memef nomnaga meja jah monuh Makedonia. Jeska memef mejginaga rot tenten oida Allah bera onobk memef jeskaseda mejefesij rot Allah oga ongga oufamofa gu rusnok gij monuh Makedonia insa koma.
44016011	Memef meja jeska kota Troas noba meifef meg meifeni fogora mecira jah motowohu Samotrake. Noba erek monog deika, beda memef meja jeska Samotrake noba mecira jah kota Neapolis.
44016012	Nou ongga meja jeska kota koma, beda memef mecira jah kota Filipi. Kota Filipi koma erek kota mosu nou kota nomnaga ongga angh gij monuh Makedonia. Noba raja Kaisar efen rusnok ongga rufoka ereij keingg rusnok nomnaga gij kota koma. Memef meker jah suma erek mona orgomu ojgomu.
44016013	Gij mona ongga Sabat, beda memef morogna jeska kota koma, noba meja jah mei efembra, jeska memef meg oida rusnok ongga Yahudi rumohoturuma jeskaseda rum riteij gu Allah jah suma. Memef meker morototuma jera rua noba mefesij mar jera rujager ongga rumohoturuma jah suma tein.
44016014	Ojaga egens jeska rua ongga ofoka Lidia. Ofa ojga jeska kota Tiatira. Ojaga egens koma bera erek osnok egens ongga ohu mei ongga efera osok eteb gu rusnok. Ofa erek Yahudi guru, tina ofa ougif gu Allah tein. Jefeda Tuhan ocunc gu ofa gij odou efesi jeskaseda ofa oj osu rot iskusk noba ororu mar ongga Paulus omftuftu gu rua.
44016015	Jefeda Lidia jera efen rusnok nomnaga ongga ringker gu efen mod ruroru Yesus noba rita baptis tein. Beda Lidia erejgei memef jeskaseda meja jah efen mod. Ofa agot gu memef oida, "Erek iwa isujohu rot oida didif duroru Yesus rot tenten fob, beda iwa iker gij dedin mod ojgomu." Ofa erejgei memef rot mar insa koma ojgomuja. Jefeda memef mejeker gij efen mod.
44016016	Gij mona juens bera memef mom meiteij gu Allah. Beda memef morodosu jera ojaga egens. Ofa erek ojaga egens ongga omfij rusnok. Noba efena ofogog bera engker gij efen odou efesi. Jefeda ofa esma owesa efek jeska efena ofogog insa koma jeskaseda efesij rot mar ongga emecira nou mona kahma si. Noba jeska ofa efesij rot mar ongga emecira gij kahma gu rusnok, jefeda ofa esma fifi ofoukou nou efen ebirfager.
44016017	Ojaga egens koma ostoij Paulus jera memef noba ois gu rusnok rot tomnomna oida, "Ei iwa ig, jeska rua kef bera erek rusnok ongga rumfij Allah ongga Ofoka aksa. Rua rin jeskaseda ragot gu iwa rot teinefa iwa ita eiteij ah ongga efeinah!"
44016018	Ofa agerir mar erek koma nou mona ofoukou fob jefeda Paulus otkonu oska rot ofa. Jefeda ofa ekikif skoita ojaga egens koma beda agot gu efena ofogog ongga enah gij odou efesi oida, "Oisouska Yesus Kristus ofoka, didif dagot rot gu bua oida burogna jeska ojaga egens kef ojgomu!" Beda ainsa koma tein efena ofogog koma orogna jeska ojaga egens koma odou efesi. Jefeda ojaga egens koma efen owesa efek jeska efena ofogog eseiseifa ojgomu. Noba enadaij nou ofa efesij rot mar ongga emecira nou mona kahma deika guru.
44016019	Nou ongga ojaga egens koma efen ebirfager rig rot oida rua rinesma fifi ofoukou jeska ofa deika guru, beda rua rutkonu oska eteb rot Paulus. Jefeda rua ragei Paulus jera Silas noba rikris goga skoita hakim gij kota egens koma.
44016020	Beda hakim koma obk Paulus jera Silas skoita raja Kaisar efen ebirfaga tentarer, beda rusnok ragot ofa oida, "Goga kef bera jeska rua ongga Yahudi. Noba goga gontunggom mar ongga oska eteb gij kota kef.
44016021	Goga goftuftu rusnok jeskaseda rua ruroru gegan gerebent ojgomu. Noba mar koma bera ekirsa rot mar ongga raja Kaisar anggot rot gu mimif fob."
44016022	Rusnok enjgineg rufoukou tein ragot mar ongga oska rot Paulus jera Silas. Jefeda ebirfaga egens insa koma obk efen tentarer jeskaseda rikris meisoufa jeska goga gofos noba rangha goga rot ahais ojgomuja.
44016023	Nou ongga rua rangha goga fob, beda rua raha goga gij mod oskusk. Noba hakim insa koma obk ebirfaga mod oskusk jeskaseda ot joug goga rot ahais ojgomu.
44016024	Jefeda ebirfaga mod oskusk koma aha goga gij morongsu egens ongga angh gij mer efesi deismos ojgomu, noba ofa era rantai erakid keingg goga gaki tumu mega ongga okum.
44016025	Erek motu deis beda Paulus jera Silas gom geiteij noba gof medemer jera gesitit mar gu Allah. Rusnok enjgineg ongga rangh gij mod oskusk insa koma rig goga gomf medemer erek koma.
44016026	Beda ainsa koma tein mebi icusur onjoros mod osum nomnaga eineina. Beda montoj nomnaga gij mod oskusk koma ohoda noba rantai ongga rinrakid tumu rusnok ritma jera raki nomnaga tein ebga.
44016027	Ebirfaga egens ongga ont joug mod oskusk insa koma ofos graga eteb rot noba ofa emeesa tein. Ofa ek, tina montoj mod oskusk koma nomnaga onghoda fob, jefeda ofa osujohu rot oida rusnok nomnaga ongga rangh gij mod oskusk koma ruku fob. Jefeda ofa ococ meiteb ofok jeskaseda oduis esinsa.
44016028	Nou ongga Paulus ek rot mar koma, beda ofa ois rot oga eteb oida, "Bunoduis bisinsa guru! Memef nomnaga meker jah sif ros!"
44016029	Jefeda ebirfaga mod oskusk insa koma orka mah eisa noba onggobur rot odou ongga emeesa eteb jah morongsu efesi ongga Paulus jera Silas gengker gij. Beda ofa es okeibi gu mebi jah Paulus jera Silas godou erek ougif gu goga.
44016030	Beda ofa oroun goga jeska mod oskusk noba agot gu goga oida, "Akeinerga, didif dutunggom mar erek meidu jeskaseda Allah omoskotu didif tein?"
44016031	Beda Paulus jera Silas goroun gu ofa oida, "Bua buroru Tuhan Yesus rot tenten ojgomu, beda bua bimesma eiteij ah ongga efeinah si. Noba bebin rusnok nomnaga ongga ringker jera bua gij bebin mod rimesma eiteij ah ongga efeinah tein."
44016032	Beda Paulus jera Silas gefesij rot Allah oga ongga oufamofa osok gij Yesus gu ebirfaga mod oskusk egens koma jera efen rusnok nomnaga ongga ringker jera ofa.
44016033	Gij motu deis insa koma bera ebirfaga mod oskusk oroun goga noba eita ariawun nou gefera okora koma. Beda ofa jera efen rusnok nomnaga rita baptis tein.
44016034	Beda ofa oroun Paulus jera Silas jah efen mod noba eita maat gu goga. Ofa jera efen rusnok nomnaga rudou efaga ouka eteb, jeska gij mona insa koma bera rua ruroru Allah oga fob.
44016035	Gij monog rahah beda ebirfager kota egens koma rubk tentarer jah mod oskusk jeskaseda ragot gu ebirfaga ongga ont joug mod oskusk oida, "Paulus jera Silas gorogna jeska mod oskusk ojgomu."
44016036	Ebirfaga mod oskusk insa koma ragot gu Paulus oida, "Akeina, ebirfager koma ranggot oida goga gorogna jeska mod oskusk ojgomu. Jefeda ebeibeyaif goga geja rot godou ongga oufamofa."
44016037	Tina Paulus agot gu ebirfager insa koma oida, "Rua rucunc magef erek gosnok ongga gontunggom mar ongga oska fob, tina magef manotunggom mar ongga oska egema tein guri. Beda rua rangha magef jah rusnok rufoukou rudou fogora mojen magef eteb rot. Noba rua raha magef gij mod oskusk tein. Tina magef tein maja erek madou egens jera rusnok ongga raja Kaisar efen fob. Noba enadaij nou rua rutunggom mar insa koma skoita rusnok ongga rudou egens jera raja Kaisar efen rusnok jinaga guru. Noba ebeibeyaif rua rudou os rubk magef jeskaseda maja rot wuswus ei? Magef madobu joug koma ojgomu! Jefeda iwa yagot gu ebirfager kota insa koma oida rua risinsa rin skoita magef jah sif jeskaseda ruroun magef jeska mod oskusk ojgomu."
44016038	Jefeda ebirfager mod oskusk insa koma ruksons noba ragot gu ebirfager kota rot mar ongga Paulus anggot fob. Nou ongga ebirfager kota insa koma ringg oida Paulus jera Silas tein godou egens jera rusnok ongga raja Kaisar efen, beda rua rimeesa eteb.
44016039	Jefeda rua rija skoita Paulus jera Silas beda ragot oida, "Memef montunggom mar ongga oska skoita goga fob, tina memef mois gu goga jeskaseda gonotkonu oska skoita memef guru." Beda rua ruroun goga jeska mod oskusk insa koma, noba rua rirejgei jera ruga ongga ongkoska gu goga jeskaseda goga geja jeska kota koma.
44016040	Beda Paulus jera Silas geja jeska mod oskusk insa koma noba geja jah mod ongga Lidia efen. Nou ongga goga gorodosu jera rua ongga ruroru Yesus jah suma, beda goga geisisi joug rua deika. Beda Paulus jera Silas geja jeska kota Filipi.
44017001	Paulus jera Silas gecira jah monuh Amfipolis jera monuh Apolonia onjoros gensaga kota Tesalonika. Mod egens ongga Yahudi rum riteij gu Allah gij bera onot gij kota koma.
44017002	Jefeda erek giskini, Paulus eja jah mod insa koma jeskaseda rifesij mar jera rusnok jah suma osok gij Mar Efeyi Ebsi efen ofou. Rua rifesij moguma erek koma gij mona ongga Sabat ojgomu.
44017003	Paulus oftuftu rua noba ocunc gu rua rot koisoisa gij Mar Efeyi Ebsi oida Kristus ongga Allah anggot eimofoj nou emen jeskaseda eita eiteij ah ongga efeinah gu rusnok bera eita efera okora sismeni fog, beda Ofa emedebecki jeska anggos tein. Paulus agot oida, "Yesus ongga didif dimfesij rot gu iwa fob, Ofa bera Kristus ongga Allah anggot eimofoj nou emen jeskaseda eita eiteij ah ongga efeinah gu rusnok."
44017004	Jefeda Yahudi rineya ongga ringg rot mar insa koma ruroru oga ongga oufamofa insa koma. Noba rua rudou eja erek egens jera Paulus jera Silas. Erek koma tein, rusnok ongga Yunani rufoukou ongga rugif gu Allah jera rujaga rufoukou ongga rufoka aksa tein ruroru oga ongga oufamofa insa koma ongga Paulus emfesij gu rua fob.
44017005	Tina rusnok ongga Yahudi rineya rudou ejisei noba oska rot Paulus jera Silas. Jefeda rua ruhoturu rusnok ebireira ongga ringker rourou gij pasar. Beda rua rusos rusnok insa koma jeskaseda rutkonu oska eteb rot Paulus jera Silas. Beda rua nomnaga rija gu moroju gij kota koma noba ruga ofoukou rot mar ongga Paulus jera Silas gontunggom fob. Beda rua rujohca Paulus jera Silas ongga gengker jah mod ongga Yason efen jeskaseda rikris goga skoita rusnok riskemba koma.
44017006	Nou ongga rua rinsaga gu Yason efen mod beda rua rik, tina Paulus jera Silas geneker jah suma deika guru. Jefeda rua rikris Yason jera efen rusnok enjgineg tein ongga ruroru Yesus skoita ebirfager ongga rufoka ereij keingg rusnok gij kota koma. Rua ruga erahah noba ruis oida, "Paulus jera Silas jera gegan gohujir insa kef, rua nomnaga runtunggom mar ongga oska gij monuh ofoukou fob, noba ebeibeyaif rua rutunggom mar ongga oska gij mifmin kota kef tein fobo!
44017007	Noba Yason kef, ofa bera oroun Paulus jera Silas gij efen mod tein! Noba rua kef nomnaga ragot oida raja eteb egema ongga ofoka Yesus enofoguma. Tina mar ongga rua ranggot insa koma bera ekirsa rot mar ongga raja Kaisar anggot rot sis fobo. Jeska raja Kaisar esinsiyai bera erek raja eteb ojgomu."
44017008	Rua ranggot mar erek koma, jefeda rusnok rufoukou jera ebirfager gij kota insa koma rutkonu oska eteb skoita Paulus jera Silas tein.
44017009	Jefeda ebirfager insa koma rubk Yason jera efen mohujir jeskaseda rita fifi gu ebirfager insa koma erek orocunc rot oida Yason omot joug Paulus jera Silas rot mar insa koma. Noba erek goga gemfesij mar deika, beda Yason jera efen mohujir rineita fifi insa koma sons guru. Beda ebirfager insa koma rubk rua jeska.
44017010	Gij motu insa koma bera rua ongga ruroru Yesus gij Tesalonika rubk Paulus jera Silas jah kota Berea. Noba gij mona ongga goga gensaga jah kota Berea fob, beda goga geja jah mod ongga rusnok Yahudi rum riteij gu Allah gij.
44017011	Rusnok ongga ringker gij kota Berea koma bera rudou eriaga ekirsa jeska rua ongga ringker jah kota Tesalonika. Rua rig rot mar ongga Paulus jera Silas gemfesij gu rua osok gij Yesus oga. Noba rua rudou efaga ouka eteb rot mar insa koma. Noba orofosut mona beda rua ruhca gij Mar Efeyi Ebsi jeskaseda rik gu risinsa rot oida mar ongga Paulus emfesij gu rua bera erek tenten ei era gurei.
44017012	Rusnok ongga Yahudi rufoukou ruroru Yesus gij kota insa koma, noba runer jera rujager ongga erek Yunani tein noba ongga rufoka aksa ruroru Yesus gij mona insa koma.
44017013	Nou ongga rusnok ongga Yahudi gij kota Tesalonika ringg rot oida Paulus oftuftu rot Allah oga gij kota Berea, beda rua rija jah kota koma jeskaseda rusos rusnok jah suma fogora rudou oska skoita Paulus jera Silas.
44017014	Erek koma jefeda rua ongga ruroru Yesus gij kota koma rubk Paulus ebeirens jah mei mojumu efembra. Tina Silas jera Timotius geker gu kota insa koma ojgomu.
44017015	Gij mona ongga rua ruroun Paulus jah kota Atena fob, beda rua ruksons jah kota Berea. Beda rua ragot gu Silas jera Timotius oida Paulus odou os goga tein gostoij ofa ebeirens jah kota Atena.
44017016	Askesi Paulus eker nou Silas jera Timotius gij kota Atena ros, beda ofa odou okum eteb jeska ofa ek mar ofoukou ongga angh gij kota koma ongga rusnok rugif gu.
44017017	Jefeda gij mona ongga Sabat beda ofa eja jah mod ongga Yahudi rum riteij gij. Beda ofa efesij mar moguma rot Allah oga jera rusnok Yahudi noba jera rusnok enjgineg tein ongga rugif gu Allah jah suma. Noba orofosut mona bera ofa eja jah pasar jeskaseda efesij mar jera rusnok nomnaga ongga ringker jah suma.
44017018	Rusnok ongga ruroru mar ongga Epikuros omftuftu rot sis fob jera rusnok ongga ruroru mar ongga Stoa omftuftu rot sis fob bera riker gij kota insa koma. Noba rua nomnaga ruga emesedema rot mar ongga Paulus omftuftu fob. Beda rineya jeska rua ragot osok gij Paulus oida, "Ah! Isok kef bera awesi efei ojgomu. Ofa odou osumsumu ojgomu?" Noba rineya jeska rua ragot oida, "Isok kef bera efesij rot mar ongga rusnok monuh enjgineg rugif gu ojgomu." Rua ragot mar erek koma jeska Paulus efesij rot oga ongga oufamofa osok gij Yesus. Noba ofa efesij rot teinefa rusnok ongga ranggos rimedebecki sons jeska ranggos tein.
44017019	Jefeda rua ruroun Paulus jah memaga ofos ongga ofoka Areopagus jeskaseda rumohoturuma jah suma. Beda rua ragot gu ofa oida, "Memef modou os meg deika osok gij mar ongga efeinah insa koma ongga bua bimfesij rot fob.
44017020	Jeska bua bimfesij rot mar onswos ongga memef meneg rot enesi."
44017021	(Rua ragot mar insa koma jeska rua ongga kota Atena jera rusnok enjgineg tein ongga ringker jah suma rudou os eteb rimfesij moguma rot mar onswos ongga rua rig jeska rusnok efeinah ongga rin jah suma.)
44017022	Erek koma beda Paulus ot nou efesij mar gu rua gu memaga ofos Areopagus insa koma. Ofa agot oida, "Iwa ongga Atena. Didif dik oida iwa idou os eteb yugif noba yum iteij gu mar ofoukou gij kota kef.
44017023	Jeska gij mona ongga didif dicira noba diajga joug mar gij kota kef, beda dik mar ofoukou ongga iwa yugif gu. Noba didif dik mar egens ongga iwa yugif gu, tina runggu tumu mar egens koma oida, 'Gu mar egens ongga ah jah mebaga ongga menejginaga rot enesi.' Ebeibeyaif didif dimefesij gu iwa osok gij mar egens insa koma ongga iwa inejginaga rot enesi.
44017024	Allah, ongga ontunggom mebif jera mar nomnaga ongga angh gu mebif, Ofa bera erek Tuhan ongga ofoka ereij keingg mebaga jera mebif nomnaga. Ofa eneker gij mod egens ongga rusnok rii fogora rugif gu guru.
44017025	Allah koma bera ongga eita efena ebah jera awesi efeni jera mar nomnaga gu rusnok. Jefeda enadaij nou rusnok rufij Ofa jinaga guru.
44017026	Noba oisouska osnok orna egens bera Ofa ontunggom rusnok mebif nomnaga fob. Beda Ofa obk rusnok insa koma rijeker rejrej mebif nomnaga. Ofa tein anggot rot mona kenefa jera monuh sinefa bera rua rijeker gij.
44017027	Ofa otunggom mar erek koma jeskaseda rusnok ruhca Ofa. Noba erek rua ruhca Ofa, beda rua rimek Ofa si. Tina ongga tenten bera, Allah eneker yes jeska mimif guru.
44017028	Jeska sis fob osnok egens agot oida, 'Ofa bera ongga eita eiteij ah gu mimif. Noba oisouska Ofa bera mimif micira noba miker gu mebif nomnaga.' Erek koma tein, yeyin osnok egens ongga of medemer sis fob agot rot Ofa oida, 'Bua birek mimif nomnaga mifmin mika.'
44017029	Mimif nomnaga bera ongga erek Allah efen efeser. Noba jeska mimif mirek Allah efen efeser, jefeda enadaij nou mimif musujohu rot oida Allah bera erek mar ongga rusnok runtunggom jeska emas ni, era perak ni, era mamu tein ni guru.
44017030	Jeska sis fob mifmin mimower rudou osumsumu rot mar insa koma ojgomu. Tina Allah onofra okum keingg rua rot guru. Erek koma tina ebeibeyaif Ofa odou os jeskaseda rusnok nomnaga rimeesa joug rerin mar ongga oska.
44017031	Jeska Ofa anggot rot oida gij mona juens ongga emen bera Ofa omoga ojga rot rusnok nomnaga rerin rita mar ongga oska jera mar ongga oufa tein. Ofa omotunggom mar insa koma rot tenten oisouska osnok egens ongga Ofa oncunc fob. Noba Ofa oncunc gu rusnok nomnaga rot oida mar insa koma bera erek tenten ojgomu. Jeska Ofa omfra osnok egens insa koma jeska anggos fob."
44017032	Nou ongga rusnok insa koma rig Paulus agot oida rusnok rimedebecki jeska ranggos, beda rineya rutut rot ofa. Tina rineya ragot gu ofa oida, "Memef modou os meg rot mar insa koma deika ojgomu."
44017033	Nou ongga rua nomnaga rimfesij mar moguma oisa fob, beda Paulus eja jeska rua.
44017034	Tina rineya jeska rusnok insa koma ruroun mar ongga Paulus omftuftu fogora rua ruroru Yesus. Osnok egens jeska rua insa koma bera ofoka Dionisius. Ofa bera erek ebirfaga egens jeska rua ongga rumohoturuma gu memaga Areopagus ofos. Noba ojaga egens ongga ofoka Damaris jera rusnok enjgineg tein ruroru Yesus.
44018001	Nou ongga mar insa koma oisa fob, beda Paulus eja jeska kota Atena noba ecira deika jah kota Korintus.
44018002	Gij Kota Korintus bera Paulus orodosu osnok Yahudi egens ongga ofoka Akwila. Ofa ojga jeska monuh Pontus. Ainsa koma tein Akwila en jeska monuh Italia morototuma jera efen mohona Priskila. Goga genejeker gij kota Korintus jeska raja Kaisar Kladius ekemeji rusnok ongga Yahudi nomnaga jeska kota Roma. Paulus ojogog goga.
44018003	Beda ofa eker jera goga noba rua rifarur morototuma, jeska Paulus tein efen efarur erek otunggom modwok jeska sapi ofos.
44018004	Noba gij orofosut mona ongga Sabat beda Paulus eja jah mod ongga Yahudi rum riteij gij. Beda ofa efesij mar gu rua jeskaseda rua ongga Yahudi jera rua ongga Yahudi guru ringg rot Allah oga fogora ruroru Yesus tein.
44018005	Beda gij mona ongga Silas jera Timotius gensaga jeska monuh Makedonia fob, beda Paulus enei modwok deika guru. Tina orofosut mona bera ofa efesij rot Allah oga ongga oufamofa gu rusnok ongga Yahudi. Ofa agot oida Yesus bera raja egens ongga Allah anggot eimofoj rot emen nou eita eiteij ah ongga efeinah gu rusnok.
44018006	Tina rineya ongga Yahudi riseda rot Paulus oga noba rua ragot mar ongga oska ofoukou skoita ofa onjoros odou eskes rot rua fob. Jefeda ofa agoska meisoufa ongga ergi rot mebi ofou jeskaseda ocunc gu rua oida ofa onoin keingg odou efesi rot rua deika guru. Beda ofa agot oida, "Gij mona ongga Allah eita okum skoita iwa ongga Yahudi, beda koma enah gu didif guru. Koma bera en oisouska mar ongga iwa isinsa intunggom fob ojgomu. Ebeibeyaif didif dikik jeska iwa ongga Yahudi noba didif dumorka Tuhan oga skoita rusnok ongga erek Yahudi guru!"
44018007	Jefeda ofa eja jeska rua noba eja jah mod egens ongga Titius Yustus efen. Ofa osnok egens ongga Yahudi guru, tina ofa tein ougif gu Allah ojgomu. Ofa efen mod egens ongga ah doida mod ongga Yahudi rum riteij gij.
44018008	Tina Krispus, ongga ebirfaga mod ongga Yahudi rum riteij gij insa koma, jera rusnok nomnaga ongga ringker jera ofa ruroru Yesus tein. Noba rusnok rufoukou gij kota insa koma ongga erek Yahudi guru rig mar ongga Paulus omftuftu fob, jefeda rua tein ruroru Yesus noba rita baptis.
44018009	Gij motu juens beda Allah ocunc mar gu Paulus gij odou efesi. Gij mar koma bera Tuhan Yesus agot gu ofa oida, "Paulus, bua binemeesa guru! Bua bifesij mar rot Didif ojgomuja. Bua bineker moubsaha rot guru!
44018010	Jeska Didif dumofij Bua ojgomuja. Noba Didif dumot joug bua jeska rusnok rufogog ongga rudou os rita mar ongga oska skoita bua. Didif dumbk bua jah kota egens kef jeska dedin rusnok rufoukou ongga rumororu Didif si."
44018011	Erek koma jefeda Paulus eker gij kota Korintus gij tahun egens noba ofod. Noba Ofa oftuftu rot Allah oga gu rusnok jah suma.
44018012	Gij mona ongga raja Kaisar ofra Galio ofoka erek Gubernur gij monuh Akhaya, beda rusnok ongga Yahudi rudou egens nou ragei Paulus noba rurka ofa skoita Galio jeskaseda ofa oga ojga rot mar ongga Paulus ontunggom fob.
44018013	Nou ongga rua ruroun Paulus skoita Galio fob, beda rua ragot gu ofa oida, "Osnok egens kef agot mar ofoukou gu rusnok riskemba jeskaseda rua rugif gu Allah, tina mar ongga ofa oftuftu bera ekirsa rot mar ongga Musa anggot rot ojgomu."
44018014	Nou ongga Paulus ai juens emagot mar rot esinsa, beda Galio agot gu rua ongga Yahudi insa koma oida, "Iwa ongga Yahudi. Erek mar ongga iwa inagot kef bera osok gij hukum ongga monuh insa kef efen era osok gij mar ongga oska eteb, beda didif dimeg yuga rot si.
44018015	Tina erek mar ongga iwa yuga omosokuma rot insa kef bera osok gij isinsa yeyin hukum agama ojgomu, beda iwa isinsa yuga ojga rot mar koma ojgomu. Didif dunoga ojga rot mar erek koma guru."
44018016	Beda Galio ekemeji rua jeska efen mod.
44018017	Jefeda rua ongga Yahudi insa koma ragei osnok egens ongga ofoka Sostenes. Ofa erek ebirfaga mod egens ongga rusnok rum riteij gij. Beda rua rubu ofa jah Galio odou. Tina Galio orons rot ojgomu.
44018018	Paulus eker gij kota insa koma erek mona ofoukou deika. Beda ofa agot gu rusnok ongga ruroru Yesus gij kota koma oida, "Edohuji, iwa iteijo! Didif dija fog." Beda ofa eifef meg meifeni egens morototuma jera efen mohujirga Priskila jera Akwila. Rua ricira jah monuh Siria. Nou ongga rua ruira gij kota Kengkrea fob, beda Paulus eris efen ebirfaga efeji ongga erek akseij fob. Jeska sis fob ofa agen mar gu Tuhan ororu Yahudi erebent. Noba mar insa koma oisa fob.
44018019	Beda gij mona ongga Paulus jera efen mohujirga rinsaga kota Efesus, beda Paulus eja jeska Priskila jera Akwila noba ofa eja jah mod egens ongga Yahudi rum riteij gij. Ofa efesij mar osok gij Mar Efeyi Ebsi efen ofou morototuma jera rusnok jah suma
44018020	Rua rudou os oida Paulus eker dektek jera rua ojgomu. Tina Paulus onodou os rot erek koma guru.
44018021	Erek koma tina nou ongga ofa enja jeska rua, beda ofa agot gu rua oida, "Erek Allah odou os rot, beda didif dumoksons skoita iwa si." Beda ofa eja jeska kota Efesus noba eifef meg meifeni egens jah monuh Siria.
44018022	Gij mona ongga ofa onjuj jeska meg meifeni insa koma gij kota Kaisarea, beda ofa ecira aki jah kota Yerusalem jeskaseda ogog rusnok ongga ruroru Yesus jah suma. Nou ongga koma oisa fob, beda ofa otoiru jah kota Antiokhia.
44018023	Nou ongga ofa eker jah suma dektek fob, beda ofa ecira deika jah kota ofoukou ongga angh gij monuh Galatia jera monuh Frigia. Ofa ojogog rua ongga ruroru Yesus gij monuh insa koma jeskaseda ofij rua fogora ruroru Yesus rot ahais deika.
44018024	Gij mona insa koma tein osnok egens ongga ofoka Apolos en jah kota Efesus. Ofa bera osnok Yahudi egens ongga ojga jeska kota Aleksandria. Ofa efesij mar rot odou ongga efesis eteb noba ofa tein ejginaga rot mar ofoukou ongga angh gij Mar Efeyi Ebsi.
44018025	Sis fob rusnok rineya rumftuftu ofa tein osok gij Yesus oga. Jefeda gij mona ongga ofa ensaga gu kota Efesus fob, beda ofa oftuftu mar gu rusnok osok gij Yesus rot tenten tein. Tina ofa ejginaga rot teinefa Yohanes eita baptis gu rusnok sis fob ojgomu.
44018026	Gij mona insa koma bera Apolos efesij mar gu rusnok ongga Yahudi gij rerin mod ongga rum riteij gij. Noba ofa enemeesa erek oskiyai tein guru. Gij mona insa koma tein Priskila jera Akwila geg mar ongga Apolos emfesij insa koma, jefeda goga goroun ofa jah mod egens ongga gengker gij. Beda goga goftuftu ofa eteb ekirsa deika rot Allah oga osok gij Yesus.
44018027	Gij mona ongga Apolos odou os eja jah monuh Akhaya, beda ofa efen mohujir ongga ruroru Yesus gij kota koma oitij rot tein. Jefeda rua runggu surat egens skoita rerin ruhujir ongga ruroru Yesus gij monuh Akhaya jeskaseda gij mona ongga Apolos ensaga jah suma, beda rua rumoroun ofa rot rudou ongga ongkoskamoka. Jeska oisouska Allah ongga ocunc odou ongga oufamofa skoita rua bera rua tein ruroru Yesus fob. Beda gij mona ongga Apolos ensaga gu monuh Akhaya fob, beda ofa ofij rua eteb jeskaseda ruroru Yesus rot ahais deika.
44018028	Ofa oga emesedema jera rusnok Yahudi ruga rot tomnomna jah rusnok rudou. Beda ofa tein ocunc gij Mar Efeyi Ebsi oida, tenten Yesus bera raja egens ongga emen jeskaseda eita eiteij ah ongga efeinah gu rusnok.
44019001	Gij mona ongga Apolos eker gij kota Korintus ros, beda Paulus ecira rejrej monuh Galatia jera monuh Frigia. Beda ofa eja jah kota Efesus. Beda ofa orodosu jera rusnok rineya ongga ruroru Allah gij kota koma.
44019002	Beda ofa ejeka gu rua oida, "Gij mona ongga iwa iroru Allah oga fob, beda iwa isma Efena Ebsi Allah fob ei?" Beda rua ruroun oida, "Guru. Noba memef menejginaga rot Efena Ebsi Allah koma enesi."
44019003	Erek koma beda Paulus ejeka gu rua deika oida, "Jefeda gij mona ongga iwa ita baptis fob, beda iwa iroru mar jeska idu?" Beda rua ruroun oida, "Memef mororu mar ongga Yohanes Pembaptis omftuftu rot sis fob."
44019004	Beda Paulus agot gu rua oida, "Yohanes eita baptis gu rusnok erek orocunc oida rua rimeesa joug rerin mar ongga oska fob. Tina gij mona insa koma bera Yohanes oftuftu rua jeskaseda rua ruroru osnok egens ongga omotoij ofa gij mona kahma. Osnok egens insa koma bera Yesus."
44019005	Nou ongga rua ringg mar insa koma fob, beda rua ruis gu Paulus jeskaseda ofa eita baptis gu rua erek rurocunc oida rua tein ruroru Tuhan Yesus.
44019006	Beda Paulus aha etma esij rua, noba ainsa koma tein Efena Ebsi Allah enjeker gij rudou efesi noba eita owesa efek gu rua. Jefeda rua ragot mar gij oga enjgineg ongga rua risinsa rinejginaga rot enesi. Noba rua ragot mar ongga Allah ocunc gu rua gij rudou efesi tein.
44019007	Rua insa koma nomnaga erek runer rufok setka kungkob erfeka.
44019008	Gij mesta rara otomu fob bera Paulus oftuftu mar rot odou ongga enemeesa oskiyai tein guru gu rusnok gij mod ongga rua rum riteij gij. Noba ofa tein eseda rusnok ongga Yahudi ruga ofoukou jera oftuftu gu rusnok rot teinefa Allah ofoka ereij keingg rusnok erek raja.
44019009	Tina rineya jeska rua ongga ribirfaga ombrera, jefeda rua runororu mar ongga Paulus omftuftu gu rua guru. Noba rua ruga oruh rot mar ongga Paulus omftuftu osok gij Yesus tein. Jefeda Paulus eja jeska rua, noba ofa oroun rusnok ongga ruroru Yesus fob jah Tiranus efen mod. Noba gij orofosut mona bera rua rifesij mar noba rijeka moguma osok gij Allah efen oga.
44019010	Paulus otunggom mar erek koma gij tahun egeka onjoros rusnok ongga Yahudi jera rusnok ongga Yahudi guru ongga ringker gij monuh Asia insa koma nomnaga ringg rot Tuhan Allah oga fob.
44019011	Allah eita owesa efek gu Paulus fogora ofa otunggom mar onswos ofoukou.
44019012	Erek rusnok rurka meifeti ongga Paulus anggei era enrakid tumu okumfoj skoita rusnok ongga marenir, beda rua rita eskeira fob. Noba efena ofogog ongga engker gij rudou efesi tein orogna jeska rua.
44019013	-
44019014	Rusnok Yahudi rineya ongga rirek mendersi rija rejrej monuh insa koma jeskaseda rikemeji efena ofogog jeska rusnok. Rineya jeska rua insa koma bera erek rumokosema rufok cinja erfeka ongga ebirfaga imam egens ongga ofoka Skewa efen efeser. Gij mona juens beda rua rira Tuhan Yesus ofoka rireneni jeskaseda rikemeji efena ofogog ongga engker gij rusnok rudou efesi. Rua ragot oida, "Oisouska Yesus ofoka ongga Paulus emfesij rot bera dikemeji bua jeska ojgomu!"
44019015	Tina efena ofogog insa koma agot gu rua oida, "Didif dijginaga rot Yesus fob, noba dijginaga rot Paulus tein fob, tina bua bera erek idu fogora bikemeji didifo?"
44019016	Beda ainsa koma tein osnok egens ongga efena ofogog engker gij odou efesi osoka ebeirens noba oskotu rua. Beda ofa obu rua noba ekris rua rot ofora efek eteb onjoros rerin meisoufa nomnaga ebga fob. Jefeda rua ruku rot rifera okora eteb.
44019017	Rusnok ongga Yahudi nomnaga jera rusnok enjgineg tein ongga ringker gij kota Efesus rig rot mar insa koma, jefeda rua rimeesa doska rot Yesus efen owesa efek. Jefeda rua nomnaga ragot mar ongga oufamofa rot Tuhan Yesus.
44019018	Noba rusnok rufoukou ongga ruroru Yesus fob rifesij gu rusnok rot tomnomna osok gij mar ongga oska ongga rua runtunggom sis fob.
44019019	Noba rua ongga mendersi rurka rerin buku-buku ongga orocunc rot teinefa rita mar skoita rusnok. Noba rua ris mah gij buku-buku insa koma nomnaga jah rusnok rufoukou rudou. Noba buku-buku insa koma nomnaga efen efera osok eteb erek fifi perak juta setka cinja.
44019020	Beda rusnok ongga ringg rot Allah oga bera rugun odudu dokun deika. Noba rusnok rufoukou tein ongga ruroru Yesus fob bera risma owesa efek ojgomuja
44019021	Gij mona ongga mar insa koma nomnaga oisa fob, beda Paulus odou os eja jah monuh Makedonia jera monuh Akhaya fogora ecira jah kota Yerusalem. Ofa agot oida, "Gij mona ongga didif dincira jah kota Yerusalem fob, beda didif dimeja jah kota Roma tein si."
44019022	Beda ofa obk gosnok gegeka ongga gomfij ofa jeskaseda geja gokag ofa jah monuh Makedonia. Gosnok gegeka insa koma bera Timotius jera Erastus. Beda Paulus eker nou mona ofoukou deika gij monuh Asia.
44019023	Gij mona insa koma bera rusnok rufoukou gij kota Efesus rutkonu oska eteb noba ruga ofoukou rot mar ongga rusnok enjgineg rumftuftu osok gij Yesus fob.
44019024	Osnok egens ongga ofoka Demetrius eker gij kota koma. Ofa odou efesis eteb rot otunggom mar jeska perak ongga erek mod ofokai nou mega efebr egens ongga rijeka Artemis. Noba rusnok rufoukou gij kota insa koma bera rugif gu Artemis koma. Jefeda Demetrius jera efen mohujir tein risma fifi ofoukou jeska mod ofokai insa koma ongga rua rutunggom fogora ruhu gu rusnok.
44019025	Beda Demetrius ohoturu efen mohujir nomnaga ongga rerin rifarur gij mar insa koma tein, noba ofa agot gu rua oida, "Edohuji, iwa nomnaga ijginaga rot oida ebeibeyaif mimif misma fifi ofoukou jeska mod ofokai ongga mimif mutunggom kef fob.
44019026	Tina iwa ingk noba ingg gu isinsa fob rot mar ongga Paulus koma oftuftu noba ontunggom fob. Ofa agot oida mar efena ongga rusnok runtunggom jeskaseda rugif gu bera erek mar ongga oska ojgomu. Jefeda rusnok rufoukou gij kota kef jera rejrej monuh Asia nomnaga tein bera ruroru efen oga fob.
44019027	Noba ongga erek oska ekirsa bera mifmin mod ofokai ongga mutunggom kef bera rusnok rinengk mar koma deika guru. Noba erek dektek deika guru, beda rusnok rimeita rudou ongga oska rot Artemis efen mod ongga eteb tein. Noba onjoros deisef tein bera rusnok rejrej monuhif bera rugif gu Artemis ojgomu. Tina gij mona kahma deika, beda rusnok runougif gu Artemis morototuma jera mimif deika guri. Noba koma erek rua rumoh mojen gu Artemis tein fob!"
44019028	Nou ongga rusnok insa koma ringg rot mar ongga Demetrius anggot gu rua fob, beda rua rutkonu oska eteb, noba rua ruis rot ruga eteb oida, "Artemis! Bua bebin bufoka aksa ojgomu! Memef mougif gu bua ojgomu!"
44019029	Rua ruis erek koma onjoros rusnok rufoukou gij kota insa koma rutkonu oska eteb tein noba ragot mar ofoukou. Beda rusnok rufoukou insa koma ragei Gayus jera Aristarkhus ongga gororu Paulus jeska monuh Makedonia. Beda rua rikris goga jah mod eteb ongga rusnok rumohoturuma gij fob.
44019030	Paulus odou os oira gij mod eteb insa koma jeskaseda agot mar gu rusnok insa koma, tina rusnok ongga ruroru Yesus jah suma ragei ofa joug ojgomu.
44019031	Noba ebirfager monuh Asia ongga ringker gij kota insa koma bera rirek Paulus efen mohujir. Rua rubk rusnok skoita Paulus jeskaseda ragot gu ofa oida, 'Bunoira gij mod eteb koma guru.'
44019032	Ainsa koma tein, rusnok nomnaga ongga rumohoturuma gij mod eteb insa koma bera rudou erebibei eteb. Rineya ruis mar egema toga jeska rineya. Rua ruis mar erek koma jeska rusnok rufoukou rinejginaga rot teinefa fogora rumohoturuma jah suma guru.
44019033	Rusnok Yahudi rineya ongga riker jah suma rik, tina Aleksander ot gu rusnok riskembemba insa koma rifekesa. Jefeda rua rukoja ofa jeskaseda ot jah rusnok nomnaga rudou. Beda rusnok rineya ruftuftu ofa rot meidu ongga ofa agot gu rusnok rufoukou insa koma. Beda ofa etma ereni gu rua jeskaseda riker toumou fogora ofa emagot mar gu rua.
44019034	Rua rik, tina Aleksander bera osnok egens ongga Yahudi, jefeda rua ruis morototuma rot ruga eteb oida, "Artemis! Bua bebin bufoka aksa! Memef ongga Efesus mougif gu bua ojgomu!" Rua ruis mar erek koma ojgomuja gij aras ongkas egeka.
44019035	Beda ebirfaga egens gij kota koma ois gu rua rot oga eteb, jefeda rua nomnaga riker toumou. Beda ofa agot gu rua oida, "Orofosut rusnok nomnaga rijginaga rot oida mimif ongga mingker gij kota Efesus kef bera ongga mut joug mod ongga Artemis efen jera mamu ofog egens ongga ensiri jeska mebaga noba ongga efen owesa efek eteb.
44019036	Rusnok egema tein runokoja mar insa koma guru. Erek koma jefeda iwa iker toumou, noba inotunggom mar ongga ofogog ebeirens guru.
44019037	Gosnok gegeka ongga iwa ingkris jah sif bera gonoukoreka mar jeska mod ongga Artemis efen guru. Noba goga gonoga oruh Artemis tein guru.
44019038	Noba mod pengadilan onotuma fob. Jefeda erek Demetrius jera efen mohujir rudou os rucunc osnok egens kef erek oska, beda rua rija skoita hakim rot mar insa koma ojgomu.
44019039	Noba mar egema tein ongga iwa idou os yanggot rot, beda iwa yagot rot mar insa koma gu ebirfager rudou ojgomu.
44019040	Mar ongga mimif muntunggom deisef bera omorka mar okum skoita mimif si. Jeska erek raja Kaisar efen rusnok ebirfager rimek mar okum ongga mimif muntunggom deisef beda rua rumofra okum keingg mimif rot si!"
44019041	Nou ongga ebirfaga egens koma anggot rot mar insa koma nomnaga fob, beda ofa obk rua nomnaga rija jah rerin mod ojgomu.
44020001	Gij mona ongga rusnok rutkonu oska gij kota Efesus oisa fob, beda Paulus ohoturu efen mohujir nomnaga ongga ruroru Yesus gij kota koma jeskaseda eisisi joug rua rudou efesi. Nou ongga ofa eisisi joug rua oisa fob, beda ofa ois oufamofa gu rua noba ecira jah monuh Makedonia.
44020002	Ofa eja jah kota-kota ongga angh gij monuh Makedonia beda ofa eisisi joug rusnok rot mar ofoukou jah suma tein. Ofa otunggom mar erek koma jeskaseda rua ruroru Yesus rot ahais ojgomuja. Beda ofa eja jeska kota-kota insa koma noba ecira jah monuh Yunani.
44020003	Ofa eker gij monuh insa koma erek mesta ortomu. Nou ongga ofa ensejah nou eifef meg meifeni egens jah monuh Siria, beda ofa eg rot oida rusnok ongga Yahudi rudou oromom nou ranggob ofa. Jefeda ofa osujohu oida, "Ongga oufa bera didif dicira daki sons jah monuh Makedonia fogora dimeja jah kota Yerusalem ojgomu."
44020004	Nou ongga Paulus enja jah Makedonia fob, beda efen mohujir rudou os ruroru ofa tein. Rua insa koma bera erek Sopater ongga Pirus efen efesa jeska kota Berea ni, Aristarkus jera Sekundus jeska kota Tesalonika ni, Gayus jeska kota Derbe ni, Timotius ni, jera Tikhikus jera Trofimus jeska monuh Asia tein.
44020005	Rua rukag rot magef jah kota Troas, beda rua riker nou magef jah suma.
44020006	Gij mona eteb ongga Yahudi rint roti ongga enefifij guru oisa fob, beda magef maifef meg meifeni egens jeska kota Filipi. Magef maifef meg meifeni insa koma erek mona cinja fob, beda majesaga kota Troas. Jah suma bera magef marodosu jera mafman mohujir ongga rungkag insa koma. Noba memef nomnaga meker gij ari egens jah suma.
44020007	Gij mona cinja erfens beda memef ongga mororu Yesus momohoturuma jeskaseda met maat morototuma. Beda Paulus efesij mar gu rusnok insa koma ojgomuja onjoros motu deis fob, jeska monog rahah tentena beda ofa odou os eja deika.
44020008	Memef meker gij morongsu ongga ah skida mod egens, noba mah ofoukou eisa gij morongsu insa koma tein.
44020009	Oforoka efes egens ongga ofoka Eutikhus ah jah jendela gij morongsu ongga ah skida insa koma. Tina Paulus efesij mar ofoukou ojgomuja onjoros oforoka efes egens koma ohnohnoha fogora ofa esiri jah mebi. Rua rufra ofa noba rik, tina ofa agos fob.
44020010	Beda Paulus ojuj jah mebi noba ahca esij oforoka efes egens insa koma noba agei rout odou. Beda Paulus agot oida, "Iwa inemeesa guru. Ofa efena ebah ros!"
44020011	Beda Paulus oksons jah morongsu ongga angh skida. Beda ofa ekeba roti jera rua, noba rua nomnaga rit maat morototuma. Beda Paulus efesij mar ofoukou gu rua deika gij motu insa koma onjoros monog rahah tentena, beda ofa eja.
44020012	Rua ruroun oforoka efes egens ongga esiri insa koma jah efen mod. Noba rua rudou efaga ouka eteb rot ojgomu.
44020013	Memef meifef meg meifeni fogora mokag Paulus jah kota Asos jeskaseda morodosu ofa jah suma. Paulus obk memef mokag ofa jeska ofa odou os ecira aki jah kota Asos sismeni fog.
44020014	Gij mona ongga memef morodosu Paulus fob, beda memef nomnaga meifef meg meifeni egens jah kota Metilene.
44020015	Beda memef meja deika noba meifef meg meifeni egens jah motowohu Khios. Erek mona juens fob, beda memef mensaga gu motowohu Samos. Noba memef meja erek mona juens deika, beda mensaga gu kota Miletus.
44020016	Paulus onodou os eker gij monuh Asia dektek guru, jefeda memef meneja jah kota Efesus guru. Paulus odou os eja ebeirens jah kota Yerusalem jeskaseda ensaga jah suma nou mona eteb egens ongga ofoka Pentakosta.
44020017	Gij mona ongga Paulus engker gij kota Miletus ros, beda ofa esa surat egens gu ebirfager rusnok ongga ruroru Yesus gij kota Efesus jeskaseda rua rin skoita ofa jah kota Miletus.
44020018	Nou ongga rua rinsaga jah suma fob, beda Paulus agot gu rua oida, "Edohuji, iwa ijginaga rot teinefa didif diker jera iwa gij mona ongga didif dinsaga monuh Asia jera kota Efesus fob. Didif diker jera iwa rot ongkoska ojgomu.
44020019	Iwa tein ijginaga rot oida gij mona insa koma bera didif difarur nou Tuhan rot dudou ongga eriaga ojgomu. Noba didif dibisa rot iwa jeska dudou okora eteb rot iwa nomnaga. Tina rusnok ongga Yahudi rita efera okora gu didif, noba rua rudou os ranggob didif.
44020020	Noba edohuji, iwa ijginaga rot oida didif dinedemdemi mar ongga oufamofa jeska iwa guru. Tina didif duftuftu iwa rot mar nomnaga gij mona ongga mimif mingker morototuma tein fob. Noba didif duftuftu iwa gij yeyin mod egens egens tein.
44020021	Gij orofosut mona bera didif disisi joug iwa ongga Yahudi jera iwa ongga Yahudi guru tein jeskaseda iwa ikikif jeska yeyin mar ongga oska, beda yuh idou efesi rot ongkas gu Allah ojgomu, noba iroru Yesus tein.
44020022	Ebeibeyaif bera didif duntunggom mar nomnaga ongga Efena Ebsi Allah obk didif rot jah sif oisa fob, jefeda didif dimeja jah kota Yerusalem. Noba didif dinejginaga rot mar meidu ongga emecirej didif jah suma guru.
44020023	Orofosut kota ongga didif duira gij, beda Efena Ebsi Allah agot gu didif oida rusnok rimekris didif jah mod oskusk, noba rimeita efera okora gu didif.
44020024	Tina didif dudou onoubsaha rot dedin difaga kef guru. Jeska ongga oufa ekirsa bera didif dicira gij mar ongga Yesus anggot rot gu didif onjoros dimfarur rot oisa fob. Didif difesij rot teinefa Allah oncunc efen odou ongga oufamofa gu rusnok fob.
44020025	Didif dingker jera iwa nomnaga fob, noba didif dimfesij gu iwa rot teinefa Allah ofoka ereij keingg rusnok erek raja ojgomuja. Tina ebeibeyaif didif dudou ejginaga oida erek dinek iwa deika guru.
44020026	Jefeda didif dagot gu iwa rot koisoisa oida erek Allah ofra okum keingg ineya jeska iwa, beda koma jeni mar ongga oska ongga iwa intunggom ojgomu. Mar koma enah gu didif guru.
44020027	Didif dagot mar erek koma gu iwa jeska didif dimfesij gu iwa rot koisoisa osok gij mar nomnaga ongga Allah ondou os rot fob.
44020028	Jefeda iwa yut joug isinsa idou efesi rot ahais ojgomu. Noba iwa tein yut joug rusnok enjgineg ongga ruroru Yesus fob, jeska Efena Ebsi Allah omfra iwa erek ebirfager nou rusnok insa koma. Iwa yut joug rua rot iskusk erek gembala egens ongga ot joug efen domba-domba. Jeska Yesus era efen ogufu fogora orosuna rot mar ongga oska jeska mimif, ongga erek efen domba-domba, mudou efesi fob. Jefeda Allah oroun mimif erek efen rusnok fob.
44020029	Didif dagot mar erek koma jeska gij mona ongga didif dinja jeska iwa fob, beda rusnok ongga rufogog rot iwa bera rimeita mar ongga oska skoita iwa erek serigala egens ongga osoka noba eska domba-domba.
44020030	Iwa tein yeyin ihujir rineya ongga rumoftuftu iwa gij mar ongga erek tenten guru jeskaseda iwa ikikif jeska Yesus noba iroru rua ojgomu.
44020031	Jefeda iwa yut joug isinsa idou efesi rot ahais. Iwa ijginaga rot oida erek gij tahun orgomu fob bera didif duftuftu iwa orofosut mona jera motu rot dudou ongga okora eteb rot iwa.
44020032	Ebeibeyaif didif daha iwa gu Allah jeskaseda Ofa eker joug iwa ojgomuja. Noba iwa yagei Ofa efen oga rot ahais ojgomuja. Jeska Allah oga insa koma bera efen owesa efek eteb ekirsa fogora emeita idou ahais noba emeita mar ongga oufamofa gu iwa. Sis fob Ofa ensejah mar insa koma nou efen rusnok nomnaga.
44020033	Sis mona ongga dinjeker jera iwa onjoros mona deisef tein bera didif dinerejgei iwa rot fifi era meisoufa egema tein guru.
44020034	Iwa ijginaga fob oida didif disinsa dimfarur fogora dingk mar nomnaga ongga didif jera edohujir runcosu rot fob.
44020035	Didif ducunc gu iwa gij mar nomnaga oida mimif mifarur rot ahais erek insa koma jeskaseda mufij rusnok enjgineg ongga runofora efek guru. Iwa idou ah keingg rot mar ongga Yesus anggot rot sis fob oida, 'Mar ongga ongkoska eteb ekirsa bera mimif mineker jeskaseda rusnok enjgineg rufij mimif ojgomuja guru. Tina mimif tein mufij rusnok enjgineg ojgomu. Jeska koma bera ongga ereita oufamofa eteb gu mimif. ' "
44020036	Paulus anggot mar insa koma oisa fob, beda ofa es okeibi gu mebi jera rua nomnaga fogora ofa om eiteij gu Allah.
44020037	Gij mona ongga Paulus enja jeska rua, beda rua rudou oubsaha eteb, noba rua ragei ofa noba ribisa keingg ofa. Beda rua ragot oida, "Paulus biteijo, bahasmero!"
44020038	Rua rudou oubsaha eteb jeska Paulus anggot gu rua oida rinek ofa deika guru. Beda rua ruroun ofa jah meg meifeni egens koma ojgomu.
44021001	Nou ongga memef menja, beda memef mois mar gu ebirfager mod ari gij kota Efesus insa koma, beda memef meifef meg meifeni egens jah motowohu Kos. Erek monog deika beda memef monjowa gij motowohu Rodos. Beda memef meifef meg meifeni egens koma onjoros mensaga ofoksu Patara.
44021002	Gij kota Patara bera memef mek meg meifeni egens ongga ai juens emeja jah monuh Fenisia. Jefeda memef meifef meg meifeni egens koma noba mecira onjoros
44021003	memef mek motowohu Siprus ah jah megris. Tina memef meker gij meg meifeni egens koma onjoros mensaga gu monuh Siria. Beda memef mosoka gij kota Tirus jeska rusnok ruhoda mar jeska meg meifeni egens koma jah suma.
44021004	Beda memef mejeresa rua ongga ruroru Yesus gij kota koma, noba memef meker jera rua erek ari egens. Rua ruis gu Paulus oisouska Efena Ebsi Allah jeskaseda ofa eneja jah kota Yerusalem guru.
44021005	Erek ari egens oisa fob, beda memef mesejah nou mecira jah kota Yerusalem. Nou ongga mencira beda rusnok insa koma jera rerin riser tein rija morototuma jera memef jah mei mojumu efei efembra. Beda memef mes mokeibi gu mebi noba mom meiteij morototuma.
44021006	Nou ongga memef manggei metma fob beda memef meifef meg meifeni egens noba rua ruksons jah rerin mod.
44021007	Memef meifef meg meifeni egens koma jeska kota Tirus ojgomuja onjoros mensaga gu kota Ptolemais. Beda memef mejeresa mefmen mohujir ongga ruroru Yesus gij kota koma tein. Noba memef meker jera rua erek mona ongkas egens.
44021008	Erek monog beda memef meja deika onjoros mensaga gu kota Kaisarea. Jah suma beda memef mejeresa Filipus. Ofa tein orka Allah oga gu rusnok enjgineg. Noba memef meker jera ofa jah suma. Ofa erek osnok egens jeska rusnok rufok cinja erfeka ongga ruforoker runcunc gij Yerusalem sis fob.
44021009	Ofa efen efeser ruforoka rujowu rufok tohkuru tein ongga Allah eita owesa efek nou ragot rot Allah oga gu rusnok.
44021010	Memef meker jera Filipus jah suma erek mona ofoukou fob, beda nabi egens ongga ofoka Agabus en jeska monuh Yudea.
44021011	Ofa eita marfeb egens ongga Paulus enrakid tumu okumfoj beda erakid esinsa aki jera etma. Beda ofa agot oida, "Efena Ebsi Allah agot erek kef: 'Gij mona kahma beda rusnok ongga Yahudi rimerakid osnok egens ongga efen marfeb kef gij mona ongga ofa ejeker gij kota Yerusalem. Noba rua rimaha ofa gu rusnok ongga erek Yahudi guru.' "
44021012	Nou ongga memef mengk rot mar insa koma, beda memef nomnaga modou oubsaha rot fogora mois gu Paulus jeskaseda ofa eneja jah kota Yerusalem guru.
44021013	Tina ofa oroun gu memef oida, "Iwa inebisa rot didif erek koma guru. Jeska koma otunggom didif dudou erek okumkum rot tein ojgomu. Erek rusnok Yahudi ragei didif era ragob didif jeska didif duroru Yesus oga ojgomu, beda didif dunokoja rot guru."
44021014	Jeska Paulus onororu moga guru, jefeda memef menagot joug ofa deika guru. Noba memef magot gu ofa oida, "Memef mororu mar ongga Allah ondou os rot ojgomu."
44021015	Memef meker jah suma gij mona ofoukou fob, beda memef mesejah nou meja jah kota Yerusalem.
44021016	Mefmen mohujir rineya jeska kota Kaisarea rija morototuma jera memef. Noba rua ruroun memef jah mod ongga Manason efen jeskaseda meker jera ofa jah suma. (Manason erek osnok egens jeska motowohu Siprus ongga ororu Yesus gij mona ongga sismeni fob.)
44021017	Gij mona ongga memef mensaga gu kota Yerusalem fob, beda mefmen mohujir ongga ruroru Yesus jah suma bera ruroun memef rot rudou efaga ouka eteb.
44021018	Erek monog deika beda memef nomnaga meja morototuma jera Paulus skoita Yakobus ongga erek rusnok Kristen efen ebirfaga eteb gij kota Yerusalem. Noba memef momohoturuma jera ofa noba jera ebirfager Kristen rineya jah suma.
44021019	Nou ongga memef manggei metma fob, beda Paulus efesij gu rua rot mar ongga Allah ontunggom efekesa rusnok ongga Yahudi guru gij mona ongga ofa orka Allah oga skoita rua.
44021020	Nou ongga rua ringg mar ongga Paulus emfesij insa koma fob, beda rua nomnaga rudou efaga ouka eteb noba risitit Allah. Beda rua ragot gu Paulus oida, "Bua big fog, jeska rusnok ongga Yahudi rufoukou ongga ruroru Yesus fob. Tina rua nomnaga koma ruroru hukum Musa rot ahais ros.
44021021	Noba rua ringg rot oida bua buftuftu gu rusnok Yahudi ongga ringker gij rusnok enjgineg rifekesa oida rua runororu hukum Musa deika guru, noba rineris rufum mareij ofos jeska rerin ruforoker tein guru, noba runororu Yahudi erebent tein guru.
44021022	-
44021023	Noba gij mona ongga rusnok Yahudi gij kota kef rig oida bua bimen jah sif fob, beda rua rutkonu oska skoita bua rot mar insa koma ongga rua ringg rot fob. Jefeda ongga oufa bera bua buroru mar ongga memef manggot gu bua ojgomu. Runa rufok tohkuru ongga ranggen mar gu Tuhan rineker jah sif.
44021024	Jefeda bua buroru rua jah Mod Allah jeskaseda iwa isiomu gij mei jeni mifmin agama erebent. Beda bua bita bebin fifi erek mar ongga burougif gu Allah rot oisouska rua insa koma jeskaseda rua riris ribirfaga efeji jeni mar ongga rua ranggen gu Allah sis fob. Bua butunggom mar insa koma jeskaseda burocunc gu rusnok nomnaga oida bua buroru Yahudi rerin erebent ros. Beda rua rimejginaga rot oida mar ongga oska ongga rua ringg sis fob bera erek tenten guru.
44021025	Beda memef mogu surat egens skoita rusnok Yahudi ongga ruroru Yesus fob. Noba gij surat egens koma bera memef manggot gu rua rot oida rinet marska ongga rusnok enjgineg rira nou rijiteyi gu mar ongga tenten guru, noba rinet marska enjgineg tein ongga ogufu enah gij ros guru, noba rinej ogufu jeska marska insa koma tein guru, noba rut joug risinsa rot ahais jeskaseda rinesiri morototuma tein guru."
44021026	Paulus ororu mar insa koma ongga rua ranggot gu ofa fob. Jefeda erek monog deika beda ofa eja morototuma jera runa rufok tohkuru insa koma jeskaseda rusiomu gij mei ororu Yahudi agama erebent. Beda rua rija jah Mod Allah jeskaseda ragot gu imam jah suma rot mona kenefo fogora mar ongga rua ranggen rot gu Allah bera omoisa. Noba gij mona ongga omoisa fob, beda rua rumorka mar nou rurougif gu Allah tein.
44021027	Gij mona cinja erfeka insa koma ongga rua ranggen rot gu Allah oisa fob, beda rusnok ongga Yahudi rineya jeska monuh Asia rik Paulus gij momas ongga angh rejrej Mod Allah. Jefeda rua rutkonu oska noba rusos rusnok rufoukou. Beda rua ragei Paulus,
44021028	noba ruis rot ruga eteb oida, "Ei, iwa ongga Israel! Iwa yufij memef ojgomu! Jeska osnok egens kef bera ongga enja jah monuh ofoukou fogora omftuftu mar gu rusnok rufoukou jeskaseda rua rudou oska skoita mimif ongga Yahudi, noba jeskaseda rudou ekirsa rot mar ongga mifmin mimower Israel rirebent rot fob. Noba ofa oftuftu rusnok jeskaseda rua rikirsa rot hukum Musa noba ruga oruh rot Mod Allah tein. Noba ofa tein oroun rusnok ebireira ongga erek Yahudi guru gij momas ongga ah rerjrej Mod Allah insa kef tein! Noba koma erek ofa oh mar oska eteb skoita mod kef ongga ebsi komowa fob."
44021029	(Rua ragot mar erek koma jeska sis fob rua rik osnok egens ongga ofoka Trofimus ecira morototuma jera Paulus gij kota Yerusalem. Noba rua rusujohu rot oida Paulus oroun ofa gij momas ongga angh rejrej Mod Allah ongga ebsi komowa fob. Trofimus koma bera ojga kota Efesus, noba ofa erek osnok egens ongga Yahudi guru).
44021030	Rusnok rufoukou gij kota insa koma rutkonu oska eteb rot. Jefeda rua ragei Paulus beda rikris ofa jeska momas insa koma. Ainsa koma tein rusnok enjgineg ruf montoj joug momas insa koma.
44021031	Askesi rusnok insa koma rubu Paulus beda osnok egens ofof ebeirens noba agot gu ebirfaga tentarer oida rusnok rufoukou rutkonu oska eteb.
44021032	Jefeda ebirfaga egens koma jera ebirfager tentarer egema jera rerin tentarer rufoukou rija ebeirens jah mod ongga rusnok ruga ofoukou gij insa koma. Nou ongga rusnok insa koma rik ebirfaga tentarer en morototuma jera tentarer rufoukou beda rua runobu Paulus deika guru.
44021033	Beda ebirfaga egens insa koma oskotu Paulus noba obk tentarer jeskaseda rakid efen etma. Beda ofa ejeka rusnok jah suma oida, Paulus koma bera erek idu, noba ofa otunggom mar ongga oska erek meidu.
44021034	Beda rusnok rineya ruis mar rot, noba rineya ruis mar ongga erek toga deika onjoros ebirfaga egens insa koma odou eineina gij mar ongga rua ruis insa koma rot Paulus. Jefeda ofa obk efen tentarer jeskaseda rurka Paulus jah rerin mod fogora rijeka joug ofa jah suma.
44021035	Nou ongga rua rinsaga gij mesiga ofon nou rumoira gij mod, beda rua rubk Paulus jah skida jeska rusnok riskemba ongga rudou os rubu ofa.
44021036	Rusnok riskemba insa koma runtoij tentarer noba ruis rot ruga eteb oida, "Yagob ofa ojgomu!"
44021037	Nou ongga rumoira gij mod efesi, beda Paulus agot gu ebirfaga tentarer egens insa koma oida, "Tuan, didif dudou os dagot mar ai juens gu bua fog." Beda ebirfaga egens koma agot gu Paulus oida, "Bua tein bijginaga rot Yunani oga fob ei.
44021038	Jefeda bua bera jeska monuh Mesir ei era gurei? Jeska didif dusujohu rot oida bua bera osnok egens koma jeska monuh Mesir ongga ok mosuruk skoita raja Kaisar sis fob. Noba osnok egens koma oku rot rusnok rufok ribu tohkuru. Rua ruku rot rerin mocongg jah monuh ongga owowa."
44021039	Beda Paulus oroun gu ofa oida, "Didif bera jeska rua ongga Yahudi. Noba didif dujga jeska kota Tarsus ongga erek ibu kota gij monuh Kilikia. Erek bua buitij rot beda didif dimagot mar gu rusnok riskemba insa koma."
44021040	Ebirfaga egens koma oitij rot, jefeda Paulus agot mar gu rusnok insa koma. Ofa ot gu mesiga ofon ongga skida noba ofa era etma ereni gu rua jeskaseda riker rot moubsaha. Beda ofa agot mar gu rua gij rerin oga Ibrani.
44022001	Paulus agot gu rua oida, "Akeineri jera edohujir nomnaga. Didif dudou os dagot mar rot disinsa gu iwa osok gij mar ongga iwa insujohu rot didif fob. Jefeda iwa ig fog."
44022002	Nou ongga rua rig Paulus anggot mar gij rerin oga Ibrani, beda rua riker toumou ojgomu. Beda Paulus efesij mar gu rua.
44022003	Paulus agot gu rua oida, "Didif tein bera osnok Yahudi egens morototuma erek iwa. Didif dujuj jeska dedin ameina gij kota Tarsus ongga angh gij monuh Kilikia. Tina sis mona ongga duforoka onjoros dumorna eteb bera didif diker gij kota Yerusalem kef. Noba didif dufokor aksa gij hukum Musa ongga mifmin mimower ruroru tein. Noba Guru eteb ongga ofoka Gamaliel bera ongga omftuftu didif gij mar insa koma nomnaga. Noba didif duroru Allah oga rot ahais morototuma erek iwa tein onojoros mona deisef.
44022004	Sis fob didif dita mar ongga efera oska eteb gu rusnok ongga ruroru Yesus oga fogora rineya ongga ranggos. Noba didif dagei runer jera rujager rufoukou jah mod oskusk.
44022005	Noba imam egens ongga ofoka aksa jera ebirfager Yahudi rineya rijginaga rot mar insa koma ongga didif duntunggom fob. Jeska rua bera ongga rita surat ongga eita owesa gu didif jeskaseda dutunggom mar insa koma. Noba didif durka surat egens koma gu skoita ebirfager Yahudi ongga ringker gij kota Damsyik jeskaseda dijagei rusnok ongga ruroru Yesus jah suma fogora dumorka rua jah Yerusalem noba dita mar okum gu rua ojgomu."
44022006	Beda Paulus agot deika oida, "Gij mona ongga didif dija jah kota Damsyik noba dicira gu moroju erek mowa ot deis ros, beda ainsa koma tein efesa ongga eisa eteb jeska mebaga esenin didif jah suma.
44022007	Beda didif disiri gu mebi noba didif dig oga egens ongga ois gu didif oida, 'Sauluso! Teinefa fogora bua budou os bita efera okora gu Didifo?'
44022008	Beda didif dijeka gu Ofa oida, 'Akeina, Bua bera idu?' Beda oga egens koma oroun oida, 'Didif bera Yesus jeska Nazaret ongga bua budou os bita efera okora gu ojgomu.'
44022009	Rusnok ongga ruroru didif jeska Yerusalem nomnaga rik efesa ongga eisa eteb insa koma, tina rua rineg oga egens koma ongga anggot mar gu didif guru.
44022010	Beda didif dijeka gu oga egens koma oida, 'Tuhan, didif dutunggom mar meidu?' Beda Tuhan oroun gu didif oida, 'Bidebecki noba buira gij kota Damsyik. Beda osnok egens emagot gu bua rot mar nomnaga ongga Allah ondou os bua butunggom.'
44022011	Ainsa koma tein mar efesa insa koma eris diteij jefeda dinek mar deika guru. Jefeda dedin edohujir ragei ditma noba ruroun didif jah kota Damsyik.
44022012	Osnok egens ongga ofoka Ananias eker jah suma. Ofa erek osnok egens ongga ororu hukum Musa rot tenten. Noba rua ongga Yahudi nomnaga ongga ringker gij kota Damsyik rudou os ofa eteb.
44022013	Ofa en skoita didif, beda ofa ot desi didif noba agot oida, 'Edohuj Saulus, bua bik mar sons ojgomu!' Beda ainsa koma tein didif dufra dibirfaga noba dik ofa.
44022014	Beda ofa agot gu didif oida, 'Allah, ongga mifmin mimower rugif gu, bera ocunc gu bua fob jeskaseda bua bijginaga rot mar ongga Ofa ondou os rot. Noba Ofa tein oncunc efen efesa Yesus gu bua, noba bua big efen oga tein fob.
44022015	Bua bimerek osnok egens ongga emefesij rot mar ongga bua bingg noba bingk fob skoita rusnok enjgineg si.
44022016	Jefeda bua binahca deika guru, tina bidebecki noba bita baptis ojgomu. Noba buis gu Yesus jeskaseda Ofa osuna bebin mar ongga oska jeska budou efesi.'
44022017	Beda didif duksons jah kota Yerusalem. Gij mona ongga didif dum diteij gij Mod Allah, beda ainsa koma tein Efena Ebsi Allah ocunc mar gu didif gij dudou efesi.
44022018	Gij mar koma bera didif dik Tuhan. Noba Ofa agot gu didif oida, 'Saulus, bua bija ebeirens jeska Yerusalem, jeska rusnok ongga ringker jah sif rumokoja mar ongga bua bifesij rot Didif.'
44022019	Beda didif dagot gu Tuhan oida, 'Tuhan, rua rumoroun mar ongga didif dimefesij rot Bua si. Jeska rua rijginaga rot oida sis fob didif duira gij mod ongga rusnok rum riteij gij beda dagei rua ongga ruroru Yesus, noba rua rita rifera okora jeska didif.
44022020	Erek koma tein gij mona ongga rusnok ongga Yahudi ranggob Stefanus, jeska ofa emfesij mar osok gij Yesus gu rua fob, bera didif tein diker jah suma. Noba didif duitij rot mar insa koma ojgomu. Noba didif bera dagei rerin meisoufa askesi rua rira mamu riredi ofa.'
44022021	Tina Tuhan agot gu didif oida, 'Bua bija jeska kota Yerusalem ojgomu. Jeska Didif dumobk bua skoita rusnok ongga Yahudi guru ongga ringker gij monuh yes.' "
44022022	Rusnok riskemba insa koma ragosuit rot mar ongga Paulus emfesij insa koma, tina nou ongga rua ringg ofa agot oida Allah obk ofa skoita rusnok ongga Yahudi guru, beda rua rutkonu oska eteb noba ruis rot ruga eteb oida, "Ragob osnok egens kef ojgomu! Ofa bera erek mar ongga oska ojgomu!"
44022023	Rua ruis rot ruga eteb noba rij risinsa rerin meisoufa jeska rifaga, noba rut keingg jera mebi tein jeska rua rutkonu oska eteb rot Paulus.
44022024	Jefeda ebirfaga tentarer egens insa koma obk efen tentarer jeskaseda rurka Paulus gij rerin mod efesi. Beda ofa obk rua jeskaseda rangha ofa beda rijeka joug ofa rot ruga ahais jeskaseda ofa agot rot meidu fogora rua ongga Yahudi insa koma ruis mar erek insa koma skoita ofa.
44022025	Tina nou ongga rua rirakid Paulus etma jeskaseda rangha ofa, beda ofa agot gu ebirfaga egens insa koma ongga ont desi ofa oida, "Didif tein dijerek egens jera raja Kaisar efen rusnok fob. Jefeda enadaij nou bua bangha didif guru. Jeska bua bunocunc didif rot mar ongga oska egema tein ongga duntunggom fob enesi!"
44022026	Nou ongga ebirfaga egens insa koma eg rot mar ongga Paulus anggot fob, beda ofa eja skoita ofa efen ebirfaga egens noba agot oida, "Teinefa fogora bua bubk memef jeskaseda mangha Paulus erek komo. Jeska ofa tein bera ejerek egens jera raja Kaisar efen rusnok fob. Jefeda enadaij nou mimif mangha ofa jinaga guru."
44022027	Jefeda ebirfaga tentarer insa koma eja skoita Paulus noba ejeka gu ofa oida, "Bua bera bijerek egens jera raja Kaisar efen rusnok fob ei." Beda Paulus oroun oida, "Tenten. Didif bera dija erek egens jera ofa fob."
44022028	Beda ebirfaga egens koma agot gu Paulus oida, "Didif duh fifi ofoukou gu raja Kaisar jeskaseda eja erek egens jera efen rusnok fob. Teinefa rot bua erek komo." Beda Paulus oroun oida, "Tina didif dijerek egens jera Kaisar efen rusnok gij mona ongga ameina engker rot didif."
44022029	Ainsa koma tein tentarer koma ongga rijeka joug Paulus rija jeska ofa. Noba ebirfaga egens insa koma tein emeesa, jeska ofa erakid Paulus etma, tina Paulus tein erek egens jera raja Kaisar efen rusnok. Noba hukum Kaisar eyahehir joug rot mar insa koma ongga runtunggom skoita Paulus fob.
44022030	Ebirfaga tentarer insa koma odou os ejginaga rot teinefa fogora rua ongga Yahudi rudou oska rot Paulus. Jefeda erek monog beda ofa ois gu Yahudi ebirfager imam-imam jera ebirfager agama ongga rufoka aksa tein jeskaseda rumohoturuma. Beda ofa osuwa Paulus jeska mod insa koma noba oroun ofa skoita rua nomnaga.
44023001	Beda Paulus ohobut ebirfager agama Yahudi koma nomnaga noba agot gu rua oida, "Akeineri, Didif duntunggom mar nomnaga ongga Allah ombk didif rot. Noba didif dijginaga gij dudou efesi rot oida didif duntunggom mar insa koma rot tenten fob ojgomu."
44023002	Nou ongga Paulus anggot mar insa koma, beda Ananias, ongga erek imam egens ongga ofoka aksa eteb, obk osnok egens ongga ont desi Paulus jeskaseda eseda Paulus osum.
44023003	Nou ongga ofa eseda Paulus osum fob, beda Paulus ois gu imam egens insa koma oida, "Allah emeseda bua tein si! Bua bisitit bisinsa bifaga oida bua bera buroru hukum Musa rot tenten. Noba buga ojga rot didif oisouska hukum koma tein. Tina bua buhurmei mar ojgomu, jeska bua bubk osnok egens jeskaseda eseda dusum. Noba hukum Musa bera eyahehir joug rot mar koma ojgomu. Jefeda bua bingkirsa rot hukum insa koma!"
44023004	Rua ongga runt jah Paulus oknama ritaha ofa noba ragot oida, "Ei! Enadaij nou bua buga oska skoita ebirfaga imam Allah ongga ofoka aksa kef jinaga gura!"
44023005	Beda Paulus agot oida, "Edohujia, tenten ei? Jeska didif dinejginaga rot oida ofa bera imam ongga ofoka aksa guru! Jefeda koma tenten, jeska runggu gij Mar Efeyi Ebsi oida, 'Inagot mar ongga oska skoita yeyin ebirfager guru.' "
44023006	Beda Paulus ek, tina ebirfager agama Yahudi insa koma rineya ongga jeska ebic Saduki noba rineya ongga jeska ebic Farisi. Jefeda ofa agot gu rua oida, "Didif bera jeska ebic Farisi. Noba didif tein dunjuj jeska rusnok ongga ebic Farisi. Iwa iroun didif jah sif jeskaseda yuga ojga rot didif jeska didif dusujohu oida rusnok ongga ranggos bera rimedebecki jeska ranggos si."
44023007	Nou ongga Paulus anggot mar insa koma, beda rua ongga ebic Farisi rimekeinggma noba rua ongga ebic Saduki rimekeinggma beda rua ruga omosokuma rot mar ongga Paulus anggot insa koma.
44023008	(Jeska rua ongga Saduki rusujohu oida rusnok ongga ranggos fob bera rinedebecki sons guru. Noba rua tein rusujohu oida malaikat ni, rifena ni, eneker guru. Tina rua ongga ebic Farisi rusujohu oida rusnok ongga ranggos bera rimedebecki jeska ranggos si. Rua tein rusujohu oida malaikat jera rifena tein bera enekerma.
44023009	Jefeda rua nomnaga ruga omosokuma eteb rot mar insa koma. Beda rineya ongga erek Guru Agama jeska ebic Farisi rut noba riseda rua ongga Saduki ruga. Rua ragot oida, "Memef mosujohu rot koisoisa tina, osnok egens kef onotunggom mar oska egema tein guru! Jeska erek efeni ebsi egens era malaikat egens bera anggot mar gu ofa ei. Noba koma enerek oska guru!"
44023010	Rua ruga omosokuma erek insa koma onjoros ruga ofoukou eteb fogora ebirfaga tentarer insa koma emeesa oida ai juens beda rimagob Paulus. Jefeda ofa obk efen tentarer jeskaseda ruroun Paulus jeska rua, noba rurka ofa jah tentarer rerin mod.
44023011	Gij motu egema deika, beda Yesus ocunc mar gu Paulus gij odou efesi. Beda Ofa agot gu Paulus oida, "Bua binemeesa guru. Bua bimfesij mar rot dedin duga gij kota Yerusalem insa kef fob. Noba bua tein bimagot rot mar insa koma gij kota Roma tein si."
44023012	Erek monog rahah tentena, beda rineya ongga Yahudi ris mar moguma rot oida rua rinet maat era rinej mei tein guru onjoros mona ongga rua ranggob Paulus fog.
44023013	Rua ongga rins mar insa koma nomnaga bera erek rusnok rufok setka tohkuru noba ofod.
44023014	Rua rija skoita ebirfager imam-imam Yahudi jera ebirfager Yahudi enjgineg tein jeskaseda ragot gu rua oida, "Memef nomnaga mes mar moguma oida memef menet maat era menej mei egema tein guru onjoros mona ongga memef manggob Paulus fog.
44023015	Jefeda iwa yufij memef erek kef: Iwa jera ebic rusnok ongga rufoka aksa isa surat egens gu ebirfaga tentarer jeskaseda ofa omorka Paulus sons gu iwa. Yagot gu ofa oida iwa idou os ijeka joug Paulus deika. Beda memef mosk joug Paulus fogora memagob ofa ojgomu."
44023016	Tina Paulus meyesa efen efesa eg mar insa erek koma fob. Jefeda ofa ofof jah mod ongga tentarer rerin noba agot rot mar insa koma gu Paulus.
44023017	Beda Paulus ois gu tentara egens noba agot gu ofa oida, "Buroun oforoka efes egens kef skoita bebin ebirfaga, jeska ofa odou os agot rot mar egens gu bebin ebirfaga egens koma."
44023018	Tentara egens koma oroun oforoka efes egens koma skoita efen ebirfaga beda agot gu ofa oida, "Paulus, ongga manggei fob, bera erejgei didif jeskaseda duroun oforoka egens kef skoita bua, jeska ofa odou os agot rot mar egens gu bua."
44023019	Beda ebirfaga egens koma oroun oforoka efes insa koma, noba goga gejeker gu gesinsa. Beda ofa ejeka gu oforoka egens koma oida, "Budou os bagot rot mar meidu gu didifo."
44023020	Beda oforoka efes insa koma oroun oida, "Rusnok ongga Yahudi rudou oromom nou rumois gu bua jeskaseda monog iwa yurka Paulus sons gu ebirfager agama fogora rua rijeka joug ofa deika.
44023021	Tina bua bunororu mar ongga rumois insa koma gu rua guru. Jeska rusnok rufok setka tohkuru rusk joug nou ranggob ofa. Rua ris mar moguma rot oida rua rinet maat era rinej mei egema tein guru onjoros mona ongga rua ranggob Paulus fog. Rua riker nou mar ongga bua banggot rot fogora rua ruw joug moroju rot ojgomu."
44023022	Beda ebirfaga egens koma eisisi joug oforoka efes insa koma oida, "Binagot rot mar insa koma gu rusnok egema tein guru. Bidemi mar koma gij budou efesi ojgomu."
44023023	Nou ongga mar insa koma oisa fob, beda ebirfaga tentarer insa koma ois gu efen tentara gegeka beda agot gu goga oida, "Goga gohoturu tentarer ongga giskini rufok wuntin egeka jera tentarer ongga rifef kuda rufok setka cinja erfeka dokun tentarer ongga rurka meitefaga rufok wuntin egeka. Noba nou motu ainsa kef erek aras cinja tohkuru, beda iwa ija jah kota Kaisarea.
44023024	Noba gesejah kuda egens nou Paulus, beda iwa nomnaga irohrus ofa rot iskusk skoita Gubernur Feliks gij kota egens koma."
44023025	Beda ebirfaga koma ogu surat egens skoita Gubernur Feliks ongga agot erek kef oida,
44023026	"Gu Gubernur Feliks ongga efen ofoka aksa. Surat kef jeska didif, Klaudius Lisias!
44023027	Rusnok ongga Yahudi bera ranggei osnok egens kef jeskaseda ragob ofa. Tina didif jera dedin tentarer bera monskotu ofa jeska rua. Memef monskotu ofa jeska didif dig oida ofa ongga Yahudi egens kef bera eja erek egens jera raja Kaisar efen rusnok fob.
44023028	Didif dudou os dijeka joug rusnok Yahudi rot mar meidu fogora rua ranggei ofa erek koma. Jefeda didif dubk ofa skoita Yahudi rerin ebirfager agama ongga rufoka aksa jeskaseda rijeka joug ofa.
44023029	Tina didif dinek mar ongga oska egema tein ongga ofa ontunggom jeskaseda rikris ofa jah mod oskusk era ragob ofa rot guru. Mar okum ongga rua rudou os rufra keingg ofa bera en jeska risinsa rerin hukum agama ojgomu.
44023030	Tina didif dingg rot oida rua ongga Yahudi rineya rusk joug nou rimagob ofa ojgomu. Jefeda didif dubk ofa ebeirens skoita bua jah ojgomu. Noba didif tein dumobk rusnok Yahudi insa koma skoita bua tein, jeskaseda rua rimagot rot rerin mar oga insa koma skoita bua."
44023031	Nou ongga ofa onggu surat egens insa koma fob, beda tentarer koma ruroru jeni ebirfaga oga fogora rua rurohrus Paulus gij motu insa koma tein. Beda rua rurohrus ofa onjoros kota Antipatris.
44023032	Erek monog deika, beda tentarer insa koma rifef kuda beda rurohrus Paulus onjoros kota Kaisarea. Beda tentarer rineya bera ruksons jah rerin mod gij kota Yerusalem.
44023033	Nou ongga tentarer insa koma ongga rifef kuda rinjesaga gu kota Kaisarea, beda rua rusk surat koma gu Gubernur, noba rua ruroun Paulus gu ofa tein.
44023034	Nou ongga Gubernur engk surat egens insa koma fob, beda ofa ejeka gu Paulus oida, "Bua bujga jeska monuh gaidu?" Nou ongga ofa engg oida Paulus bujga jeska monuh Kilikia fob, beda ofa agot oida,
44023035	"Erek koma jefeda didif dimejeka joug bua rot mar oga insa kef gij mona ongga rusnok Yahudi insa koma rinsaga jah sif fob." Beda ofa obk efen tentarer jeskaseda raha Paulus gij mod eteb ongga Herodes ei sis fob jeskaseda rut joug ofa jah suma.
44024001	Erek mona cinja deika beda Ananias, ongga ebirfaga imam-imam Yahudi, jera ebirfager Yahudi rineya tein rija jah kota Kaisarea jera osnok egens ongga ofoka Tertulus. Ofa bera erek osnok egens ongga agot mar rot rua skoita Gubernur Feliks. Beda rua rija skoita Gubernur Feliks noba rifesij gu Ofa rot mar ongga Paulus ontunggom fob.
44024002	Nou ongga Feliks oroun Paulus gij mer efesi koma, beda Tertulus efesij rot mar ongga Paulus ontunggom erek kef oida, "Gubernur Feliks ongga oufamofa! Bua bera ongga bufoka ereij keingg mefmen monuh, jefeda memef meker rot eskeiramera nou mona ongga dektek fob. Noba oisouska mar ongga bua banggot rot budou ongga efesis eteb bera memef meita ongkoskamoka tein.
44024003	Noba gij mar nomnaga ongga memef motunggom bera memef mois oufamofa eteb gu bua rot mar ongga oufamofa insa koma nomnaga.
44024004	Noba didif direjgei gu bua jeskaseda buin keingg budou efesi rot memef fogora didif dimefesij rot mar insa kef ojgomu.
44024005	Memef mosujohu rot oida osnok egens kef erek ofogog eteb. Jeska gij ongga mona ofa ensaga gu monuh Yahudi nomnaga, beda ofa otunggom mar ongga ereita rusnok Yahudi rutkonu oska noba ragot mar oga ofoukou. Noba ofa tein erek ebirfaga egens nou rusnok ongga ruroru mar ongga Yesus, ongga ojga jeska Nazaret, omftuftu sis fob.
44024006	Noba memef magei ofa gij mona ongga ofa ensejah nou otunggom mar ongga oska efekeifa gij Mod Allah. ((Memef mesinsa modou os moga ojga rot ofa ororu mefmen hukum agama.
44024007	Tina ebirfaga tentarer ongga ofoka Lisias oskotu ofa jeska memef.
44024008	Noba ofa bera onobk memef nomnaga jeskaseda magot rot mar insa koma gu bua ojgomu.)) Jefeda erek bua bisinsa bijeka joug ofa, beda bua tein bimek rot oida mar nomnaga ongga memef manggot rot ofa bera erek tenten ojgomu."
44024009	Rusnok Yahudi insa koma nomnaga ragot rot mar insa koma tein osok gij Paulus.
44024010	Beda Gubernur Feliks era etma ereni gu Paulus oida ebeibeyaif ofa agot mar rot esinsa. Jefeda Paulus agot gu Feliks oida, "Gubernur Feliks, Didif dijginaga oida bua bufoka ereij keingg rusnok gij monuh kef erek dektek fob. Jefeda didif dudou efaga ouka eteb jeska bua bera ongga buga omojga rot mar ongga didif danggot ainsa kef tein.
44024011	Erek mona setka kungkob erfeka fob beda didif dija jah Yerusalem jeskaseda dugif gu Allah jah suma. Erek bua bijeka bebin rusnok jah suma, beda rua rimagot oida koma bera tenten ojgomu.
44024012	Noba rusnok ongga Yahudi insa kef bera rinek didif duga omosokuma jera osnok egema tein gij Mod Allah guri. Noba rua tein rinek didif dusos rusnok jeskaseda rudou otkonu oska eteb fogora ruga ofoukou gij mod ongga rusnok rum riteij gij tein guru. Noba didif dineita mar erek koma gij mod enjgineg tein guru.
44024013	Noba enadaij nou rua rucunc gu bua oida mar ongga rua rimfesij insa koma osok gij didif bera erek tenten jinaga guru.
44024014	Didif dagot gu bua rot tenten oida didif dugif gu Allah ongga mefmen meimowa rugif gu sis fob. Noba didif duroru mar ongga Yesus omftuftu rot sis fob tein. Noba didif duroru hukum Musa jera mar ongga nabi-nabi runggu rot sis fob tein ros.
44024015	Didif tein dudou oisum gij Allah rot oida rusnok nomnaga ongga runtunggom mar ongga oska jera mar ongga oufamofa bera rimedebecki jeska ragos si.
44024016	Jefeda didif dut joug dudou efesi rot ahais jeskaseda dudou efesi erek ebsi komowa ahah Allah eiteij jera rusnok riteij tein.
44024017	Erek tahun ofoukou bera didif dineker gij kota Yerusalem guru. Jefeda didif duksons jah kota Yerusalem jeskaseda durka fifi gu dedin rusnok Yahudi ongga erek rufojingki, noba durka mar egema nou dumorougif gu Allah tein.
44024018	Noba gij mona ongga rua rik didif gij Mod Allah bera didif dugif gu Allah jah suma ojgomu. Noba ainsa koma tein didif dusiomu gij mei ororu mefmen agama erebent tein. Tina rusnok rufoukou rineya tein rineker jera didif jah suma guru. Noba erek rusnok rinagot mar oga ofoukou jah suma tein guru.
44024019	Tina rusnok Yahudi rineya ongga runt jah suma bera rin jeska monuh Asia ojgomu. Ongga oufa bera rua rin jah sif fogora rucunc didif erek oska ojgomu. Jeska rua bera ongga runtunggom mar oga ofoukou gij mona insa koma fob.
44024020	Era rua ongga Yahudi insa kef ragot rot mar ongga oska ongga rua ringk didif duntunggom gij mona ongga rua rurka didif skoita ebirfager agama ongga rufoka aksa.
44024021	Rua rutkonu oska rot mar oskiyai ongga didif danggot rot erek kef: 'Iwa ongga Yahudi iroun didif jah sif jeskaseda yuga ojga rot didif jeska didif dusujohu rot oida rusnok ongga ranggos bera rimedebecki si.' "
44024022	Feliks ejginaga osok gij rusnok ongga ruroru moroju ongga Yesus oncunc fob, jefeda ofa agot oida, "Gij mona ongga Lisias en fob, beda didif dumoga ojga rot yeyin mar oga insa kefi si."
44024023	Beda ofa obk ebirfaga tentarer egens jeskaseda ot joug Paulus ojgomu, tina onot joug Paulus erek ahais guru. Adaij nou Paulus ecira gij efen mod efesi, noba ofa oitij rot oida Paulus efen mohujir rumorka mar ongga Paulus ocosu rot gu ofa ai tein ojgomu.
44024024	Gij mona egema deika, beda Feliks oksons jera efen mohona Drusila. Drusila bera erek osnok Yahudi egens. Beda ofa obk tentarer jeskaseda rujoroun Paulus sons skoita ofa fogora ofa emeg Paulus emfesij rot teinefa rusnok ruroru Yesus Kristus.
44024025	Jefeda Paulus efesij mar osok gij rot teinefa rusnok risma rudou ongga ebsi komowa ahah Allah eiteij, jera rot teinefa rua ongga Kristen rut joug rudou efesi jeska mar ongga oska, jera osok gij mona ongga Allah omoga ojga rot rusnok nomnaga rerin rita mar. Nou ongga Feliks engg rot mar insa koma nomnaga fob, beda ofa emeesa rot. Jefeda ofa agot gu Paulus oida, "Ebeibeyaif bua bija ojgomu. Erek dedin efekesa deika beda dumoroun bua sons deika si."
44024026	Gij mona insa koma Feliks odou os oida Paulus eita fifi eteb gu ofa fogora ofa omosuwa Paulus. Jefeda ofa oroun Paulus skoita ofa erek ofosma ofoukou jeskaseda efesij mar jera ofa deika, tina guru.
44024027	Gij tahun egeka deika fob beda Perkius Festus eferwei Feliks erek Gubernur nou monuh insa koma deika. Tina Feliks aha Paulus eker gij mod insa koma ojgomuja. Ofa otunggom mar insa koma jeskaseda rusnok ongga Yahudi rudou os rot ofa.
44025001	Gubernur Festus oira gij monuh insa koma fob. Noba gij mona orgomu deika, beda ofa eja jah kota Yerusalem.
44025002	Gij mona ongga ofa ensaga gu kota Yerusalem fob, beda ebirfager imam-imam ongga Yahudi jera ebirfager Yahudi rineya rija skoita ofa noba rua rucunc Paulus erek oska.
44025003	Beda rua rusos Festus jeskaseda ocunc odou ongga oufamofa skoita rua fogora obk Paulus sons jah kota Yerusalem. Rua rirejgei ofa erek koma jeska rua rudou oromom nou rusk joug gu moroju beda ragob ofa.
44025004	Tina Festus oroun oida, "Ebeibeyaif Paulus angh gij mod egens gu kota Kaisarea. Noba gij mona estir deika beda didif dumoksons jah suma.
44025005	Jefeda iwa yubk yeyin ebirfager jeskaseda rija morototuma jera didif jah kota Kaisarea. Noba erek Paulus ontunggom mar oska rot tenten fob, beda rua rucunc rot gij kota Kaisarea ojgomu."
44025006	Festus eker gij kota Yerusalem erek ari egens jeska, beda ofa oksons jah kota Kaisarea. Erek monog rahah beda ofa ohoturu ebirfager Yahudi insa koma nomnaga, beda ofa obk rusnok jeskaseda rujoroun Paulus skoita rua.
44025007	Nou ongga Paulus ensaga fob, beda rua ongga Yahudi jeska kota Yerusalem rut rejrej Paulus noba ragot mar ofoukou noba rucunc ofa erek oska rot ojgomuja. Tina mar ongga rua ranggot insa koma nomnaga bera enerek tenten guru.
44025008	Beda Paulus agot gu Festus oida, "Didif dinekirsa rot hukum raja Kaisar egema tein guru. Noba didif dinekirsa rot hukum agama Yahudi egema tein guru, noba dunotunggom mar ongga oska gij Mod Allah tein guru. Noba dunoga oruh rot raja Kaisar tein jinaga guru."
44025009	Tina Festus odou os otunggom mar ongga ereita Yahudi rudou oufamofa rot ofa jefeda ofa ejeka gu Paulus oida, "Bua budou os bija jah Yerusalem jeskaseda didif duga ojga rot mar okum ongga rua runcunc skoita bua gij kota koma ei?"
44025010	Beda Paulus oroun oida, "Gubernur Feliks, ebeibeyaif didif dut jah bua budou. Noba bua bera erek raja Kaisar efen ebirfaga egens gij monuhif. Jefeda adaij nou bua buga ojga rot didif jah sif ojgomu. Bua bisinsa tein bijginaga fob oida dunotunggom mar ongga oska egema tein skoita rua ongga Yahudi guru.
44025011	Erek didif duntunggom mar ongga oska fogora danggos rot, beda didif duitij rot ojgomu. Tina mar ongga oska ongga rua runcunc osok gij rot didif bera enerek tenten jinaga guru. Jefeda enadaij nou osnok egens egema tein aha didif gij rua ritma jinaga guru! Didif duis gu bua jeskaseda raja Kaisar esinsa oga ojga rot didif ojgomu!"
44025012	Jefeda Festus efesij mar jera efen rusnok ongga rumfij ofa rot mar ongga Paulus anggot insa koma fob. Beda ofa agot gu Paulus oida, "Bua bisinsa buis rot jeskaseda raja Kaisar bera omoga ojga rot bua, jefeda bua bimeja skoita Kaisar ongga engker gu kota Roma si!"
44025013	Erek dektek deika guru, beda raja Agripa jera Bernike geja jah kota Kaisarea noba gorodosu Festus jah suma.
44025014	Askesi goga gengker jah suma ros, beda Festus efesij mar gu raja Agripa osok gij Paulus. Ofa agot oida, "Osnok egens ongga rangha gij mod oskusk sis mona ongga Feliks erek Gubernur jah sif bera eneker ros.
44025015	Gij mona ongga didif dija jah kota Yerusalem, beda ebirfager imam-imam jera ebirfager Yahudi rineya rucunc ofa erek oska eteb. Noba rua ruis gu didif jeskaseda duga ojga rot ofa ojgomu.
44025016	Tina didif dagot gu rua oida memef ongga mofij raja Kaisar bera menaha mar okum keingg rusnok ebeirens erek koma guru. Tina sismeni bera memef mohoturu rua ongga rucunc osnok egens erek oska. Beda memef mejeka osnok egens koma tein jeskaseda ofa esinsa oroun rot mar ongga rua runcunc rot fog ojgomu.
44025017	Jefeda gij mona ongga ebirfager Yahudi insa koma rin jah sif fob, beda didif dineker erek dektek guru. Tina erek monog beda didif duhoturu rua nomnaga. Beda didif duroun Paulus insa koma skoita didif.
44025018	Nou ongga rua rucunc ofa erek oska, beda didif dusujohu oida rua rimagot rot mar ongga okum eteb. Didif dig, tina ofa onotunggom mar oska eteb egema tein guru.
44025019	Rua ruga emaksama rot rerin hukum agama ojgomu. Noba rua tein ruga ofoukou osok gij osnok egens ongga ofoka Yesus. Osnok egens koma bera anggos fob, tina Paulus agot oida Ofa efena ebah sons fob.
44025020	Didif dudou erebibei rot mar insa koma. Jefeda didif dijeka gu Paulus oida erek ofa odou os rot beda ofa eja jah Yerusalem jeskaseda duga ojga rot ofa jah suma.
44025021	Tina Paulus esinsa ois gu didif oida ofa odou os raja Kaisar oga ojga rot ofa ojgomu. Jefeda didif dubk dedin tentara jeskaseda ot joug ofa gij mod egens onjoros didif dubk ofa skoita raja Kaisar."
44025022	Beda raja Agripa agot gu Festus oida, "Didif disinsa tein dudou os dig mar jeska osnok egens koma." Beda Festus agot oida, "Monog bera bua bimeg mar jeska ofa si."
44025023	Erek monog beda Agripa jera Bernike gen jah suma noba gergi meisoufa ongga erek ongkoskamoka. Noba ebirfager tentarer ongga rufoka aksa jera rusnok enjgineg tein ongga erek rufoka aksa gij kota insa koma nomnaga ruroun goga jah suma. Rua nomnaga ruira gij mod eteb ongga rusnok ranggot mar gij. Beda Festus obk rusnok jeskaseda rujoroun Paulus skoita rua.
44025024	Beda Festus agot oida, "Raja Agripa jera iwa nomnaga ongga ifoka aksa! Iwa ig fog, jeska rusnok ongga Yahudi ongga ringker jah kota Yerusalem jera rusnok Yahudi ongga ringker jah sif tein, rua runcunc osnok egens kef erek oska eteb fob. Noba rua ruis rot oida ofa agos ojgomu.
44025025	Tina didif dinek mar egema tein ongga ofa ontunggom ongga erek oska fogora agos rot jinaga guri. Tina ofa esinsa ois rot oida didif dubk ofa skoita raja Kaisar ojgomu. Jefeda didif disejah nou dumobk ofa jah suma.
44025026	Tina didif dinejginaga rot mar meidu ongga dumogu gij surat egens osok gij ofa skoita raja Kaisar guru. Jefeda didif duroun ofa skoita bua raja Agripa ongga ofoka aksa jera iwa nomnaga. Didif dutunggom koma jeskaseda iwa ijeka gu ofa rot mar ongga Yahudi oncunc rot ofa deika. Beda erek didif dimeg rot mar ongga adaij nou dugu gij surat egens gu raja Kaisar.
44025027	Jeska didif dusujohu oida enadaij nou didif dubk osnok egens gu raja Kaisar, tina erek dinagot rot efen mar oska ongga ontunggom enesi."
44026001	Erek koma beda raja Agripa agot gu Paulus oida, "Bua bagot mar rot bisinsa ojgomu." Beda Paulus ofra etma erek orocunc oida ofa emagot mar. Beda ofa agot erek kef oida,
44026002	"Raja Agripa ongga ofoka eskeiramera eteb! Deisef bera erek mona ongga ongkoska eteb nou didif. Jeska deisef tein bera didif dagot rot disinsa osok gij mar ongga oska ongga rusnok Yahudi runcunc rot didif jah bua budou.
44026003	Noba ongga erek oufa eteb ekirsa bera bua tein erek rusnok Yahudi, jefeda bua bijginaga rot mar ongga mifmin mimower rinrebent fob. Noba bua budou ebriyi gij mar ongga mimif muga omosokuma rot tein. Erek koma jefeda didif direjgei bua ongga bufoka aksa jeskaseda buin keingg budou efesi ai juens fog, noba bagosuit rot mar ongga dagot insa kef.
44026004	Gij mona ongga didif duforoka ros noba dingker gij dedin monuh onojoros mona ebeibeyaif gij kota Yerusalem ros, bera rusnok ongga Yahudi rufoukou rijginaga rot didif fob.
44026005	Rua rijginaga rot didif erek tahun ofoukou fob. Noba adaij nou rua rifesij rot oida sis fob bera didif dita mar erek Yahudi ongga ebic Farisi. Rusnok Yahudi ongga ebic Farisi bera ruroru mar ongga mifmin agama anggot rot erek ahais. Noba didif tein duroru mar insa koma rot ahais ojgomuja sis fob.
44026006	Noba ebeibeyaif didif dut jah sif fogora iwa ijeka joug didif jeska didif duroru mar ongga Allah anggen rot gu mifmin mimower sis eteb fob. Mar koma bera osok gij rusnok ongga ranggos tina rimedebecki jeska ragos si.
44026007	Noba mifmin Yahudi ebic setka kungkob erfeka tein rug moroju nou mar koma ongga Allah anggen rot sis fob. Noba rua rum riteij gu Allah orofosut mona jera motu rot tein. Noba didif tein duroru mar insa koma, jefeda rua ongga Yahudi rudou os rufra mar okum keingg didif.
44026008	Jefeda enadaij nou iwa ita idou ongga oubsaha jeska Allah efen owesa efek ongga adaij nou ofra rusnok jeska ranggos guru.
44026009	Sis fob bera didif tein dusujohu rot oida dutunggom mar oska ojgomu skoita rusnok ongga ruroru Yesus, ongga ojga jeska kota Nazaret.
44026010	Noba ongga tenten bera didif dutunggom erek koma skoita rua gij kota Yerusalem fob. Didif disma surat egens jeska ebirfager imam-imam ongga eita owesa efek gu didif jeskaseda dijagei rua ongga ruroru Yesus jah mod oskusk. Noba didif tein duitij rot oida rua ragos ojgomu.
44026011	Didif duhca rua gij mod ongga memef mom meiteij gij, noba didif diradgodu rua jeskaseda rua ruga oruh Yesus ojgomu. Noba jeska didif dudou os eteb jeskaseda dufra mar okum keingg rua, jefeda didif dijba rua jah monuh enjgineg tein."
44026012	Beda Paulus agot deika oida, "Erek koma beda didif durka surat egens ongga eita owesa efek gu didif jeska ebirfager imam-imam gij kota Yerusalem jah kota Damsyik jeskaseda dijagei rua ongga ruroru Yesus jah suma tein.
44026013	Gij mona ongga didif dinja jah kota Damsyik, noba dicira gu moroju osowu ros, noba erek mowa ot deis ros, beda didif dik efesa ongga eisa eteb jeska mebaga. Noba efesa koma esenin didif jera rusnok ongga ruroru didif rot ahais.
44026014	Beda ainsa koma tein memef nomnaga mesiri gu mebi. Beda didif dig oga egens ongga agot rot oida, 'Sauluso! Teinefo fogora bua budou os bita efera okora gu Didifo?'
44026015	Beda didif dagot oida, 'Akeina, bua bera idu?' Beda oga egens koma oroun oida, 'Didif bera Yesus ongga bua budou os bita efera okora gu ojgomu.
44026016	Bua bidebecki ojgomu. Didif ducunc disinsa gu bua jeskaseda dufra bua erek dedin osnok egens ongga omofij didif. Noba bua bimejerek osnok egens ongga emefesij gu rusnok rot mar ongga bua bingk jeska Didif deisef si. Noba bua tein bimagot rot mar ongga Didif dumocunc gu bua gij mona kahma tein si.
44026017	Didif dumosuwa bua jeska rusnok ongga Yahudi jera rusnok ongga erek Yahudi guru rerin owesa efek. Noba didif dumobk bua
44026018	skoita rusnok ongga erek Yahudi guru. Jeska rua bera erek rusnok ongga riker gij motkobah ros. Noba rua rirek rusnok ongga riteij ofou tein, jeska rua rinejginaga rot dedin duga jinaga enesi. Beda rua tein rumoira gij eisa fogora Bilis onot keingg rua deika guru. Beda rua tein rimen skoita Allah beda Ofa omosuna rot rerin mar ongga oska jeska rudou efesi. Beda rua tein rumoira jera Allah efen rusnok ongga rerin rudou ongga ebsi komowa oisouska rudou ongga ororu didif si.' "
44026019	Beda Paulus agot deika oida, "Raja Agripa ongga ofoka aksa. Didif duroru mar insa koma nomnaga ongga Tuhan Yesus anggot gu didif rot tenten ojgomu.
44026020	Jefeda didif dijefesij rot mar insa koma gu rusnok rufoukou jeskaseda rua tein rimeesa joug rerin mar ongga oska, noba ruh rudou efesi skoita Allah. Beda rua tein rimeita mar ongga oufamofa ongga erek orocunc oida rua rimeesa joug rerin mar ongga oska fob. Didif difesij mar erek koma sismeni gij kota Damsyik beda gij kota Yerusalem onjoros dimfesij rot mar insa koma rejrej monuh Yudea nomnaga tein fob. Noba didif difesij rot mar insa koma nomnaga tein gu rusnok ongga erek Yahudi guru tein.
44026021	Jefeda rusnok ongga Yahudi ragei didif gij Mod Allah noba rua rudou os ragob didif.
44026022	Tina Allah ont joug didif rot ahais jefeda didif dut jah sif noba difesij mar gu iwa ongga ifoka aksa jera iwa ongga inofoka aksa tein guru. Noba mar ongga didif dinefesij kef bera enerek toga jeska mar ongga nabi-nabi jera mar ongga Musa rimfesij rot sis fob guru.
44026023	Rua ragot mar osok gij Kristus egens koma ongga Allah anggot eimofoj rot nou emen jeskaseda eita eiteij ah ongga efeinah gu rusnok. Rua tein ragot rot teinefa Ofa emeita efera okora sismeni fog fogora Ofa erek osumbohka rot rusnok nomnaga ongga rimedebecki jeska ranggos. Noba Ofa omorka Allah oga ongga oufamofa ongga erek eisa skoita rusnok ongga Yahudi jera rusnok ongga erek Yahudi guru ongga riker gij motkobah ros."
44026024	Askesi Paulus enagot rot mar insa koma ros, beda Festus ois rot oga eteb gu ofa oida, "Paulusa! Merei ok bua fob ei! Jeska bua bufokor aksa eteb fob, jefeda mar koma orotunggom budou erebibei rot ojgomu!"
44026025	Beda Paulus oroun oida, "Gubernur Festus, merei onok didif guru. Mar ongga didif dinagot insa kef bera erek tentenmen ojgomu. Noba adaij nou rusnok ruroru mar insa koma ojgomu.
44026026	Raja Agripa esinsa ejginaga rot mar insa koma nomnaga fob tein. Jeska mar insa koma ongga encirej Yesus bera rusnok nomnaga gij monuhif rijginaga rot fob. Jefeda didif dinemeesa nou difesij osok gij mar insa koma nomnaga gu ofa guru.
44026027	Raja Agripa ongga bufoka eteb! Erek bua tein budou ororu mar ongga nabi-nabi rimfesij insa koma fob ei? Didif dusujohu oida bua tein buroru mar insa koma fob."
44026028	Beda raja Agripa agot gu Paulus oida, "Paulusa! Enadaij nou bua busujohu rot oida gij mona ongga estir kef bera bua bumoftuftu didif fogora dimejerek rua ongga Kristen tein guru."
44026029	Beda Paulus agot oida, "Didif dum diteij gu Allah jeskaseda gij mona estir era gij mona eteb beda bua jera iwa nomnaga tein ongga ingg mar jeska didif gij mona deisef bera imejerek Kristen morototuma erek didif ojgomu. Tina didif dunodou os rot oida rusnok rakid yeyin itma morototuma erek rakid didif ditma guru."
44026030	Erek koma beda raja Agripa ot jeskaseda eja. Beda Gubernur Feliks ni, Bernike ni jera rusnok enjgineg jah suma tein rut morototuma jera raja jeskaseda rija.
44026031	Nou ongga rua rinja jah mebah, beda rua ragot mar moguma oida, "Paulus kef bera onotunggom mar ongga oska egema tein guru. Enadaij nou rua ongga Yahudi ruga ojga rot oida ofa eker gij mod oskusk era agos rot ojgomu jinaga guru."
44026032	Jefeda raja Agripa agot gu Gubernur Festus oida, "Erek ofa onois nou raja Kaisar guru, beda adaij nou bua busuwa ofa ojgomu."
44027001	Gij mona ongga rua ranggot rot oida memef meifef meg meifeni egens jah monuh Italia, beda rua raha Paulus jera rusnok rineya ongga runt gij mod oskusk insa gu Yulius. Ofa erek ebirfaga tentarer egens ongga ojga jeska Roma. Ofa tein oira gij ebic tentarer egens ongga rijeka rufoka oida, Resimen Kaisar.
44027002	Memef meifef meg meifeni egens ongga en jeska kota Adramitium. Meg meifeni egens insa koma nou ongga enja jah mei ofoksu egens ongga angh gij monuh Asia. Gij mona insa koma tein osnok egens ongga ofoka Aristarkus, ongga ojga jeska kota Tesalonika gij monuh Makedonia, eifef meg meifeni egens insa koma jera morototuma jera memef.
44027003	Erek monog beda memef menjesaga gu kota Sidon. Beda Yulius ocunc odou ongga oufamofa skoita Paulus fogora ofa oitij oida Paulus ojogog efen mohujir ongga ringker gij kota insa koma jeskaseda rua rufij Paulus rot mar ongga ofa ocosu rot.
44027004	Nou ongga memef meja deika, beda memef meifef meg meifeni egens insa koma ojgomuja. Tina mof efeni erek oska noba ereteitei meg insa koma jah osum rot ahais. Jefeda memef maharira gu mei mojumu efei efembra doida motowohu Siprus, jeska mof eneretei tumu mefmen meg jah suma guru.
44027005	Beda memef meris mei mojumu efei jah mei ogwug. Beda memef mek mei mojumu efei efrembra gij monuh Kilikia jera Pamfilia. Memef motoiru erek koma ojgomuja onjoros mensaga gij kota Mira ongga angh gij monuh Likia.
44027006	Beda ebirfaga tentarer egens ongga omorka memef gij meg meifeni insa koma ek meg meifeni egens ongga en jeska kota Aleksandria ongga angh gij monuh Italia. Jefeda ofa obk memef jeskaseda meifef meg meifeni egens koma.
44027007	Beda memef mecira gij meg egens koma erek mona ofoukou fob, tina meg egens koma enecira rot iskusk guru. Memef meja decideci erek koma onjoros mifemebi estir ojgomu fob. Beda memef mensaga gij kota Knidus. Tina jeska mof ecira erek oska ojgomuja, noba memef menecira aharuka erek monsujohu rot sismeni guru. Jefeda memef meifef meg meifeni jah motowohu Kreta jah degini ojgomu. Beda memef maharira osumfon Salmone jeskaseda mof oska koma eneretei rot meg meifeni koma deika guru.
44027008	Memef mejaharira decideci jah mei mojumu efei efembra gu motowohu insa koma ojgomuja onjoros monjowa jah ofoksu egens ongga ofoka Ofoksu Ongkoska. Ofoksu egens koma ah doida kota Lasea.
44027009	Memef mecira decideci erek koma nou mona ofoukou fob. Jefeda memef mensaga gij monuh insa koma nou mona ongga mei mojumu ofog eteb eckicki fob. Erek koma jefeda Paulus eisisi gu rua ongga ranggei meg koma oida,
44027010	"Edohujia! Didif dusujohu oida, erek mimif micira deika, bera mimif mimagos si. Jeska mona ongga mof eteb ensaga fob. Beda mof koma emedi mimif rot ahais ojgomuja. Beda meg ni, mar ongga murka gij meg meifeni kef ni emeseiseifa si. Noba mimif nomnaga tein mijeseiseifa."
44027011	Tina ebirfaga tentarer egens koma ongga oroun memef jah kota Roma onororu mar ongga Paulus eisisi joug rua rot guru. Tina ofa ororu osnok egens ongga agei meg meifeni egens insa koma efen oga ojgomu.
44027012	Gij mona ongga mei mojumu enckicki bera ofoksu ongga memef mengker gij insa koma ejerek oska eteb rot meg meifeni nomnaga. Jefeda rusnok rufoukou ongga rifef meg egens insa koma rudou os rija ebeirens jeska ofoksu insa koma noba rifef meg meifeni egens koma onjoros rinsaga gu kota Feniks. Beda memef meker jah suma onjoros mona ongga mei mojumu ofog endeider sons. Kota Feniks koma erek kota egens ongga oufamofa rot meg meifeni nomnaga ongga omoira gij mona ongga mei mojumu ofog eteb tein, jeska efen ofoksu ongga ah jah motowohu Kreta enama. Jah suma mei mojumu onofog eteb guru.
44027013	Gij mona insa koma mof eriaga ongga en jeska agosu ojgomu. Jefeda rua ongga ranggei meg meifeni egens insa koma rusujohu oida mona ongkoska nou menja deika. Jefeda rua ruku kamantu noba memef mejaharira gu mei mojumu efei efembra doida motowohu Kreta.
44027014	Erek dektek guru, beda mof eteb ongga rumois ofoka Mof Mog en noba edi mefmen meg rot ahais.
44027015	Mof jera mos eteb en jeska meg osum noba ereteitei tumu meifeni, jefeda enadaij nou memef motoiru gij guru. Jefeda memef moug meifina fogora mof orkorka meg meifeni insa koma rot memef ojgomu.
44027016	Nou ongga memef mekirsa jeska motowohu ofokai egens ongga ofoka Kauda, beda mof esiri oskiyai fob. Jefeda rua ongga ranggei meg egens koma ruku meg ofokai egens ongga rinrakid gu meg eteb egens koma jeskaseda orka gij meg eteb efesi ojgomu. Beda rua rireni rot ahais, tina okum eteb nou rua.
44027017	Beda nou ongga rua rumfra meg ofokai egens koma gij meg eteb efesi fob, beda rua rira marfeb rirakid meg eteb egens insa koma ofogu jeskaseda meg koma ecira rot ahais deika. Beda rua rimeesa rot oida mefmen meg egens koma omot gij mebsta rot rua fogora meg koma omohoda rot rua gu motowohu Sirtis. Jefeda rua rug meifeni noba rin kamantu fogora rusorora gij mei oskiyai fogora mof orkorka meg meifeni egens koma rot memef ojgomuja.
44027018	Mof eteb jera mei mojumu ofog ongga eteb edi meg insa koma rot ahais ojgomuja. Jefeda gij mona ongga efeinah deika beda rua rij mareibra nomnaga ongga angh gij meg meifeni egens koma gij mei mojumu efei jeskaseda meg ecira erek osufou ojgomu.
44027019	Mof edi meg egens koma doska ojgomuja nou mona juens deika. Jefeda rua rij mar ongga meg meifeni egens koma efen nomnaga gij mei mojumu efei tein.
44027020	Mof jera mos eteb edi memef ojgomuja nou mona ofoukou deika, noba memef menek mowa eiteij jera motur tein jinaga guru. Beda memef mosujohu oida memef memagos rot si.
44027021	Rusnok gij meg egens koma rinet maat gij mona ofoukou fob guru. Jefeda Paulus ot gu rifekesa noba agot gu rua oida, "Erek iwa iroru mar ongga disisi joug gu iwa gij mona ongga mimif mingker ofoksu Lasea ros, beda mimif minek mar okum eteb erek kef guru.
44027022	Tina ebeibeyaif tein didif duis gu iwa jeskaseda iwa yutin idou ahais, jeska osnok egens ai tein jeska iwa enagos guru. Meg meifeni egens kef bera emeseiseifa ojgomu.
44027023	Jeska gij motu insa malaikat egens jeska Allah, ongga didif dugif gu, bera en skoita didif.
44027024	Noba malaikat egens koma agot gu didif oida, 'Paulus, bua binemeesa guru. Jeska bua bimeja skoita raja Kaisar jeskaseda ofa oga ojga rot bua si. Noba jeska Allah odou okora rot bua, jefeda rua ongga ringker gij meg meifeni efesi kef nomnaga tein rineseiseifa guru.' "
44027025	Beda Paulus agot deika oida, "Erek koma jefeda iwa nomnaga yutin idou ahais, jeska didif dudou ororu Allah rot tenten oida mar nomnaga ongga malaikat egens koma anggot rot gu didif bera emecira rot jeni erek koma si.
44027026	Tina meg meifeni kef omojot gij moruj gu motowohu egens ojgomu."
44027027	Erek motu setka kungkob tohkuru fob, beda mof orkorka meg meifeni rot memef gij mei mojumu efei ogug ojgomuja. Beda gij motu deis rua ongga ranggei meg meifeni egens koma rufos ejginaga oida meg meifeni koma ensaga doida mog efembra fob.
44027028	Jefeda rua rira marfeb rirakid mamu beda rin fogora rusorora jah mei osku jeskaseda rireni mei mojumu osku erek egaho. Beda rua rik, tina mei mojumu osku koma erek meter setka tohkuru. Erek dektek deika guru, beda rua rireni deika. Beda rua rik, tina mei mojumu osku koma erek meter setka orgomu.
44027029	Jefeda rua rimeesa oida meg meifeni egens koma omot tumu moruj beda emebriyi. Jefeda rua rij kamantu tohkuru jah meg osku. Noba rua rudou osos rot oida mowa orogna ebeirens ojgomu.
44027030	Tina rua ongga ranggei meg egens koma rimeesa noba rudou os ruku jeska ojgomu. Jefeda rua ragot oida rua rimeij kamantu egens koma, tina ongga tenten bera rua ritki meg ofoukai koma gij mei mojumu efei jeskaseda rua risinsa ruku gij meg ofokai egens koma ojgomu.
44027031	Beda Paulus agot gu ebirfaga tentarer egens jera efen ruforoker oida, "Erek rua ongga ranggei meg meifeni kef rineker gij meg kef deika guru, bera iwa nomnaga imeseiseifa si."
44027032	Jefeda tentarer insa koma riris marfeb jeska meg ofokai koma fogora esiri gij mei.
44027033	Erek motkobah ros, beda Paulus eisisi joug rua jeskaseda rua nomnaga rit maat oskiyai. Ofa agot gu rua oida, "Erek mona setka kungkob tohkuru fob bera idou emeesa noba erek iwa tein inet maat oskiyai tein guru, jefeda ifora eriaga fob.
44027034	Ongga oufa bera iwa it maat ojgomai fog jeskaseda yuk ifora efek gij. Jeska iwa nomnaga ineseiseifa guru. Noba mar egema tein enecirej iwa tein guru."
44027035	Paulus agot mar erek koma, beda ofa eita roti ofog egens noba ois oufamofa gu Tuhan rot gu rifekesa, beda ofa et.
44027036	Nou ongga rua rik Paulus et maat erek koma, beda rua tein rudou eskeira gij fogora rua tein rit maat.
44027037	Rusnok ongga ringker gij meg meifeni egens koma nomnaga erek rufok wuntin egeka noba setka cinja erfeka noba cinja erfens.
44027038	Nou ongga rua rint maat erek adaij fob, beda rua rij gandum nomnaga jeska meg meifeni koma deika jeskaseda meg eja erek osufou.
44027039	Erek mona fob, beda rua ongga ranggei meg meifeni egens koma rik mebsta gu ofoksu, tina rua rinejginaga oida motowohu kenefa bera koma guru. Beda rua rik ofoksu egens ongga angh jah suma. Jefeda rua rudou os rurka meg meifeni koma jah ofoksu insa koma.
44027040	Beda rua riris marfeb jeska kamantu nomnaga jeskaseda ojuj gij mei. Beda rua tein riris marfeb ongga agei kemudi jeskaseda rurocunc meg egens koma jah ofoksu koma. Beda rua rif meifeti jeskaseda mof okruc meg meifeni egens koma jah mog.
44027041	Tina ainsa koma tein meg meifeni koma oira gij mei mojumu efei ongga omoira, jefeda meg meifeni koma ojot gij mebsta. Beda meg osum eretka mebsta koma noba erek eneineina tein guru. Noba mei mojumu ofog eteb obu meg osku rot ahais, jefeda ejebriyi nomnaga.
44027042	Tentarer rudou os ragob rusnok ongga rua ruroun jeska mod oskusk gij meg egens koma, jeska rua rimeesa oida rusnok insa koma rumoku ojgomu.
44027043	Tina rerin ebirfaga tentarer egens eyahehir joug rua rot ojgomu, jeska ofa odou os ot joug Paulus. Jefeda ofa obk rua ongga rijginaga rot rira mei jeskaseda rua rusoka gij mei noba rira mei jah mog.
44027044	Noba rua ongga rinejginaga rot rira mei guru bera rira meg efebr ongga embriyi noba rumorostoij rua jah mog. Memef motunggom erek koma jefeda memef nomnaga mesaga gu mog noba menagos guru.
44028001	Nou ongga memef nomnaga mera mei jah mog fob, beda memef mek oida motowohu ongga monsoka gij insa koma bera ofoka Malta.
44028002	Rusnok ongga ringker gij motowohu koma ruroun memef rot rudou eriagamaga. Noba rua rukub mah nou memef jeska erek mos es fob noba meifirna tein edi mimif, jefeda meifirna eteb.
44028003	Beda Paulus ohoturu mega efej noba okub mah eteb. Nou ongga ofa ontunggom mar koma, beda magosu womfieda egens orogna jeska mah koma beda eska Paulus noba erajgej tumu etma.
44028004	Nou ongga rusnok ongga ringker gij motowohu koma ringk mar insa koma, beda rua ragot moguma oida, "Isok egens kef bera erek rua ongga rufogog ojgomu. Jeska erek ofa efena ebah jeska mei fob, tina mar ongga mimif mugif gu noba ongga ofoka ereij keingg mimif jah sif bera rudobu joug oida osnok egens kef efena enebah deika guru."
44028005	Beda Paulus agoska etma rot magosu koma, beda magosu koma esiri jeska etma gij mah. Tina Paulus efaga eskeira ojgomu. Magosu insa koma eneita efera okora gu ofa jinaga guru.
44028006	Rusnok insa koma rusujohu oida ai juens beda Paulus etma ongga magosu enska insa koma ejefifij, era ai juens beda ofa agos ojgomu. Noba erek rua riker dektek joug, tina rinek mar erek runsujohu rot insa koma guri. Jefeda rua rusujohu deika, beda rua ragot oida Paulus erek mar egens ongga rua rumougif gu ongga en skoita rua ojgomu.
44028007	Memef meker doida mekeni eteb egens ongga Publius efen. Ofa erek ebirfaga eteb gij motowohu insa koma. Ofa oroun memef rot odou ongga ongkoska eteb jah efen mod, noba memef meker jera ofa jah suma erek mona juomu.
44028008	Gij mona insa koma tein Publius efen meka maren eteb erek ofos ofoufem doska noba ofa ot kongkonu tein. Jefeda Paulus ejek Publius efen meka insa koma. Beda Paulus aha efen etma esij ofa noba om eiteij nou ofa. Beda ainsa koma tein osnok egens koma eita eskeira fob.
44028009	Jefeda rusnok enjgineg tein ongga marenir gij motowohu insa koma nomnaga rin skoita Paulus, beda ofa eita eskeira gu rua nomnaga tein.
44028010	Beda rua rurka mar eskembemba gu memef jeskaseda ruis oufamofa eteb gu memef. Noba gij mona ongga memef meifef meg meifeni egens nou menja deika, beda rua rurka mar ofoukou gu memef jah meg meifeni koma jeskaseda met gij meg.
44028011	Memef meker gu Malta erek mesta ortomu fob, beda memef meifef meg meifeni egens deika. Meg meifeni koma ongga en jeska kota Aleksandria gij monuh Italia. Rusnok rijeka meg koma efen ofoka "Kastor jera Polaks." Ofoka koma bera morototuma erek mar ongga rua rugif gu efen ofoka tein. Meg egens koma ah gu Malta tein onjoros mona ongga mei mojumu ofog eteb oisa fob.
44028012	Beda meg meifeni egens insa koma ecira rot memef onjoros mensaga gu kota Sirakusa. Beda memef meker jah suma erek mona orgomu.
44028013	Beda memef meja jeska kota insa koma noba maharira mei mojumu efembra onjoros mensaga gu kota Rigium. Erek monog deika beda mof efeni ecira rot ongkoska jah agosu, jefeda gij mona jueka ojgomu beda memef mesaga gu kota Putioli.
44028014	Memef morodosu jera rusnok rineya ongga ruroru Yesus gij kota insa koma tein. Noba rua rirejgei memef jeskaseda meker jera rua erek ari egens fog. Beda memef mecira maki jah kota Roma.
44028015	Mefmen mohujir ongga ruroru Yesus gij kota Roma rig oida ai juens beda memef mesaga jah suma. Jefeda rua rija onjoros pasar Apius jera modwok orgomu ongga ont jah suma jeskaseda rurodosu memef. Nou ongga Paulus orodosu rua jah suma, beda ofa ois oufamofa eteb gu Allah noba ofa eita odou ahais gij.
44028016	Gij mona ongga memef mensaga gu kota Roma fob, beda tentarer rinaha Paulus gij mod oskusk deika guru, tina rua ruitij rot oida ofa eker gij mod giskini egens ojgomu. Noba tentarer rut joug ofa jah suma.
44028017	Erek mona orgomu deika beda Paulus ois gu ebirfager Yahudi ongga ringker gij kota koma jeskaseda rua rin jah mod ongga tentarer runt joug ofa gij. Nou ongga rua rumohoturuma jah suma fob, beda ofa agot gu rua oida, "Edohujia, didif dunotunggom mar oska egema skoita mifmin rusnok Israel guri. Noba didif dinekirsa jeska mar ongga mifmin mimower rirebent rot tein guri. Erek koma tina rusnok Yahudi ragei didif gij kota Yerusalem noba raha didif gu raja Kaisar efen tentarer.
44028018	Noba rua rijeka joug didif rot mar ongga Yahudi ragot osok gij didif, tina rua rinek mar oska egema tein ongga didif duntunggom jeskaseda ruga ojga rot oida didif dijagos ojgomu. Jefeda rua rudou os rusuwa didif.
44028019	Tina rua ongga Yahudi rucunc didif erek osnok egens ongga oska ojgomuja, jefeda didif duis gu ebirfager tentarer oida didif dudou os jeskaseda raja Kaisar esinsa oga ojga rot didif ojgomu. Didif dagot mar insa koma, tina didif dunofra mar okum gu mifmin rusnok Israel sons jinaga guru.
44028020	Erek koma jefeda didif dudou os durodosu jera iwa nomnaga jeskaseda difesij mar jera iwa. Didif duisum gij raja egens ongga eita eiteij ah ongga efeinah gu mimif ongga Israel, jefeda ebeibeyaif didif diker gij mod egens kef noba tentarer rira rantai rirakid didif ditma ojgomu."
44028021	Beda rusnok Yahudi insa koma ragot gu Paulus oida, "Memef menesma surat efeyi egens tein jeska monuh Yudea ongga agot mar osok gij bua enesi. Noba mefmen rusnok ongga ruksons jeska Yudea fob bera rinefesij rot mar ongga osok gij bua tein guru.
44028022	Tina memef modou os meg mar jeska bua osok gij mar insa koma ongga bua buroru deika. Jeska memef nomnaga meg fob oida rusnok rejrej monuh ofoukou ruga oruh rot mar ongga bua buroru insa koma."
44028023	Jefeda rua nomnaga ruitij nou rumohoturuma deika. Noba gij mona insa koma rusnok rufoukou rin skoita mod ongga Paulus engker gij. Beda gij rahah tentena onjoros moworu fob bera Paulus efesij gu rua rot teinefa Allah ofoka ereij keingg rusnok. Noba Paulus era mar jeska buku Musa jera buku nabi-nabi tein fogora orocunc gu rusnok rot tenten oida Yesus bera Kristus egens koma ongga emen.
44028024	Rusnok rineya ruroru mar ongga Paulus emfesij gu rua insa koma, tina rineya runororu guru.
44028025	-
44028026	Jefeda rua ruga emesedema rot mar insa koma. Beda nou ongga Paulus agot mar kef oida, "Tenten! Mar ongga nabi Yesaya anggot oisouska Efena Ebsi Allah gu mifmin mimower sis fob bera ebeibeyaif ah gij efera jeni fob. Jeska nabi Yesaya onggu gij Mar Efeyi Ebsi rot mar ongga Allah anggot gu ofa oida, 'Bua bija skoita dedin rusnok Yahudi noba bagot gu rua erek kef oida, "Iwa ig mar ojgomuja, tina iwa idou enebriyi gij mar koma efen ofou jinaga guru. Iwa ik mar ojgomuja, tina idou enejginaga rot mar koma erek teinefa guru."
44028027	Jeska rerin rudou efesi erek ombrera fob, noba rua runoj rusu nou mar ongga rua ringg deika guru, noba mar ongga rua rik bera runohobut rot koisoisa deika guru. Tina erek rua ruj rusu nou mar ongga rua ringg, beda rudou emebriyi gij si. Noba erek rua ruhobut mar ongga rua rik rot koisoisa ojgomu, beda rua rimejginaga rot mar koma efen ofou si. Beda rudou omororu mar insa koma rot tenten si. Beda rua rimekikif jeska rerin mar ongga oska, noba Didif dusuna rot rerin mar ongga oska insa koma si. Tina rua rineita mar insa koma jeni guri.' " Nou ongga Paulus agot mar insa koma beda rua ongga Yahudi insa koma rija jeska efen mod.
44028028	Beda Paulus agot gu rua oida, "Edohuji, jeska rua ongga Yahudi rungkoja rot Allah oga ongga eita eiteij ah ongga efeinah gu rusnok fob, jefeda ebeibeyaif Ofa obk rusnok jeskaseda rijefesij rot mar insa koma gu rusnok ongga erek Yahudi guru. Noba rua bera rimagosuit rot noba rumororu tein si!"
44028029	((Nou ongga Paulus anggot mar egens koma fob, beda rua ongga Yahudi rurogna jeska efen mod beda ruga omosokuma rot mar insa koma.))
44028030	Paulus eita fifi gu osnok egens ongga efen mod egens koma, beda ofa eker gij mod egens koma nou tahun egeka. Beda ofa oroun rusnok nomnaga ongga runjogog ofa rot odou oufamofa.
44028031	Noba ofa efesij rot teinefa Allah ofoka ereij keingg rusnok, jera osok gij Tuhan Yesus Kristus gu rusnok insa koma. Ofa otunggom mar koma rot odou ongga enemeesa tein guru. Noba rusnok rineyahehir joug ofa rot jinaga guru. Ainsoma.
45001001	Didif Paulus, bera osnok egens ongga ofij Yesus Kristus. Ofa bera ongga enjeka didif erek rasul egens fob. Noba sis fob Ofa bera enjeka didif jeskaseda difesij rot Ofa efen oga ongga oufamofa skoita rusnok. Noba sis mona ongga Yesus enen gu mebif enesi, bera Allah anggen rot efen oga ongga oufamofa insa koma.
45001002	Ofa anggen rot efen oga insa koma oisouska mar ongga nabi-nabi runggu gij Mar Efeyi Ebsi sis fob.
45001003	Noba oga ongga oufamofa insa koma ongga rua runggu rot bera osok gij Ofa efen efesa Yesus Kristus. Ofa en gu mebif erek osnok egens ongga onjuj jeska efen meimowa raja Daud.
45001004	Noba Ofa en erek osnok egens ongga ebsi komowa morototuma erek Allah tein. Noba oisouska Allah efen owesa efek eteb bera Ofa ocunc Yesus erek efen efesa. Ofa ocunc rot mar insa koma gij mona ongga Ofa ofra Yesus Kristus jeska anggos. Noba Yesus Kristus insa koma bera erek mifmin Tuhan tein.
45001005	Erek koma noba, oisouska mar ongga Yesus ontunggom nou didif, bera Allah oncunc didif rot efen odou ongga oufamofa skoita didif, jeskaseda dufij Ofa erek efen rasul egens. Ofa otunggom mar insa koma jeskaseda didif difesij rot efen oga ongga oufamofa gu rusnok nomnaga ongga erek Yahudi guru. Beda rua tein rumofra Yesus efen ofoka erek aksa, noba rumougif gu Ofa oisouska rudou ongga ororu Ofa fob.
45001006	Noba iwa bera erek rusnok rineya tein ongga Allah enjeka jeskaseda ija erek Yesus Kristus efen rusnok fob.
45001007	Didif dugu surat insa kef skoita iwa ongga ingker gij kota Roma ongga iroru Yesus Kristus fob. Iwa bera ongga Allah odou okora eteb rot. Noba Ofa enjeka iwa jeskaseda ija erek efen rusnok fob. Didif dum diteij gu mifmin Mika Allah jera mifmin Tuhan Yesus Kristus jeskaseda Ofa ocunc efen odou ongga oufamofa skoita iwa ojgomuja, noba jeskaseda iwa isma iteij ah ongga eskeiramera tein ojgomuja.
45001008	Sismeni, didif dudou os duis oufamofa eteb skoita dedin Allah rot mar ongga Ofa ontunggom nou iwa oisouska Yesus Kristus fob. Jeska rusnok ongga ringker rejrej monuh ofoukou bera rimfesij moguma rot teinefa iwa iroru Yesus Kristus erek tenten fob.
45001009	Allah bera ongga didif dufij rot dudou ongkasmos askesi dimfesij rot efen oga ongga oufamofa osok gij efen efesa Yesus Kristus. Noba Ofa ejginaga rot tenten oida didif dum diteij gu Ofa nou iwa erek insa koma ojgomuja.
45001010	Erek koma noba didif dum diteij gu Ofa jeskaseda ebeibeyaif Ofa omohoda moroju egens nou didif fogora dumojogog iwa tein si.
45001011	Jeska didif dudou os dik iwa jeskaseda dufij iwa fogora iwa insma owesa efek jeska Efena Ebsi Allah. Noba didif dudou os dutunggom mar erek koma jeskaseda iwa imororu Yesus Kristus rot ahais ekirsa deika.
45001012	Erek koma, jeska erek didif disisi joug iwa erek insa koma, beda iwa tein yeyin owesa efek adaij nou isisi joug didif tein. Koma erek mimif mimeisisima joug oisouska mudou ongga ororu Yesus Kristus rot tenten fob.
45001013	Didif dudou os difesij gu iwa rot teinefa didif direni gij mona ofoukou jeskaseda dujogog iwa jah suma, tina mar ofoukou eragou joug didif rot ojgomuja. Didif dudou os dija skoita iwa jeskaseda dufij iwa fogora imot rot ahais ekirsa oisouska Yesus Kristus. Koma morototuma erek didif dufij rusnok ongga Yahudi guru gij monuh enjgineg tein jeskaseda rua rumororu Yesus Kristus rot ahais tein.
45001014	Didif ducosu rot difesij rot Ofa efen oga skoita rusnok ongga Yahudi ni, rusnok ongga Yahudi guru ni, rusnok ongga rufokor aksa tein ni, jera rusnok ongga rudou osumu ni.
45001015	Jefeda didif dug dudou nou jeskaseda difesij rot Allah efen oga ongga oufamofa skoita iwa ongga ingker gij kota Roma tein.
45001016	Didif dudou os difesij rot Allah oga ongga oufamofa insa koma, noba mar koma bera mojenen didif rot oskiyai tein jinaga guru. Jeska Allah oga insa koma bera efesij rot teinefa Ofa efen owesa efek eteb ongga adaij nou oroskotu rusnok nomnaga ongga ruroru efen oga insa koma. Koma erek sismeni nou rusnok ongga Yahudi, beda nou rusnok ongga erek Yahudi guru tein.
45001017	Jeska Allah oga ongga oufamofa insa koma bera efesij gu mimif rot teinefa Ofa ocunc mimif erek rusnok ongga rerin mar ongga oska oskiyai tein guru. Mimif mik mar erek insa koma gij mona ongga sismeni onjoros mona ongga omoisa rot tein. Koma morototuma erek mar ongga runggu gij Mar Efeyi Ebsi sis fob ongga agot rot oida, "Rusnok ongga Allah oncunc oida rerin rudou ongga ebsi komowa jeska rua ruroru efen oga fob, rua bera ongga rimesma eiteij ah ongga ah aibin."
45001018	Allah oncunc gu rusnok nomnaga rot tomnomna oida Ofa efen mar okum eteb emen jeska Ofa gij mebaga skoita rusnok nomnaga ongga runororu Ofa efen oga guru. Mar okum koma emah keingg rusnok ongga rita mar ongga oska efekeifa skoita rusnok enjgineg fob tein. Noba oisouska rerin rita mar ongga ofogog insa koma bera rua riragou joug moroju fogora rusnok enjgineg runororu Allah oga rot tenten tein guru.
45001019	Rusnok nomnaga rijginaga rot Allah fob. Erek koma jeska Ofa oncunc mar rot esinsa skoita rusnok nomnaga fob.
45001020	Enadaij nou mimif mik Allah gu miteij guru. Tina sis mona ongga Ofa otunggom mebif nomnaga onjoros mona deisef tein bera rusnok nomnaga rijginaga rot oida Ofa enofoguma fob. Noba oisouska mar ongga Ofa ontunggom fob bera mimif mik rot koisoisa oida Ofa efen owesa efek eteb ongga ah aibin ojgomuja. Noba Ofa efen ofoka bera aksa ekirsa jeska mar nomnaga ongga angh gu mebif jera mebaga tein. Jefeda enadaij nou rusnok egema tein ragot oida rua rinejginaga rot Allah enesi jinaga guru.
45001021	Rua rijginaga rot Allah fob, tina rua runougif gu Ofa rot efen ofoka ongga aksa guru. Noba rua runois oufamofa eteb gu Ofa tein guru. Tina rua ringkikif jeska Ofa, noba rua rusujohu mar rot Ofa ongga erek rourou ojgomu. Noba rua bera rirek rusnok ongga rudou osumsumu ojgomu ongga ringker gij motkobah ojgomuja.
45001022	Rua rufra risinsa rufoka erek rusnok ongga rudou ebriyi gij mar ofoukou. Tina ongga tenten bera rua rija erek rusnok ongga rudou osumsumu ojgomuja.
45001023	Rua runougif gu Allah rot efen ofoka ongga aksa eteb noba ongga ah rot aibin jinaga guru. Tina rua rikikif jeska Ofa noba rugif gu mar ongga rua risinsa runtunggom tumu ritma ojgomu. Mar koma ongga rua rugif gu bera erek orocunc rot rusnok ni, mem ni, marska ni, jera mar erek magosu tein ni.
45001024	Erek koma jefeda Allah orons rot rua jeskaseda ruroru rerin mar nomnaga ongga angh gij rudou efesi ongga erek oska ojgomuja fog onjoros rua runtunggom mar ongga erek oska efekeifa eteb rot rifaga moguma.
45001025	Rua rukoja mar ongga tenten rot Allah, beda rugif gu mar ongga erek tenten guru. Rua runougif gu Allah ongga ontunggom mar nomnaga guru, tina rua rugif gu mar ongga Ofa ontunggom ojgomu. Tina oufa nou rusnok risitit mar gu Allah rot mona ah aibin ojgomuja, noba rinesitit rot mar enjgineg tein guru.
45001026	Jefeda Allah orons rot rua insa koma jeskaseda riker gij rerin mar ongga oska ongga rudou eftirir keingg ojgomuja. Rujager ruroru rerin mar ongga oska insa koma onjoros rudou onosos rot runer deika guru, tina ruckahtah rot rujager enjgineg ojgomu.
45001027	Noba erek koma tein, runer rudoubu joug risiri morototuma jera rujager deika guru, tina rua ruckahtah rot runer enjgineg fogora rutunggom mar ongga oska efekeifa moguma ojgomu. Jefeda rua rinsma mar okum eteb jeska Allah ororu jeni rerin mar ongga oska efekeifa insa koma fob.
45001028	Erek koma tein, jeska rua rukoja Allah efen oga ongga tenten noba runosujohu rot Ofa deika guru, jefeda Allah orons rot rua riker gij rerin mar ongga oska efekeifa insa koma ojgomuja. Rua ruroru mar ongga oska ongga rudou eftirir keingg insa koma onjoros rutunggom mar ofoukou deika ongga erek oska eteb fob.
45001029	Koma bera erek, rudou ebera rot mar nomnaga ongga erek oska efekeifa ni. Rua rudou os rita mar ongga ofogog skoita rusnok enjgineg ni. Rua rudou os ruhoturu mareibra ofoukou nou risinsa ojgomu ni. Mar ongga angh gij rudou efesi bera erek oska ojgomu ni. Rudou eftirir keingg rot rusnok enjgineg rerin mar ni. Rua ragob rusnok enjgineg ni. Rua ruga omosokuma jera rusnok enjgineg ojgomuja ni. Rua rurokrusa rusnok enjgineg ojgomuja ni. Rua ruhurmei mar osok gij rusnok enjgineg ni. Rua ruh rusnok enjgineg rufonoknok ni.
45001030	Rua ruga oruh rusnok enjgineg ni. Rua rufc rusum rot Allah ni. Rua runougif gu rusnok egema tein guru, noba rudou okoja rot mar ongga rusnok enjgineg rusujohu rot rua tein ni. Rua rufra risinsa rufoka erek aksa ojgomu ni. Rua rujohca moroju ofoukou jeskaseda rutunggom mar ongga ofogog deika ni.
45001031	Rua rudou osumsumu eteb ni. Rua runororu Allah efen oga guru ni. Rua rukoja rot mar ongga rusnok enjgineg rusujohu rot ni. Rua rutunggom mar ongga oska skoita rusnok enjgineg tein ni.
45001032	Noba rua rijginaga rot mar ongga Allah anggot osok gij mar insa koma fob tein. Jeska Ofa oga ojga rot oida, rusnok ongga rita mar ongga oska bera rimagos rot rerin mar ongga oska insa koma si. Erek koma tina rua ruroru rerin mar ongga oska insa koma ojgomuja. Noba ongga oska ekirsa bera, rua rudou eskeira rot rusnok enjgineg ongga rutunggom mar ongga oska erek insa koma tein.
45002001	Erek koma jefeda, enadaij nou mimif magot oida minejginaga rot oida Allah omofra mar okum eteb keingg rusnok ongga rutunggom mar ongga oska erek insa koma jinaga guru. Noba erek rineya jeska iwa rucunc rusnok enjgineg erek oska rot mar insa koma ongga rua runtunggom fob, beda koma erek rua rucunc risinsa tein erek ruska. Jeska iwa nomnaga bera ita mar egema tein ongga oska morototuma erek rusnok insa koma fob.
45002002	Mimif mijginaga rot oida gij mona ongga Allah ofra mar okum keingg rusnok rot rerin mar ongga oska, beda mar ongga Allah ontunggom insa koma bera erek tenten ojgomu.
45002003	Iwa bera erek rusnok giskini ongga rutunggom mar erek insa koma tein. Jefeda gij mona ongga iwa icunc rusnok enjgineg erek oska rot rerin rita mar ongga oska, beda enadaij nou iwa isujohu rot oida iwa imosuwa isinsa jeska Allah efen mar okum insa koma tein guru.
45002004	Askesi iwa iroru mar ongga oska ros, beda Allah oin keingg odou efesi rot iwa noba Ofa ocunc odou ongga oufamofa skoita iwa ros. Tina enadaij nou iwa isujohu rot oida mar ongga Allah ontunggom insa koma bera onofoufem nou iwa guru, erek koma guru. Jeska Ofa ocunc odou ongga oufamofa erek insa koma jeskaseda iwa imeesa joug rot yeyin mar ongga oska.
45002005	Erek koma tina iwa ifos ombrera ojgomu jeska iwa inemeesa joug rot yeyin mar ongga oska guri. Jefeda koma erek iwa imesma mar okum eteb ekirsa gij mona ongga Allah ocunc odou ongga otkonu oska eteb skoita rusnok ongga ruroru mar ongga oska ros. Gij mona insa koma bera rusnok rimek Ofa ofra mar okum eteb keingg rusnok nomnaga ongga rita mar ongga oska erek insa koma si. Noba mar ongga Ofa omotunggom koma bera erek tenten ojgomu.
45002006	Jeska Ofa emeita mar gu rusnok nomnaga jeni rerin rita mar.
45002007	Erek rusnok ruh rudou efesi jeskaseda ruroru mar ongga oufamofa ojgomuja jeskaseda Allah omofra rerin rufoka aksa ni, noba ocunc rua erek rusnok ongga rudou oufamofa ni, erek rua rusujohu rot eiteij ah ongga ah aibin ni, beda Allah bera emeita eiteij ah ongga aibin ojgomuja gu rua si.
45002008	Tina erek rusnok rudou efeneinei rot risinsa ojgomu noba runofij rusnok enjgineg guru ni, rua rukoja Allah oga ongga tenten ni, rudou os ruroru mar ofogog ni, beda Allah omocunc efen odou ongga otkonu oska eteb skoita rua fogora omofra mar okum keingg rua rot si.
45002009	Rusnok nomnaga ongga rita mar ongga ofogog bera rimesma okum eteb noba rumofogu okora eteb rot si. Koma tenten rot rusnok ongga Yahudi jera rusnok ongga Yahudi guru tein.
45002010	Erek koma tina rusnok nomnaga ongga rita mar ongga oufamofa bera rimesma rufoka aksa jera riteij ah ongga eskeiramera jeska Allah. Noba Allah omocunc rua erek rusnok ongga oufamofa tein. Koma tenten rot rusnok ongga Yahudi jera rusnok ongga erek Yahudi guru tein.
45002011	Mar insa koma nomnaga bera erek tenten ojgomu. Jeska Allah oga ojga rot rusnok ebic nomnaga erek edamokuma rot rerin rita mar fob.
45002012	Oisouska hukum Musa bera erek rusnok rinejginaga rot hukum Musa enesi, tina rua ruroru mar ongga oska ojgomu, beda rua tein bera rimesma okum eteb jeska Allah rot si. Noba rusnok nomnaga ongga rijginaga rot hukum Musa fob, tina rua ruroru mar ongga oska ros, beda Allah omofra mar okum eteb keingg rua rot tein si.
45002013	Erek rusnok rudou ebriyi gij hukum Musa fob, tina rua runororu jeni hukum insa koma nomnaga guru, beda Allah onocunc rua erek rusnok ongga rudou ebsi komowa guru. Tina rusnok ongga rudou ebriyi gij hukum Tuhan fob noba ruroru jeni hukum insa koma nomnaga, rua bera ongga Allah omocunc erek rusnok ongga rudou ebsi komowa.
45002014	Rusnok ongga Yahudi guru rinejginaga rot hukum Musa enesi. Tina gij mona ongga rua risinsa ruroru mar ongga oufamofa ongga morototuma erek hukum Musa anggot rot, beda koma orocunc rot oida hukum egens bera enah gij rudou efesi fob.
45002015	Oisouska mar oufamofa ongga rua runtunggom insa koma bera rua rurocunc rot oida mar ongga morototuma erek hukum Musa bera enah gij rusnok nomnaga rudou efesi fob. Koma tenten ojgomu, jeska rusnok nomnaga rijginaga gij rudou efesi rot fob oida mar ongga rua rutunggom bera erek tenten era erek oska.
45002016	Allah omofra mar okum eteb rot mar nomnaga ongga rusnok rindemdemi gij rudou efesi oisouska mar ongga Yesus Kristus anggot fob si. Mar insa koma nomnaga bera ongga didif dimfesij rot gu rusnok gij mona ongga didif duftuftu rot Allah oga ongga oufamofa.
45002017	Erek koma noba, teinefa rot iwa ongga erek Yahudi. Iwa idou eredi rot oida Allah omoskotu iwa, jeska iwa iroru hukum Musa ni. Iwa isitit isinsa ifaga jeska iwa bera erek Allah efen rusnok ojgomu ni.
45002018	Iwa isujohu rot oida idou ejginaga rot mar ongga Allah ondou os rot ni. Iwa yagot rot oida idou ebriyi osok gij mar meidu ongga erek oufamofa, jeska rusnok rumftuftu iwa gij hukum Musa sis fob ni.
45002019	Iwa yagot rot oida iwa iroun rusnok ongga rinejginaga rot Allah enesi skoita Ofa erek osnok egens ongga oroun rua ongga riteij ofou skoita moroju ni. Iwa isujohu rot oida mar ongga iwa yuftuftu gu rua ongga Yahudi guru osok gij Allah oga bera orofij rua erek lampu eisa orofij rusnok gij motkobah ni.
45002020	Iwa yagot oida iwa yuftuftu rusnok ongga rudou osumsumu rot hukum Musa jera rusnok ongga rudou ebriyi gij mar erek ruforoker rudou ebriyi gij mar ni. Erek koma jeska iwa isujohu rot oida, oisouska hukum Musa bera iwa idou ebriyi gij mar ongga erek tenten fob.
45002021	Erek yeyin ita mar insa koma nomnaga ongga ongkoska, jeska iwa bera rusnok ongga Yahudi. Jefeda teinefa fogora iwa inoftuftu isinsa rot mar insa koma tein guri. Iwa yuftuftu gu rusnok enjgineg oida runokoreka mar guru, tina teinefa fogora iwa isinsa yukoreka mar erek komo.
45002022	Noba erek iwa iyahehir joug rusnok jeskaseda rinesiri morototuma jera egema efen mohona guru, tina teinefa fogora iwa isinsa isiri morototuma jera egema efen mohona erek komo. Iwa yagot oida enadaij nou rusnok rugif gu mar ongga erek tenten guru. Tina teinefa fogora iwa yukoreka mar ongga tenten guru ongga rua rugif gu jeskaseda iwa yugif gu mar insa koma erek wuswus teino.
45002023	Iwa idou os isitit isinsa ifaga rot oida iwa ijginaga rot hukum Allah fob. Tina teinefa fogora iwa inororu jeni hukum insa koma guri. Koma erek iwa ihurmei mar skoita Allah ojgomu.
45002024	Jeska iwa ihurmei mar skoita Allah erek koma, jefeda mar ongga runggu gij Mar Efeyi Ebsi osok gij iwa sis fob bera erek tenten ojgomu. Mar koma agot rot oida, "Rusnok ongga Yahudi guru rukoja Allah oga jeska rua rik mar ongga Yahudi runtunggom insa koma ongga erek oska ojgomu."
45002025	Iwa iris ifom mareij ofos jeska jeskaseda irocunc rot oida iwa bera erek Allah efen rusnok. Noba erek iwa iroru Ofa rot tenten fob, beda mar koma bera oufa. Tina iwa inororu hukum Musa rot tenten guri. Jefeda mar ongga iwa intunggom gu yeyin ifom mareij ofos insa koma bera onofij iwa oskiyai tein jinaga guru.
45002026	Rua ongga Yahudi guru rineris rufom mareij ofos jeska guru. Tina erek rua ruroru hukum Allah rot tenten fob, beda Allah omoroun rua tein morototuma erek Ofa oroun rusnok Yahudi ongga riris rufom mareij ofos jeska fob.
45002027	Iwa ongga Yahudi bera yeyin hukum Musa fob. Noba iwa bera ongga iris ifom mareij ofos jeska fob. Tina iwa inororu hukum insa koma rot tenten guru. Rua ongga Yahudi guru bera rineris rufom mareij ofos jeska guru. Tina rineya jeska rua bera ruroru mar ongga morototuma erek hukum Musa anggot rot fob. Jefeda mar ongga rua runtunggom insa koma orocunc rot oida iwa ongga Yahudi bera erek rusnok ongga oska ojgomu.
45002028	Erek rusnok ruroru jeni erebent hukum Musa, beda koma onorocunc rot tenten oida rua bera erek Allah efen rusnok guru. Noba erek rusnok riris rufom mareij ofos jeska, beda koma onorocunc rot tenten oida rua bera erek Allah efen rusnok tein guru.
45002029	Tina mar ongga oufamofa ongga ah gij rusnok rudou efesi bera ongga orocunc rot oida rua rirek Allah efen rusnok ongga tentenmen ojgomu. Noba mar ongga oufamofa insa koma bera en oisouska Efena Ebsi Allah ojgomu. Mar koma enen jeska mar ongga runggu gij hukum Musa jinaga guru. Osnok egens ongga otunggom mar ongga oufa bera odou os jeskaseda Allah esitit mar rot ofa. Ofa onohca rusnok jeskaseda rua risitit mar rot ofa guru.
45003001	Erek koma jefeda, erek rusnok riris rerin rufom mareij ofos jeska, beda koma onorocunc rot oida rua bera erek ongkoska ekirsa jeska rusnok enjgineg guru. Jefeda rineya rijeka oida, "Erek mimif miris mufom mareij ofos jeska, beda koma ofij mimif erek teinefa? Noba mar meidu ongga orocunc rot oida mimif ongga Yahudi bera mifmin mufoka ongga ekirsa jeska rusnok ongga Yahudi guru?"
45003002	Didif dumoroun gu rua insa koma oida, tenten mimif bera erek Yahudi. Noba koma bera ofij mimif ojgomu. Jeska gij mona ongga sismeni bera Allah eita efen oga ongga oufamofa skoita mifmin mimower ongga Yahudi ojgomu.
45003003	Tina rineya jeska iwa rijeka oida, "Mifmin mimower rineya runororu Allah efen oga insa koma rot tenten guru. Jefeda Allah eneita mar gu mimif jeni erek Ofa anggen rot sis fob gurei?"
45003004	Erek koma guru, jeska rusnok nomnaga rucuwei mar moguma, tina mar nomnaga ongga Allah anggen rot bera erek tentenmen ojgomu. Koma erek mar ongga raja Daud onggu gij Mar Efeyi Ebsi sis eteb fob. Ofa onggu oida, "Erek rusnok ruhurmei mar rot bebin buga, tina buga nomnaga bera erek tentenmen. Noba rusnok nomnaga rudou emebriyi gij mar insa koma si."
45003005	Rusnok rineya ongga rudou osumsumu eteb rot bera ragot erek kef oida, "Skoidu, mimif mita mar ongga oska ojgomu. Jeska erek rusnok enjgineg rik mifmin mar ongga oska insa koma, beda koma bera orofij rua. Jeska oisouska mifmin mar ongga oska rua rimejginaga rot oida mar insa koma ongga Allah eyahehir joug bera erek tentenmen ojgomu. Noba koma erek mimif mufij Allah oisouska mifmin mita mar ongga oska insa koma. Jefeda enadaij nou Allah ofra mar okum keingg mimif rot guru." Yo, rusnok rineya ragot mar rourou erek koma fob.
45003006	Tina mimif mijginaga rot oida mar ongga rua rusujohu rot insa koma bera enerek tenten guru. Jeska Allah oga ojga rot rusnok erek edamokuma ojgomu. Jefeda Ofa omoga ojga rot rusnok mebif nomnaga rot rerin rita mar erek edamokuma tein si.
45003007	Noba rusnok ongga rudou osumsumu eteb ragot oida, "Erek rusnok riremenima jeni mimif ongga mucuwei mar jera Allah ongga onocuwei mar guru, beda rua rumofra Allah ofoka erek aksa eteb ojgomu. Noba koma erek mifmin mita mar ongga oska insa koma orofij Allah jeskaseda esma efen ofoka ongga aksa. Jefeda enadaij nou Allah ofra mar okum keingg mimif rot mifmin mar ongga oska insa koma guru."
45003008	Erek mar ongga rua ragot rourou insa koma bera tenten ei, beda ongga oufa bera mimif nomnaga mita mar ongga oska ojgomuja jeskaseda Allah esma ofoka ongga aksa eteb deika ojgomu ei. Tina erek koma guru. Noba rusnok rineya ruhurmei mar rot didif tein. Jeska rua ragot oida didif bera duftuftu mar rourou erek insa koma gu rusnok enjgineg, tina guru. Allah omofra mar okum keingg rua rot si. Noba koma bera erek tenten ojgomu.
45003009	Jefeda mimif musujohu rot mar insa koma nomnaga erek teinefa? Enadaij nou mimif musujohu rot oida Allah omocunc odou ongga oufamofa skoita mimif ongga Yahudi, tina Ofa ocunc odou ongga oska rot rusnok ongga Yahudi guru, erek koma guru. Jeska didif dimfesij gu iwa fob rot oida Allah omofra mar okum eteb keingg rusnok nomnaga ongga rerin mar ongga oska si. Koma tenten rot rusnok ongga Yahudi morototuma jera rusnok ongga Yahudi guru.
45003010	Erek koma jeska, sis fob runggu gij Mar Efeyi Ebsi erek kef oida, "Osnok egens tein ongga efen odou ongga ebsi komowa bera enofoguma jinaga guru ni.
45003011	Osnok egens tein ongga odou ebriyi gij Allah oga bera enofoguma jinaga guru ni. Osnok egens tein ongga ereneni rot ahais jeskaseda eita odou egens jera Allah bera enofoguma jinaga guru ni.
45003012	Rusnok nomnaga bera ringkikif jeska Allah noba rungkoja Ofa ojgomu ni. Rusnok nomnaga bera onofoufem skoita Allah guru ni. Osnok egens tein eneita mar rot odou ongga ebsi komowa jinaga guru ni.
45003013	Mar ongga rusnok nomnaga ranggot rot bera oska eteb erek mar agos efen emba ongga oska eteb ni. Rua rurokrusa rusnok enjgineg oisouska mar ongga ranggot ni. Noba mar ongga rua ranggot bera orotunggom rusnok enjgineg fogora rifera okora rot, erek magosu ongga eska rusnok fogora rita efera okora gu rua ni.
45003014	Rua ragot mar ofogog jera mar ongga oska eteb skoita rusnok enjgineg ni.
45003015	Rusnok rudou ot ebeirens jeskaseda ragob rusnok enjgineg ni.
45003016	Noba orofosut monuh ongga rua ruira gij bera eja erek oska. Beda rusnok jah suma tein rita efera okora jeska rua ni.
45003017	Rusnok rinejginaga rot teinefa rua rufij rusnok jeskaseda riker morototuma erek eskeira moguma guru ni.
45003018	Rua runougif gu Allah jinaga guru ni."
45003019	Erek koma noba mimif mijginaga rot oida hukum nomnaga ongga Allah eita oisouska Musa bera nou rusnok Yahudi. Noba rua rumororu hukum insa koma nomnaga ojgomu. Jefeda enadaij nou rusnok egema tein ruga erahah rot mar skoita Allah osok gij mar okum ongga Ofa omfra keingg rua rot jinaga guru. Noba Allah oncunc rusnok nomnaga erek rerin rita mar ongga oska fob.
45003020	Jefeda rusnok egema tein rinesma rudou ongga ebsi komowa ahah Allah eiteij oisouska hukum Musa ongga rua ruroru jeni jinaga guru. Ongga tenten bera hukum Allah insa koma orocunc gu mimif rot oida rusnok nomnaga rerin mar ongga oska fob.
45003021	Erek koma tina, ebeibeyaif bera Allah oncunc gu mimif fob rot teinefa mimif misma mudou ongga ebsi komowa ahah Ofa eiteij. Koma enen jeska mudou ongga ororu jeni hukum Musa nomnaga guru. Noba mar insa koma bera runggu rot gij hukum Musa tein fob. Noba nabi-nabi jeska mona ongga ensis bera runggu gij Mar Efeyi Ebsi osok gij mar insa koma tein fob.
45003022	Allah ocunc rot oida mimif bera erek rusnok ongga rerin mar ongga oska deika guru. Noba koma bera oisouska mudou ongga ororu Yesus Kristus rot tenten fob. Noba Allah eita mar erek koma nou rusnok Yahudi jera rusnok ongga Yahudi guru, nomnaga ongga ruroru Yesus Kristus fob.
45003023	Jeska rusnok nomnaga runtunggom mar ongga oska fob. Noba rusnok nomnaga rineita mar ongga ongkoska jeni erek Allah odou os rot guru.
45003024	Noba oisouska Allah odou ongga oufamofa eteb bera Ofa oga ojga rot oida Ofa omocunc rusnok rudou erek ebsi komowa. Ofa omotunggom mar koma jeskaseda osuna rot rusnok rerin mar ongga oska jeska rudou efesi. Noba mimif misma mar insa koma oisouska Yesus Kristus ogufu ongga eya nou mimif fob.
45003025	Allah oncunc Ofa erek osnok egens ongga emagos nou rusnok nomnaga rerin mar ongga oska. Noba mimif misma mudou ongga ebsi komowa oisouska mudou ongga ororu rot tenten oida Yesus ogufu eya jeska efaga tumu mega salib nou mimif fob. Noba Allah ontunggom mar insa koma jeskaseda orocunc rot oida Ofa bera eita mar ongga tenten rot rusnok nomnaga. Jeska gij mona ongga dektek fob bera Ofa oin keingg odou efesi noba onofra mar okum keingg rusnok rot rerin mar ongga oska enesi.
45003026	Ofa otunggom mar insa koma jeskaseda orocunc gu rusnok gij mona ebeibeyaif rot oida Ofa eita mar nomnaga rot tenten ojgomu. Noba Ofa oncunc oisouska odou ongga tenten oida rusnok nomnaga ongga ruroru Yesus fob bera erek rusnok ongga rerin rudou ebsi komowa rot tenten fob.
45003027	Erek koma jefeda enadaij nou mimif misitit misinsa mifaga rot oida mimif misma mudou ongga ebsi komowa oisouska hukum Musa ongga muroru jeni guru. Tina rusnok risma rudou ongga ebsi komowa ahah Allah eiteij oisouska rudou ongga ororu Yesus Kristus rot tenten ojgomu.
45003028	Jeska mimif mijginaga rot oida Allah bera ongga ocunc rusnok rudou efesi erek ebsi komowa. Noba Ofa eita mar erek koma oisouska mudou ongga ororu Yesus Kristus ojgomu. Ofa eneita mar koma oisouska hukum Musa ongga mimif muroru jeni guru.
45003029	Enadaij nou iwa ongga Yahudi isujohu rot oida Allah omoroun iwa erek efen rusnok ojgomu guru. Jeska Allah omoroun rusnok ongga Yahudi guru ongga ruroru Yesus fob erek efen rusnok tein.
45003030	Ofa esinsiyai ojgomu bera ongga ocunc rusnok ongga Yahudi erek ebsi komowa oisouska rudou ongga ororu Ofa rot tenten. Noba Ofa bera ongga ocunc rusnok ongga Yahudi guru tein erek ebsi komowa oisouska rudou ongga ororu Ofa rot tenten.
45003031	Jefeda erek rusnok rusujohu rot oida hukum Musa onofoufem deika guru, beda koma enerek tenten guru. Jeska oisouska mudou ongga ororu Allah rot tenten bera mimif mucunc rot oida hukum Musa bera erek tenten ojgomu.
45004001	Ebeibeyaif mimif musujohu rot mifmin mimowa Abraham. Idou ah keingg rot mar ongga Allah ontunggom jeskaseda ocunc Abraham erek osnok egens ongga efen mar ongga oska oskiyai tein guru.
45004002	Jeska erek mar ongga Abraham esinsiyai ontunggom bera ereita odou ongga efen mar ongga oska guru ahah Allah eiteij, beda adaij nou ofa esitit esinsa efaga rot ojgomu. Tina enadaij nou ofa esitit rot esinsa erek koma jah Allah odou guru.
45004003	Jeska iwa idou ah keingg rot mar ongga runggu gij Mar Efeyi Ebsi osok gij Abraham sis fob. Mar egens insa koma agot oida, "Abraham ororu Allah rot tenten, jefeda Allah oncunc ofa erek osnok egens ongga efen mar ongga oska oskiyai tein guru."
45004004	Iwa tein isujohu rot mar ongga orocunc rot erek kef oida, erek osnok egens ongga emfarur, beda ofa emesma efen ofons rot. Noba efen ofons insa koma bera enerek oubji guru, tina ofa esma ofons insa koma jeska emfarur rot ojgomu fob.
45004005	Erek koma, tina erek osnok egens onotunggom mar jeskaseda esma odou ongga efen mar ongga oska guru, noba ofa ororu rot oida Allah osuna rot rusnok rerin mar ongga oska, beda Allah omocunc ofa erek osnok egens ongga efen mar ongga oska oskiyai tein guru.
45004006	Erek koma tein, raja Daud onggu gij Mar Efeyi Ebsi sis fob rot oida rusnok rudou erirei eteb, jeska Allah ocunc rerin rudou erek ebsi komowa fob. Noba rua runotunggom mar ongga oufamofa jeskaseda risma rudou ebsi komowa erek insa koma guru. Tina Allah eita rudou ongga erek insa koma rot oubji ojgomu.
45004007	Raja Daud agot oida, "Oufamofa eteb nou rusnok, jeska Allah onsuna rot rerin mar ongga oska fob. Noba Ofa onofra mar okum keingg rua rot deika guru.
45004008	Rua rudou efaga ouka ojgomu, jeska Allah odou enah keingg rot rerin mar ongga oska insa koma deika guru."
45004009	Allah onocunc rusnok Yahudi risinsiyai erek rerin rudou ongga ebsi komowa ojgomu guru. Tina Ofa ocunc rusnok ongga Yahudi guru tein erek rusnok ongga rerin mar ongga oska oskiyai tein guru. Allah ocunc Abraham erek osnok egens ongga efen mar ongga oska oskiyai tein guru, jeska ofa ororu Allah oga rot tenten fob.
45004010	Tina iwa isujohu rot koisoisa osok gij mona kenefo fogora Allah oncunc ofa erek osnok egens ongga efen odou ebsi komowa erek insa koma. Jeska Allah oncunc Abraham efen odou erek insa koma gij mona ongga ofa eneris efen ofom mareij ofos jeska enesi.
45004011	Noba gij mona kahma deika, beda ofa ororu mar ongga Allah anggot rot fogora eris ofom mareij ofos jeska. Noba koma erek mar ongga orocunc rot oida, oisouska odou ongga ororu Allah rot tenten fob bera Allah oncunc Abraham erek osnok egens ongga odou ebsi komowa. Jefeda ofa erek osumbohka rot rusnok nomnaga ongga rineris rufom mareij ofos jeska enesi, tina ruroru Allah oga rot tenten ojgomuja jeskaseda risma rudou efesi ongga ebsi komowa.
45004012	Abraham bera erek osumbohka tein rot rusnok Yahudi ongga riris rufom mareij ofos jeska erek ofa tein. Tina rua tein ruroru Allah oga ongga tenten morototuma erek ofa sis fob. Jeska Ofa ororu Allah oga rot tenten gij mona ongga ofa eneris efen ofom mareij ofos jeska enesi.
45004013	Gij mona ongga sismeni fob bera Allah anggen gu Abraham rot oida ofa jera efen rusnok ongga runjuj jeska ofa bera rimesma oufamofa eteb jeska Ofa. Tina Abraham enesma oufamofa insa koma oisouska hukum Musa ongga ofa omororu guru. Ofa esma oufamofa insa koma jeska ofa ororu mar ongga Allah anggen insa koma rot tenten. Noba Allah oncunc ofa erek osnok egens ongga efen mar ongga oska oskiyai tein guru.
45004014	Tina erek rusnok risma rudou ongga ebsi komowa jeska rua ruroru jeni hukum Musa ojgomu, beda rudou ongga ororu Allah oga rot tenten bera onofij rua jinaga guru. Noba mar ongga Allah anggen rot gu Abraham bera onofij rua tein jinaga tein guru.
45004015	Jeska hukum Musa agot oida rusnok rimesma okum eteb jeska Allah rot rerin mar ongga oska. Noba erek hukum egens enahuma guru, beda enadaij nou rusnok rikirsa rot hukum egens guru.
45004016	Jefeda oisouska rusnok rudou ongga ororu Allah oga rot tenten fob bera rua risma rudou ongga ebsi komowa jeni erek Ofa anggen rot sismeni fob. Allah odou os erek koma jeskaseda rusnok risma rudou ongga ebsi komowa erek insa koma oisouska Ofa odou ongga oufamofa rot rua ojgomu. Jefeda rusnok nomnaga ongga ruroru Allah rot tenten erek Abraham ororu Ofa sis fob bera rimesma mar ongga Ofa anggen rot si. Koma nou rusnok Yahudi ongga ruroru hukum Musa ojgomu guru. Tina koma tein nou rusnok nomnaga ongga ruroru Allah oga rot tenten ojgomu erek Abraham. Ofa bera ongga ororu Allah oga rot tenten fogora esma odou ongga efen mar ongga oska guru rot sismeni.
45004017	Mar insa kef bera erek tenten ojgomu. Jeska runggu gij Mar Efeyi Ebsi rot oida, "Didif duncunc bua Abraham jeskaseda bija erek dedin rusnok ebic ofoukou rerin rika." Erek koma noba ahah Allah eiteij bera Abraham erek mifmin mika jeska ofa bera ongga ororu Allah oga rot tenten sismeni fogora esma mar ongga Allah anggen rot fob. Jeska efen odou ororu rot tenten oida Allah efen owesa efek nou ofra rusnok jeska ranggos. Noba ofa ororu rot tenten oida mar ongga Allah anggot rot nou mona kahma bera omorogna si.
45004018	Gij mona insa koma bera mar egema tein onocunc gu Abraham rot oida ofa emesma efen efesa egens ongga Allah anggen rot gu ofa sis fob guru. Erek koma tina ofa oisum gij Allah rot tenten ojgomu. Jefeda Allah ocunc ofa erek osumbohka rot rusnok ebic ofoukou ongga rimesma rudou ongga ebsi komowa oisouska rudou ongga ororu Ofa rot tenten. Jeska Allah agot gu ofa erek kef oida, "Gij mona kahma beda rusnok ongga rumororu Didif morototuma erek bua buroru Didif bera rumofoukou doska si."
45004019	Allah agot mar erek insa koma gu ofa fob, tina gij mona insa koma bera ofa erek onokona eteb fob. (Ofa efen ari mega ofoj erek wuntin egens fob). Noba efen mohona tein ojonokona noba ebsei ojgomu. Erek koma tina ofa efena enesiri rot mar ongga Allah anggen rot gu ofa guru, tina ofa ororu efen oga insa koma ojgomuja.
45004020	Erek ofa odou efeneinei rot, tina ofa ororu mar ongga Allah anggen rot insa koma erek ahais ekirsa ojgomuja. Noba ofa ois oufamofa eteb gu Allah rot mar ongga Ofa emeita gu ofa gij mona kahma si.
45004021	Erek koma jeska ofa ororu rot tenten oida Allah efen owesa efek adaij nou otunggom mar ongga Ofa anggen rot si.
45004022	Jefeda runggu gij Mar Efeyi Ebsi sis fob osok gij Abraham oida, "Ofa ororu Allah rot tenten fob, jefeda Allah ocunc ofa erek osnok egens ongga efen mar ongga oska oskiyai tein guru."
45004023	Noba mar ongga runggu gij Mar Efeyi Ebsi insa koma bera onosok gij Abraham ojgomu guru.
45004024	Tina mar insa koma ongga runggu rot fob bera osok gij mimif tein. Jeska ebeibeyaif bera Allah oncunc mimif tein erek efen rusnok ongga rerin mar ongga oska oskiyai tein guru. Koma jeska mifmin mudou ororu Allah oga rot tenten fob. Noba Ofa bera ongga omfra Yesus Kristus jeska anggos fob.
45004025	Yesus bera ongga aha esinsa jeskaseda agos nou mifmin mar ongga oska. Beda Allah omfra Ofa jeska anggos jeskaseda mimif tein misma mudou ongga ebsi komowa ahah Ofa eiteij.
45005001	Erek koma jefeda, oisouska mudou ongga ororu Allah oga rot tenten fob, beda Ofa oncunc mimif erek rusnok ongga rerin mar ongga oska oskiyai tein guru. Noba oisouska mar ongga Yesus Kristus ontunggom nou mimif fob bera Allah odou onokum rot mimif deika guru.
45005002	Noba Yesus Kristus bera ongga oroun mimif skoita Allah. Jefeda ebeibeyaif Allah ocunc efen odou ongga eskeiramera skoita mimif ojgomuja. Noba mar koma tein bera en oisouska mudou ongga ororu Yesus Kristus rot tenten fob. Jefeda mimif mudou efaga ouka eteb rot noba muisum gij Allah, jeska Ofa omfra mifmin mufoka erek aksa morototuma erek Ofa efen ofoka ongga aksa tein fob.
45005003	Erek koma tina, askesi mar okum ereneni mimif ojgomuja ros, beda mimif mudou onokumkum rot guru. Tina mimif mug mijmeg rot noba mudou eskeira rot tein ojgomu. Jeska mar okum insa koma bera oroftuftu mimif jeskaseda muin keingg mudou efesi gij mona ongga mar okum ereneni mimif ojgomuja.
45005004	Beda oisouska mar insa koma bera Allah odou eskeira rot mimif. Noba oisouska Allah odou ongga eskeira rot mimif bera mimif muisum gij Ofa rot oida Ofa omocunc efen oufamofa eteb gu mimif si.
45005005	Mar insa koma bera oroufij mimif jeskaseda mifena enesiri rot guru. Jeska oisouska Efena Ebsi, ongga Allah ombk skoita mimif, bera Ofa oncunc rot oida Ofa odou okora eteb rot mimif.
45005006	Erek koma, jeska askesi mimif mingker gij mifmin mar ongga oska ros, beda enadaij nou mimif musuwa misinsa jeska mar ongga okum insa koma guru. Beda Yesus Kristus anggos nou rusnok nomnaga fob. Ofa otunggom mar insa koma gij mona ongga Allah oga eris rot.
45005007	Erek giskini bera rusnok rinaha risinsa jeskaseda ragos tumu ruhujir guru. Noba erek rusnok rineya ongga rudou ocosu efei ahtah eteb tein, beda rua ragos tumu ruhujir ongga rerin mar ongga oufamofa ei era gurei.
45005008	Erek koma tina Allah oncunc efen odou ongga okora eteb rot mimif fob. Jeska askesi mimif mingker gij mifmin mar ongga oska ros, beda Yesus Kristus anggos nou mimif.
45005009	Noba oisouska efen ogufu ongga eya jeska efen efaga tumu mega salib bera Allah oncunc mimif erek rusnok ongga rerin mar ongga oska oskiyai tein guru. Jefeda koma bera orocunc erek ekirsa rot oida Yesus omoskotu mimif jeska mar okum ongga Allah omofra keingg rusnok rot odou ongga otkonu oska gij mona kahma si.
45005010	Sis fob bera mimif mita mar erek rusnok ongga rufogog skoita Allah ojgomu oisouska mifmin mar ongga oska. Tina ebeibeyaif oisouska efen efesa Yesus Kristus ongga anggos tumu mega salib nou mimif fob bera Allah eita odou ongga eskeiramera rot mimif. Noba ongga oufamofa ekirsa bera, oisouska Yesus Kristus ongga efena ebah sons fob, Ofa omoskotu mimif jeska Allah efen mar okum si.
45005011	Noba erek koma tein, mimif mudou efaga ouka eteb rot mar ongga Allah ontunggom nou mimif oisouska mifmin Tuhan Yesus Kristus. Ofa bera ongga oroun mimif skoita Allah rot mudou ongga eskeiramera ojgomu.
45005012	Erek koma jefeda iwa isujohu rot kef oida, gij mona ongga sismeni bera Adam otunggom mar ongga oska fob. Jefeda Allah oga ojga rot oida ofa emagos rot ojgomu. Noba rusnok nomnaga bera runjuj jeska Adam. Jefeda rusnok nomnaga rerin mar ongga oska noba rimagos rot tein. Adam anggos rot efen mar ongga oska, jefeda rusnok nomnaga ragos rot rerin mar ongga oska tein. Erek Koma jeska oisouska mar ongga oska ongga Adam otunggom fob, bera rusnok nomnaga runtunggom mar ongga oska fob.
45005013	Noba gij mona ongga Allah eneita hukum gu rusnok enesi, beda rusnok ruroru mar ongga oska fob. Tina erek hukum egema enah enesi, beda Allah onocunc rusnok erek oska rot rerin rita mar ongga oska insa koma tein enesi.
45005014	Tina sis mona ongga Adam efena ebah ros onjoros mona ongga Musa efena ebah bera rusnok nomnaga ruroru mar ongga oska fob, jefeda rua ragos rot ojgomu. Noba mar ongga rusnok runtunggom ongga erek oska bera toga jeska mar ongga Adam ontunggom gij mona ongga ofa okoja rot Allah oga. Tina rusnok nomnaga ragos rot rerin mar ongga oska insa koma morototuma erek Adam ojgomu. Noba gij mona ongga Adam ontunggom mar ongga oska, beda koma orok mokcin rusnok nomnaga morototuma erek mar ongga Yesus omotunggom omorok mokcin rusnok gij mona ongga Ofa emen tein.
45005015	Tina mar ongga gosnok gegeka insa koma gontunggom bera erek toga toga ojgomu. Jeska oisouska mar ongga Adam ontunggom fob bera rusnok nomnaga rimagos rot ojgomu. Erek koma tina Allah bera oncunc efen odou ongga oufamofa eteb skoita mimif. Jefeda oisouska mar ongga Yesus Kristus ontunggom rot odou ongga oufamofa skoita mimif bera rusnok nomnaga rimesma rudou ongga ebsi komowa rot tein.
45005016	Mar ongga Allah ontunggom rot odou ongga eskeiramera bera enerek mar ongga Adam ontunggom ongga erek oska guru. Jeska oisouska mar ongga Adam ontunggom fob bera Allah oga ojga rot oida rusnok nomnaga ragos ojgomu. Tina oisouska mar ongga Yesus Kristus ontunggom fob rot odou ongga oufamofa, bera Allah onsuna rot rusnok rerin mar ongga oska fogora rua risma rudou ongga ebsi komowa.
45005017	Jeska mar ongga Adam ontunggom sis fob bera rusnok nomnaga ragos rot ojgomu. Enadaij nou mimif musuwa misinsa jeska mar koma jinaga guru. Mar Koma bera ofoka ereij keingg mimif ojgomuja. Tina rusnok nomnaga ongga Allah oncunc erek rudou ebsi komowa fob bera rimesma mar ongga oufamofa eteb jeska Ofa gij rerin riteij ah ainsa kef tein si. Rerin mar ongga oska insa koma onofoka ereij keingg rua deika guru. Noba mar ongga oufamofa insa koma nomnaga bera en oisouska mar ongga Yesus Kristus ontunggom nou mimif fob. Allah eita mar koma rot oubji.
45005018	Jefeda oisouska mar egens ongga Adam ontunggom fob ongga erek oska bera rusnok risma mar ongga okum rot jeska Allah. Tina erek koma tein, oisouska mar egens ongga Yesus Kristus ontunggom ongga erek oufamofa fob bera rusnok rita rudou ongga ebsi komowa ahah Allah eiteij. Jefeda rua rimesma eiteij ah ongga ah aibin ojgomuja.
45005019	Erek koma tein, oisouska Adam ongga onororu jeni Allah oga guru bera rusnok rija erek rua ongga rerin mar ongga oska fob. Tina oisouska Yesus Kristus ongga ororu jeni Allah odou ejginaga rot bera rusnok rija erek rua ongga rerin mar ongga oska oskiyai tein jinaga guru.
45005020	Erek koma jefeda Allah eita efen hukum gu Musa nou rusnok jeskaseda hukum koma omorocunc rot oida rusnok nomnaga rerin mar ongga oska fob. Tina askesi hukum Musa insa koma orocunc rot mifmin mar ongga oska erek ogun odudu deika, beda erek koma tein Allah ocunc efen odou ongga oufamofa eteb rot mimif erek ogun odudu deika tein.
45005021	Sis fob, mifmin mar ongga oska bera efen owesa efek ongga ah keingg mimif ojgomuja fogora mimagos rot ojgomu. Tina Allah eita efen odou ongga oufamofa skoita mimif. Noba Ofa efen owesa efek ongga ekirsa jeska mar nomnaga. Noba oisouska efen owesa efek insa koma bera Ofa ocunc mimif erek efen rusnok ongga rerin mar ongga oska oskiyai tein guru. Jefeda mimif misma eiteij ah ongga ah aibin ojgomuja oisouska Yesus Kristus ongga erek mifmin Tuhan.
45006001	Erek koma jefeda, rineya jeska iwa rusujohu rot oida, "Skoidu, mimif nomnaga mutoiru gij mifmin mar ongga oska ojgomu jeskaseda Allah omocunc efen odou ongga oufamofa skoita mimif erek ogun dokun deika si."
45006002	Tina erek koma jinaga guru. Jeska mimif manggos jeska mifmin mar ongga oska morototuma jera Yesus Kristus gij mona ongga Ofa anggos fob. Jefeda enadaij nou mimif mutoiru gij mar insa koma deika jinaga guru.
45006003	Jeska iwa ijginaga rot oida mimif misma baptis erek orocunc rot oida mimif manggos morototuma jera Yesus Kristus fob. Beda koma tein orocunc rot oida mifmin mudou eja erek egens jera Ofa fob.
45006004	Jefeda gij mona ongga mimif mita baptis insa koma beda koma erek mimif manggos fob, noba rusnok risah mimif gij moksu morototuma erek rusnok rinsah Yesus gij moksu tein sis fob. Mimif mita mar insa koma jeskaseda murocunc gu rusnok enjgineg rot oida mimif mita mar rot mifmin riteij ah ongga efeinah fob. Koma morototuma erek Yesus Kristus ongga esma eiteij ah ongga efeinah gij mona ongga efen meka Allah ofra Ofa jeska anggos oisouska efen owesa efek ongga eteb doska.
45006005	Jefeda erek mimif mita mudou egens jera Yesus Kristus ongga anggos fob, beda mimif tein mimedebecki jeska manggos morototuma erek Ofa endebecki jeska anggos sis fob.
45006006	Jeska gij mona ongga Yesus Kristus anggos tumu mega salib fob, beda erek koma tein mimif ongga mifmin mar ongga oska, bera manggos morototuma jera Ofa. Ofa otunggom mar insa koma nou mimif jeskaseda mifmin mar ongga oska insa koma efen owesa efek onoin keingg mimif deika guru. Jefeda ebeibeyaif mimif munougif gu mar ongga oska ongga ah gij mudou efesi deika guru.
45006007	Erek koma jeska gij mona ongga osnok egens agos fob, beda ofa onsuwa jeska mar ongga oska efen owesa efek fob.
45006008	Noba erek mimif manggos morototuma jera Yesus Kristus fob, beda mimif mijginaga rot oida mimesma eiteij ah ongga efeinah morototuma jera Ofa tein.
45006009	Mimif mijginaga rot oida Yesus Kristus endebecki jeska anggos fob. Jefeda Ofa enagos deika jinaga guru. Mar egema tein onotunggom Ofa fogora agos deika jinaga guru.
45006010	Ofa anggos rot ofosma egens ojgomu jefeda mar egema tein onorotunggom Ofa fogora agos deika guru. Ebeibeyaif Ofa ensma eiteij ah ongga efeinah deika fob, noba Ofa eker morototuma jera Allah ojgomuja.
45006011	Erek koma tein, iwa bera irek rusnok ongga ranggos fob, jeska yeyin mar ongga oska efen owesa efek onoin keingg iwa deika guru. Tina ebeibeyaif bera iwa insma eiteij ah ongga efeinah fob, noba yeyin idou enja erek egens jera Allah oisouska Yesus Kristus tein fob.
45006012	Iwa inorons rot yeyin mar ongga oska ah gij idou efesi ojgomuja guru. Jeska mar insa koma bera oroku idou efesi fogora imesiri gu mar insa koma deika sons ojgomu.
45006013	Allah eneita yeyin ifaga jeskaseda irotunggom mar ongga oska rot guru. Tina ongga oufamofa bera iwa yaha isinsa skoita Allah erek rusnok ongga ranggos noba ongga rinsma eiteij ongga efeinah fob. Yufra Ofa efen ofoka erek aksa oisouska yeyin ita mar ongga oufamofa ojgomu.
45006014	Jeska ebeibeyaif bera yeyin mar ongga oska efen owesa efek onoin keingg iwa deika guru. Noba koma enen jeska iwa yuisum gij hukum Musa rot idou ongga ebsi komowa deika guru. Tina koma en jeska Allah ongga oncunc efen odou ongga oufamofa skoita iwa fob.
45006015	Erek koma jefeda rineya jeska iwa bera rusujohu rot oida rua ruroru mar ongga oska ojgomu, jeska hukum Musa enah gu rua deika guru. Noba rua rusujohu rot oida Allah omocunc odou ongga oufamofa skoita rua ojgomuja. Tina erek koma jinaga guru.
45006016	Jeska erek iwa yaha isinsa skoita rusnok enjgineg jeskaseda rufij rua, beda iwa yugif gu mar ongga rua ranggot rot ogjomu. Erek koma tein, erek iwa iroru mar ongga oska ojgomuja, beda koma erek iwa yugif gu mar insa koma ojgomuja ros fogora iteij ah emeseiseifa rot si. Tina erek iwa iroru Allah oga noba yugif gu Ofa ojgomu, beda iwa isma idou ongga efen mar ongga oska oskiyai tein guru ahah Allah eiteij.
45006017	Erek koma noba mimif muis oufamofa eteb gu Allah, jeska sis fob iwa yugif gu yeyin mar ongga oska erek osnok egens ougif gu efen ebirfaga ojgomuja. Tina ebeibeyaif bera iwa yugif gu Allah oga ongga tenten rot idou ongga ongkasmos ojgomu. Erek koma jeska sis fob rusnok ruftuftu iwa rot oga insa koma.
45006018	Koma erek iwa insuwa isinsa jeska yeyin mar ongga oska ongga oin keingg iwa sis fob. Noba ebeibeyaif iwa yugif gu mar ongga ongkoskamoka ojgomu.
45006019	Mar ongga didif dimfesij rot insa kef bera erek mar ongga orocunc gu iwa jeskaseda idou ebriyi rot koisoisa osok gij efen ofou. Jeska idou efesi erek enahais joug mar ongga oska enesi. Sis fob iwa yugif gu mar ongga oska jera mar ongga ofogog ongga angh gij idou efesi odudu deika ojgomuja erek osnok egens ougif gu efen ebirfaga ojgomuja. Jefeda ebeibeyaif didif duis gu iwa jeskaseda iwa yugif gu mar ongga erek oufamofa ojgomu erek osnok egens ongga ougif gu efen ebirfaga. Jeska mar koma bera ongga orocunc iwa erek rusnok ongga rudou ebsi komowa.
45006020	Sis fob iwa bera erek rusnok ongga rugif gu rerin ebirfaga ojgomuja, jeska iwa yugif gu yeyin mar ongga oska ojgomuja. Gij mona insa koma iwa inougif gu mar ongga oufamofa ongga Allah odou os rot guru.
45006021	Tina mar insa koma bera onofij iwa oskiyai tein jinaga guru. Noba ebeibeyaif mar koma bera mojen iwa erek eteb ojgomu. Jeska rusnok ongga rutunggom mar ongga oska erek insa koma bera rija eseiseifa rot.
45006022	Erek koma tina ebeibeyaif Allah onsuwa iwa jeska yeyin mar ongga oska fob. Noba iwa inja erek rusnok ongga rugif gu Allah rot tenten ojgomuja fob. Noba koma bera orofij iwa, jeska mar insa koma bera ongga eita idou ongga ebsi komowa fogora iwa imesma eiteij ah ongga ah aibin tein.
45006023	Rusnok nomnaga ongga runtunggom mar ongga oska bera rimeja eseiseifa rot si. Koma bera erek rerin rufons rot. Tina eiteij ah ongga ah aibin bera en jeska Allah oisouska mifmin Tuhan Yesus Kristus ojgomu. Noba koma bera erek mar ongga oubji jeska Ofa.
45007001	Edohuji, mar ongga ai juens dimefesij gu iwa bera idou ebriyi gij fob, jeska iwa inroru hukum Musa erek dektek fob. Hukum insa koma bera ofoka ereij keingg rusnok ojgomuja onjoros ranggos fob.
45007002	Koma erek ojaga egens ongga ahi igers fob. Oisouska mar ongga hukum erebent rot bera ofa eker jera efen mahina insa koma ojgomuja. Tina erek efen mahina insa koma agos jeska ofa rot sismeni fog, beda ojaga koma osuwa jeska mar ongga hukum insa koma erebent rot fob.
45007003	Tina, erek ojaga egens eja jeska efen mahina noba ejeker jera orna egens enjgineg deika, beda koma erek ofa esiri morototuma jera orna egens insa koma. Tina erek efen mahina agos sismeni fog, beda ojaga egens koma onsuwa jeska mar ongga hukum erebent rot insa koma fob. Noba erek ofa ahi igers enjgineg deika, beda koma enerek ofa esiri morototuma jera orna egens insa koma deika guru.
45007004	Edohuji, erek koma tein hukum Musa bera onofoka ereij keingg iwa deika guru, jeska iwa yanggos morototuma jera Yesus Kristus ongga edebecki jeska agos fob. Noba ebeibeyaif iwa ija erek egens jera Ofa jeskaseda itunggom mar ongga oufamofa nou Allah ojgomu.
45007005	Sis fob mar ongga oska ongga ah gij mudou efesi bera oroku mimif fogora mutunggom mar ongga hukum Musa eyahehir joug. Jefeda Allah oga ojga rot oida mimif mimagos rot ojgomu.
45007006	Tina ebeibeyaif bera mimif munsuwa jeska hukum Musa insa koma ojgomu. Koma erek mimif manggos jefeda hukum insa koma ongga onoskotu mimif erek tentara egens ongga oskotu rusnok deika guru. Ebeibeyaif mimif munougif gu hukum Musa ongga ensis insa koma jeskaseda misma mudou ongga ebsi komowa ahah Allah eiteij deika guru. Tina mimif mugif gu Allah oisouska Efena Ebsi ongga ofij mimif ojgomuja.
45007007	Erek koma jefeda rineya jeska iwa rimejeka rot oida, "Hukum Musa bera erek mar ongga oska ei?" Erek koma jinaga guru. Hukum insa koma bera orocunc gu didif rot oida dedin mar ongga oska enahif fob. Jeska hukum insa koma bera agot rot oida, "Iwa idou eneftirir keingg rot rusnok enjgineg rerin mareibra guru." Jefeda didif dijginaga rot oida erek mudou ongga eftirir keingg rot mareibra, beda koma bera erek didif dutunggom mar ongga oska fob.
45007008	Jeska gij mona ongga didif dijginaga rot hukum egens insa koma fob, beda ainsa koma tein didif dudou os dikirsa rot hukum egens insa koma ojgomu. Mar ongga oska angh gij dudou efesi rot sismeni fob, jefeda didif dudou eftirir keingg mar ofoukou ojgomuja. Tina erek hukum egens insa koma enah guru, beda mar ongga oska ongga angh gij dudou efesi rot sismeni fob bera onoroku didif jeskaseda dikirsa rot hukum insa koma guru.
45007009	Sis fob bera didif dudou enebriyi gij mar ongga hukum Musa anggot rot guru. Tina gij mona ongga didif dingg fogora dudou ebriyi gij hukum Musa fob, beda didif dijginaga rot oida dedin mar ongga oska enah gij dudou efesi fob. Noba didif dimagos rot mar insa koma ojgomu.
45007010	Beda ainsa koma tein didif dijginaga rot oida dimeja eseiseifa rot dedin mar ongga oska insa kef si. Jeska hukum Musa insa koma ongga didif duroru jeskaseda disma eiteij ah ongga efeinah bera agot rot oida didif dagos rot dedin mar ongga oska ojgomu.
45007011	Gij mona ongga didif dingg rot hukum Musa fob, beda ainsa koma tein mar ongga oska ongga angh gij dudou efesi bera oroku didif jeskaseda dutunggom mar ongga hukum insa koma eyahehir joug ojgomu. Koma erek didif durokrusa disinsa rot ojgomu. Jeska ebeibeyaif bera hukum Musa agot oida didif dimagos rot dedin mar ongga oska ongga duntunggom insa koma si.
45007012	Jefeda hukum Musa insa koma bera erek ebsi komowa ojgomu. Noba mar ongga hukum insa koma agot rot bera erek ebsi komowa tein, jera oufamofa tein, jera tentenmen tein.
45007013	Tina rineya jeska iwa rimagot rot oida, "Hukum Musa ongga erek oufamofa bera orotunggom didif fogora dimagos rot ojgomuja." Tina erek koma jinaga guru. Jeska mar ongga oska ongga angh gij mudou efesi bera ongga orotunggom mimif fogora miseiseifa rot ojgomuja. Noba oisouska hukum insa koma ongga oufamofa bera mimif mijginaga rot oida mimif mimagos rot mifmin mar ongga oska ojgomu. Beda oisouska mar koma bera mimif mijginaga rot oida mar ongga angh gij mudou efesi bera erek oska ojgomu. Jefeda oisouska hukum insa koma bera mimif mijginaga rot oida mar ongga angh gij mudou efesi bera erek oska eteb ekirsa fob.
45007014	Mimif mijginaga rot oida hukum Musa bera en jeska Efena Ebsi Allah. Tina mar ongga mimif mutunggom bera en jeska dudou efesi ojgomu. Noba dugif gu mar ongga oska ongga angh gij dudou efesi erek osnok egens ongga ougif gu efen ebirfaga.
45007015	Noba dedin dita mar insa koma bera orotunggom didif dudou efesi erek eineina gij. Jeska mar ongga oufamofa ongga didif dudou os dita bera didif dineita mar koma guru. Noba mar ongga oska ongga didif dunodou os dita guru bera didif dita mar koma ojgomu.
45007016	Didif dijginaga rot oida didif dita mar ongga oska insa koma ongga dunodou os rot guru. Jefeda koma orocunc rot oida didif dusujohu oida hukum insa koma bera erek tenten ojgomu.
45007017	Jefeda didif disinsa dunodou os dita mar ongga oska guru. Tina mar ongga oska ongga angh gij dudou efesi bera ongga oroku dudou efesi rot ojgomu.
45007018	Noba didif dijginaga rot oida mar ongga oufamofa bera enen jeska didif disinsiyai dudou efesi guru. Jeska erek didif dudou os dita mar ongga oufamofa ojgomu, tina dedin owesa efek rot bera enadaij nou guru.
45007019	Koma bera, didif dineita mar ongga oufamofa ongga dudou os rot guru. Tina didif mar ongga oska ongga didif dunodou os rot guru bera didif dita mar koma ojgomuja.
45007020	Noba erek didif dita mar ongga didif dunodou os rot guru, beda koma orocunc rot oida mar ongga oska ongga angh gij dudou efesi bera ongga oroku dudou efesi rot ojgomu. Noba didif disinsiyai dineita mar ongga oska insa koma guru.
45007021	Jefeda didif dik rot mar egens ongga angh gu didif erek kef oida, gij mona ongga didif dudou os dita mar ongga oufamofa, beda mar ongga angh gij dudou efesi bera eragou joug didif rot fogora dineita mar ongga oufamofa insa koma guru.
45007022	Dudou efesi ongga ororu Yesus fob bera dudou os eteb rot hukum Allah.
45007023	Tina didif dik rot oida mar ongga oska tein bera enah gij dudou efesi tein. Noba mar ongga oska insa koma bera eremeteima rot mar ongga oufamofa ongga didif dudou os dutunggom. Noba mar ongga oska insa koma bera onskotu didif erek tentara egens oskotu rusnok. Jefeda didif dita mar ongga oska insa koma ojgomu.
45007024	-
45007025	Didif dudou okum eteb rot mar insa koma ongga angh gu didif. Jeska didif dudou os duroru mar ongga oufamofa ojgomu, tina mar ongga oska ongga angh gij dudou efesi bera oroku didif fogora dutunggom mar ongga oska insa koma ojgomuja. Osnok egens ojgomu bera omoskotu didif jeska mar okum kef ongga orotunggom didif fogora dimeja eseiseifa rot. Didif duis oufamofa eteb skoita Allah, jeska oisouska mifmin Tuhan Yesus Kristus bera Ofa omoskotu didif jeska mar insa koma si. Jefeda dedin dudou ongga egens jera Yesus fob bera odou os ororu hukum Allah rot tenten ojgomu. Tina dudou efesi odou os ororu mar ongga oska ojgomu.
45008001	Erek koma jefeda erek rusnok rerin rudou ongga eja erek egens jera Yesus Kristus fob, beda Allah onoga ojga rot oida rua rimagos guru.
45008002	Erek koma jeska mar ongga oska insa koma ongga angh gij mudou efesi fob bera efen owesa efek jeskaseda orotunggom mimif fogora mimagos rot. Tina oisouska mudou ongga eja erek egens jera Yesus Kristus fob bera owesa efek jeska Efena Ebsi osuwa mimif jeska mifmin mar ongga oska. Beda mimif misma eiteij ah ongga efeinah.
45008003	Hukum Musa efen owesa efek jeskaseda ofij mimif bera enah guru. Jeska mimif mudou os mutunggom mar ongga hukum insa koma eyahehir joug ojgomu. Tina Allah bera ongga omfij mimif fob. Jeska Ofa ombk efen efesa Yesus gu mebif. Ofa en gu mebif rot efen efaga jera efen odou efesi ongga erek rusnok giskini. Ofa en jeskaseda agos nou mifmin mar ongga oska. Beda Allah odou onokum skoita mimif deika guru. Jeska oisouska mar ongga Yesus ontunggom fob bera mifmin mar ongga oska enah gu mimif deika guru.
45008004	Allah otunggom mar insa koma jeskaseda mar nomnaga ongga hukum Musa anggot rot bera angh gij efera fob. Jeska ebeibeyaif mimif mineker gij miteij ah kef oisouska mudou efesi ongga efen mar ongga oska deika guru. Tina mimif miker oisouska Efena Ebsi Allah efen owesa efek ojgomu.
45008005	-
45008006	Rusnok ongga riker gij rerin riteij ah kef oisouska mar ongga angh gij rudou efesi ros bera ruroru mar insa koma ojgomu. Jefeda rua rimeja eseiseifa rot ojgomu si. Tina rusnok ongga riker gij rerin riteij ah kef oisouska mar ongga Efena Ebsi oncunc gu rua fob bera ruroru mar insa koma ojgomu. Jefeda rua risma eiteij ongga efeinah noba ongga eskeira tein si.
45008007	Noba erek rusnok ruroru mar ongga angh gij rudou efesi ojgomu ros, beda enadaij nou rua ruroru hukum Allah rot tenten guru. Jeska rudou efesi bera okoja rot hukum insa koma ojgomuja.
45008008	Noba erek rusnok ruroru mar ongga angh gij rudou efesi ojgomu beda enadaij nou rua rita mar ongga orotunggom Allah odou eskeiramera rot rua jinaga guru.
45008009	Erek koma tina iwa inerek rusnok ongga ruroru mar ongga oska ongga ah gij rudou efesi ojgomu guru. Jeska Efena Ebsi Allah bera engker gij idou efesi fob, noba iwa iroru mar ongga Ofa oncunc gu iwa ojgomu. Erek koma tina erek Efena Ebsi jeska Yesus Kristus eneker gij rusnok rudou efesi guru, beda rua rinerek Ofa efen rusnok tein guru.
45008010	Mimif nomnaga muntunggom mar ongga oska fob, jefeda mifaga emagos rot si. Tina oisouska Yesus Kristus bera Efena Ebsi engker gij mudou efesi fob. Jefeda mimif mimesma eiteij ongga efeinah. Jeska Allah bera oncunc mimif erek rusnok ongga rerin mar ongga oska oskiyai tein guru.
45008011	Oisouska Efena Ebsi Allah bera Ofa omfra Yesus Kristus jeska agos fogora Ofa esma eiteij ongga efeinah deika fob. Noba jeska Efena Ebsi insa koma engker gij idou efesi tein, beda Allah omofra iwa tein jeska yanggos fogora imesma eiteij ah ongga efeinah sons morototuma jera Yesus Kristus.
45008012	Erek koma jefeda, edohuji, ongga oufa bera mimif mineker gij miteij ah kef oisouska mar ongga angh gij mudou efesi deika guru.
45008013	Jeska erek mimif miker oisouska mar ongga angh gij mudou efesi ojgomu, beda mimif mimeja eseiseifa rot si. Tina oisouska owesa efek jeska Efena Ebsi Allah bera mimif maha mar ongga oska insa koma jah ojgomu. Beda mimif mimesma eiteij ah ongga efeinah si.
45008014	Erek rusnok ruitij rot oida Efena Ebsi encira rot rua ojgomu, beda rua bera erek Allah efen rusnok rot tenten.
45008015	Jeska Efena Ebsi ongga Allah ombk skoita iwa fob bera onotunggom iwa fogora imeesa rot Allah erek rusnok ongga rimeesa rot rerin ebirfaga egens guru. Tina oisouska Efena Ebsi insa koma bera mimif minja erek Allah efen efeser fob. Noba oisouska owesa efek jeska Efena Ebsi bera mimif magot oida, "Allah, Bua bera erek mifmin Mika."
45008016	Jeska oisouska mar ongga Efena Ebsi oncunc gu mimif gij mudou efesi fob bera mimif mijginaga rot tenten oida mimif mirek Allah efen efeser fob.
45008017	Noba, jeska mimif mirek Allah efen efeser fob, beda mimif mimesma mar ongga oufamofa eteb ongga ah aibin jeska Ofa si. Noba mar nomnaga ongga Allah ensejah nou Yesus Kristus fob bera mimif tein mimesma morototuma jera Ofa si. Jeska erek mimif mita mifera okora morototuma erek Yesus Kristus eita efera okora sis fob, beda mimif mimesma mar ongga ongkoskamoka morototuma jera Ofa tein si.
45008018	Gij mona ebeibeyaif bera mar okum ereneni mimif ojgomuja. Tina erek mimif miremenima jeni mar okum insa koma jera mar ongga ongkoska eteb ongga Allah emeita gu mimif, beda mar okum insa koma bera erek ai osufou nou mimif ojgomu.
45008019	Mar nomnaga ongga Allah ontunggom fob bera omom odou nou mona kahma ojgomu. Jeska gij mona insa koma bera Ofa omocunc oufamofa eteb skoita mimif ongga erek efen efeser.
45008020	Mar nomnaga ongga Allah ontunggom bera rudou os rita mar jeni erek Ofa odou os rot ojgomu. Noba rua rireni rot ahais, tina rineita guru. Tina koma bera ororu Allah odou ejginaga rot ojgomu fob.
45008021	Ofa ontunggom mar erek koma jeskaseda rua ruisum gij Ofa rot oida gij mona kahma beda rua rineker gij rifaga ongga etefa ojgomu guru, tina rua rumosuwa jeska rerin mar ongga oska noba rimesma oufamofa eteb jeska Ofa erek efen efeser si.
45008022	Koma erek ojaga egens ongga efaga okum rot efesa. Ofa odou eriyema nou mona ongga engker rot efesa insa koma fob. Beda erek koma tein ebeibeyaif mar nomnaga ongga Allah ontunggom fob bera erek rudou eriyema rot nou mona ongga rimesma mar ongga oufamofa insa koma ongga Ofa emeita tein si.
45008023	Tina mimif tein bera mudou eriyema askesi mimif mumom mudou nou mona ongga Allah osuwa mimif jeska mifaga ongga etefa insa kef. Noba mimif minsma Efena Ebsi jeska Allah erek mar ongga osumbohka fob. Jeska gij mona kahma bera Allah emeita mar nomnaga ongga ongkoskamoka noba ongga orocunc rot oida mimif bera erek efen efeser rot fob.
45008024	Noba, jeska mimif muisum gij Allah rot mar insa koma, beda Ofa onskotu mimif fob. Tina erek rusnok rinsma mar ongga rua ruisum gij fob, beda rua runoisum gij rot mar insa koma deika guru. Jeska rua risma mar insa koma fob.
45008025	Tina mimif muisum gij mar ongga minek gu miteij enesi ojgomu. Jefeda mimif muin keingg mudou efesi rot ahais noba miker nou mar insa koma ojgomu.
45008026	Erek koma tein, Efena Ebsi bera ofij mimif gij mona ongga mudou efesi eja erek ofonskos rot fob. Beda mimif minejginaga rot mar meidu ongga mimif mum miteij gu Allah rot koisoisa enesi. Tina askesi mimif mum miteij gu Allah ros, beda ainsa koma tein Efena Ebsi omofij mimif fogora Ofa emera efen oga ongga ekirsa jeska mar ongga mimif manggot gu Allah tein si.
45008027	Noba Allah, ongga eyajga joug gij rusnok rudou efesi, bera ejginaga rot mar ongga Efena Ebsi osujohu rot tein. Jeska Efena Ebsi erejgei mar nou mimif gu Allah ororu jeni Allah odou ejginaga rot.
45008028	Allah enjeka mimif jeskaseda mutunggom mar ororu jeni Ofa odou ejginaga rot. Noba mimif mijginaga rot oida Ofa omofij mimif gij mar nomnaga ongga mimif mutunggom jeskaseda mimif misma oufamofa eteb jeska Ofa ojgomu. Ofa eita mar erek koma nou rusnok nomnaga ongga rudou okora rot Ofa.
45008029	Jeska gij mona ongga sismeni fob bera Allah ejginaga rot idu ongga emeja erek efen efeser. Noba Ofa ensejah gij odou efesi jeskaseda rua insa koma rimeja morototuma erek efen efesa Yesus Kristus. Ofa otunggom mar erek koma jeskaseda Yesus bera erek osumbohka rot efen mokoser jera meyerer rufoukou tein.
45008030	Noba rua insa koma ongga Ofa ensejah rot sis fob bera Ofa ejeka erek efen efeser fob. Rua ongga Ofa ejeka erek efen efeser fob bera Ofa oncunc rua erek rusnok ongga rudou ebsi komowa tein fob. Noba rua ongga Ofa oncunc erek rudou ebsi komowa insa koma fob bera Ofa eita ofoka ongga aksa eteb gu rua tein fob.
45008031	Allah bera ongga ofij mimif gij mar insa koma nomnaga. Jefeda enadaij nou rusnok egema tein riragou joug rot mar insa koma jinaga guru.
45008032	Ofa enejgi joug efen efesa gu mebaga guru, tina Ofa obk efen efesa insa koma skoita mimif jeskaseda agos nou mifmin mar ongga oska ojgomu. Noba, erek Ofa oh efen efesa nou mimif erek koma fob, jefeda Ofa emeita mar enjgineg tein ongga oufamofa eteb gu mimif rot odou ongga eskeiramera tein si.
45008033	Mimif bera ongga Allah oncunc erek efen rusnok fob. Noba Ofa oncunc mimif tein erek rusnok ongga rudou ebsi komowa fob. Jefeda enadaij nou rusnok egema tein rucunc mimif erek oska deika guru.
45008034	Enadaij nou rusnok egema tein ragot oida mifmin mar ongga oska enahuma ros jinaga guru. Jeska Yesus Kristus esinsa bera ongga onot deismos nou mimif skoita Allah ojgomuja. Ofa bera ongga anggos nou mimif fob, tina Ofa tein bera ongga endebecki jeska anggos fogora ensma eiteij ongga efeinah fob. Noba ebeibeyaif bera Ofa eker desi Allah gij mebaga fob.
45008035	Jefeda enadaij nou mar egema tein ekeba mimif jeska Yesus Kristus ongga odou okora rot mimif jinaga guru. Erek rusnok rufra mar okum keingg mimif ni, erek rusnok rita efera okora gu mimif ni, erek mosona ongk mimif eteb ni, erek micira rot meisoufa ongga ebgebga ni, erek mar ongga ofogog en skoita mimif ni, erek rusnok rudou os ragob mimif ni, beda enadaij nou mar insa koma nomnaga ekeba mimif jeska Yesus Kristus ongga odou okora rot mimif jinaga guru.
45008036	Koma erek mar ongga runggu gij Mar Efeyi Ebsi sis eteb fob. Rua runggu rot oida, "Allah, rusnok ongga rufogog rudou os ragob mimif jeska mimif bera erek bebin rusnok. Rua rusujohu rot oida mimif bera erek mar ongga ragob ojgomu morototuma erek rua ragob domba-domba tein."
45008037	Erek koma tina askesi mar okum insa koma ah keingg mimif ros, beda mimif miker rot ahais ojgomuja oisouska Yesus Kristus ongga odou okora rot mimif.
45008038	Didif dusujohu rot oida enadaij nou mar egema tein ekeba mimif jeska Allah, ongga odou okora rot mimif jinaga guru. Erek mimif manggos ni, era mifena ebah ros ni, era malaikat ni, era efena ofogog ni, era mar ongga angh gij mona deisef ni, era mar ongga angh gij mona kahma ni, era mar ongga efen owesa efek eteb ni,
45008039	era mar ongga angh gu mebaga ni, era mar ongga angh gu mebif ni, era mar egema tein ongga Allah ontunggom ni, enadaij nou mar insa koma nomnaga ekeba mimif jeska Allah ongga odou okora rot mimif jinaga guru. Noba Ofa oncunc efen odou ongga okora rot mimif insa koma oisouska mifmin Tuhan Yesus Kristus fob.
45009001	-
45009003	Didif dudou oubsaha ojgomuja rot dedin rusnok Israel, jeska rua rukoja Yesus fob. Didif dudou os eteb rot oida dedin rusnok Israel ruroru Yesus Kristus fogora Allah oskotu rua tein jeska rerin mar ongga oska. Noba erek Allah ofra mar okum keingg didif noba ekeba Didif jeska Yesus Kristus jeskaseda dedin rusnok Israel ruroru Yesus ojgomu, beda didif duitij rot mar insa koma tein. Mar ongga danggot ainsa kef bera erek tenten ojgomu. Jeska didif dudou egens jera Yesus Kristus fob. Noba Efena Ebsi Allah ongga engker gij dudou efesi fob bera ocunc rot mar ongga tenten jera mar ongga erek tenten guru.
45009004	Sis fob eteb bera Allah ocunc rua ongga Israel noba ejeka rua erek Ofa efen efeser. Beda Ofa ocunc rot efen eskeiramera eteb gu rua ni. Ofa agot eimofoj rot mar ofoukou gu rua ni. Ofa eita efen hukum oisouska Musa gu rua ni. Ofa oftuftu rua rot teinefa rua rugif gu Ofa gij efen mod ni. Ofa anggen rot mar ofoukou gu rua ni.
45009005	Rua bera ongga runjuj jeska Abraham jera Ishak jera Yakub. Noba Yesus Kristus bera onjuj jeska rua rerin rimower tein. Ofa bera ongga ofoka ereij keingg mar nomnaga erek Allah tein. Mimif muis oufamofa eteb gu Ofa ojgomuja, Ainsoma.
45009006	Koma onorocunc rot oida Allah eneita rusnok rufoukou gu Abraham ongga erek efen rusnok ongga runjuj Jeska ofa guru. Jeska ahah Allah eiteij bera rusnok ebic nomnaga ongga runjuj jeska Israel rineja erek Ofa efen rusnok rot tenten guru.
45009007	Noba erek rusnok rufoukou runjuj jeska Abraham, tina ahah Allah eiteij bera rua nomnaga rineja erek Abraham efen rusnok tein guru. Jeska sis fob Allah anggot gu Abraham oida, "Didif dumocunc dudou ongga oufamofa skoita rusnok ongga runjuj jeska bebin ebesa Ishak ojgomu."
45009008	Jefeda mimif mik rot oida Allah enejeka rusnok nomnaga ongga runjuj jeska Abraham erek efen efeser guru. Tina rusnok ongga runjuj jeska Abraham oisouska Ishak ongga Ofa anggen rot gu Abraham sismeni fob bera erek efen efeser ongga tenten ojgomu.
45009009	Erek koma jeska Allah anggen mar erek kef oida, "Gij ari mega ofoj egens deika beda Didif dumoksons, noba bebin obhona Sara omok efen efesa orna egens si."
45009010	Erek koma tein, Ishak efen mahona Ribka bera eker rot efen efeserga.
45009011	-
45009012	Tina gij mona ongga ofa onojuj rot efen efeserga insa koma enesi, beda Allah agot gu Ribka oida, "Bebin ebesa ongga osumbohka bera omougif gu efen mokosa si." Allah anggot mar insa koma sismeni fob jeskaseda orocunc rot oida Ofa eita mar ororu jeni efen odou ejginaga rot ojgomu. Noba mar insa koma bera enen jeska mar ongga rusnok runtunggom guru.
45009013	Erek koma jeska runggu gij Mar Efeyi Ebsi rot mar ongga Allah anggot oida, "Didif dudou okora rot Yakub, tina dudou oska rot efen mokora Esau."
45009014	Jefeda rineya jeska iwa isujohu rot oida Allah ontunggom mar ongga oska fob, jeska Ofa odou oska rot Esau insa koma. Tina iwa inosujohu rot mar erek koma guru.
45009015	Jeska idou ah keingg rot mar ongga Allah anggot gu Musa sis fob. Ofa agot oida, "Didif duga bera eris rot idu ongga dudou okora rot jera idu ongga ducunc dudou ongga oufamofa skoita ojgomu."
45009016	Jefeda Allah onocunc rot idu bera erek efen rusnok ongga tenten oisouska mar ongga rua risinsa rudou os rot era rutunggom guru. Tina Ofa ocunc rot idu ongga erek efen rusnok oisouska efen odou ongga oufamofa skoita rua ojgomu.
45009017	Koma bera erek mar ongga Musa onggu keingg osok gij mar ongga Allah anggot gu raja Mesir sis eteb fob. Allah agot gu ofa oida, "Didif dufra bufoka erek aksa eteb jeskaseda gij mona ongga bua bukoja dedin duga beda Didif dumorocunc rot dedin owesa efek ongga eteb ekirsa skoita rusnok nomnaga. Beda rusnok gij monuh ofoukou bera rimeg rot dedin dufoka ongga aksa ekirsa jeska mar nomnaga."
45009018	Jefeda oisouska mar insa koma bera mimif mijginaga rot oida Allah esinsa oga eris rot oida Ofa omocunc efen odou ongga oufamofa skoita rusnok si. Noba Ofa esinsa tein bera ongga oga eris rot idu ongga Ofa omotunggom erek ombrera ojgomu erek raja Mesir insa koma.
45009019	Erek koma beda rineya jeska iwa rijeka rot oida, "Erek Allah otunggom rusnok fogora rita mar oisouska Ofa odou ejginaga rot, beda teinefa fogora Ofa ocunc mimif erek rusnok ongga rerin mar ongga oska erek komo?"
45009020	Tina edohuji, enadaij nou rusnok ragot mar erek insa koma sons skoita Allah guru. Jeska Allah bera ongga ontunggom mimif nomnaga. Koma erek debeji ongga osnok egens ontunggom fob. Debeji koma enagot gu osnok egens ongga ontunggom debeji insa koma oida, "Teinefa fogora bua butunggom didif erek kefo," erek koma guru.
45009021	Jeska osnok egens insa koma oga eris rot oida ofa emera mebi ekeni fogora omorotunggom debeji egens ongga efen eirirbi noba efera osok eteb. Noba ofa eita mebi ekeni egema fogora omorotunggom debeji ongga efen efera ojuj tein.
45009022	Erek koma tein, Allah bera ongga oga eris rot mar ongga Ofa omotunggom rot rusnok nomnaga ojgomu. Noba ongga tenten bera, Ofa ensejah nou ofra mar okum eteb keingg rusnok fogora orocunc rot efen owesa efek eteb. Jeska sis fob Ofa ensejah nou eita mar okum eteb gu rusnok ojgomu. Tina Ofa oin keingg odou efesi rot rua noba eneita mar okum gu rua enesi.
45009023	Ofa eita mar erek koma jeskaseda orocunc rot teinefa Ofa efen odou ongga okora eteb rot mimif fogora emeita oufamofa eteb gu mimif si. Jeska sis fob bera Ofa ensejah nou eita mar ongga oufamofa eteb gu mimif tein.
45009024	Ofa enjeka rusnok rineya jeska rua ongga Yahudi jera rineya jeska rua ongga Yahudi guru jeskaseda rija erek Ofa efen rusnok.
45009025	Koma tenten jeska runggu gij Mar Efeyi Ebsi rot mar ongga Allah anggot erek kef oida, "Ebeibeyaif rusnok ongga dudou onokora rot enesi bera gij mona kahma beda Didif dumocunc rua erek dedin rusnok. Noba Didif dudou omokora rot rua tein si."
45009026	Noba runggu tein oida, "Sis fob Allah agot gu rusnok gij rerin monuh rot oida rua bera enerek Ofa efen rusnok guru. Tina gij mona kahma beda Ofa emejeka rua gij rerin monuh insa koma erek Allah, ongga efena ebah, efen efeser."
45009027	Noba gij Mar Efeyi Ebsi bera nabi Yesaya tein agot mar osok gij rua ongga Yahudi. Ofa agot oida, "Rua ongga Israel bera erek riskemba doska. Rua bera erek mebsta ongga angh gu mei mojumu efembra. Tina rusnok oskiyai jeska rua bera rimesma eiteij ongga efeinah ojgomu.
45009028	Jeska Tuhan omofra mar okum eteb keingg rusnok mebif rot ebeirens jeni erek Ofa anggot rot sis fob si."
45009029	Noba nabi Yesaya agot rot rusnok ongga angh gij mona kahma ros oida, "Sis fob Allah onghoda rot mifmin mimowa Yahudi. Tina Ofa odou os rot jeskaseda Yahudi ebic egensmes ojgomu rifena ebah ros. Jeska erek Ofa onodou os rot koma guru, beda rusnok Yahudi nomnaga bera rimeseiseifa si. Koma erek rusnok gij kota Sodom jera rusnok gij kota Gomora tein ongga Allah onghoda rot fogora rusnok insa koma nomnaga riseiseifa ojgomu fob."
45009030	Erek koma jefeda, mimif mijginaga rot oida rusnok ongga Yahudi guru bera runohca moroju jeskaseda Allah omocunc rua erek efen rusnok ongga rudou efesi komowa guru. Tina rua rik rot oida oisouska rudou ongga ororu Yesus Kristus bera Allah omocunc rua erek efen rusnok ongga rerin mar ongga oska oskiyai tein guru.
45009031	Rusnok ongga Yahudi bera ruroru hukum Musa jeskaseda risma rudou ongga efen mar ongga oska oskiyai tein guru. Tina rua rinesma rudou ongga ebsi komowa erek koma guru.
45009032	Rua rineita mar insa koma oisouska rudou ongga ororu Allah rot tenten guru. Tina oisouska mar ongga rua risinsa runtunggom fob bera rua rusujohu rot oida rimesma rudou ongga ebsi komowa si, tina guru. Jeska rua rukoja Kristus egens koma ongga Allah ombk jeskaseda oskotu rusnok. Koma erek rusnok ongga rukockereta mamu ongga ahais jefeda risiri ojgomu.
45009033	Noba sis eteb fob bera nabi Yesaya onggu rot mar insa koma ongga omorogna gij mona kahma. Gij mar insa koma Allah agot oida, "Iwa ig kef rot iskusk fog, jeska gij mona kahma beda Didif dumobk osnok egens jah Yerusalem ongga erek mamu egens ongga ahais. Rusnok rudou omoska rot Ofa fogora rua rimesiri erek rusnok ongga rukockereta mamu ongga ahais fogora risiri. Tina rusnok ongga ruroru Ofa bera mojen rua rot jinaga guru."
45010001	Edohuji, didif dudou os eteb jeskaseda Allah oskotu rusnok Yahudi nomnaga jeska rerin mar ongga oska. Noba didif dum diteij gu Allah rot mar insa koma ojgomuja.
45010002	Didif dijginaga rot tenten oida rua rugif gu Allah rot rudou ongkasmos ojgomu. Tina rudou enebriyi gij rot teinefa rusnok rugif gu Allah erek tenten enesi.
45010003	Rua runororu moroju ongga Allah ensejah nou rusnok jeskaseda risma rudou ongga ebsi komowa guru. Tina rua rudou os ruroru risinsa rerin moroju ojgomu. Rua runougif gu Allah rot Ofa efen moroju insa koma ongga eita rusnok rudou ebsi komowa jinaga guru.
45010004	Jeska oisouska mar ongga Yesus ontunggom fob bera rusnok runocosu rot ruroru hukum Musa jeskaseda risma rudou ongga efen mar ongga oska oskiyai tein deika guru. Yesus otunggom mar erek insa koma jeskaseda rusnok nomnaga ongga ruroru Ofa bera risma rudou ongga ebsi komowa erek insa koma ojgomuja.
45010005	Sis fob Musa onggu keingg mar osok gij rusnok ongga ruroru hukum Allah rot tenten jeskaseda risma rudou ongga ebsi komowa. Ofa onggu oida, "Erek rusnok ruroru jeni hukum Allah nomnaga rot tenten fob, beda rua rimesma eiteij ah ongga efeinah si."
45010006	Erek koma, tina rusnok ongga ruroru Allah oga rot tenten bera rinsma rudou ongga ebsi komowa fob. Jefeda rua ragot oida, "Enadaij nou rusnok rija jah mebaga jeskaseda ruroun Yesus degini kefin skoita mimif jeskaseda mig efen oga guru.
45010007	Noba enadaij nou rusnok rujuj gij monuh mar agos jeskaseda ruroun Yesus skoita mimif fogora mig efen oga guru."
45010008	Jeska runggu gij Mar Efeyi Ebsi erek kef oida, "Allah oga bera ah doida iwa fob. Jefeda adaij nou iwa ifesij rot oga insa koma ojgomu, noba adaij nou iwa isah oga insa koma gij idou efesi tein. Oga insa koma bera ongga memef memfesij gu rusnok fob. Oga insa koma agot oida rusnok ruroru Yesus Kristus ojgomu."
45010009	Noba erek rusnok ragot rot tomnomna oida, "Yesus Kristus bera Tuhan," noba rua ruroru rot tenten oida Allah omfra Ofa jeska anggos fob, beda Allah omoskotu rua jeska rerin mar ongga oska si.
45010010	Jeska erek mudou efesi ororu Yesus Kristus rot tenten fob, beda Allah omocunc mimif erek rusnok ongga rudou ebsi komowa. Noba erek mimif magot rot tenten oida mimif muroru Yesus Kristus fob, beda Allah omoskotu mimif jeska mifmin mar ongga oska si.
45010011	Gij Mar Efeyi Ebsi bera Allah agot oida, "Osnok egens ongga odou os ororu Kristus rot tenten, beda mojenen ofa rot koma jinaga guru."
45010012	Koma erek tenten nou rusnok ebic nomnaga tein. Jeska ahah Allah eiteij, rusnok ongga Yahudi jera rusnok ongga Yahudi guru tein bera morototuma erek egens. Ofa bera erek Tuhan nou rusnok ebic nomnaga. Noba Ofa ocunc odou ongga oufamofa eteb skoita rusnok nomnaga ongga ruis gu Ofa jeskaseda Ofa oskotu rua.
45010013	Erek koma jeska nabi egens onggu gij Mar Efeyi Ebsi sis eteb fob oida, "Allah omoskotu rusnok nomnaga ongga ruis gu Ofa rot si."
45010014	Erek koma tina, iwa isujohu rot rusnok ongga rudou onororu Tuhan enesi. Jeska erek rudou onororu Allah oga enesi beda enadaij nou rua ruis gu Ofa jeskaseda Ofa oskotu rua guru. Noba erek rua rineg rot Allah oga insa koma enesi, beda enadaij nou rua ruroru Ofa efen oga insa koma tein guru. Noba erek rusnok rinejefesij rot Allah oga insa koma gu rua guru, beda enadaij nou rua rig rot oga insa koma tein guru.
45010015	Noba erek rusnok runobk rineya jeska rifekesa guru, beda enadaij nou rua insa koma rijefesij rot Allah oga gu rusnok enjgineg guru. Koma erek runggu gij Mar Efeyi Ebsi oida, "Gij mona ongga rusnok rinsaga jeskaseda rifesij rot Allah oga ongga oufamofa, beda koma bera erek mar ongga oufamofa eteb!"
45010016	Koma tenten, tina rusnok rineya ongga Yahudi bera runororu Allah oga ongga oufamofa insa koma guru. Jeska nabi Yesaya onggu gij Mar Efeyi Ebsi sis eteb fob oida, "Tuhan, rusnok rufoukou bera runororu mar ongga memef memfesij osok gij Bua gu rua guri."
45010017	Jefeda erek rusnok rijefesij rot Allah oga ongga oufamofa osok gij Yesus Kristus insa koma, beda rusnok enjgineg rimeg rot si. Beda rua tein rumororu Allah oga rot tenten si.
45010018	Tina rineya jeska iwa rimagot oida, "Rusnok Yahudi nomnaga rineg rot Allah oga ongga oufamofa enesi." Beda didif dumoroun gu rua oida koma enerek tenten guru. Jeska runggu gij Mar Efeyi Ebsi oida, "Rusnok rineya bera rimfesij rot Allah oga ongga oufamofa gu rusnok rejrej monuh nomnaga fob."
45010019	Tina rineya jeska iwa rimagot oida, "Yahudi ongga ringg rot Allah oga ongga oufamofa insa koma bera rudou enebriyi gij rot guri." Tina didif dagot oida rusnok Yahudi rudou ebriyi gij Allah oga insa koma ojgomu fob. Jeska Musa onggu gij Mar Efeyi Ebsi rot mar ongga Allah anggot gu rua ongga Yahudi fob. Ofa agot oida, "Didif dumocunc dudou ongga okora rot rusnok ongga Yahudi guru, beda iwa ongga Yahudi idou emejisei eteb rot rua si. Beda iwa imeita idou ongga ofogog skoita rua insa koma ongga iwa isujohu bera erek rudou osumsumu ojgomu."
45010020	Noba nabi Yesaya anggot rot koisoisa osok gij mar insa koma tein. Jeska gij Mar Efeyi Ebsi ofa anggot rot mar ongga Allah anggot osok gij rusnok ongga Yahudi guru erek kef oida, "Rusnok ongga runohca Didif guru, rua bera ongga rimeja erek egens jera Didif si. Noba Didif dumocunc dudou ongga oufamofa skoita rusnok ongga rinerejgei mar jeska Didif guru."
45010021	Noba Yesaya anggot mar osok gij rua ongga Yahudi erek kef oida, "Didif duga ebin gu rua ongga Yahudi ojgomuja. Tina rua rukoja Didif ojgomu. Rua rufos ombrera rot dedin duga ojgomu."
45011001	Erek koma jefeda rusnok rineya rumosujohu rot oida Allah bera okoja efen rusnok Yahudi fob. Tina erek koma guru. Jeska didif disinsa bera direk Yahudi egens jeska rua ongga Israel tein. Noba didif bera dunjuj jeska Abraham jera ebic Yahudi ongga ofoka Benyamin tein.
45011002	Allah onokoja efen rusnok Yahudi guru. Ofa bera enjeka rua gij mona ongga sismeni jeskaseda ocunc efen odou ongga oufamofa skoita rua. Iwa idou ah keingg rot mar ongga runggu gij Mar Efeyi Ebsi sis fob. Jeska gij mar insa koma bera nabi Elia oga erahah skoita Allah rot efen rusnok Israel fob.
45011003	Ofa agot oida, "Tuhan, bebin rusnok Israel bera ranggob bebin nabi-nabi fob. Noba rua tein runghoda rot bebin mod ongga rusnok rugif gu Bua gij tein fob. Noba ebeibeyaif rua rudou os ragob didif tein."
45011004	Tina gij mona insa koma Allah oroun mar gu nabi Elia erek kef oida, "Didif duncunc rusnok rufok ribu cinja erfeka jeska rua ongga Israel ongga rugif gu dedin duga morototuma erek bua fob. Rua tein runougif gu mar ongga oska koma ongga ofoka Baal jinaga guru."
45011005	Jefeda gij mona ebeibeyaif tein, oisouska Allah odou ongga oufamofa bera Ofa oncunc rusnok rineya jeska rua ongga Yahudi fob.
45011006	Noba Ofa oncunc rua oisouska odou ongga oufamofa eteb ojgomu. Ofa onocunc rua oisouska mar ongga rua risinsa runtunggom rot guru. Jeska erek Ofa oncunc rua oisouska mar ongga rua risinsa runtunggom fob, beda koma erek rua runoisum gij Ofa rot efen odou ongga oufamofa skoita rua deika guru.
45011007	Jefeda erek rusnok Yahudi risinsa rireni rot ahais jeskaseda rita rudou ongga efen mar ongga oska guru ahah Allah eiteij, beda rua rinesma guru. Tina rusnok Yahudi rineya ongga Allah oncunc fob bera risma rudou ongga ebsi komowa jeska Ofa ojgomu. Erek koma tina, rua ongga Yahudi rineya bera rita rudou ongga oska skoita Allah.
45011008	Erek koma jeska runggu gij Mar Efeyi Ebsi erek kef oida, "Allah otunggom rua fogora rudou eskes noba osumsumu rot mar ojgomu. Jefeda onjoros deisef tein bera rua rudou enebriyi gij mar ongga rua rik gu riteij guru. Noba rudou osumsumu rot mar ongga rua rig tein."
45011009	Noba raja Daud tein onggu gij Mar Efeyi Ebsi oida, "Tuhan, didif duis gu bua jeskaseda mar nomnaga ongga rua rerin ongga erek ongkoska omorotunggom rua fogora rija eseiseifa rot ojgomu.
45011010	Beda mar insa koma bera erek bua bisesa mar okum sons skoita rua rot rerin mar ongga oska si."
45011011	Jefeda rusnok Yahudi rufoukou rija eseiseifa fob. Tina enadaij nou iwa isujohu rot oida rua nomnaga rimeja eseiseifa ojgomuja guru. Jeska oisouska rudou ongga okoja rot Allah oga fob bera rusnok ongga Yahudi guru rinsma Allah oga ongga oufamofa insa koma fob. Noba rusnok ongga Yahudi guru bera ruroru Allah oga insa koma fob, jefeda rusnok ongga Yahudi rudou ejisei rot rua ongga Yahudi guru.
45011012	Noba jeska rusnok Yahudi rukoja Allah oga fob, jefeda rusnok enjgineg bera rinsma oufamofa eteb jeska Allah fob. Noba mar ongga oufamofa ongga enseiseifa jeska rua bera orofij rusnok ongga Yahudi guru jeskaseda rua risma oufamofa eteb jeska Allah. Jefeda gij mona ongga rusnok Yahudi ruroru Allah oga rot tenten fob, beda rua rimesma oufamofa jeska Allah ongga erek eteb ekirsa tein.
45011013	Ebeibeyaif didif dudou os difesij mar skoita iwa ongga erek Yahudi guru. Didif bera erek rasul egens ongga duftuftu mar rot Allah efen oga gu rusnok ongga Yahudi guru. Noba didif dudou erirei eteb rot mar insa koma ojgomu.
45011014	Didif dudou os oida mar ongga didif dutunggom bera ereita rusnok Yahudi rineya rudou ejisei rot fogora rineya jeska rua rumororu Yesus Kristus tein. Beda Ofa omoskotu rua tein jeska rerin mar ongga oska.
45011015	Jeska sis fob, gij mona ongga Allah okoja rusnok ongga Yahudi, beda koma erek ohoda moroju egens nou rusnok ebic enjgineg tein jeskaseda risma oufamofa eteb jeska Allah. Jefeda gij mona ongga Ofa omoroun rusnok ongga Yahudi deika, beda koma erek rusnok ongga ranggos tina risma riteij ah sons.
45011016	Erek rusnok rikeba rerin roti egema gu Allah erek mar ongga rurougif gu Ofa rot, beda rerin roti efaga egens insa koma nomnaga erek ebsi komowa tein. Noba erek mega ofom bera ebsi komowa, beda mega efaga efen efetma nomnaga bera erek ebsi komowa tein. Erek koma tein, rusnok Yahudi ongga ensis bera erek Allah efen rusnok. Jefeda rusnok Yahudi ongga deisef tein bera erek Ofa efen rusnok ros.
45011017	Erek koma noba, rua ongga runjuj jeska Abraham bera erek mega zaitun egens ongga Allah erefa fob. Mega insa koma efen efetma eneya ongga eyah jeska efaga mosu fob. Noba iwa, ongga erek Yahudi guru, bera erek mega efetma jeska mega mosu enjgineg ongga Allah erebiedi jera mega efaga mosu egens insa koma ongga Ofa efen fob. Noba mega efetma insa koma esma efeyi jeska mega efaga mosu insa koma tein. Erek koma tein iwa isma oufamofa eteb jeska Allah morototuma erek Ofa eita gu rusnok Yahudi sis fob tein.
45011018	Tina enadaij nou iwa isujohu rot oida yeyin ifoka bera erek aksa ekirsa jeska rusnok Yahudi rufoka guru. Jeska iwa bera erek mega efetma insa koma ongga esma efeyi jeska mega efaga mosu insa koma ojgomu. Mega efaga mosu insa koma enesma efeyi jeska mega efetma insa koma guru.
45011019	Erek koma beda rineya jeska iwa rimesitit risinsa rifaga rot oida, "Mimif miferwei Allah efen rusnok Yahudi erek mega zaitun efetma insa koma eferwei mega efetma ongga eyah jeska fob."
45011020	Koma erek tenten, tina Allah okoja rua ongga Yahudi insa koma erek mega efetma ongga eyah jeska fob, jeska rudou onororu Ofa efen oga rot tenten deika guru. Noba iwa ongga Yahudi guru bera erek mega efetma ongga ebiedi jera mega efaga mosu, jeska iwa iroru Allah efen oga rot tenten ros. Jefeda iwa inesitit isinsa ifaga rot guru, tina yut joug idou efesi rot ahais ojgomuja.
45011021	Jeska erek Allah okoja efen rusnok Yahudi ongga runororu efen oga rot tenten guru, beda Ofa omokoja iwa tein rot si.
45011022	Iwa isujohu rot teinefa Allah otunggom mar gu rusnok rot odou ongga eskeiramera era rot odou ongga okum tein. Ofa oncunc odou ongga okum skoita rusnok Yahudi ongga runororu efen oga rot tenten guru. Noba Ofa tein oncunc odou ongga eskeiramera skoita iwa ongga erek Yahudi guru deika. Koma jeska iwa iroru Ofa efen oga rot tenten fob. Tina guru, beda Ofa omokoja iwa tein erek mega efetma insa koma ongga eyah jeska mega efaga mosu fob.
45011023	Noba erek rua ongga Yahudi rikikif fogora ruroru Allah efen oga rot tenten sons deika, beda Ofa omoroun rua sons si. Koma erek mega efetma ongga eyah insa koma ebiedi mega efaga mosu insa koma sons fob.
45011024	Iwa ongga Yahudi guru bera erek mega efetma jeska mega efaga mosu ongga er erek ebireira ojgomu. Noba Allah ebiedi iwa jera mega efaga mosu egens ongga Ofa esinsa erefa fob. Tina rusnok Yahudi bera erek mega efetma egens ongga eyah jeska mega efaga mosu ongga Allah enrefa fob, jefeda adaij nou Ofa ebiedi rua sons jera mega efaga mosu insa koma tein ojgomu.
45011025	Edohuji ongga erek Yahudi guru, didif dudou os difesij rot mar egens ongga ah jejema jeska rusnok riteij sis fob jeskaseda iwa inesitit isinsa ifoka erek aksa ekirsa jeska rusnok ongga Yahudi guru. Jeska ebeibeyaif rusnok rineya jeska rua ongga Yahudi bera rufos ombrera rot Allah oga ojgomuja. Rua rimeker erek koma ojgomuja onjoros rusnok Yahudi nomnaga ongga Allah oncunc rot bera rin skoita Ofa fob.
45011026	Beda Allah omoskotu rusnok Yahudi rufoukou insa koma jeska rerin mar ongga oska. Jeska runggu gij Mar Efeyi Ebsi sis fob rot oida, "Ofa ongga omoskotu rusnok bera emen jeska rusnok Yahudi. Beda Ofa omosuwa rua ongga Yahudi jeska rerin mar ongga oska si."
45011027	Noba gij mar enjgineg tein bera Allah agot gu rusnok ongga Yahudi rot oida, "Didif dimagen mar morototuma jera rua. Noba Didif dumosuwa rua jeska rerin mar ongga oska si."
45011028	Erek koma jeska rusnok Yahudi bera rukoja Allah efen oga osok gij Yesus Kristus fob. Jefeda Ofa oncunc rua erek Ofa rusnok ongga rudou ofogog skoita Ofa fob. Jefeda ebeibeyaif iwa ongga Yahudi guru bera ongga isma oufamofa eteb jeska Ofa. Tina jeska Ofa anggen rot mar gu Yahudi rerin rimower sis eteb fob, jefeda Ofa odou okora rot rua ongga Yahudi ros.
45011029	Jeska Allah onosuna rot mar ongga Ofa anggen rot sis fob gu rusnok ongga Ofa oncunc fob jinaga guru.
45011030	Sis fob iwa ongga Yahudi guru bera ongga yungkoja rot Allah oga. Tina ebeibeyaif bera Allah oncunc efen odou ongga oufamofa eteb skoita iwa. Koma jeska rua ongga Yahudi rungkoja Allah efen oga fob.
45011031	Rua insa koma rungkoja Ofa efen oga jeska Ofa oncunc efen odou ongga oufamofa skoita iwa ongga Yahudi guru fob. Tina gij mona kahma deika beda Ofa omocunc efen odou ongga oufamofa skoita rusnok ongga Yahudi tein si. Jeska Ofa oncunc efen odou ongga oufamofa skoita iwa tein fob.
45011032	Erek koma jeska Allah oncunc rot oida rusnok nomnaga bera runororu efen oga rot tenten guru fob. Beda oisouska mar insa koma bera Ofa tein orocunc rot efen odou ongga oufamofa skoita rusnok nomnaga.
45011033	Wah! Allah efen odou ongga ebriyi gij mar erek eteb doska. Ofa efen odou ongga ejginaga rot mar nomnaga erek eteb tein. Rusnok egema tein rudou enebriyi gij mar nomnaga ongga Allah oga eris rot jinaga guru. Noba rusnok egema tein rudou enebriyi gij Ofa efen eita mar skoita rusnok jinaga guru.
45011034	Runggu gij Mar Efeyi Ebsi oida, "Rusnok egema tein rinejginaga rot mar ongga angh gij Allah odou efesi jinaga guru. Noba rusnok egema tein runoftuftu Ofa rot mar ongga Ofa omotunggom jinaga guru.
45011035	Enadaij nou rusnok rita mar egema tein skoita Allah fogora rerin mar okowu ongga ah gu Ofa tein jinaga guru."
45011036	Koma tenten, jeska Allah bera ongga ontunggom mar nomnaga. Noba mar nomnaga bera enah oisouska Ofa ojgomu. Jefeda rusnok nomnaga rufra Ofa efen ofoka erek aksa eteb rot ah aibin ojgomuja. Ainsoma.
45012001	Edohuji, Allah oncunc efen odou ongga oufamofa skoita mimif fob, jefeda didif duis gu iwa nomnaga jeskaseda iwa yuh idou efesi rot ongkasmos skoita Allah ojgomuja. Iwa ita iteij ah ongga ongkoska noba ongga erek mar ongga irougif gu Allah ojgomu. Jeska Ofa bera oncunc efen odou ongga eskeiramera eteb skoita iwa fob. Mar insa koma nomnaga bera erek tenten noba orocunc rot teinefa iwa yugif gu Ofa ojgomu fob.
45012002	Iwa ineita mar morototuma erek rusnok mebif ongga rinejginaga rot Allah enesi guru. Tina yuhoda idou efesi skoita Allah jeskaseda Ofa ocunc gu iwa rot teinefa iwa isujohu rot mar ongga erek efeinah deika. Beda iwa imejginaga jeni rot mar meidu ongga Allah ondou os rot si. Iwa imejginaga rot mar ongga erek ongkoska noba rot mar ongga ereita Ofa odou efesi eskeiramera rot tein.
45012003	Allah oncunc efen odou ongga eskeiramera skoita Didif fob. Jefeda oisouska mar insa koma bera didif dagot deika gu iwa rot oida enadaij nou iwa yufra isinsa ifoka erek aksa eteb guru. Noba inoin keingg ifoka degini tein guru. Tina iwa ita idou efesi ongga osujohu rot mar erek edeider ojgomu. Noba iwa ita mar insa koma jeni erek yeyin idou ongga ororu Allah rot tenten fob ojgomu.
45012004	Iwa isujohu rot osnok egens efen efaga. Efaga efen efetma koma bera erek mar ongga ofoukou. Noba mimif mira efetma insa koma jeskaseda murotunggom mar ongga erek toga toga.
45012005	Erek koma tein mimif nomnaga bera erek rusnok rufoukou. Tina oisouska mudou ongga ororu Yesus Kristus bera mimif minja erek efaga egens ojgomu. Noba mimif ongga erek egens egens bera erek efaga efen efetma ongga egens egens tein. Noba mimif mita mar moguma erek mumofijma.
45012006	Allah eita owesa efek gu mimif jeskaseda mutunggom mar ongga erek toga toga. Noba mimif misma owesa efek insa koma jeni Allah odou ongga oufamofa rot mimif. Jefeda erek osnok egens esma owesa efek jeskaseda eg mar gij odou efesi jeska Allah fogora agot rot mar insa koma gu rusnok enjgineg tein, beda ofa agot rot mar insa koma jeni erek odou ororu Allah rot ojgomu.
45012007	Noba erek osnok egens esma owesa efek jeskaseda ofij efen mohujir, beda ofa eita mar insa koma ojgomu. Noba erek osnok egens esma owesa efek jeskaseda oftuftu rot Allah oga gu rusnok enjgineg, beda ofa eita mar insa koma ojgomu.
45012008	Noba erek osnok egens esma owesa efek jeskaseda eisisi joug rusnok enjgineg, beda ofa eita mar insa koma ojgomu. Noba erek osnok egens esma owesa efek jeskaseda ofij rusnok enjgineg rot efen mareibra ofoukou, beda ofa eita mar insa koma oisouska efen odou ongga erirei eteb ojgomu. Noba erek osnok egens esma owesa efek jeskaseda eja okag nou rusnok erek rerin ebirfaga, beda ofa eita mar insa koma oisouska efen odou ongga ocosu efei ahtah ojgomu. Noba erek osnok egens esma owesa efek jeskaseda ocunc odou efesi ongga eskeira skoita rusnok enjgineg, beda ofa eita mar insa koma oisouska efen oga ongga enerahah rot guru.
45012009	Iwa tein ita idou ongga okora rot rusnok enjgineg erek tenten ojgomu. Noba ibes ifaga jeska mar nomnaga ongga erek ofogog ojgomuja. Noba idou osos rot mar ongga erek ongkoskamoka ojgomu.
45012010	Yuh idou efesi moguma erek rusnok ongga rudou omokorema ojgomuja. Noba yufra ihujir rerin rufoka erek ekirsa jeska iwa isinsa yeyin ifoka.
45012011	Inorons rot idou ongga eskes osok gij mar ongga Allah ondou os rot guru. Tina ita idou ongga ahais askesi iwa yufij Tuhan ojgomuja.
45012012	Iwa ita idou ongga erirei askesi iwa yuisum gij Allah rot mar ongga Ofa emeita gu iwa. Noba yuin keingg idou efesi rot mar okum ongga askesi ereneni iwa ojgomuja. Noba iwa tein yum iteij gu Allah ojgomuja.
45012013	Noba iwa ikeba yeyin mareibra eneya rot Allah efen rusnok ongga rufojingki tein. Noba iroun rusnok enjgineg gij yeyin mod efesi rot idou ongga oufamofa ojgomu.
45012014	Noba gij mona ongga rusnok rutunggom mar ongga ofogog skoita iwa, beda iwa inois gu Allah jeskaseda Ofa ofra mar okum keingg rua rot guru. Tina yum iteij gu Allah jeskaseda Ofa ocunc odou ongga oufamofa skoita rua ojgomu.
45012015	Gij mona ongga yeyin ihujir rudou efaga ouka rot mar, beda iwa tein ita idou ongga efaga oka rot morototuma jera rua. Noba gij mona ongga rua rudou okumkum rot mar egema, beda iwa tein ita idou ongga okumkum rot morototuma jera rua ojgomu.
45012016	Noba iwa ita idou ongga eskeiramera morototuma tein ojgomuja. Noba inofra ifoka erek aksa eteb ojgomuja guru, tina icunc idou ongga oufamofa skoita rusnok ongga runok rufoka gij guru tein ojgomu. Iwa inesitit isinsa efaga rot mar insa koma tein guru.
45012017	Gij mona ongga rusnok rutunggom mar ongga ofogog skoita iwa, beda iwa inesesa mar ongga ofogog sons skoita rua guru. Iwa ireneni rot ahais jeskaseda mar ongga iwa itunggom bera erek oufamofa ahah rusnok nomnaga riteij ojgomu.
45012018	Noba iwa ireneni rot ahais tein jeskaseda iker rot idou ongga eskeiramera morototuma jera rusnok enjgineg.
45012019	Edohuji, gij mona ongga rusnok rutunggom mar ongga oska skoita iwa, beda iwa inofra mar okum keingg rua rot ebeirens guru. Tina iwa yuin keingg idou efesi fogora iker rot mona ongga Allah omofra mar okum keingg rua rot efen odou ongga okumkum eteb skoita rua si. Jeska runggu gij Mar Efeyi Ebsi rot mar ongga Allah anggot erek kef oida, "Didif dimesesa mar okum sons skoita rusnok ongga rutunggom mar ongga oska si. Didif dumofra mar okum keingg rua rot si."
45012020	Erek koma tina ongga oufa bera, iwa ita mar ongga runggu gij Mar Efeyi Ebsi erek kef oida, "Erek mesa ongga ofogog mosona ongk rua, beda iwa ita maat gu rua ojgomu. Noba erek magon enir tein, beda iwa ita mei gu rua ojgomu. Jeska erek iwa ita mar insa koma gu mesa ongga oska skoita iwa, beda mojen en rua rot mar ongga oska ongga runtunggom skoita iwa sis fob si."
45012021	Erek iwa itunggom mar ongga ofogog sons skoita rusnok enjgineg, beda koma erek iwa insiri gu rua fob. Tina ongga oufa bera, iwa icunc idou ongga oufamofa sons skoita rusnok ongga rutunggom mar ongga ofogog skoita iwa, beda rua bera ongga rimesiri gu iwa si.
45013001	Rusnok ongga Kristen nomnaga rugif gu rerin ebirfager ongga rufoka ereij keingg rusnok nomnaga gij rerin monuh ojgomu. Jeska owesa efek ongga rua rinsma jeskaseda rufoka ereij keingg rusnok bera en jeska Allah ojgomu. Rua rinesma owesa efek insa koma jeska rusnok enjgineg ojgomu guru. Jeska Allah bera ongga ocunc rot idu ongga ofoka ereij keingg rusnok.
45013002	Jefeda erek osnok egens eretei rot ebirfager monuh insa koma, beda koma erek ofa eretei rot mar ongga Allah anggot rot tein. Beda ofa emesma mar okum rot ojgomu.
45013003	Noba rusnok ongga rita mar ongga oufamofa ojgomu bera rinemeesa rot rerin ebirfager monuh guru. Tina rusnok ongga rita mar ongga erek oska bera rimeesa rot rerin ebirfager monuh ojgomu. Erek iwa ita mar ongga oufamofa ojgomu, beda iwa idou enemeesa rot yeyin ebirfager monuh guru. Beda rua rimesitit iwa rot yeyin ita mar ongga oufamofa insa koma si.
45013004	Ebirfager monuh insa koma bera erek rusnok ongga Allah oncunc fob. Noba Ofa ocunc rua jeskaseda rita mar ongga oufamofa skoita iwa ojgomu. Tina erek iwa ita mar ongga oska, beda iwa imeesa rot rua ojgomu. Jeska rua rerin owesa efek jeskaseda rufra mar okum keingg iwa rot. Rua bera ongga Allah oncunc jeskaseda rufra mar okum keingg rusnok ongga rutunggom mar ongga oska.
45013005	Jefeda iwa yugif gu yeyin ebirfager monuh ojgomu. Noba iwa inougif gu rua jeska iwa imeesa rot rua ojgomu guru. Tina iwa yugif gu rua jeska koma bera erek mar ongga tenten ojgomu.
45013006	Mimif muh pajak gu ebirfager monuh tein. Noba askesi rua rutunggom rerin mar erek insa koma beda koma erek rua rifarur nou Allah tein.
45013007	Jefeda erek mar okowu eneya ongga ah gu iwa, beda iwa yuh mar insa koma sons ojgomu. Noba erek iwa inoh pajak gu yeyin ebirfager monuh enesi, beda iwa yuh mar insa koma gu rua ojgomu. Yugif gu yeyin ebirfager monuh fogora yufra rufoka erek eteb ojgomu.
45013008	Erek mar okowu ongga ah gu iwa, beda iwa yuh mar okowu insa koma sons gu rusnok ongga rerin mar koma. Noba erek koma tein, mimif mudou omokorema ojgomuja. Jeska koma tein bera erek mar okowu ongga angh gu mimif nomnaga. Erek iwa idou okora rot rusnok enjgineg beda koma erek iwa iroru Allah efen hukum nomnaga fob.
45013009	Hukum Allah agot rot oida, "Iwa inesiri jera egema efen mohona guru ni. Iwa inagob rusnok enjgineg guru ni. Iwa inokoreka mar guru ni. Idou eneftirir keingg rusnok enjgineg rerin mareibra guru ni." Noba oisouska hukum-hukum insa koma bera mimif mik hukum ongga efen ofoka egens ojgomu. Hukum egens koma bera oida, "Idou okora rot yeyin ihujir morototuma erek idou okora rot isinsa."
45013010	Erek iwa idou okora rot rusnok enjgineg, beda iwa ineita mar ongga oska skoita rua guru. Jefeda rua ongga rudou okora rot rusnok enjgineg bera ruroru Allah efen hukum nomnaga fob.
45013011	Iwa ita mar erek insa koma nomnaga, jeska mona ongga enja ejgwaga bera esaga doida fob. Iwa ita idou efesi ongga ensejah nou mar erek osnok egens ongga anghca bera osowu noba esba eiteij fob. Jeska mona ongga Yesus Kristus omoskotu mimif bera ensaga doida fob. Mona egens koma bera en doida ekirsa jeska meidu ongga mimif munsujohu rot sis fob.
45013012	Miteij ah insa kef bera erek motkobah. Noba motkobah insa koma bera doida omoisa fob. Jeska gij mona ongga estir deika, beda Yesus omoksons en si. Beda gij mona insa koma mimif mumoira gij Yesus efen eisa tein. Jefeda mimif mineita mar ongga oska erek rusnok ongga ringker gij motkobah rutunggom ojgomuja guru. Tina erek tentarer ongga rira monska ofos ongga ontumba jeskaseda rut joug risinsa, beda erek koma tein mimif mita mar ongga oufamofa erek rusnok ongga rudou os ringker gij eisa ojgomu. Jeska koma bera ongga ot joug mifmin miteij ah tein.
45013013	Mimif mita mar ongga ongkoska erek rusnok ongga ringker gij eisa ojgomu. Enadaij nou mimif muina maat keingg ojgomuja fogora mibirfaga erabibei rot mofut efei guru. Enadaij nou mimif misiri morototuma guru. Noba muga enemaksama guru. Mineita mudou efesi ongga ejisei moguma tein guru.
45013014	Mimif mita mar morototuma erek Tuhan Yesus Kristus eita mar ojgomu. Noba munosujohu rot teinefa mimif mita mar ongga oska jeni mudou efesi osos rot guru.
45014001	Iwa icunc idou ongga eriaga skoita rusnok enjgineg ongga rudou eineina gij rot mar ongga erek oska jera mar ongga oufamofa ojgomu. Yuga onomosokuma jera rua osok gij mar ongga rua rusujohu rot guru. Noba iwa inagot oida mar ongga rua rutunggom bera erek oska tein guru.
45014002	Erek koma jeska rusnok rineya rusujohu rot oida adaij nou rua rit maat ebireira ongga rudou os rot ojgomu. Tina rusnok rineya bera rudou eineina gij rot mar ongga oufamofa jera mar ongga oska ros. Jeska rua rusujohu rot oida rusnok rit marfok ojgomu, noba maat enjgineg bera guru. Rua rusujohu rot oida maat enjgineg bera erek oska ojgomu.
45014003	Noba rusnok enjgineg bera rusujohu rot oida maat nomnaga bera erek oufa ojgomu. Tina enadaij nou rua rucunc rusnok ongga rit marfok ojgomu erek rusnok ongga rudou osumsumu rot guru. Noba rusnok enjgineg rusujohu rot oida rimet marfok bera oufa ojgomu. Tina enadaij nou rua rucunc rusnok ongga rit maat ebireira erek oska tein guru. Jeska Allah oroun rusnok ebic egeka koma tein erek efen rusnok fob.
45014004	Rusnok ongga rit maat ongga erek toga jeska iwa bera rufij Allah erek efen rusnok tein. Jefeda enadaij nou iwa icunc Allah efen rusnok insa koma ongga rumfij Ofa erek oska guru. Jeska rua insa koma bera ongga rusujohu rot oida mar ongga rua rutunggom bera erek oufa era erek oska ahah Allah eiteij ojgomu. Noba mar ongga rua rutunggom nou Tuhan bera erek oufa ojgomu, jeska Tuhan bera ongga ofij rua rot ojgomuja.
45014005	Rusnok rineya rufra mona egens jeskaseda rugif gu Allah erek ekirsa jeska mona enjgineg. Noba rineya rusujohu rot oida gij mona nomnaga bera adaij nou rugif gu Allah ojgomu. Ongga ofoufem bera mimif muroru jeni mar ongga mimif musujohu bera erek tenten ojgomu.
45014006	Jeska rusnok enjgineg rusujohu rot oida rua rufra mona egens erek ekirsa jeskaseda rugif gu Tuhan gij mona egens koma. Noba rua bera rutunggom mar insa koma nou Tuhan ojgomu. Noba rusnok enjgineg rusujohu rot oida adaij nou rua rit maat ebireira. Noba rua rutunggom mar koma nou Tuhan ojgomu. Noba rua ruis oufamofa eteb gu Allah rot maat insa koma tein. Erek koma tein, rineya ongga rit maat erek marfok ojgomu bera rutunggom mar koma nou Tuhan. Noba rua ruis oufamofa eteb gu Allah rot tein.
45014007	Erek koma jeska mimif mineker gij miteij ah kef jeskaseda mita mar ongga orotunggom misinsa erek eskeira rot ojgomu guru. Noba mimif minagos jeskaseda mudou eskeira rot misinsa guru.
45014008	Tina mimif miker jeskaseda mutunggom mar ongga ereita Tuhan odou eskeira rot ojgomu. Noba gij mona ongga mimif manggos, beda mimif mudou os jeskaseda Tuhan odou eskeira rot koma tein. Jefeda gij mar egeka insa koma bera mimif musujohu rot mar ongga ereita Tuhan odou eskeira rot ojgomu. Jeska mimif nomnaga bera erek Ofa efen rusnok.
45014009	Yesus Kristus agos noba esma eiteij ah sons gij mona ongga Ofa edebecki jeska agos fob. Noba Ofa otunggom mar koma jeskaseda eja erek Tuhan nou efen rusnok nomnaga ongga rifena ebah ros, jera rusnok nomnaga ongga ranggos fob tein.
45014010	Jefeda enadaij nou iwa icunc yeyin ihujir ongga ruroru Yesus Kristus fob tein erek oska guru. Noba enadaij nou iwa isujohu rot oida yeyin ifoka ongga aksa ekirsa jeska rua guru. Jeska mimif nomnaga mumojot jah Allah odou noba Ofa emagot rot mar nomnaga ongga mimif muntunggom sis fob si.
45014011	Koma tenten, jeska runggu gij Mar Efeyi Ebsi rot mar ongga Tuhan agot erek kef oida, "Kef bera erek tenten ojgomu oida, rusnok nomnaga rumougif gu Didif si. Rua nomnaga rimagot rot tenten oida Didif bera Allah."
45014012	Jefeda mimif nomnaga mimagot jeni rot mar ongga mimif muntunggom sis fob gu Allah si.
45014013	Erek koma jefeda ongga oufa bera mimif munocunc mifmin muhujir rineya erek oska rot mar ongga rua runtunggom guru. Tina mimif misisi joug misinsa mudou efesi jeskaseda mineita mar egema tein ongga orotunggom rua fogora risiri gij mar ongga rua rusujohu bera erek oska guru.
45014014	Didif bera duroru Yesus Kristus rot tenten fob. Noba didif dijginaga rot tenten oida maat egema tein ongga didif dit bera enerek oska guru. Tina erek osnok egens osujohu rot oida maat eneya bera erek oska, beda mar ongga ofa onsujohu bera erek tenten nou ofa ojgomu. Jefeda ofa enet maat insa koma guru.
45014015	Yesus bera anggos tumu mega salib nou osnok egens insa koma tein. Tina erek maat ongga iwa int bera orotunggom yeyin ihujir rudou efesi okumkum rot, beda koma orocunc rot oida idou onokora rot rua erek tenten enesi. Jefeda iwa inet maat ongga orotunggom yeyin ihujir rudou okumkum rot guru. Erek iwa it maat insa koma jah ihujir rudou, beda rua rimek iwa fogora rimet maat insa koma tein. Noba koma erek rua rinsiri gij mar ongga rua risinsa rusujohu bera erek oska.
45014016	Jefeda iwa inet maat ongga iwa isujohu bera erek oufa tina yeyin ihujir rusujohu bera erek oska guru. Jeska erek rua rik mar insa koma, beda rua rimesiri gij mar ongga rua rusujohu bera erek oska. Beda rusnok enjgineg rumohurmei mar rot iwa ongga Kristen nomnaga tein si.
45014017	Erek mimif mudou os jeskaseda Allah ofoka ereij keingg mimif, beda mar ongga mimif mint jera minj bera onofoufem guru. Tina mar ongga ofoufem nou mimif bera oida mimif mita mar ongga oufamofa ojgomu noba miker rot mudou ongga eskeiramera moguma ojgomuja, noba mita mudou ongga efaga ouka morototuma rot Efena Ebsi Allah ongga engker gij mudou efesi.
45014018	Rusnok ongga rufij Yesus rita mar ongga oufamofa, noba ongga ereita Allah odou eskeiramera rot rua ojgomu. Noba rusnok enjgineg rumougif gu rua rot tein si.
45014019	Jefeda ongga oufa bera mimif mita mar ongga ereita mifmin muhujir rudou efesi erek eskeiramera rot ojgomu. Noba mimif tein mumofijma ojgomuja.
45014020	Maat nomnaga bera erek oufa. Tina erek iwa int maat ongga orotunggom yeyin ihujir fogora rinsiri gij mar ongga rua runsujohu bera erek oska, beda mar ongga Allah oncunc gu rua gij rudou efesi bera emeja eseiseifa rot ojgomu. Noba koma enadaij guru.
45014021	Jefeda erek yeyin ihujir rineya ongga rusujohu rot oida mar erek marska era anggur efei bera erek mar ongga oska, beda iwa inet era inej mar insa koma guru. Iwa inet mar insa koma era mar egema tein ongga orotunggom rua fogora risiri gij mar ongga rua runsujohu bera oska guru.
45014022	Erek iwa isujohu oida maat ongga iwa int era mar ongga iwa inj bera enerek oska guru, beda idemdemi mar insa koma gij idou efesi ojgomu. Beda iwa jera Allah ojgomu bera ejginaga rot fob, tina rusnok enjgineg guru. Beda yeyin idou emeskeira rot maat insa koma ongga iwa isujohu bera erek oufa ojgomu. Noba iwa isujohu rot oida mar ongga iwa intunggom koma bera enerek oska guru.
45014023	Rusnok rineya rijekjeka rudou efesi rot mar ongga rua rint era rinj, jeska rua rusujohu oida mar insa koma bera erek mar ongga oska. Tina erek rua rint mar insa koma ojgomu, beda Allah omocunc rua erek oska rot si. Erek mimif mita mar ongga misinsa musujohu bera erek oska, beda mimif muntunggom mar ongga oska rot tenten fob.
45015001	Mimif ongga minejekjeka mudou efesi rot mar insa koma guru bera muin keingg mudou efesi rot rusnok ongga rijekjeka rudou gij mar koma ojgomu. Enadaij nou mimif mutunggom mar ongga orotunggom misinsa mudou eskeira rot ojgomu, noba rua insa koma bera guru, erek koma guru.
45015002	Tina ongga oufa bera mimif mutunggom mar ongga ereita mifmin muhujir rudou efesi eskeira rot ojgomu jeskaseda rudou ororu Yesus Kristus erek ahais ekirsa tein.
45015003	Jeska Yesus Kristus onotunggom mar ongga ereita esinsa odou eskeira rot ojgomu guru. Tina Ofa esejah odou efesi jeskaseda eita efera okora nou rusnok enjgineg tein. Jeska runggu gij Mar Efeyi Ebsi rot oida, "Gij mona ongga rusnok ruga oruh iwa, beda koma erek ruga oruh Didif tein fob."
45015004	Erek koma noba mar nomnaga ongga rua runggu gij Mar Efeyi Ebsi sis fob bera jeskaseda oroftuftu mimif rot. Mar ongga rua runggu insa koma bera orofij mimif jeskaseda muin keingg mudou efesi rot mar okum ongga ereneni mimif tein. Noba mar insa koma ereisisi joug mimif jeskaseda muisum gij Allah rot efen oga ojgomuja.
45015005	Allah bera ongga eisisi joug mimif noba ofij mimif jeskaseda muroru Ofa rot ahais ojgomuja. Noba didif dum diteij gu Ofa jeskaseda Ofa omofij iwa fogora iker rot idou ongga eskeiramera morototuma ojgomu. Jeska koma jeni erek Yesus Kristus odou os rot tein.
45015006	Beda yeyin idou emeja erek egens ojgomuja. Noba iwa imofra Allah efen ofoka ongga erek aksa. Ofa bera erek mifmin Tuhan Yesus Kristus efen meka.
45015007	Erek koma jefeda, didif duis gu iwa jeskaseda iwa icunc idou ongga oufamofa moguma ojgomu. Jeska Yesus Kristus oncunc efen odou ongga oufamofa skoita iwa fob. Iwa ita mar erek koma jeskaseda rusnok enjgineg rimek fogora rumofra Allah efen ofoka erek aksa eteb tein.
45015008	Yesus Kristus en gu mebif noba ofij rusnok Yahudi jeskaseda orocunc rot oida mar ongga Allah anggen rot skoita rerin rimower sis fob bera erek tenten ojgomu.
45015009	Noba Ofa ontunggom mar insa koma jeskaseda rusnok ongga Yahudi guru rumofra Allah efen ofoka erek aksa. Jeska gij mona insa koma Ofa ocunc odou ongga oufamofa eteb skoita rua tein. Erek koma jeska runggu gij Mar Efeyi Ebsi oida, "Jefeda Didif dimesitit mar gu Bua morototuma jera rusnok ongga Yahudi guru. Didif dumof medemer rot oufamofa eteb gu Bua si."
45015010	Noba mar enjgineg gij Mar Efeyi Ebsi bera agot oida, "Iwa ongga Yahudi guru ita idou ongga efaga ouka morototuma jera Allah efen rusnok ongga Yahudi."
45015011	Noba mar enjgineg tein agot erek kef oida, "Iwa nomnaga ongga Yahudi guru yuis oufamofa eteb skoita Tuhan. Iwa nomnaga yuf medemer rot idou ongga efaga ouka skoita Ofa."
45015012	Noba nabi Yesaya tein onggu gij Mar Efeyi Ebsi oida, "Raja efeinah ongga onjuj jeska rusnok Yahudi ebic Isai bera emen si. Ofa omofoka ereij keingg rusnok nomnaga ongga Yahudi. Noba rusnok ongga Yahudi guru bera rumoisum gij Ofa tein si."
45015013	Didif dum diteij gu Allah jeskaseda Ofa omofij iwa. Beda iwa idou emerirei eteb noba imesma iteij ah ongga eskeiramera askesi iwa yuisum gij Allah ojgomuja. Beda oisouska owesa efek jeska Efena Ebsi bera iwa imoisum gij Ofa odudu deika rot mar ongga Ofa anggen rot si.
45015014	Edohuji, didif dijginaga rot oida yeyin ita mar bera erek oufa ojgomu, jeska iwa ijginaga rot mar ongga Allah ondou os rot fob. Noba iwa ijginaga rot teinefa iwa imoftuftuma tein fob.
45015015	Tina didif duncunc dudou efesi gij surat kef skoita iwa fob. Didif dita mar erek koma jeskaseda ereisisi keingg idou efesi rot mar insa koma nomnaga. Jeska Allah eita owesa efek gu didif rot odou ongga oufamofa jeskaseda duftuftu mar osok gij Yesus Kristus oga skoita rusnok ongga erek Yahudi guru tein.
45015016	Didif dufij Allah fogora duftuftu rot efen oga ongga oufamofa skoita rua insa koma jeskaseda Allah omoroun rua rot efen odou ongga eskeiramera. Rua insa koma bera erek mar ongga imam egens orka skoita Allah jeskaseda orougif gu Ofa rot. Noba Ofa odou eskeira rot mar insa koma jeska koma bera en oisouska Efena Ebsi ojgomu.
45015017	Jefeda didif dudou erirei eteb rot mar ongga didif dita nou Allah oisouska Yesus Kristus fob.
45015018	Noba mar ofoka egens ongga didif dudou os difesij rot bera erek kef oida, oisouska mar ongga didif dumftuftu rot bera Yesus oroun rusnok ongga Yahudi guru skoita Allah fob. Rua ruroru Allah oga jeska didif dumfij gu rua noba dumftuftu rua rot Yesus efen oga fob.
45015019	Noba rua rik mar onswos ongga didif duntunggom oisouska owesa efek jeska Efena Ebsi fob. Didif dumftuftu gu rua osok gij Allah efen oga ongga oufamofa osok gij Yesus Kristus jeska kota Yerusalem ojgomuja onjoros rejrej monuh Ilirikum tein. Jefeda didif dimfesij rot efen oga gij monuh insa koma oisa fob.
45015020	Noba ebeibeyaif didif dudou os difesij rot Allah oga ongga oufamofa gij monuh enjgineg ongga rusnok rineg mar osok gij Yesus Kristus oga enesi. Jeska didif dunodou os difesij mar osok gij Allah oga ongga oufamofa gu rusnok ongga ringg rot mar insa koma fob guru. Jeska koma bera erek osnok egens ongga ofra mod efeb esij mowuj mosu ongga osnok enjgineg efen ojgomu.
45015021	Tina didif dudou os difesij rot Allah oga skoita rusnok ongga rineg enesi jeskaseda rudou ebriyi gij tein. Koma morototuma erek mar ongga nabi egens onggu gij Mar Efeyi Ebsi sis fob erek kef oida, "Rusnok ongga rineg rot efen ofoka sis fob enesi bera rimejginaga rot Ofa si. Noba rua ongga rinejginaga rot efen oga enesi bera rudou emebriyi gij si."
45015022	-
45015023	Erek gij ari mega ofoj ofoukou fob bera didif dudou os dujogog iwa gij kota Roma. Tina dedin mar ongga dimfarur rot bera eragou joug didif jefeda dinen skoita iwa jah suma enesi. Noba ebeibeyaif mar ongga didif dimfarur jah sif bera erek oisa fob.
45015024	Jefeda didif dudou os dijek iwa gij mona ongga didif dija jah monuh Spanyol. Nou ongga didif dingker morototuma jera iwa gij mona ongga adaij fob, beda iwa yufij didif rot mar ongga ducosu rot fogora didif dumotoiru jah monuh Spanyol tein.
45015025	Erek koma tina didif dimeja jah kota Yerusalem sismeni fog. Jeska didif dudou os durka fifi nou Allah efen rusnok gij kota insa koma fog.
45015026	Koma jeska rusnok ongga ruroru Yesus Kristus gij monuh Makedonia jera monuh Akaya runcunc rudou ongga eskeiramera fob fogora ringkeba rerin fifi egema nou Allah efen rusnok ongga rufojingki gij kota Yerusalem.
45015027	Rua risinsa rudou os rikeba rerin fifi insa koma, tina rua rucosu rot rutunggom mar insa koma ojgomu. Jeska rua, ongga erek Yahudi guru, bera rinsma oufamofa eteb jeska Allah fob. Noba koma bera en oisouska rusnok Yahudi ongga rumftuftu rua rot Allah efen oga ongga oufamofa sis fob. Jefeda adaij nou rua rufij rusnok ongga Yahudi sons fogora rikeba rerin fifi egema nou rua ongga rufojingki ojgomu.
45015028	Nou ongga didif dita fifi insa koma gu rua ongga rufojingki gij kota Yerusalem fob, beda didif dimeja skoita iwa gij kota Roma askesi dincira jah monuh Spanyol.
45015029	Noba didif dijginaga rot oida gij mona insa koma bera Allah emeita oufamofa eteb gu mimif nomnaga oisouska Yesus Kristus si.
45015030	Edohuji, didif duis gu iwa jeskaseda iwa yufij didif fogora yum iteij gu Allah nou didif rot mar ongga dimfarur gij ainsa kef tein. Iwa itunggom mar insa koma nou didif ojgomu, jeska mimif bera erek ebic egens oisouska Yesus Kristus fob. Noba Efena Ebsi ofij mimif fogora mudou omokorema ojgomuja.
45015031	Iwa yum iteij jeskaseda Allah omoskotu didif jeska rusnok rineya gij monuh Yudea ongga runororu Allah guru. Jeska rua rudou os rutunggom mar ongga ofogog skoita didif. Noba yum iteij jeskaseda fifi ongga didif durka jah kota Yerusalem nou Allah efen rusnok jah suma bera emereita rudou eskeira eteb rot.
45015032	Noba erek Allah odou os rot, beda didif dimeja skoita iwa rot dudou ongga eskeiramera ojgomu. Beda didif dimeker keingg dufons askesi diker jera iwa jah suma ros.
45015033	Didif duis gu Allah ongga eita eiteij ah ongga eskeira gu rusnok jeskaseda Ofa omofij iwa tein ojgomuja. Ainsoma.
45016001	Gij surat kef didif dudou os difesij mar gu iwa osok gij osnok egens ongga ofoka Febe. Ofa tein ororu Yesus Kristus fob. Noba Ofa bera osnok egens ongga ofij ebirfager Mod Ari gij kota Kengkrea.
45016002	Didif duis gu iwa jeskaseda iwa iroun ofa erek yeyin ihuj egens ongga ororu Yesus Kristus morototuma erek iwa fob. Icunc idou ongga okora rot ofa erek Allah efen rusnok nomnaga rucunc rudou ongga omokorema. Noba ofij ofa rot mar ongga ofa ocosu rot, jeska sis fob ofa omfij didif jera rusnok enjgineg tein rot mar ongga memef mocosu rot tein fob.
45016003	Erek koma noba didif dudou os duisu Priskila jera efen mahina Akwila ongga gomfij Yesus Kristus morototuma jera didif.
45016004	Sis fob goga gofij didif rot mar okum ongga angh keingg didif, jefeda mar ofogog ah keingg goga tein gij mona insa koma. Didif duis oufamofa eteb gu goga jeska goga gomfij didif erek insa koma fob. Noba rusnok Mod Ari ongga erek Yahudi guru, rua tein ruis oufamofa gu goga jeska goga gomfij didif erek insa koma sis fob.
45016005	Noba didif duisu rusnok nomnaga ongga rumohoturuma gij gegan mod jeskaseda rugif gu Allah jah suma tein. Didif duisu dedin edohuj Epenetus ongga dudou okora rot tein. Ofa bera erek osumbohka rot rusnok nomnaga ongga ruroru Yesus Kristus gij monuh Asia fob.
45016006	Noba didif duisu Maria tein. Ofa bera emfarur gij efen mar rot ahais jeskaseda ofij iwa.
45016007	Noba didif duisu Andronikus jera Yunius tein. Goga tein gerek gosnok Yahudi ongga gengker gij mod oskusk morototuma jera didif sis fob. Goga bera erek Yesus efen rasul ongga ofoufem tein. Noba goga gororu Yesus Kristus gokag jeska didif.
45016008	Didif duisu Ampliatus ongga dudou okora rot erek osnok egens ongga ororu Tuhan fob.
45016009	Noba didif duisu Urbanus tein. Ofa bera osnok egens ongga omfij Yesus Kristus morototuma jera didif. Noba didif duisu dedin edohuj Stakhis ongga dudou okora rot tein.
45016010	Noba didif duisu Apeles tein. Erek mar okum ah keingg ofa ojgomuja, tina ofa odou okora rot Yesus Kristus ojgomuja. Noba didif duisu rusnok nomnaga ongga ringker morototuma jera Aristobulus tein.
45016011	Noba didif duisu Herodion tein. Ofa bera jeska rua ongga Yahudi morototuma erek didif tein. Noba didif duisu rusnok nomnaga ongga ringker gij Narkisus efen mod ongga ruroru Tuhan Yesus fob.
45016012	Didif duisu Trifena jera Trifosa tein. Gojaga gegeka insa koma bera gemfarur rot ahais nou Tuhan fob. Noba didif duisu dedin edohuj Persis ongga dudou okora rot. Ofa tein emfarur rot ahais nou Tuhan fob.
45016013	Noba didif duisu Rufus ongga ororu Tuhan rot ongkoska fob. Noba didif duisu ofa efen mosu ongga ofij didif erek ofa ofij efen efesa.
45016014	Noba didif dudou os duisu Asinkritus ni, Flegon ni, Hermes ni, Petrobas ni, Hermas ni, jera dedin edohujir nomnaga ongga rumohoturuma morototuma jera rua tein.
45016015	Noba didif duisu Filologus jera Yulia ni, Nereus jera efen meyeser tein ni, Olimpas jera Allah efen rusnok nomnaga ongga rumohoturuma morototuma jera rua ni.
45016016	Gij mona ongga iwa imorodosuma beda yagei itma erek irocunc rot oida idou omokorema. Rusnok gij Yesus efen Mod Ari nomnaga jah sif ruisu iwa nomnaga tein.
45016017	Edohuji, didif duis gu iwa jeskaseda iwa yut joug idou efesi ahais rot rusnok enjgineg ongga rusos iwa jeskaseda yuga omosokuma fogora imekebema. Noba yut joug idou efesi jeska rusnok ongga rusos rineya rudou efesi fogora runororu Allah oga deika guru. Rua bera rukoja mar ongga tenten ongga rusnok enjgineg rumftuftu gu iwa sis fob. Jefeda iwa ibes ifaga jeska rua ojgomu.
45016018	Rusnok ongga rita mar erek insa koma bera runofij mifmin Tuhan Yesus Kristus guru. Tina rua rutunggom mar ongga ereita risinsa rudou eskeira rot ojgomu. Rua rifesij mar rot ruga ongga erek ongkoskamoka jeskaseda rurokrusa rusnok enjgineg ongga rudou osumsumu rot rerin mar ongga ofogog erek insa koma.
45016019	Rusnok ongga ruroru Yesus Kristus jah sif bera ringg rot teinefa iwa yugif gu Allah rot efen oga fob. Jefeda koma bera ereita dudou efesi erek eskeiramera eteb rot. Tina didif duis gu iwa jeskaseda ita idou ongga ocosu efei ahtah rot mar ongga ongkoska, noba ita idou ahais rot mar ongga ofogog ojgomuja.
45016020	Allah, ongga eita eiteij ah ongga eskeira gu rusnok, bera emagob Bilis fogora ofa emesiri gu iwa si. Noba onjoros mona insa koma bera didif dumom diteij gu mifmin Tuhan Yesus Kristus jeskaseda Ofa ocunc efen odou ongga oufamofa eteb skoita iwa.
45016021	Timotius ongga ofij Yesus morototuma jera didif jah sif bera oisu iwa tein. Noba Lukius ni, Yason ni, Sosipater ni, ongga jeska rua ongga Yahudi, bera ruisu iwa tein.
45016022	Didif dufoka Tertius. Didif bera ongga dufij Paulus fogora dugu keingg mar gij surat egens kef nou Ofa. Didif tein duisu iwa oisouska Tuhan ofoka.
45016023	Gayus tein oisu iwa. Ofa bera ofij didif fogora dingker gij efen mod. Noba ofa tein ofij rusnok Kristen jah sif jeskaseda rumohoturuma gij efen mod. Noba Erastus ongga ot joug kota insa kef efen fifi, ofa tein oisu iwa. Noba mefmen mohuj Kwartus, ofa tein oisu iwa.
45016024	(Didif duis gu mifmin Tuhan Yesus Kristus jeskaseda Ofa eita oufamofa eteb gu iwa nomnaga. Ainsoma.)
45016025	Didif dudou os jeskaseda Allah esma ofoka ongga aksa eteb. Jeska oisouska efen oga ongga oufamofa ongga didif difesij gu rusnok fob, noba oisouska efen oga ongga osok gij Yesus Kristus, bera Ofa omofij rusnok jeskaseda ruroru Ofa rot tenten ojgomuja. Sis fob, oga insa koma osok gij Yesus Kristus bera ah jejema jeska rusnok gij mona ongga dektek fob. Tina ebeibeyaif bera Allah oncunc rot oga insa koma gu rusnok fob.
45016026	Ofa oncunc oga insa koma rot koisoisa oisouska mar ongga nabi-nabi runggu gij Mar Efeyi Ebsi sis fob. Noba oisouska Allah, ongga anggot rot mar insa kef, bera rusnok rimfesij rot efen oga insa koma gij monuh nomnaga jeskaseda rusnok rumororu efen oga ongga oufamofa insa koma. Beda rua tein rimeita mar jeni efen oga insa koma ojgomuja.
45016027	Allah bera efen odou ongga ebriyi gij mar erek eteb ekirsa jeska rusnok nomnaga ojgomu. Noba didif dudou os jeskaseda Ofa esma ofoka ongga aksa eteb rot mona ongga ah aibin ojgomuja oisouska Yesus Kristus. Ainsoma.
46001001	Surat kef jeska didif Paulus. Didif bera erek rasul egens ongga Yesus Kristus oncunc fob. Ofa oncunc didif erek koma jeni Allah odou os rot. Noba mifmin muhuj Sostenes tein eneker morototuma jera didif jah sif.
46001002	Iwa bera irek rusnok ongga Allah efen noba ongga imohoturuma gij kota Korintus. Noba didif dagot gu iwa oida Allah eita yeyin idou ongga egens morototuma jera Yesus Kristus fob, fogora iwa irek Ofa efen rusnok ongga idou ebsi komowa fob. Ofa eita mar koma gu rusnok gij monuh enjgineg tein ongga rumohoturuma jeskaseda rugif gu mifmin Tuhan Yesus Kristus ongga rua tein ruis erek rerin Tuhan.
46001003	Magef mam maiteij jeskaseda mifmin mika Allah jera mifmin Tuhan Yesus Kristus geita oufamofa eteb gu iwa ojgomuja. Noba magef tein mam maiteij jeskaseda Allah eita eiteij ah ongga eskeiramera gu iwa ongga ingker gij kota Korintus.
46001004	Didif duis oufamofa eteb gu Allah rot iwa ojgomuja. Jeska oisouska efen oufamofa ongga Ofa eita gu iwa fob, bera iwa inroru Yesus Kristus fob.
46001005	Noba, Jeska iwa iroru Ofa fob, jefeda Ofa omfij iwa gij mar ofoukou fob. Koma bera, Ofa omfij iwa jeskaseda ita idou efesis fogora ijginaga rot teinefa ifesij mar osok gij Ofa gu rusnok enjgineg. Noba Ofa tein omfij iwa jeskaseda idou ebriyi gij rot efen oga.
46001006	Jeska Allah bera ongga oncunc rot mar nomnaga ongga memef moftuftu gu iwa rot sis bera fob osok Ofa oida mar koma bera erek tenten ojgomu. Jefeda iwa inroru Kristus fob.
46001007	Noba askesi iwa yug moroju rot mona ongga Tuhan Yesus Kristus ongksons en, beda yeyin owesa efek nomnaga ongga Efena Ebsi Allah eita gu rusnok nomnaga fob ongga ruroru Yesus ojgomu.
46001008	Noba Allah emeita idou ahais ojgomuja onjoros mona ongga mifmin Tuhan Yesus Kristus ongksons en fob. Beda gij mona insa koma bera Allah enek yeyin mar ongga oska egema tein jinaga guru.
46001009	Mimif mijginaga rot mar insa koma jeska Allah omotunggom mar nomnaga ongga Ofa anggot rot si. Noba Ofa bera ongga oncunc iwa jeskaseda ijerek egens jera Yesus Kristus ongga erek mimif Tuhan efen efesa.
46001010	Edohuji, didif duis gu iwa oisouska mifmin Tuhan Yesus Kristus efen owesa efek jeskaseda iwa inoga omosokuma noba inemekebema rot ebic egens efen ebirfaga ongga ofoka aksa ekirsa jeska ebic egema efen guru. Tina ongga oufa bera iwa ita idou egens rot mar ongga iwa insujohu osok gij Yesus efen oga ojgomu. Noba iwa tein yuitij moguma fogora ita mar rot idou egens. Jeska koma bera ongga eita Allah odou eskeiramera rot ojgomu.
46001011	Didif dinagot mar insa kef gu iwa jeska rusnok rineya ongga mod etma Kloe ranggot gu didif oida ineya jeska iwa ifekesa bera yuga omosokuma ojgomuja.
46001012	Koma bera, ineya jeska iwa ifekesa yagot oida, "Memef mororu Paulus ojgomu." Noba ineya yagot oida, "Memef mororu Apolos ojgomu." Noba ineya yagot oida, "Memef mororu Kefas." Noba ineya yagot oida, "Memef bera ongga mororu Kristus rot tenten ojgomu noba iwa bera guru."
46001013	Wah! Enadaij nou iwa ikeba Kristus dogdog rot ebic egens egens erek koma jinaga guru! Noba didif Paulus tein dinagos tumu mega salib nou iwa guru. Noba iwa ineita baptis jeskaseda ijerek ebic egens ongga iroru didif ojgomu guru.
46001014	Didif disinsa dita baptis gu Krispus gonu Gayus ojgomu, noba dineita baptis gu rusnok rineya jeska iwa guru.
46001015	Jefeda enadaij nou rineya ragot oida didif dita baptis gu rusnok jeskaseda rua ruroru didif ojgomu guru.
46001016	(Yo tenten, didif dita baptis gu Stefanus jera efen rusnok ongga ringker jera ofa tein. Tina didif dudou enah keingg rot rineya ongga didif dita baptis gu rua guru.)
46001017	Didif dita baptis gu rusnok oskiyai ojgomu, jeska Kristus onobk didif jeskaseda dita baptis gu rusnok nomnaga guru. Tina ongga tenten bera, Ofa obk didif jeskaseda dagot rot Allah efen oga ongga oufamofa ojgomu. Noba didif dinera duga ongga rusnok enjgineg rusujohu oida dudou erek efesis eteb rot guru. Tina didif dira duga ongga erek giskini ojgomu. Didif dita erek koma jeskaseda mar ongga didif dimfesij rot Allah oga osok gij Yesus, ongga anggos tumu mega salib, bera ongga oroku rua rudou skoita Yesus fogora ruroru Ofa tein.
46001018	Erek koma jeska gij mona ongga rusnok, ongga rimeja jah mahmei, bera rig rot oida Yesus agos tumu mega salib jeskaseda osuwa mimif jeska mifmin mar ongga oska fob, beda rua rusujohu oida mucuwei mar rot ojgomu. Tina gij mona ongga mimif mig rot oga ongga oufamofa insa koma, beda koma orocunc rot owesa efek eteb ongga Allah eita gu mimif fob.
46001019	Koma jeni erek mar ongga Allah anggot gij Mar Efeyi Ebsi sis fob oida, "Didif dumohoda rot mar ongga rusnok rusujohu gij rudou efesi ongga erek efesis eteb fogora orowora ojgomu. Noba Didif dumohoda rot mar ongga rusnok rusujohu bera rudou ebriyi eteb gij fogora emeseiseifa rot rua ojgomu si."
46001020	Jeska mar ongga rusnok mebif runsujohu rot oisouska rerin rudou ongga efesis eteb bera onofoufem skoita Allah guru. Noba rusnok ongga runsujohu oida rerin rudou erek efesis eteb gij hukum agama Yahudi, beda Allah osujohu rot oida rua tein bera erek mar ongga onofoufem skoita Ofa guru. Noba rusnok ongga runsujohu oida ruga emesedema rot rudou ongga ebriyi eteb gij, beda Allah osujohu oida rua tein bera erek mar ongga onofoufem skoita Ofa guru.
46001021	Jeska rusnok mebif rusujohu rot oida rua rita rudou egens jera Allah oisouska risinsa rerin rudou efesi ojgomu. Tina Allah efen odou ongga efesis eteb ekirsa fogora onorons erek koma guru. Noba rusnok mebif rusujohu rot oida oga ongga oufamofa osok gij Yesus Kristus bera erek ocuwei mar ojgomu. Tina oga ongga oufamofa koma bera ongga Allah ocunc oisouska efen odou ongga ongkoska jeskaseda osuwa rusnok jeska rerin mar ongga oska nomnaga.
46001022	Rua ongga Yahudi rusujohu rot oida oga ongga oufamofa insa koma bera erek ocuwei mar ojgomu. Jeska rua ruis oida rusnok rutunggom mar onswos sismeni fog jeskaseda rik gu riteij fogora rumororu. Noba rua ongga Yahudi guru rusujohu rot oida oga ongga oufamofa insa koma bera erek ocuwei mar ojgomu. Jeska erek rusnok enjgineg rimera rudou ongga efesis eteb rot fogora rucunc rot mar koma efen ofou jeni ojgomu, beda rua rumororu.
46001023	Erek koma, tina memef mefesij rot oida, Yesus Kristus anggos tumu mega salib jeskaseda osuwa mimif jeska mifmin mar ongga oska. Tina oga ongga oufamofa insa kef bera erek mamu ongga rua ongga Yahudi rukockoreta rot. Rua rukockoreta rot jeska rudou onororu oga ongga oufamofa insa koma guru. Noba rua ongga Yahudi guru rusujohu rot oida oga insa koma bera erek ocuwei mar ojgomu.
46001024	Tina Allah oncunc rusnok rufoukou erek efen rusnok fob. Rineya erek rua ongga erek Yahudi jera rineya ongga erek Yahudi guru tein. Noba gij mona ongga rua insa koma rig rot oga insa koma osok gij Yesus Kristus, beda rudou ebriyi gij rot oida Allah oncunc efen owesa efek eteb gu rua fob. Noba rua tein rudou ebriyi gij rot oida Allah efen odou ongga efesis eteb ekirsa jeska mar nomnaga.
46001025	Jeska gij mona juens bera rusnok mebif rusujohu rot oida mar ongga Allah ontunggom bera erek ocuwei mar ojgomu. Tina ongga tenten bera, mar ongga Ofa ontunggom insa koma orocunc rot oida Ofa efen odou ongga efesis eteb ekirsa jeska rusnok nomnaga. Noba gij mona juens bera rusnok mebif rusujohu rot oida Allah onowesa efek eteb guru. Tina ongga tenten bera Allah efen owesa efek ongga eteb ekirsa jeska rusnok nomnaga.
46001026	Edohuji, iwa idou ah keingg rot mar ongga rusnok enjgineg runsujohu rot iwa gij mona ongga Allah enjeka gu iwa erek efen rusnok sismeni fob. Gij mona insa koma bera rua rusujohu rot oida rineya jeska iwa bera rudou osumsumu ojgomu. Noba rua rusujohu oida rineya jeska iwa bera runowesa efek tein guru. Noba rua rusujohu oida rineya jeska iwa bera runofoka aksa tein guru.
46001027	Tina Allah bera oncunc iwa insa koma nomnaga erek efen rusnok fob. Ofa otunggom mar erek koma jeskaseda rusnok ongga runororu Ofa guru, jera rusnok ongga rusujohu rot oida rudou ebriyi eteb gij mar fob bera mojen rua rot ojgomu. Noba Allah bera ongga oncunc rua insa koma ongga rusnok enjgineg rusujohu rot oida runowesa efek guru. Ofa oncunc rua insa koma jeskaseda rusnok ongga runororu Ofa guru, noba ongga rufra risinsa rufoka erek aksa bera mojen rua rot ojgomu.
46001028	Allah oncunc rua insa koma ongga rusnok enjgineg rusujohu rot oida runofoka aksa guru ni, jera rua ongga rusnok enjgineg ruga oruh rua ni, jera rua ongga runowesa efek guru ni. Ofa oncunc rua insa koma nomnaga jeskaseda rija erek Ofa efen rusnok ojgomu. Noba Ofa otunggom mar insa koma jeskaseda mar nomnaga ongga rusnok mebif risinsa runsujohu rot ongga erek ofoufem bera orowora rot ojgomu.
46001029	Ofa ontunggom mar insa koma nomnaga jeskaseda enadaij nou rusnok egema tein risitit risinsa rufoka rot oida Allah oncunc rua tein erek efen rusnok guru.
46001030	Tina Allah bera ongga eita idou ongga egens jera Yesus Kristus fob. Noba iwa isma idou erek koma oisouska mar ongga Yesus Kristus ontunggom fob. Beda oisouska mar koma bera mifmin mudou ebriyi gij rot teinefa Allah efen odou ongga efesis eteb. Noba mifmin mudou ebriyi gij mar insa koma jeska Yesus bera ongga Allah onobk jeskaseda ofij mimif fogora oskotu mimif jeska mifmin mar ongga oska fob. Erek koma jefeda mimif misma mudou ongga efen mar ongga oska oskiyai tein guru fob, tina ongga ebsi komowa ojgomu.
46001031	Runggu gij Mar Efeyi Ebsi rot oida, "Rua ongga rudou os rifaga ouka, beda rinefaga ouka rot risinsa guru, tina rua rifaga ouka rot Allah efen ofoka ojgomu."
46002001	Edohuji, gij mona ongga didif dinsaga keingg iwa jeskaseda dagot rot Allah oga ongga Ofa ocunc gu mimif sismeni fob, beda dinera duga ongga rusnok rusujohu oida dudou bera erek efesis eteb rot guru. Noba didif dinera duga ongga erek ongkoska eteb tein guru. Tina didif dagot mar oisouska duga ongga erek giskini ojgomu.
46002002	Jeska gij mona insa koma bera didif dudou os dimagot rot mar ofoka egens gu iwa ojgomu. Mar ofoka egens koma bera osok gij Yesus Kristus, noba rot teinefa Ofa anggos tumu mega salib nou mimif fob.
46002003	Erek koma noba gij mona insa koma bera didif dunoisum gij disinsa dedin owesa efek jinaga guru. Jeska didif dedin owesa efek enadaij nou guru. Tina didif din skoita iwa rot dudou ongga eriaga ni, dudou ongga emeesa ni, noba dudou ongga osousoyu ojgomu.
46002004	Noba mar ongga didif danggot gu iwa ni, era mar ongga didif dumftuftu gu iwa ni, bera enen jeska dudou ongga efesis eteb jeskaseda duroku idou fogora imororu Yesus guru. Tina Efena Ebsi Allah bera ocunc rot efen owesa efek gu iwa oisouska mar ongga didif danggot fogora iwa ijginaga rot oida oga koma bera en jeska Allah fob.
46002005	Didif dutunggom erek koma jeskaseda mar ongga iwa ingg fogora iroru Yesus rot bera en jeska Allah oga ojgomu. Noba oga koma enen jeska rusnok ongga rudou ebriyi eteb gij mar jinaga guru.
46002006	Erek koma tina, gij mona ongga memef moftuftu rusnok ongga ruroru Yesus rot tenten fob, beda memef moftuftu rot modou ongga ebriyi eteb gij ojgomu. Tina mar ongga modou ebriyi gij kef bera enen jeska rusnok mebif guru. Noba koma bera enen jeska rusnok ongga rufoka aksa ongga rudou ebriyi eteb gij tein jinaga guru. Jeska Allah omohoda rot rua insa koma rerin riteij ah nomnaga gij mona ongga Yesus ongksons en fob, fogora omorowora ojgomuja.
46002007	Noba mar ongga memef moftuftu oisouska modou ongga ebriyi gij bera en jeska Allah efen odou ongga ebriyi gij mar ojgomu. Sis dojunmeni bera mar ongga Allah ensejah nou efen rusnok angh jejema jeska rua ros. Noba Ofa ensejah mar insa koma sis mona ongga Ofa onotunggom mebif jera mebaga tein enesi. Beda Ofa esejah mar insa koma jeskaseda gij mona kahma, beda Ofa emeita ofoka eteb gu mimif nomnaga ongga erek efen rusnok si.
46002008	Noba rusnok ebirfager rinejginaga rot teinefa Allah efen odou ongga ebriyi eteb gij erek koma enesi, jeska rudou onoroun Yesus Kristus guru. Mimif mijginaga rot erek koma jeska rua tein erek runtob mifmin Tuhan, ongga ofoka aksa eteb, tumu mega salib sis fob. Jefeda koma orocunc rot oida rua rinejginaga rot Allah efen odou ongga ebriyi eteb gij mar enesi.
46002009	Noba koma jeni erek mar egens ongga Allah anggot rot gij Mar Efeyi Ebsi erek kef oida, "Rusnok egens ai tein rinejginaga rot guru era rinereneni rot tein guru osok gij mar ongga oufamofa ongga Allah ensejah nou efen rusnok ongga rudou okora rot Ofa."
46002010	Erek koma, tina Allah bera oncunc rot mar insa koma nomnaga gu mimif oisouska Efena Ebsi fob. Jeska Efena Ebsi bera eyajga joug fogora ejginaga rot mar insa koma nomnaga efen ofou ongga okum. Noba rusnok rudou enebriyi gij mar insa koma guru.
46002011	Jeska osnok egens esinsiyai tein bera ejginaga rot meidu ongga ah gij esinsa efen odou efesi ojgomu, noba rusnok enjgineg bera guru. Erek koma tein, Efena Ebsi Allah esinsiyai ojgomu bera ejginaga rot mar ongga angh gij Allah odou efesi ojgomu, noba rusnok enjgineg bera guru.
46002012	Erek koma tein, mimif munororu mar koma ongga rusnok mebif rudou ebriyi gij guru. Tina mimif muroru mar koma ongga Efena Ebsi Allah onocunc gu mimif jeskaseda mudou ebriyi gij mar insa koma ongga Allah eita gu mimif rot odou ongga eskeira fob.
46002013	Erek koma jefeda, mar koma ongga memef manggot rot bera onororu meidu ongga rusnok mebif ruftuftu rot rudou ongga efesis jinaga guru. Tina mar koma ongga manggot rot bera oisouska meidu ongga Efena Ebsi oftuftu gu memef sis fob ojgomu. Jefeda memef mera oga insa koma ongga Efena Ebsi oftuftu gu memef fob, fogora moroftuftu rot mar nomnaga ongga Allah ondou os otunggom nou mimif ojgomu.
46002014	Erek osnok egens onororu Yesus rot tenten guru fogora Efena Ebsi eneker gij odou efesi guru, beda ofa bera ongga okoja mar koma ongga Efena Ebsi Allah omftuftu gu mimif fob. Ofa eita mar erek koma jeska ofa osujohu rot oida mar koma bera erek oska ojgomu. Noba ofa tein onodou ebriyi gij mar koma jinaga guru. Jeska oisouska Efena Ebsi Allah ongga angh gij mudou efesi fob bera rusnok rudou emebriyi gij mar ongga en jeska Allah si.
46002015	Erek koma, tina rua ongga Efena Ebsi engker gij rudou efesi bera rudou ebriyi gij mar insa kef nomnaga fob. Tina rua ongga Efena Ebsi eneker gij rudou efesi guru, rua bera rudou enebriyi gij mar insa koma fogora runoga ojga rot rusnok insa koma guru.
46002016	Erek koma jeska runggu gij Mar Efeyi Ebsi oida, "Osnok egens ai tein enejginaga rot mar ongga Tuhan osujohu rot gij efen odou efesi jinaga guru. Jefeda enadaij nou rusnok risisi joug Ofa rot mar guru." Erek koma tina, mimif ongga muroru Yesus fob bera misma mudou ongga musujohu rot mar morototuma erek Yesus Kristus odou osujohu rot mar ojgomu.
46003001	Edohuji, gij mona ongga didif dingker jera iwa sis fob bera didif danggot mar gu iwa erek rusnok ongga ruroru mar ongga Efena Ebsi oncunc gu rua rot ahais fob. Jeska gij mona insa koma bera iwa iroru Yesus Kristus erek efeinah ros. Jefeda didif duftuftu mar gu iwa erek rusnok ongga ruroru mar ongga rudou eftirir keingg ros ojgomu. Didif dita mar erek koma jeska iwa iroru Kristus erek efeinah ros, noba idou enebriyi eteb gij Allah oga rot tenten enesi.
46003002	Giskini bera rusnok rineita marska gu rerin riser ongga riferatefa ros guru. Tina rua rita mengk gu riferatefa koma ojgomu. Erek koma tein, didif duftuftu iwa rot mar ongga ai erek osufou ojgomu. Noba erek enadaij nou eferatefa et marska enesi, beda erek koma tein didif dunoftuftu mar ongga okum gu iwa enesi. Jeska iwa idou enebriyi gij mar erek eteb enesi.
46003003	Didif dita mar erek koma jeska iwa iroru mar oska ongga idou eftirir keingg ojgomuja ros. Koma erek, idou emejiseima noba yuga omosokuma tein. Noba mar koma bera ongga ocunc rot oida iwa iroru mar ongga oska ros morototuma erek rusnok ongga runororu Kristus guru.
46003004	Jeska gij mona ongga iwa yuga omosokuma erek kef oida, "Memef mororu mar ongga Paulus oftuftu ojgomu," era rineya ragot oida, "Memef mororu mar ongga Apolos oftuftu ojgomu." Beda koma orocunc rot oida iwa ita mar erek rusnok ongga runororu Yesus guru roso.
46003005	Erek koma tein, iwa idou ah keingg rot oida didif jera Apolos bera erek masnok giskini ongga maftuftu mar rot Allah oga ojgomu. Noba jeska magef maftuftu rot Allah oga gu iwa, jefeda iwa iroru Kristus fob. Magef bera matunggom mar ongga Allah oncunc gu magef ojgomu morototuma erek rusnok enjgineg ongga runtunggom mar ongga Allah oncunc gu rua tein fob.
46003006	Didif bera ongga duftuftu Allah oga rot sismeni gu iwa ongga Korintus erek osnok egens ongga sismeni erefa marsi gij mekeni. Noba Apolos bera ongga en okahma noba oftuftu iwa rot Allah oga deika, erek osnok egens en okahma noba era mei eres marsi insa koma. Erek koma tina iwa idou ebriyi gij Allah oga insa koma oisouska Allah esinsiyai ongga ofij iwa rot tein. Koma erek Ofa ofij marsi insa koma jeskaseda er ojgomuja.
46003007	Jefeda didif ongga duftuftu osok gij Allah oga rot sismeni, era Apolos ongga en okahma noba oftuftu rot Allah oga deika bera onofoufem guru. Koma erek osnok egens ongga erefa marsi era osnok egens ongga era mei eres marsi koma onofoufem tein guru. Tina Allah esinsiyai bera ongga ofoufem. Jeska oisouska Ofa ongga onofij iwa bera idou ebriyi gij efen oga insa koma fogora iroru ojgomuja.
46003008	Jefeda osnok egens erefa marsi gij efen mekeni noba osnok egens eneya era mei eres marsi insa koma, tina mar ongga gegeka tein gontunggom koma bera erek gegeka tein ofoufem. Noba goga gemesma gegan gofons ororu jeni mar ongga gontunggom fob. Koma bera, goga gemet maat jeska mekeni insa koma si. Erek koma tein, memef ongga mefarur morototuma rot Allah oga bera memesma mefmen mofons jeska Allah ororu jeni mar ongga montunggom nou Ofa fob.
46003009	Erek koma jeskaseda iwa ijginaga rot oida memef nomnaga ongga moftuftu rot Allah oga bera erek morototuma ojgomu. Jeska memef mefarur rot Allah noba nou mesinsa bera guru. Noba erek osnok egens efen mekeni ongga rusnok enjgineg rimfarur gij, beda iwa tein bera erek mekeni ongga osnok egens efen, noba ongga rusnok enjgineg rimfarur gij.
46003010	Iwa tein bera erek mod egens ongga Allah ei nou esinsa fob. Noba didif bera erek osnok egens ongga Allah obk rot odou oufamofa jeskaseda duftuftu osok gij efen oga rot iskusk gu iwa tein. Noba gij mona ongga osnok egens esejah mar jeskaseda ei mod ongga efeinah, beda sismeni bera ofa erefa mowuj mosu rot iskusk fog. Erek koma tein, didif din jeskaseda duftuftu mar ongga sismeni osok gij Allah oga rot iskusk gu iwa. Noba erek rusnok egema tein rin noba rufra mod koma efen efeb gij, erek koma tein rusnok egema tein rin noba ruftuftu rot Allah oga deika gu iwa. Erek koma tina, erek osnok egens eisisi keingg esinsa rot teinefa ofa ei mod koma, beda orofosut osnok egens egens tein eisisi keingg esinsa rot teinefa ofa oftuftu rot Allah oga gu rusnok.
46003011	Rusnok ongga rirefa mowuj mosu bera rinei mod egeka gij guru. Erek koma tein, rua ongga ruftuftu rot Allah oga bera ragot rot mar ofoka egens ojgomu. Ofoka egens koma osok gij Yesus Kristus. Ofa bera erek mowuj mosu nou mod ongga Allah efen.
46003012	Rusnok rineya rira mar ongga ah aibin erek emas ni, perak ni, mamu ongga eirirber ni jeskaseda rirei mod. Noba rusnok rineya rira mar ongga enah aibin guru erek mega mohaha esda jeskaseda rirei mod.
46003013	Noba gij mona ongga mah et mod gegeka tein, beda mah koma omorocunc rot mar ongga rira nou rirei mod koma bera erek ah aibin era gurei. Erek koma rot mar ongga rusnok ruftuftu rot Allah oga. Jeska Allah efen eisa omorocunc rot oida tenten ei era gurei. Ofa efen mah bera emereni rot tein fogora omorocunc rot mar ongga orofosut osnok egens egens omftuftu rot efen oga fob si.
46003014	Noba gij mona ongga mah et mod ongga ahais tina eneseiseifa jinaga guru, beda erek koma tein rusnok ongga rumftuftu osok gij Allah oga rot tenten fob bera rimesma rerin rufons rot si.
46003015	Tina erek mod egens ongga mah ereni tina eseiseifa ojgomu, beda erek koma tein rusnok ongga runoftuftu osok gij Allah oga rot tenten rerin rufons emeseiseifa si. Tina rua risinsa rumosuwa jeska Allah efen mah insa koma ojgomu.
46003016	Didif dudou os disisi keingg iwa rot oida iwa bera erek mod egens ongga Allah ei nou esinsa ojgomu. Jeska Efena Ebsi Allah bera engker gij idou efesi.
46003017	Jefeda erek rusnok rineya ruftuftu rot mar ongga tenten guru fogora rusnok enjgineg risiri gij mar ongga oska ojgomu, beda Allah omofra mar okum eteb keingg rua ongga ruftuftu mar insa koma si. Jeska Allah efen mod egens koma ongga ebsi komowa ojgomu. Noba iwa bera ongga erek Ofa efen mod egens koma.
46003018	Iwa inesitit isinsa ifaga rot oida idou ebriyi eteb gij mar fob guru. Jeska koma erek iwa ihurmei mar gu isinsa ojgomu. Jefeda iwa ineita idou ongga ebriyi gij mar ororu jeni mar ongga rusnok mebif rudou ebriyi gij guru. Erek iwa inororu mar morototuma erek rua ruroru guru, beda rua rumosujohu rot oida iwa idou osumsumu ojgomu. Skoidu, iwa irons rot ojgomu. Irons rot mar koma jeskaseda iwa isma idou efesi ongga ebriyi gij mar ongga erek Allah odou ebriyi gij mar ojgomu.
46003019	Jeska rusnok mebif rusujohu rot oida rudou ebriyi eteb gij mar. Tina ahah Allah eiteij bera koma erek rua rucuwei mar ojgomu. Mimif mijginaga erek koma jeska runggu gij Mar Efeyi Ebsi sis fob oida, "Oisouska mar ongga rusnok mebif rutunggom rot rudou ongga ebriyi gij mar bera Allah ocunc rot oida rua rudou osumsumu rot mar ojgomu."
46003020	Noba mar egema tein ongga runggu gij Mar Efeyi Ebsi agot erek kef oida, "Allah ejginaga rot oida mar ongga rusnok mebif runsujohu rot rudou ongga ebriyi gij mar bera onoufij rua oskiyai tein jinaga guru."
46003021	Erek koma jefeda iwa inofra yeyin ebirfaga Mod Ari egens ongga iwa isujohu oida efen ofoka aksa ekirsa jeska egema efen ebirfaga guru. Jeska yeyin ebirfager jera mar nomnaga ongga angh gu iwa bera jeskaseda ofij iwa ojgomu.
46003022	Koma erek, didif Paulus ni, Apolos ni, Kefas ni, mar nomnaga ongga Allah ontunggom gu mebif jera mebaga ni, yeyin iteij ah ni, era erek yanggos ni, mar nomnaga ongga iwa ik ebeibeyaif jera mar ongga imek jah mona kahma tein ni, mar koma nomnaga bera ah jeskaseda ofij iwa ojgomu.
46003023	Noba iwa bera ongga irek Yesus Kristus efen rusnok. Noba Ofa bera ongga en jeska Allah.
46004001	Erek koma jefeda erek rusnok rusujohu rot oida memef bera erek rusnok ongga rumfij Yesus Kristus ojgomu, beda koma bera oufa. Jeska memef tein bera erek rusnok ongga Allah oncunc fob jeskaseda moftuftu rot efen oga ongga ah jejema jeska rusnok sis fob.
46004002	Giskini, erek rusnok rucunc osnok egens jeskaseda otunggom mar ongga ofoufem nou rua, beda ofa omotunggom mar koma rot odou ongga ocosu efei ahta ojgomu.
46004003	Erek koma tein, didif duntunggom mar nou Allah rot dudou ongga ocosu efei ahta fob. Tina, erek iwa ongga Korintus era hakim agama egens tein ijeka joug didif osok gij mar ongga duntunggom nou Allah fob, beda koma onofoufem skoita didif guru. Noba didif dinemeesa rot koma tein guru. Didif tein dinejeka joug disinsa rot mar insa koma tein guru.
46004004	Noba erek didif dusujohu rot oida didif dunotunggom mar ongga oska oskiyai tein guru, beda koma onorocunc rot mar egema tein erek tenten jinaga guru. Jeska Tuhan esinsiyai bera ongga oga ojga rot oida didif duntunggom mar ongga oska fob ei era gurei.
46004005	Erek koma jefeda enadaij nou iwa isinsa yuga ojga rot mar ongga yeyin ebirfager era mar ongga rusnok egema tein runtunggom fob guru. Jeska gij mona ongga Tuhan ongksons en fob, beda Ofa omoga ojga rot mar ongga rusnok nomnaga runtunggom fob si.
46004006	Edohuji, mar ongga didif dimfesij gu iwa insa koma nomnaga bera erek orocunc egens osok gij didif jera Apolos tein. Didif dimfesij rot mar insa koma jeskaseda durofij iwa rot tein. Noba erek iwa iroru mar ongga iwa ingk magef mantunggom fob, beda iwa tein imofokor gij mar egens kef ongga angh gij Mar Efeyi Ebsi oida, "Inofra osnok egens erek ekirsa jeska osnok egema tein guru." Iwa iroru oga insa koma fogora inofra yeyin ebirfager erek ekirsa jeska rineya rerin ebirfager guru.
46004007	Noba rineya jeska iwa bera risitit risinsa rufoka oida rerin owesa efek adaij nou rucunc rot Guru-Guru ongga ofoufem ekirsa jeska Guru-Guru enjgineg. Erek tenten ei, beda Allah bera ongga emeita rerin owesa efek insa koma jera mar nomnaga gu rua koma ojgomu. Noba jeska Allah bera ongga eita owesa efek insa koma gu rua fob, jefeda enadaij nou rua risitit risinsa rufoka rot mar ongga rua rutunggom jinaga guru.
46004008	Iwa isujohu rot oida yeyin owesa efek adaij fob ei? Noba Allah eita mar nomnaga ongga erek adaij gu iwa fob ei? Noba iwa isujohu rot oida ifoka aksa fob ei fogora ifoka ereij keingg mar nomnaga fob ei? Noba inocosu rot oida memef ongga rasul-rasul moftuftu mar gu iwa deika gurei? Mar koma nomnaga tenten ei! Yo, memef tein modou os rot mar insa koma jeskaseda memef tein mesma mofoka ongga aksa fogora mofoka ereij keingg morototuma jera iwa ei?
46004009	Tina iwa ineita mar erek koma jinaga enesi. Jeska ahah didif diteij bera Allah oncunc memef ongga rasul erek rusnok ongga runok rufoka gij guru. Noba rusnok enjgineg rusujohu oida memef bera erek masusur ongga enadaij nou rifena ebah deika guru. Noba malaikat-malaikat jera rusnok mebif nomnaga riajga joug mar nomnaga ongga encirej memef fob. Jefeda memef bera mejerek rusnok ongga rusnok enjgineg tein runtut rot ojgomu.
46004010	Rusnok enjgineg rusujohu rot oida memef ongga rasul bera erek modou osumsumu ojgomu jeska memef mororu Yesus Kristus efen oga ojgomuja. Tina iwa isujohu rot oida, jeska iwa iroru Yesus Kristus fob, jefeda iwa bera yeyin idou ongga efesis eteb rot mar nomnaga ei? Noba memefo bera gurei? Erek koma noba rusnok enjgineg rusujohu oida memef bera erek monowesa efek guru. Tina iwa isujohu rot oida iwa bera yeyin owesa efek eteb ei? Rusnok enjgineg rudou oska rot memef, tina rua rugif gu iwa ojgomu ei?
46004011	Onjoros mona deisef bera mosona ongk memef ni, magon en memef ni, meisoufa enadaij nou memef guru ni, rusnok rubu memef ni. Noba memef bera erek rusnok ongga ricira rourou jeska rerin monuh era mod egema nou ringker gij egema tein guru.
46004012	Memef meij mofora efek rot mar ongga moncosu rot ojgomuja. Noba gij mona ongga rusnok ruga oruh memef, beda memef magot mar ongga oufamofa sons gu rua ojgomu. Noba gij mona ongga rusnok rita efera okora gu memef tein, beda memef moin keingg modou efesi rot ahais noba menesesa mar ongga oska sons gu rua rot guru.
46004013	Noba gij mona ongga rusnok ranggot mar ongga oska skoita memef, beda memef magot mar ongga oufamofa sons gu rua ojgomu. Erek koma noba onjoros mona deisef tein bera rusnok rusujohu rot oida memef merek mar ongga oska efekeifa ojgomu.
46004014	Didif dunogu mar gij surat egens kef gu iwa jeskaseda mojenen iwa rot eteb erek koma guru. Tina ongga tenten bera didif dunogu mar gij surat egens kef jeskaseda direisisi joug iwa erek didif disisi joug disinsa dedin edeser ongga dudou okora eteb rot ojgomu.
46004015	Didif dagot erek koma jeska yeyin Guru-Guru rufoukou ongga ruftuftu iwa rot Yesus Kristus efen oga tein. Tina didif jera Yesus Kristus ojgomu bera marek yeyin ika. Erek koma jeska didif bera ongga duftuftu iwa rot Allah efen oga osok gij Yesus Kristus fogora imororu Ofa fob.
46004016	Jefeda, didif duis rot dudou eteb gu iwa jeskaseda iwa ita mar koisoisa erek didif duncunc gu iwa sis fob ojgomuja.
46004017	Erek koma jefeda didif dumobk Timotius skoita iwa jeskaseda ofij iwa gij mar ongga duncunc rot gij surat egens kef fob. Ofa bera erek dedin edesa ongga dudou okora eteb rot noba ongga ororu Yesus Kristus rot tenten fob. Noba ofa tein bera erek osnok egens ongga omfij Tuhan rot tenten ojgomuja. Ofa emeisisi keingg iwa rot teinefa didif dita mar erek osnok egens ongga ororu Yesus Kristus rot tenten fob. Didif tein dita mar koisoisa jeni meidu ongga didif duftuftu gu orofosut osnok egens egens ongga rumohoturuma rot Allah oga ojgomu.
46004018	Rineya jeska iwa rusujohu oida didif dinen skoita iwa guru, jeska erek dimeesa rot rua ei. Jefeda rua risitit rot risinsa rufoka rot oida rua bera erek ofoufem ekirsa ojgomu.
46004019	Erek koma, tina erek Allah ondou os rot beda didif dimen skoita iwa rot ebeirens si. Noba gij mona ongga didif dinsaga jah suma fob, beda didif dumohca touj rua insa koma ongga risitit risinsa rufoka fogora dimek rot oida rerin owesa efek ongga tenten ei, era rua ruga efeyei rot ojgomu ei?
46004020	Didif dagot erek koma jeska Allah onocunc gu rusnok enjgineg rot oida Ofa ofoka ereij keingg mimif gij mudou efesi oisouska mar ongga mimif manggot rot ojgomu guru. Tina Ofa oncunc rot oida Ofa ofoka ereij keingg mimif gij mudou efesi oisouska mar ongga mimif mutunggom rot owesa efek jeska Ofa ojgomu.
46004021	Erek koma jefeda iwa isinsa imocunc rot teinefa iwa idou os jeskaseda didif duftuftu mar gu iwa gij mona ongga dinsaga jah suma fob. Jeska erek iwa inororu mar jeni ongga duncunc gu iwa sis fob enesi, beda didif dumoftuftu iwa rot ahais deika erek meka egens ongga oftuftu efen efesa rot ahais doska. Tina erek iwa iroru jeni mar koma ongga dumftuftu rot gu iwa sis fob, beda didif dumoftuftu iwa rot dudou ongga eriaga eteb rot iwa, erek meka ongga oftuftu efen efesa rot odou eriaga eteb.
46005001	Rusnok rufoukou jeska iwa rifesij mar moguma rot osnok egens ongga ontunggom mar ongga oska efekeifa jah gu iwa ifekesa fob. Beda ebeibeyaif didif tein dig rot mar insa koma fob. Koma bera, osnok egens ensiri morototuma jera meka efen mohona fob. Noba koma bera oska ekirsa jeska mar ongga rusnok ongga runororu Allah guru rutunggom ojgomu.
46005002	Erek koma tina iwa isitit ifaga ojgomu jeska iwa isujohu rot oida mar nomnaga ongga angh gu ifekesa bera erek oufamofa ros ojgomu. Tina ongga tenten bera iwa ita idou ongga okumkum rot mar ongga oska egens koma ongga ofa ontunggom jah gu ifekesa ojgomu. Jefeda gij mona ongga iwa imohoturuma jeskaseda yugif gu Allah, beda yukoja ofa ojgomu, noba ineramecinma jera ofa deika guru.
46005003	Ainsa kef didif diker yes jeska iwa, tina mar ongga didif dunsujohu rot bera osok gij iwa ojgomuja. Noba didif duga ojga rot gij dudou efesi osok gij meidu iwa itunggom rot osnok egens koma efen mar ongga oska.
46005004	Iwa itunggom erek mar kef: Iwa imohoturuma oisouska owesa efek jeska Tuhan Yesus jera oisouska meidu ongga iwa ijginaga didif dunsujohu rot ojgomu. Beda iwa ira owesa efek koma jeska Yesus Kristus fogora
46005005	yukoja ofa koma jeska ifekesa. Beda yaha ofa gu Bilis ojgomu jeskaseda Bilis eita efera okora eteb gu ofa rot ojgomu. Beda ofa emeesa joug efen mar ongga oska insa koma. Noba gij mona ongga Tuhan ongksons en, beda Ofa eneij osnok egens koma jah mahmei guru.
46005006	Iwa isitit isinsa ifaga rot oida yeyin idou ongga ororu Yesus Kristus rot tenten fob ei. Erek koma tina iwa tein irons rot osnok egens koma jeskaseda otunggom mar ongga oska eteb jah gu ifekesa tein ojgomuja. Koma bera erek oska eteb. Jeska iwa ijginaga rot oida erek rusnok raha roti efed oskiyai gij roti, beda koma omorok mokcin roti koma nomnaga. Erek koma tein, erek rusnok Mod Ari egens rurons rot mar ongga oska ongga osnok egens insa koma ontunggom fob, beda mar ongga oska insa koma bera omorok mokcin rusnok Mod Ari nomnaga ojgomuja.
46005007	Jefeda erek rusnok ongga Yahudi rij roti efed nomnaga jeska rerin mod gij mona ongga Paskah jeskaseda onorok mokcin rerin roti guru, beda iwa tein inorons rot mar ongga oska insa koma ongga angh gu ifekesa jinaga guru. Jeska mar koma bera erek mifmin erebent ongga ensis. Tina iwa ij mar ongga oska insa koma jeska ifekesa ojgomu jeskaseda yeyin ebic egens ongga erek ebsi komowa tuturu ojgomu. Jeska koma bera erek yeyin erebent ongga efeinah. Iwa ita mar erek koma, jeska Allah oncunc iwa fob erek efen rusnok ongga rerin mar ongga oska egema deika guru. Noba erek rusnok Yahudi riris domba efer egens gij mona ongga Paskah jeskaseda Allah ocunc rua erek rusnok ongga rerin mar ongga oska guru, beda Yesus tein bera ongga erek mifmin domba efer. Jeska Ofa anggos tumu mega salib jeskaseda Allah osuna rot mifmin mar ongga oska jeska mudou efesi.
46005008	Jefeda erek rusnok Yahudi rudou efaga ouka gij mona ongga Paskah omoisa, beda mimif tein mudou efaga ouka rot mar koma ongga Kristus ontunggom nou mimif fob. Noba mimif munorons rot mar ongga oska oskiyai tein jera mar ongga ofogog egema tein guru jeskaseda mar koma onorok mokcin mudou efesi guru. Tina mimif mita miteij ah ongga ebsi komowa noba ongga oufa ojgomuja.
46005009	Didif dunggu gij surat egens gu iwa sis fob rot oida iwa ineramecinma jera runer era rujager ongga risiri morototuma erek ebireira guru.
46005010	Tina didif dinagot oida iwa ineramecinma jera rusnok egema ongga runougif gu Allah guru noba ongga risiri morototuma erek ebireira ni, era ongga rudou eftirir keingg mar ofoukou ni, era ongga rurokrusa mar jeska rusnok ni, era ongga rugif gu mar ongga enjgineg ni, guru. Didif dinagot erek koma guru. Jeska erek didif danggot mar erek koma beda koma erek iwa ija jeska mebif nomnaga rot ojgomu. Jeska rusnok ongga rutunggom mar erek insa koma bera riker gij mifekesa ojgomuja.
46005011	Tina mar ongga didif danggot gij surat egens insa koma sis fob bera oida iwa ineramecinma jera rusnok ongga ragot oida rua bera Kristen fob, tina rua risiri morototuma erek ebireira ni, era rudou eftirir keingg mar ofoukou ni, era rugif gu mar ongga tenten guru ni, era ruhurmei mar gij rusnok enjgineg ni, era ribirfaga erebibei rot mofut efei ni, era rurokrusa rusnok enjgineg ni, ongga ragot oida rua bera Kristen, tina rua rita mar erek insa koma. Noba koma bera erek oska ekirsa jeska rusnok mebif ongga rita mar erek insa koma. Jefeda iwa inet maat morototuma jera rua tein jinaga guru.
46005012	-
46005013	Didif dunoga ojga rot rusnok insa koma ongga runougif gu Allah guru. Jeska Allah esinsa bera ongga omoga ojga rot rua ojgomu. Tina erek iwa yuga ojga rot rusnok rufogog koma ongga ringker jah ifekesa, beda koma bera oufa ojgomu. Jeska runggu gij Mar Efeyi Ebsi oida, "Iwa ikemeji osnok egens ongga ofogog jeska ifekesa ojgomu."
46006001	Teinefa fogora iwa inoku ifos rot yeyin mar oga era mar okowu ongga angh gij ifekesa fogora imorka mar koma skoita hakim erek komo. Jeska hakim koma bera erek rusnok ongga runougif gu Allah guru. Ongga tenten bera iwa ongga Kristen imohoturuma noba yuga ojga rot yeyin mar koma gu isinsa ojgomu.
46006002	Iwa inodou ofoj joug rot guru oida mimif ongga Kristen mumoga ojga rot rusnok mebif nomnaga rerin rita mar ongga oska si. Mimif mumotunggom mar koma morototuma jera Yesus gij mona ongga Ofa ongksons en. Jefeda erek iwa yuga ojga rot yeyin mar oga ongga angh gu ifekesa gu isinsa ojgomu, beda koma bera erek mar ongga osufou nou iwa ojgomu.
46006003	Dugun deika, gij mona ongga Yesus ongksons en fob, beda mimif tein mumoga ojga rot malaikat-malaikat tein rerin rita mar ongga oska si. Noba mar koma bera ofoufem ekirsa jeska yeyin mar oga jera mar okowu insa koma ongga angh gu ifekesa. Jefeda erek iwa yuga ojga rot yeyin mar oga jera mar okowu ongga angh jah isinsa ifekesa, beda koma bera erek osufou ojgomu
46006004	Erek yeyin ebirfager Mod Ari rudou eskes jefeda runoga ojga rot mar insa koma guru, beda yeyin rusnok ongga erek runofoka aksa guru bera ruga ojga rot mar insa koma ojgomu. Jeska rua risinsa tein bera rudou efesis ekirsa jeska hakim koma ongga runougif gu Allah guru rot mar insa koma ojgomu.
46006005	Didif dinagot rot mar insa kef jeskaseda duh mojen gu iwa ojgomu. Jeska erek yeyin rusnok ongga rudou efesis nou bera erek runofoukou guru, tina didif dusujohu rot oida erek osnok egens ai era egeka jah suma bera adaij nou oga ojga rot yeyin mar jah suma ei?
46006006	Tina iwa ineita mar erek koma tein guri! Jeska iwa orohrus yeyin ihuj egens jeska ifekesa skoita hakim rot efen mar okowu ojgomu. Noba ongga oska ekirsa bera, hakim koma bera erek rua ongga runougif gu Allah guru!
46006007	Mar oga jera mar okowu insa koma ongga ah gu ifekesa bera orocunc rot oida mar ongga iwa insujohu rot gij idou efesi bera erek oska ros. Jefeda erek idou eskes fogora yunoga ojga rot yeyin mar okowu insa koma guru, beda iwa irons mar oga jera mar okowu insa koma ah ojgomu. Noba inorka mar koma skoita hakim insa koma tein guru. Jeska koma bera erek oska ekirsa.
46006008	Tina iwa intunggom mar ongga oska ekirsa deika, jeska iwa bera ongga yucuwei mar fogora irokrusa yeyin yuhujir ongga ruroru Yesus tein.
46006009	Iwa inejginaga rot oida rusnok ongga rita mar ongga oska bera runoira morototuma jera Allah efen rusnok gij mona ongga Ofa ofoka ereij keingg rusnok nomnaga fob guru ei! Enadaij nou iwa yucuwei mar gu isinsa erek koma guru. Jeska rusnok ongga risiri morototuma ni, rugif gu mar ongga tenten guru ni, risiri rot egema efen mohona ni, runer ongga ruckahtah rot runer enjgineg fogora risiri morototuma rot fifi ni,
46006010	rusnok ongga rukoreka mar ni, rudou eftirir keingg mareibra ofoukou ni, ribirfaga erebibei rot mofut efeyi ni, ruhurmei mar gij rusnok enjgineg ni, rurokrusa rusnok rot rerin mareibra ni, rua koma nomnaga bera runoira jera Allah efen rusnok gij mona ongga Ofa ofoka ereij keingg rusnok nomnaga jinaga guru.
46006011	Noba rineya jeska iwa bera rita mar erek koma sis roso. Tina Allah ontunggom iwa erek rusnok ongga rudou ebsi komowa fob. Noba iwa tein ija erek rusnok ongga Allah esinsa efen ojgomu. Jefeda ebeibeyaif Allah osujohu rot oida iwa bera erek rusnok ongga rerin mar ongga oska oskiyai tein guru. Noba iwa inja erek koma oisouska mar ongga Tuhan Yesus Kristus ontunggom tumu mega salib nou iwa jera oisouska Efena Ebsi Allah ongga engker gij idou efesi tein.
46006012	Sis fob bera iwa ingg rot mar ongga didif danggot erek kef oida, "Allah onsuwa didif jeska dedin mar ongga oska fob. Jefeda adaij nou didif duroru mar meidu ongga dudou os rot ojgomu." Erek koma tina, mar nomnaga ongga didif dudou os rot bera erek eneya onoufa eteb nou didif tein guru. Jefeda erek didif dutunggom mar ebireira ongga dudou osos rot noba ongga enekirsa jeska Allah oga guru, beda koma bera onoska guru. Tina didif dunorons rot mar egema tein oroku dudou efesi skoita mar erek koma ojgomuja guru.
46006013	Erek koma tina rineya jeska iwa ragot rot mar egens ongga orocunc erek kef oida, "Allah ontunggom maat nou mutkonu, noba Ofa ontunggom mutkonu nou maat. Noba gij mona kahma bera Allah omohoda mar insa koma nomnaga fogora omorowora rot ojgomu." Iwa ira mar ongga orocunc erek insa koma fogora isujohu rot oida adaij nou iwa ita mar ebireira ongga idou osos rot ojgomu. Tina koma erek isiri morototuma jera rujager ebireira tein! Noba koma bera erek oska eteb fob. Allah bera ontunggom mifmin mutkonu nou maat. Tina Ofa onotunggom mifaga jeskaseda mita mar ebireira rot ojgomuja guru. Ofa ontunggom mifaga jeskaseda murofij Tuhan esinsiyai ojgomu. Noba Ofa, ongga erek mifmin Tuhan, bera ofoka ereij keingg mifmin mifaga tein ojgomu.
46006014	Erek koma noba oisouska Allah efen owesa efek bera Ofa omfra Tuhan Yesus jeska agos fob. Noba oisouska efen owesa efek insa koma beda Ofa omofra mimif tein jeska manggos si. Jefeda enadaij nou mimif mutunggom mar ebireira ongga mudou os rot mifmin mifaga ojgomuja guru.
46006015	Idou ah keingg rot oida yeyin idou bera injerek egens jera Kristus fob. Jefeda ebeibeyaif Ofa bera ongga ofoka ereij keingg iwa jera yeyin ifaga tein. Erek koma jefeda erek osnok egens ongga efen efaga ongga Yesus ofoka ereij keingg fob bera esiri morototuma jera rujaga ongga rija motu rot fifi, beda koma bera erek oska eteb fob! Tina iwa inosujohu erek koma guri.
46006016	Beda iwa idou ah keingg rot oida erek orna egens esiri rot rujaga rija motu egens, beda koma erek godou morototuma erek egens tein. Noba mimif mijginaga rot erek koma jeska runggu gij Mar Efeyi Ebsi rot oida, "Gij mona ongga orna egens jera efen mohona gefaga erek egens beda godou efesi tein eja morototuma erek egens."
46006017	Tina gij mona ongga osnok egens odou eja erek egens morototuma jera Tuhan, beda ofa efen efena tein eja erek egens jera Efena Ebsi Allah.
46006018	Erek koma jefeda iwa ibes ifaga jeska mar ongga oska efekeifa erek insiri morototuma ojgomu. Jeska mar ongga oska koma ongga rusnok runtunggom bera enecirej rerin rifaga ojgomu guru. Tina mar koma bera encirej rerin rudou efesi tein. Noba koma enadaij nou guru. Jeska rudou efesi bera erek egens jera Kristus fob.
46006019	Iwa ijginaga rot fob oida ifaga bera erek mod egens ongga Efena Ebsi Allah engker gij. Noba Allah esinsa bera ongga ombk Efena Ebsi koma skoita iwa fob. Jefeda yeyin ifaga koma bera nou isinsa guru, tina ifaga koma bera nou Allah esinsiyai ojgomu.
46006020	Allah era mar ongga efen efera osok eteb fogora erengk iwa fob. Noba mar ongga efen efera osok koma bera Yesus Kristus ongga anggos tumu mega salib nou iwa erek koma. Jefeda iwa ira ifaga ongga ongkoska rot mar koma ojgomu fogora irougif gu Allah gij mar koma nomnaga.
46007001	Ebeibeyaif didif dimagot gu iwa osok gij mar ongga iwa injeka gu didif rot sis fob. Sis fob bera iwa injeka gu didif rot oida, "Runer ongga ruroru Yesus fob bera ruskotu arja ei, era runoskotu arja gurei." Didif dusujohu rot oida erek orna egens onoskotu arja enesi, beda koma bera oufa. Beda ofa efen efekesa nou ofij Allah ojgomu.
46007002	Tina rusnok rufoukou jah suma risiri morototuma ojgomuja. Jefeda ongga oufa bera runer ruskotu arja ojgomu jeskaseda rudou efesi onockahtah rot rujager ongga ebireira guru. Noba rujager tein rahi igers ojgomu.
46007003	Erek koma tein, erek orna egens odou os rot oida efaga eja erek egens jera efen mohona, beda efen mohona koma tein ougif gu efen mahina rot ojgomu. Noba erek ojaga egens odou os oida efaga eja erek egens jera efen mahina, beda efen mahina koma ougif gu efen mohona rot tein ojgomu.
46007004	Jeska mohona efen efaga koma nou esinsa ojgomu guru, tina efen efaga koma nou mahina tein. Noba mahina tein efen efaga nou esinsa ojgomu guru, tina efen efaga koma nou mohona tein.
46007005	Erek koma jefeda mahina onokoja mohona rot ongga odou os gefaga gemerek egens guru. Noba mohona tein onokoja mahina rot ongga odou os gefaga gemerek egens guru. Tina erek gegeka tein goitij rot oida gemekebema nou mona ongga estir ojgomu jeskaseda gom geiteij gu Allah gij mona insa koma, beda koma adaij nou tein. Noba, nou ongga mona insa koma oisa fob, beda goga goksons noba gerek egens deika jeskaseda enadaij nou Bilis enereni goga gij godou efesi fogora gesiri morototuma jera rujager era runer enjgineg bera guru.
46007006	Mar ongga didif danggot rot insa kef bera enerek mar ongga duga eris rot guru, tina didif duitij rot ojgomu.
46007007	Tina ongga tenten bera didif dusujohu rot oida oufa nou iwa nomnaga tein ita mar erek didif fogora dunoskotu arja guru. Tina koma bera oisouska owesa efek ongga en jeska Allah rot ojgomu. Noba rusnok nomnaga rineita owesa efek erek koma jeskaseda runomoskotuma guru. Jeska Allah eita owesa efek gu orofosut osnok egens egens jeni mar ongga rua rutunggom ongga erek toga jeska egema efen.
46007008	Didif dudou os disisi joug iwa ongga inoskotu arja enesi ni, jera iwa ongga ija mesina ni, jeskaseda iwa nomnaga ita mar erek didif fogora inomoskotuma deika guru. Beda iwa yeyin efekesa nou yufij Tuhan ojgomu.
46007009	Tina erek idou enahais rot mar insa koma guru, beda iwa imoskotuma ojgomu. Jeska koma bera oufa ekirsa rot runer ongga rudou eftirir keingg rujager era rujager ongga rudou eftirir keingg runer ojgomuja.
46007010	Noba didif dudou os dagot mar gu iwa ongga imoskotuma fob. Iwa ongga yujager inokoja yeyin yahiner guru. Didif disinsiyai bera dinagot rot mar insa koma ojgomu guru, jeska Tuhan esinsa tein bera anggot rot mar koma sis fob.
46007011	Tina erek rineya jeska iwa rukoja rot mar ongga didif danggot insa koma fogora rua rija jeska rerin rahiner ojgomu, beda enadaij nou rua rahi igers ongga efeinah deika guru. Tina guru, beda rua ruksons skoita rerin rahiner ongga sismeni insa koma sons ojgomu. Noba iwa ongga yuskotu arja fob bera iwa inebes yeyin yuhoner tein jeska iwa guru.
46007012	Rot iwa ongga yuskotu arja ongga runororu Yesus Kristus enesi bera dimagot rot mar ai egens ojgomu. Noba mar egens kef bera Tuhan esinsa enagot rot guru, tina didif ongga direk rasul egens bera disisi joug iwa rot ojgomu. Mar egens koma bera, erek yeyin yuhoner ongga runororu Kristus enesi, tina rua ruitij rot oida riker morototuma jera iwa ros, beda iwa inebes rua guru.
46007013	Erek koma tein, erek iwa ongga yahi igers jera runer ongga runororu Yesus Kristus enesi, noba rua ruitij rot oida riker morototuma jera iwa ros, beda iwa inaha rua koma jah guru.
46007014	Jeska yeyin yahiner insa koma ongga runororu Kristus enesi bera rudou erek egens jera iwa ongga iroru Yesus fob. Jefeda ahah Allah eiteij bera rua rudou erek ebsi komowa oisouska iwa ongga iroru Yesus fob ojgomu. Erek koma tein rot yeyin yuhoner ongga runororu Kristus enesi. Jeska ahah Allah eiteij bera rua tein rerin rudou ebsi komowa oisouska iwa ongga iroru Yesus fob. Erek koma bera tenten guru, beda rusnok enjgineg rumosujohu rot oida yeyin iser erek rusnok ongga oska efekeifa ojgomu. Tina ahah Allah eiteij bera yeyin iser tein rerin rudou ongga ebsi komowa morototuma jera iwa ongga iroru Yesus fob ojgomu.
46007015	Tina erek yeyin yuhoner era yahiner ongga runororu Kristus enesi, noba rua rudou os ribes rerin ruhoner era raha rahiner ongga ruroru Kristus fob, beda iwa yuitij rot mar koma ojgomu. Koma onoska guru, jeska Allah oitij rot jeskaseda mimif ongga Kristen miker rot miteij ah ongga eskeiramera ojgomu.
46007016	Tina didif dagot rot oida iwa inebes yeyin yahiner insa koma ongga runororu Yesus enesi guru. Jeska oisouska mar ongga iwa yumftuftu rot bera rua rimekikif jeska rerin mar ongga oska ei era gurei. Iwa inejginaga rot guru.
46007017	Erek koma jefeda rusnok nomnaga ongga ruroru Yesus fob bera rineferwei mar ongga angh gu rua gij mona ongga rua runororu Yesus Kristus enesi fob. Koma erek rua ongga runskotu arja fob ei era runoskotu arja enesi ei, jera mar ongga rua rimfarur gij tein. Jeska mar koma bera ongga Allah oncunc gu rua sis fob. Kef bera ongga didif danggot rot gu rusnok nomnaga ongga rumohoturuma oisouska Kristus ofoka.
46007018	Erek rineya jeska iwa ongga riris rufom mareij ofos jeska fob gij mona ongga rua runororu Yesus enesi, beda rerin mar koma ah ojgomu. Noba rinereni jeskaseda riferwei mar koma guru. Noba rineya ongga rineris rufom mareij ofos jeska guru gij mona ongga rua runororu Yesus enesi, beda rua rerin mar koma ah gu rua tein erek koma ojgomu. Noba rua rinereni jeskaseda riris rufom mareij ofos jeska guru.
46007019	Jeska ahah Allah eiteij bera mar ongga rusnok rutunggom gu rerin rufom mareij ofos onofoufem eteb Ofa guru. Tina mar ongga ofoufem skoita Ofa bera erek rusnok ruroru mar ongga Ofa anggot rot ojgomu.
46007020	Jefeda rusnok nomnaga ongga ruroru Yesus fob bera rineferwei mar koma ongga angh gu rua gij mona ongga rua runororu Yesus Kristus enesi erek insa koma guru.
46007021	Sis fob rineya jeska iwa bera rirek rusnok ongga rumfij rerin ebirfager ojgomuja. Erek koma tina, rudou onokum rot mar koma guru. Rua riker gij rerin mar ongga rimfarur gij erek insa koma ojgomu. Tina erek rerin ebirfaga egens oitij rot onsuwa rua ojgomu, beda rua rita efekesa koma fogora rija jeska ofa ojgomu.
46007022	Tina guru, beda riker gij rerin mar ongga rimfarur insa koma ojgomu. Jeska Tuhan onsuwa rua ongga rumfij tein jeska rerin mar ongga oska fob. Erek koma noba rusnok ongga runt gu risinsa fob bera rinjerek rusnok ongga rumfij rerin ebirfaga Yesus Kristus tein fob.
46007023	Jeska Allah bera erek mar ongga efera osok eteb fogora erengk iwa nomnaga fob. Mar ongga efera osok koma insa koma bera Yesus Kristus ongga anggos tumu mega salib nou iwa fob. Jefeda iwa ineita mar jeskaseda rusnok risitit yeyin ifoka rot ojgomu guru. Tina ongga ofoufem bera iwa ireneni rot ahais jeskaseda itunggom mar ongga ereita Allah odou eskeiramera eteb rot iwa ojgomu.
46007024	Erek koma jefeda edohuji, iwa ita idou egens morototuma jera Allah ojgomu, noba iroru mar koma ongga ah gu iwa sis mona ongga iwa inororu Yesus Kristus enesi.
46007025	Ebeibeyaif didif dumoroun mar sons gu ruforoka rifes osok gij mar ongga iwa injeka gu didif rot sis fob. Mar koma bera osok gij ruforoker jera rujower ongga runomoskotuma enesi. Noba mar egens kef bera Tuhan enagot rot gu didif guru. Tina jeska Tuhan ocunc efen odou ongga oufamofa eteb skoita didif fob, jefeda didif dusujohu rot oida iwa tein ita idou ongga eskeiramera rot mar ongga ai juens dimeisisi joug gu iwa rot gij surat egens kef.
46007026	Gij mona insa kef bera mar okum ah keingg mimif nomnaga ongga muroru Yesus Kristus fob. Erek koma jefeda didif dusujohu rot oida, erek rineya jeska iwa ongga rumoskotuma fob era enesei, beda rua nomnaga riker erek koma ojgomuja.
46007027	Noba rineya jeska iwa ongga ruskotu arja fob, beda rua runohca moroju jeskaseda ribes rerin ruhoner jeska rua guru. Erek koma tein, rineya jeska iwa ongga runoskotu arja enesi, beda rua rinesejah jeskaseda rumoskotu arja ebeirens enesi.
46007028	Tina erek rua insa koma rujoskotu arja ojgomu, beda koma enerek mar ongga oska guru. Noba erek rujower ongga rinahi igers enesi, tina rua rudou os rahi igers ojgomu, beda koma tein enerek mar ongga oska guru. Erek koma tina, rusnok ongga rudou os rumoskotuma ojgomu bera rimeita rifera okora ekirsa rot mar koma ongga ah keingg mimif nomnaga gij mona insa kef. Jefeda didif disisi joug iwa rot mar insa koma jeskaseda mar okum koma enecirej iwa erek ekirsa guru.
46007029	Edohuji, didif dusujohu rot oida mifmin mona ongga ofoukou deika guru. Jefeda gij mona ongga estir kef bera rua ongga runskotu arja fob rudou enerebibei rot mar ofoukou ongga rudou efeneinei rot osok gij rerin riteij ah kef ojgomuja guru. Tina rua rinsejah rudou efesi rot mar ongga ofoufem gij mona insa kef tein morototuma erek runer ongga runoskotu arja enesi rinsejah nou mar ongga ofoufem tein ojgomuja.
46007030	Erek koma tein rusnok rudou enerebibei rot mar okum ongga ereita rudou ebisa rot ojgomuja guru ni, rudou enerebibei rot mar ongga ereita rudou efaga ouka eteb rot ojgomuja guru ni, rusnok ongga ringk mareibra ofoukou bera rudou enerebibei rot rerin mareibra koma ojgomuja guru ni.
46007031	Rusnok rudou enerebibei rot mar ongga rua rij rufora efek rot gij rerin riteij ah kef ojgomu guru ni. Erek koma jeska mar insa koma nomnaga ongga angh gu miteij ah kef bera emeseiseifa ojgomu. Jefeda idou enerebibei rot mar insa koma nomnaga tein ojgomuja guru.
46007032	Didif dudou os rot oida iwa ongga yuskotu arja fob bera yusuwa isinsa jeska mar okum koma ongga angh keingg rusnok nomnaga ongga ruskotu arja fob. Rusnok ongga runoskotu arja enesi bera rudou osujohu rot mar ongga ofoufem skoita Tuhan ojgomu. Jeska rua rudou os rutunggom mar ongga eita Tuhan odou eskeiramera rot ojgomuja.
46007033	Erek koma tina rusnok ongga ruskotu arja fob bera rudou erebibei rot mar ongga angh gu mebif ojgomu. Jeska rua rudou os rutunggom mar ongga eita ruhoner rudou eskeiramera rot ojgomu.
46007034	Jefeda mar ongga angh gu mebif bera eita rudou eremesesma jera mar ongga erek ofoufem skoita Allah ojgomu. Noba rujager ongga rinahi igers guru, era rujower ongga rinahi igers enesi bera rudou osujohu rot mar ongga ofoufem skoita Allah ojgomuja. Jeska rua rudou os rutunggom mar rot rudou ongkasmos ongga ereita Tuhan odou eskeiramera rot ojgomu. Tina rujager ongga ranghi igers fob bera rusujohu rot mar ongga mebif efen ojgomu, jeska rua rudou os rutunggom mar ongga ereita rahiner rudou eskeiramera rot ojgomu.
46007035	Didif dinagot mar insa kef jeskaseda diragou joug mar ongga iwa indou os rot guru. Tina didif dagot rot mar insa kef jeskaseda durofij iwa. Beda iwa imotunggom mar ongga oufamofa noba ongga eneremesesma rot mar ongga ofoufem skoita Tuhan Allah guru.
46007036	Erek koma noba erek orna egens osujohu rot oida erek mona ofoukou fob, tina ofa eneita mar jeni ongga ofa anggen rot efen osroj enesi. Noba rusnok egema tein rudou os riradgodu goga jeskaseda gefaga erek egens ebeirens. Beda orna egens koma eita mar ongga ofa esinsa osujohu rot bera erek oufa ojgomu fogora gegeka tein gomoskotuma ojgomu. Mar ongga ofa ontunggom koma bera enerek oska guru.
46007037	Tina erek orna egens esinsa oga ojga rot oida ofa onoskotu efen osroj enesi, noba rusnok enjgineg runoftuftu ofa rot erek koma guru, beda adaij nou ofa eita mar jeni erek esinsa odou os rot ojgomu. Jefeda erek ofa onoskotu efen osroj insa koma enesi, beda osroj egens koma eker nou ojgomu. Mar ongga ofa ontunggom insa koma tein bera erek oufa.
46007038	Erek koma jefeda, gij mona kef ongga mar okum ah keingg mimif ojgomuja, beda runer koma ongga ruskotu rerin rusroj fob bera rutunggom mar ongga erek oufamofa. Tina mar ongga erek oufamofa ekirsa jeska koma bera runer runoskotu rerin rusroj enesi.
46007039	Erek ojaga egens ongga anghi igers fob, beda ofa eker erek orna egens koma efen mohona ojgomuja. Tina erek efen mahina koma anggos jeska fob, beda adaij nou ojaga egens koma ahi igers efeinah deika. Tina ofa ahi igers jera orna egens ongga ororu Tuhan Yesus fob ojgomu.
46007040	Erek koma tina, erek ojaga egens enahi igers jera mahina efeinah egema deika guru, beda didif disinsa dusujohu rot oida ofa bera odou erirei eteb ekirsa rot tein. Noba didif dusujohu rot oida Efena Ebsi Allah oitij rot mar insa koma tein fob.
46008001	Ebeibeyaif didif dudou os disisi joug iwa osok gij mar egens ongga iwa injeka gu didif rot sis fob. Koma bera osok gij maat ongga rusnok enjgineg rira jeskaseda rirejiteyi gu mar ongga tenten guru. Mimif ongga Kristen nomnaga rijginaga rot oida mar koma ongga rusnok rugif gu bera erek oska ojgomu. Tina jeska mimif ongga Kristen rijginaga rot fob, jefeda rineya risitit risinsa rifaga rot ojgomu. Tina ongga oufamofa eteb bera rua rita rudou ongga okora rot rusnok insa koma ojgomu noba rufij rua jeskaseda rua tein ruroru Tuhan rot tenten ojgomu.
46008002	Rusnok rineya risitit risinsa rufoka rot oida rudou ebriyi eteb gij mar nomnaga ongga erek adaij fob. Tina koma bera orocunc rot oida rudou enebriyi gij mar rot tenten enesi.
46008003	Erek koma tina erek rusnok rudou okora rot Allah, beda ahah Allah eiteij bera rusnok koma rerin rudou ongga ebriyi gij mar rot tenten fob. Fogora rua rijginaga rot koisoisa osok gij mar ongga tenten jera mar ongga tenten guru.
46008004	Jefeda ebeibeyaif didif dimagot rot marska ongga rusnok enjgineg rira jeskaseda rirejiteyi gu mar ongga tenten guru. Koma bera mimif tein mit marska insa koma ei, era gurei? Mimif nomnaga mijginaga rot oida mar ofoukou ongga rusnok enjgineg rugif gu jah mebaga jera mebif tein bera erek tenten guru. Jeska Allah esinsiyai bera erek Allah egens ojgomu.
46008005	Erek koma tina rusnok enjgineg rusujohu rot oida mar ofoukou ongga rua rugif gu ongga angh gu mebaga jera mebif tein bera tenten ojgomu. (Rua rusujohu rot oida mar ofoukou koma bera erek rerin Allah era rerin Tuhan).
46008006	Tina mimif mijginaga rot oida Allah ongga erek mika bera egens ojgomu. Ofa bera ongga ontunggom mar nomnaga. Noba Ofa otunggom mimif tein jeskaseda mija erek efen rusnok. Noba mimif mijginaga rot oida Tuhan bera erek egens ojgomu. Ofa bera Yesus Kristus. Noba oisouska Ofa bera mar nomnaga enahuma. Noba oisouska Ofa bera mimif mita miteij ah tein.
46008007	Erek koma tina rusnok ongga Kristen rineya bera rudou enebriyi gij mar insa koma rot koisoisa enesi. Jeska rua rijekjeka rudou rot mar insa koma ongga rusnok rugif gu ros. Jefeda onjoros deisef tein bera gij mona ongga rua rit marska insa koma, beda rua rusujohu rot oida rua tein rita mar ongga oska morototuma jera rusnok ongga rira marska koma jeskaseda rirejiteyi gu mar ongga tenten guru fob. Rua rusujohu rot erek koma jeska rua rudou eineina gij rot mar ongga oufamofa jera mar ongga oska ros.
46008008	Erek mimif mit maat eneya erek koma, noba mukoja maat eneya, beda mar koma bera onoroun mimif doida Allah guru. Noba ahah Allah eiteij bera maat ongga mimif mit fob onotunggom mimif erek rusnok ongga oufamofa era rusnok ongga oska jinaga guru.
46008009	Jefeda adaij nou iwa it maat meidu ongga iwa idou os rot ojgomu. Tina ongga ofoufem bera iwa yut joug idou efesi rot maat ongga iwa it jeskaseda mar koma bera onotunggom rusnok enjgineg risiri gij mar ongga rua rusujohu bera erek oska guru. Koma bera rot rusnok Kristen ongga rudou eineina gij rot mar ongga oufamofa jera mar ongga oska ros.
46008010	Jeska gij mona ongga iwa ija jah mod ongga rusnok ruhu marska insa koma ongga rusnok rira jeskaseda rirejiteyi gu mar ongga tenten guru, beda iwa imengk marska insa fogora it. Tina erek rusnok Kristen enjgineg ongga rudou eineina gij rot mar insa koma ros rik tumu iwa, beda rua tein rimengk noba rimet marska insa koma. Tina gij rudou efesi bera rua rusujohu rot oida rua runtunggom mar ongga erek oska rot ojgomu.
46008011	Jefeda mar insa koma ongga iwa intunggom rot idou ongga eskeira ojgomu bera ongga orotunggom yeyin yuhujir koma ongga rudou enahais rot enesi fogora rua risiri gij mar ongga rua rusujohu bera erek oska ojgomuja. Noba Kristus bera enagos tumu mega salib nou rua insa koma tein.
46008012	Jefeda mar ongga iwa ita koma bera erek iwa ita mar ongga oska skoita yeyin yuhujir ongga rudou enahais rot mar enesi ojgomu. Noba koma tein bera erek iwa ita mar ongga oska skoita Yesus Kristus ojgomu.
46008013	Erek koma jefeda, erek mar egens ongga didif dit bera orotunggom dedin edohuj egens fogora ofa ensiri gij mar ongga ofa osujohu bera erek oska, beda didif dinet mar koma deika guru. Didif dinet mar koma guru jeskaseda dedin edohuj egens koma enesiri gij mar koma ongga ofa osujohu bera erek oska guru.
46009001	Erek koma noba rot mar ongga oska ongga rusnok enjgineg ranggot rot didif fob bera duroun gu rua rot mar erek kef: Rusnok enjgineg ragot oida didif bera enerek rasul egens ongga tenten guru. Tina didif bera dik Yesus Kristus gu diteij fob, fogora dinjerek rasul egens ongga tenten ojgomu. Noba iwa ijginaga rot oida mar koma bera erek tenten ojgomu. Jeska oisouska mar ongga didif dumftuftu jah gu iwa ifekesa bera rusnok rik rot oida didif dimfarur gij mar nou Tuhan erek efen rasul egens fob si.
46009004	Jefeda memef ongga rasul bera mosujohu rot oida adaij nou iwa yufij memef tein rot maat gij mona ongga memef memfarur nou Tuhan gu ifekesa.
46009005	Noba adaij nou mefmen mohoner tein ongga ruroru Yesus fob jeskaseda ruroru memef jah suma. Jeska rasul enjgineg jera Tuhan efen mokosa jera Petrus tein bera ruroun rerin ruhoner morototuma ojgomu.
46009006	Era, erek iwa osujohu rot oida didif jera Barnabas bera mafarur rot mar ongga macosu rot ojgomu, noba rua ongga rasul rineya bera gurei.
46009007	Tentarer runohca fifi sismeni fog jeskaseda rifarur gij rerin mar erek tentarer guru. Tina rusnok enjgineg rita mar insa koma gu rua erek rerin rufons rot ojgomu. Noba osnok egens ongga emfarur gij mekeni bera ejginaga rot oida ofa tein emeita maat jeska mekeni koma ojgomu si. Noba osnok egens ongga emfa sapi bera emesma marska jeska sapi insa koma si. Jefeda teinefa rot memef ongga memfarur nou Tuhan jah gu ifekeso.
46009008	Mar ongga rusnok mebif rusujohu rot bera erek koma ojgomu. Tina mar ongga didif danggot ainsa koma bera angh gij Mar Efeyi Ebsi tein fob.
46009009	Jeska Musa anggot rot hukum egens erek kef oida, "Askesi sapi emfarur ros, beda rusnok runoku maat jeska sapi koma awesi guru." Noba Allah enagot rot mar insa koma gu Musa jeska odou okora rot sapi koma ojgomu guru.
46009010	Ongga tenten bera Ofa anggot rot mar insa koma erek orocunc nou mimif nomnaga. Jeska gij mona ongga rusnok rif mar gij mekeni, beda rudou ot rot oida rua rimesma maat jeska mekeni koma si.
46009011	Jefeda didif dusujohu rot oida erek memef momftuftu iwa rot Allah oga fob, jefeda adaij nou memef mesma mar erek maat tein jeska iwa rot ojgomu.
46009012	Erek rusnok rineya rusujohu rot oida rua rimesma maat jeska iwa si, beda adaij nou memef, ongga moftuftu mar jah gu iwa ifekesa rot sismeni, misma tein ojgomu. Memef mefmen owesa efek jeskaseda mesma maat jeska iwa, tina memef meneradgodu iwa rot guru. Ongga tenten bera memef moin keingg modou efesi rot ahais gij mona ongga memef mocosu rot mar ojgomu. Memef meita mar erek koma jeskaseda meneragou joug iwa erek oskiyai rot moroju ongga omoroun iwa skoita Yesus Kristus efen oga ongga oufamofa tein guru.
46009013	Edohuji, iwa ijginaga rot fob oida rusnok ongga rufij imam-imam Yahudi gij Mod Allah efesi bera risma maat jeska rusnok ongga rurka maat skoita Mod Allah ojgomu. Noba imam-imam ongga riris marska insa koma esij mebera erek mar ongga rurougif gu Allah rot bera rit marska insa koma eneya tein ojgomu si.
46009014	Erek koma tein sis fob bera Tuhan anggot rot oida rusnok ongga rurka Allah oga ongga oufamofa skoita rusnok enjgineg bera rimesma rufons jeska rusnok insa koma tein ojgomu.
46009015	Didif tein dedin owesa efek erek rasul egens jeskaseda risma mar insa koma tein, tina didif dineradgodu iwa rot jinaga guru. Jeska erek didif duis gu iwa rot fifi era mareibra beda enadaij nou didif difesij gu rusnok enjgineg rot oida didif dimfarur jah gu ifekesa jeskaseda dufij iwa ojgomu erek koma guru. Noba koma bera erek mar egens ongga didif dudou erirei rot ojgomu.
46009016	Erek koma tina, gij mona ongga didif duftuftu rot Allah oga ongga oufamofa gu iwa, beda enadaij nou didif disitit disinsa difaga rot guru. Jeska Yesus Kristus bera ongga ombk didif jeskaseda dutunggom mar koma. Noba erek didif dunororu mar koma guru, beda mar okum emen skoita didif rot.
46009017	Erek didif duftuftu rot Allah oga jeska disinsiyai dudou os rot ojgomu, beda didif dumois rot dedin dufons skoita rusnok ojgomu. Tina didif dineita mar erek koma guru, jeska Yesus Kristus bera ongga ombk didif jeskaseda difesij rot efen oga gu rusnok. Noba didif dutunggom mar erek koma rot iskusk ojgomuja.
46009018	Erek koma jefeda didif duftuftu rot Allah oga ongga oufamofa ojgomuja. Noba didif dinera dedin owesa efek erek rasul egens fogora durois gu rusnok rot mareibra eneya guru. Didif dumfij iwa jeni Yesus Kristus ondou os rot ojgomu, noba dunois rot mar egema tein jeska iwa rot guru. Koma bera ongga ereita dudou efesi erirei rot morototuma erek rusnok rudou erirei gij mona ongga risma rerin rufons.
46009019	Didif dut gu disinsa jefeda enadaij nou rusnok enjgineg tein rubk didif rot mar guru. Erek koma tina didif duncunc disinsa erek osnok egens ongga omfij rusnok nomnaga. Didif duntunggom mar erek koma jeskaseda duroku rusnok rufoukou rudou efesi skoita Kristus fogora rumororu Ofa ojgomu.
46009020	Koma bera, gij mona ongga didif duftuftu rot Allah oga ongga oufamofa gu rusnok ongga Yahudi, beda didif tein dita mar erek rua ongga Yahudi jeskaseda duroku rerin rudou efesi skoita Yesus fogora rua ruroru Ofa. Noba erek rusnok runororu hukum Musa guru, beda didif dusujohu rot oida koma enerek oska guru. Jeska didif bera dut gu disinsa ojgomu rot fob. Erek koma tina, didif duroru hukum Musa morototuma erek rusnok ongga Yahudi ruroru ojgomu, jeskaseda duroku rudou efesi skoita Kristus fogora rua tein rumororu Ofa.
46009021	Erek koma tein didif tein dita mar morototuma erek rusnok ongga Yahudi guru rit mar jeskaseda duroku rudou efesi skoita Kristus fogora rua tein rumororu Ofa. Erek koma tina didif dinaha hukum Allah koma jah guru, jeska didif duroru Yesus Kristus oga fogora dija erek efen rusnok fob.
46009022	Gij mona ongga didif duftuftu rusnok ongga rudou enebriyi gij mar ongga tenten jera mar ongga oska rot iskusk enesi, beda didif dunofra disinsa dufoka erek osnok egens ongga odou ebriyi eteb gij mar erek eteb fob guru. Tina didif diker erek egens morototuma jera rua insa koma ojgomu jeskaseda duroku rua rudou skoita Kristus. Didif dija erek egens morototuma jera rusnok ebic egens egens jeskaseda gij mar koma nomnaga bera duroku rineya rudou efesi skoita Kristus fogora rua tein ruroru Ofa. Noba Ofa omosuwa rua jeska rerin mar ongga oska.
46009023	Didif dutunggom mar erek koma gu rusnok ebic nomnaga jeskaseda rua rimeg rot Allah oga ongga oufamofa. Erek koma beda didif dimesma dufons ongga oufamofa eteb ongga Allah anggen gu efen rusnok nomnaga morototuma jera rusnok insa koma tein si.
46009024	Iwa ongga Korintus ijginaga rot fob oida gij mona ongga rusnok rufof riremeteima rot rufons beda rua ongga rufof rot iskusk ojgomu bera ongga rimesma rufons rot si. Jefeda erek rusnok insa koma ongga rumfof rot iskusk, beda iwa tein ireneni rot iskusk gij mar ongga iwa itunggom nou Allah jeskaseda iwa tein imesma yeyin yufons jeska Ofa.
46009025	Rusnok ongga rufof riremeteima rot rufons bera risejah risinsa rifaga rot iskusk sismeni fog. Rua rutunggom mar erek koma jeskaseda gij mona ongga rua rumfof riremeteima, beda rua rimesma rufons si. Tina rufons koma bera erek mar ongga enah aibin guru. Erek koma tina, mimif ongga Kristen bera misejah mudou efesi rot iskusk ojgomuja jeskaseda gij mona kahma, beda mimif mimesma mifmin mufons ongga erek mar ongga ah aibin ojgomuja.
46009026	Erek koma tein, rua ongga rumfof riremeteima runofof erek ebireira guru. Noba rua ongga rahaisomu nou rumobuma bera rireni jeskaseda rubu rot iskusk ojgomu. Rua runobu erek ebireira guru. Erek koma jefeda didif tein direneni jeskaseda dutunggom mar nou Allah rot iskusk ojgomu, noba dunotunggom mar erek ebireira guru.
46009027	Didif dagei dudou efesi rot ahaismes ojgomuja jeskaseda dutunggom mar ongga ofoufem rot Allah ojgomu. Noba didif dunotunggom mar ebireira ongga disinsiyai dudou os rot guru. Jefeda didif tein dita difera okora oskiyai rot mar insa koma. Noba didif dutunggom mar erek koma jeskaseda gij mona ongga didif duftuftu rot Allah oga fogora rusnok rufoukou ruroru Yesus Kristus fob, beda didif dedin dufons eneseiseifa jeska didif jinaga guru.
46010001	Erek koma jefeda edohuji, iwa idou ah keingg rot mar koma ongga mifmin mimower runtunggom gij mona ongga rua ruroru Musa jeska monuh Mesir ojgomu. Rua rik erek mocgoj ofog egens ongga Allah engker gij eja okag rot rua. Noba askesi rua ruira gij mei mojumu efei ekeni oforga, beda Allah ekeba mei mojumu efei koma fogora emah jeska. Jefeda rua ruira gij mei mojumu efei koma ojgomuja onjoros rinjesaga jah enama rot rifena ebah nomnaga.
46010002	Noba erek rusnok rita baptis erek orocunc rot oida rua ruroru Yesus fob, beda mar insa koma nomnaga bera ongga erek orocunc rot oida mifmin mimower ruroru Musa fob.
46010003	Beda rua nomnaga rit maat ongga onjuj jeska mebaga morototuma ojgomu.
46010004	Noba rua rij mei ongga orogna jeska mamu egens koma ojgomuja. Mei ongga orogna jeska mamu koma bera erek mar onswos egens ongga Allah ontunggom nou rua. Mamu koma erek orocunc rot Kristus esinsa ongga eja okag rot rua ojgomuja. Koma erek, gij mona kahma beda Tuhan Yesus emeita eiteij ah gu efen rusnok ojgomuja erek mamu koma eita mei gu rusnok insa koma ojgomuja.
46010005	Allah ontunggom mar insa koma nomnaga rot rua fob, tina Ofa odou eneskeira rot rusnok koma rineya guru, jeska rua runougif gu Ofa efen oga guru. Jefeda rusnok koma ragos suma suma gij mebi ongga oska koma ojgomuja.
46010006	Mar insa koma nomnaga bera erek orocunc nou mimif tein rot oida mimif mut joug mudou efesi rot ahais ojgomuja jeskaseda mudou eneftirir keingg mar ongga oska erek rua insa koma rutunggom sis fob guru.
46010007	Mimif munougif gu mar ongga oska erek mifmin mimower rutunggom sis fob guru. Koma bera erek runggu gij Mar Efeyi Ebsi sis fob oida, "Rusnok koma ruina maat eteb keingg fogora rugif gu mar egens ongga oska ojgomu. Rua rit maat ni, rij anggur efei ofoukou ni, noba ruka gij mebi rejrej mar ongga oska koma ojgomuja."
46010008	Mimif tein minesiri morototuma erek rua insa koma rinsiri gij mar ongga oska sis fob guru. Jeska rua rutunggom mar erek koma, jefeda gij mona egens bera rusnok ribu setka egeka noba orgomu jeska rua ragos rot ojgomuja fob.
46010009	Erek koma noba mimif tein minereneni Tuhan ojgomuja onjoros Ofa otkonu oska rot mimif guru. Koma erek mar ongga rineya jeska mifmin mimower insa koma runtunggom sis fob. Jefeda Ofa ensa magosu womfieda ofoukou skoita rua jeskaseda eska rua fogora ragos rot rerin mar ongga oska ongga rua runtunggom insa koma.
46010010	Noba mimif tein muga enerahah skoita Allah rot mar ongga Ofa eita gu mimif erek rua insa koma runtunggom sis fob guru. Jeska rua rutunggom mar erek koma jefeda Allah ombk efen malaikat egens ongga efen owesa efek eteb skoita rua fogora ofa agob rua.
46010011	Mar kef nomnaga ongga encirej rua bera erek orocunc nou mimif gij mona ongga ebeibeyaif ojgomu. Noba mar ongga nabi-nabi runggu rot gij Mar Efeyi Ebsi bera erek ereisisi joug mimif ongga mimfena ebah gij mona insa kef ongga doida mona ongga enja ejgwaga.
46010012	Jefeda erek osnok egens esitit esinsa efaga rot oida ofa bera ororu Allah oga rot ahais fob, beda ofa osujohu rot mar erek iskusk ojgomu jeskaseda ofa enesiri gij mar ongga oska guru. Jeska erek ofa onosujohu rot iskusk guru, beda ofa emesiri gij mar ongga oska erek mifmin mimower ongga runroru Musa sis fob.
46010013	Didif dagot mar erek koma jeska orofosutut mar ongga ereneni iwa bera ereneni rusnok nomnaga gu mebif ojgomu. Noba gij mona ongga mar ereneni iwa, beda Allah omofij iwa jeni erek Ofa anggen rot sis fob si. Koma bera, Ofa onorons mar okum ongga ereneni iwa ojgomuja onjoros mar okum eteb ah nou iwa guru. Tina Ofa emeita owesa efek gu iwa jeskaseda iwa ita idou ahais rot ojgomuja onjoros mar ongga ereneni iwa koma omoisa fog si.
46010014	Edohuji ongga dudou okora rot, iwa ibes ifaga yes jeska mar ongga tenten guru ongga rusnok enjgineg rugif gu.
46010015	Didif dagot mar erek koma gu iwa ongga idou ebriyi gij mar ongga tenten fob ojgomu. Jefeda iwa isujohu rot oida mar ongga didif dinagot insa kef bera erek tenten ei era gurei.
46010016	Iwa isujohu rot mar ongga didif danggot ainsa kef rot rua ongga rugif gu mar ongga oska ojgomu. Jeska gij mona ongga mimif mij anggur efei morototuma jeskaseda murois oufamofa gu Yesus Kristus rot efen ogufu ongga eya tumu mega salib nou mimif, beda koma tein erek orocunc rot oida mimif muira gij rusnok ebic egens ojgomu fob. Erek koma tein, gij mona ongga mimif mintka roti erek misisi keingg misinsa rot Yesus efaga ongga anggos tumu mega salib nou mimif, beda koma tein erek orocunc rot oida mimif muira gij rusnok ebic egens fob.
46010017	Noba mimif ongga mufoukou mintka roti ofog egens ojgomu. Beda erek koma tein, Yesus efen efaga egens, noba mimif ongga mufoukou bera ebiedi erek egens oisouska Yesus efaga egens koma ojgomu. Koma jeska mimif mintka roti ofog ongga egens ojgomu.
46010018	Noba gij mona ongga rusnok Yahudi rit maat morototuma ongga rua rira fogora rurougif gu Allah rot, beda koma erek orocunc rot oida rua rija erek egens gij Allah fob.
46010019	Erek koma tina, didif dinagot oida mar koma ongga rusnok enjgineg rugif gu bera erek tenten guru. Noba didif dinagot rot oida marska ongga rua insa rira fogora rirejiteyi gu mar koma bera erek ofoufem guru.
46010020	Mar ongga didif danggot bera erek kef oida, rusnok enjgineg koma rira marska fogora rirejiteyi gu mar ongga rua rusujohu rot bera erek Allah. Tina ongga tenten bera gij mona insa koma rua rurougif gu efena ofogog jera rudou ongga osumsumu rot ojgomu. Noba didif dunodou os oida iwa it marska ongga rusnok rira fogora rirejiteyi gu efena ofogog morototuma jera rua guru. Jeska koma bera erek iwa ija erek egens jera efena ofogog insa koma ojgomu fob.
46010021	Giskini gij mona juens bera iwa ij anggur efei morototuma jeskaseda ireisisi keingg isinsa rot meidu ongga Tuhan ontunggom nou iwa, beda iwa tein ija erek egens morototuma jera Ofa. Noba gij mona ongga egema deika bera erek iwa ij anggur efei morototuma jera rusnok enjgineg ongga rira anggur efei koma fogora rirejiteyi gu efena ofogog. Jefeda iwa ija erek egens jera efena ofogog koma tein. Tina enadaij nou iwa ija erek egens jera Tuhan noba ija erek egens jera efena ofogog tein jinaga guru. Erek koma tein rot mona ongga iwa intka roti jeskaseda ireisisi keingg isinsa rot Tuhan, beda iwa ija erek egens jera Ofa. Jeska erek iwa tein it maat morototuma jera rusnok enjgineg ongga rira maat koma fogora rirejiteyi gu efena ofogog insa koma, beda iwa tein ija erek egens jera efena ofogog koma ongga rua rugif gu. Tina enadaij nou iwa ija erek egens jera Tuhan noba ija erek egens jera efena ofogog tein jinaga guru.
46010022	Erek mimif mutunggom mar erek koma, beda Allah odou ejisei rot mimif fogora emeita okum gu mimif. Noba mifmin owesa efek enadaij nou munsuwa misinsa jeska mar ongga okum koma jinaga guru. Jefeda iwa inoromohohuma jera mar ongga oska erek insa koma guru.
46010023	Rusnok ragot oida, "Adaij nou mimif mutunggom mar meidu ongga mimif mudou os rot ojgomu ongga erek Allah eneyahehir joug rot guru." Koma bera tenten, tina mar koma eneya bera onoufa nou mimif guru. Noba erek mimif mita mar koma ojgomu, beda koma onofij rusnok enjgineg ongga rik rot mar insa koma jeskaseda ruroru Yesus rot ahais tein guru.
46010024	Enadaij nou osnok egens osujohu rot teinefa ofa eita eiteij ah ongga ongkoska rot esinsiyai ojgomuja guru. Tina ongga oufa bera ofa osujohu rot teinefa ofa ofij efen mohujir jeskaseda rua tein rita riteij ah ongga ongkoska ojgomuja.
46010025	Mar ongga didif dimfesij rot insa kef bera erek kef oida, maat meidu ongga angh gu pasar bera iwa ingk noba it ojgomu. Tina iwa inejeka gu rusnok ongga runghu maat koma rot oida maat koma bera rira fogora rirejiteyi gu mar ongga oska sis fob ei era gurei. Ineita erek koma jeskaseda idou eneineina gij maat koma guru.
46010026	Jeska mar egens ongga angh gij Mar Efeyi Ebsi agot rot oida, "Allah efen mebif jera mar ongga angh gij nomnaga." Jefeda mar koma nomnaga jera maat insa koma tein bera oufa nou iwa, jeska iwa irek Allah efen rusnok.
46010027	Noba erek osnok egens erejgei iwa jeskaseda ija noba et maat morototuma jera ofa, noba idou os rot, beda iwa it maat meidu ongga ofa encka gu iwa ojgomu. Noba iwa inejeka gu ofa rot maat koma oida sis fob bera rua rimera maat koma fogora rirejiteyi gu mar ongga oska fob ei, era gurei, iwa ineita erek koma guru.
46010028	Tina erek osnok egens ongga Kristen ek iwa it maat koma morototuma jera rusnok insa koma, beda ofa agot gu iwa oida, "Maat koma bera rusnok rira fogora rirejiteyi gu mar ongga oska sis fob. Jefeda maat koma erek mar ongga oska ojgomu." Beda iwa inet maat koma guru, tina yugif gu yeyin yuhuj egens koma ojgomu. Jeska maat koma enjerek mar ongga ofa osujohu bera erek oska fob.
46010029	Erek iwa ijginaga fob oida maat koma bera rusnok rira fogora rirejiteyi gu mar ongga oska sis fob, tina iwa it maat koma ojgomu, beda enadaij nou rusnok ragot oida iwa intunggom mar ongga oska jinaga guru. Tina jeska yeyin yuhuj insa koma osujohu rot oida maat koma erek mar ongga oska, beda iwa inet guru. Ongga oufa bera yugif gu yeyin yuhuj egens insa koma rot ojgomu.
46010030	Gij mona ongga didif duis oufamofa gu Allah rot maat ongga didif dusujohu bera onoska guru fogora dimet, beda enadaij nou rusnok enjgineg ragot oida didif dutunggom mar ongga oska fob jinaga guru.
46010031	Jefeda, adaij nou mimif mutunggom mar meidu ongga mimif mudou os rot ojgomu noba ongga Allah eneyahehir joug rot guru. Erek koma, tina ongga ofoufem ekirsa bera gij mar ongga mimif mutunggom erek mit maat ni, era mij anggur efei ni, era mar meidu meidu ongga mimif mutunggom ni, beda mimif mita mar koma rot tenten ojgomu. Mimif mita erek koma jeskaseda rusnok enjgineg rimek tumu mimif fogora rumofra Allah ofoka erek aksa rot mar koma nomnaga.
46010032	Iwa ineita mar egema tein ongga orotunggom rusnok fogora risiri gij mar ongga oska guru. Koma bera rot rusnok ongga Yahudi, jera rusnok ongga Yahudi guru, jera rusnok ongga ruroru Yesus Kristus tein.
46010033	Iwa ita mar erek didif, jeska didif bera direneni jeskaseda mar nomnaga ongga didif duntunggom bera ereita rusnok nomnaga rudou eskeiramera rot ojgomuja. Noba didif dineita mar erek koma nou disinsiyai ojgomu guru, tina didif dita mar erek koma rot rusnok rufoukou jeskaseda Allah omosuwa rua jeska rerin mar ongga oska.
46011001	Iwa iroru mar ongga didif duntunggom ojgomuja erek didif duroru mar ongga Kristus ontunggom sismeni gij mona ongga Ofa engker gu mebif ros.
46011002	Didif dudou eskeira eteb rot iwa jeska idou ah keingg rot mar nomnaga ongga didif duncunc gu iwa sis fob. Noba iwa tein inroru mar koma nomnaga ongga didif dumftuftu rot gu iwa sis fob.
46011003	Tina, didif dudou os jeskaseda iwa tein idou ebriyi gij rot teinefa rusnok rugif gu Allah rot tenten. Koma bera, runer rugif gu Yesus Kristus erek rerin ebirfaga. Noba rujager rugif gu rahiner erek rerin ebirfaga. Noba Kristus ougif gu Allah erek efen ebirfaga.
46011004	Erek koma tina, orofosut orna egens ongga om eiteij gu Allah jah gu rusnok rufoukou efekesa, era agot rot mar ongga Allah oncunc gu ofa gij odou efesi gu rusnok enjgineg, beda ofa energi meifeti era topi tumu ebirfaga guru. Jeska koma erek ofa oh mojen gu Kristus ongga erek efen ebirfaga.
46011005	Erek koma tein, orofosut ojaga egens ongga om eiteij gu Allah era agot rot mar ongga Allah oncunc gu ofa gij odou efesi gu rusnok rufoukou, tina ainsa koma tein ofa energi meifeti tumu ebirfaga guru, beda koma tein erek oska. Jeska ororu mifmin erebent gij mona insa kef bera mar ongga ofa ontunggom insa koma bera erek orocunc rot ojaga egens ongga ensiri jera egema efen mahina. Jefeda rujager rira meifeti ruround joug ribirfaga ojgomu.
46011006	Didif dagot rot erek koma jeska erek ojaga egens energi meifeti tumu ebirfaga guru, beda koma bera oska morototuma erek ojaga egens ongga rusnok rahkena ebirfaga efeji nomnaga jeska fob ojgomu. Jefeda ongga oufa ekirsa bera, rujager rirgi meifeti joug ribirfaga gij mona ongga rua rugif gu Allah ojgomu.
46011007	Tina, gij mona ongga runer rum riteij gu Allah, beda rinergi meifeti era topi joug ribirfaga guru. Beda rusnok nomnaga rimek rua fogora rumofra Allah ofoka erek aksa eteb. Jeska Allah ontunggom runer koma erek ereni jeni esinsa ojgomu. Tina gij mona ongga rujager rum riteij gu Allah, beda rua rirgi meifeti tumu ribirfaga ojgomu. Beda rusnok rimek rua tein fogora rumofra rerin rahiner rufoka erek aksa. Jeska koma orocunc rot oida rua rugif gu rerin rahiner.
46011008	Erek koma jeska runa rinen jeska rujaga sismeni fog guru, tina rujaga rin jeska runa sismeni fob.
46011009	Noba Allah onotunggom orna egens ongga sismeni koma jeska ojaga ocosu rot ofa guru. Tina Ofa otunggom ojaga ongga sismeni koma jeska orna bera ocosu rot ofa ojgomu.
46011010	Erek koma jefeda rujager rirgi meifeti joug ribirfaga erek orocunc rot oida rua rugif gu rerin rahiner ojgomu. Noba malaikat-malaikat ongga riajga joug rusnok bera rimek oida rujager insa koma rugif gu rerin rahiner ojgomuja.
46011011	Erek koma tina, osok gij rusnok ongga ruroru Tuhan bera ojaga onot gu esinsa guru, tina ofa oisum gij orna ojgomu. Noba orna tein onot gu esinsa guru, tina ofa tein oisum gij ojaga koma ojgomu.
46011012	Jeska, erek didif danggot insa koma gu iwa oida, rujaga rin jeska runa rot sismeni. Tina ebeibeyaif bera runer rin jeska rujaga. Noba Allah esinsiyai bera ontunggom gegeka tein.
46011013	Jefeda ahah didif diteij bera adaij nou iwa isinsa yuga ojga rot oida rujager ongga rum riteij gu Allah gij Mod Ari bera rira meifeti ruround joug ribirfaga ojgomu.
46011014	Mimif musujohu rot oida runer ongga rerin ribirfaga efeji akseij bera ruroh mojen rot risinsa ojgomu.
46011015	Tina erek rujager rerin ribirfaga efeji ongga akseij, beda mimif musujohu rot oida koma erek ongkoska eteb rot rua. Jeska Allah ontunggom rujager rerin ribirfaga efeji akseij jeskaseda ereij keingg ribirfaga nomnaga.
46011016	Noba erek rineya ruga omosokuma rot mar insa koma, beda didif dagot rot oida memef era rusnok ongga Mod Ari enjgineg nomnaga tein mefmen erebent ongga erek koma ojgomu. Koma bera, rujager rirgi meifeti joug ribirfaga efeji gij mona ongga rua rum riteij gu Allah gij Mod Ari ojgomu. Memef bera mefmen erebent ongga toga jeska mar koma guru.
46011017	Ebeibeyaif didif dudou os duftuftu iwa rot teinefa iwa isejah nou ikeba roti jera ij anggur efei morototuma. Tina osok gij mar insa koma bera didif dinesitit iwa rot guru. Jeska gij mona ongga iwa imohoturuma rot mar insa koma, beda iwa ineita mar koma rot iskusk enesi. Tina ongga okum ekirsa bera iwa ita mar ongga oska gij mona insa koma tein ojgomuja ros.
46011018	Ongga sismeni bera, didif dig rot oida gij mona ongga iwa imohoturuma nou ikeba roti jera ij anggur efei morototuma, beda yuga omosokuma fogora imekebema gij ebic egens egens gu isinsa ojgomuja. Noba didif dusujohu rot oida mar koma ongga didif dig bera erek tenten ojgomu. Tina koma erek oska eteb.
46011019	Jeska iwa imekebema gij ebic egens egens erek koma jeskaseda irocunc rot oida yeyin ebic egens koma bera tenten ei, noba ebic egema koma bera oska ojgomu ei!
46011020	Jefeda, gij mona ongga iwa imohoturuma jeskaseda ikeba roti jera ij anggur efei, beda iwa isujohu rot oida koma bera erek ireisisi keingg isinsa rot mar ongga Tuhan ontunggom nou iwa sis fob. Tina iwa ineita mar koma rot tenten guri. Jeska gij mona insa koma bera iwa ita mar erek oska ojgomuja ros.
46011021	Didif dagot erek koma jeska gij mona insa koma bera ineya idou eftirir keingg maat ofoukou ongga imorka fogora iwa it maat koma nomnaga gu isinsa ojgomu. Beda rineya ongga rufojingki rudou os rint maat, tina maat enadaij nou rua tein guri. Noba ineya inekeba yeyin anggur efei guru, tina iwa ij anggur efei koma nomnaga gu isinsa onjoros ibirfaga erebibei rot ojgomo.
46011022	Wah, erek mosona ongk iwa beda iwa it maat jera ij anggur efei gij yeyin mod ojgomu, tina gij mona ongga iwa imohoturuma bera guru. Jeska iwa itunggom mar erek koma beda koma erek iwa yuga oruh rua ongga Kristen noba yuh mojen gu rua ongga rufojingki tein ojgomu. Beda iwa isujohu rot oida didif dimesitit iwa rot mona ongga iwa imohoturuma erek koma ei? Wah, menesitit iwa rot mar koma jinaga guru!
46011023	Didif dagot mar erek koma, jeska mar ongga ai juens dumocunc gu iwa bera Tuhan oncunc gu didif sis fob. Koma bera, gij motu ongga Yudas odou emekikif jeska Yesus noba ocunc Ofa gu rusnok ongga rufogog, beda Yesus engker morototuma jera efen ruforoker rufok setka kungkob erfeka. Beda Ofa eita roti ofog egens.
46011024	Noba Ofa ois oufamofa eteb gu Allah fogora Ofa etka roti koma. Beda Ofa agot gu efen ruforoker oida, "Roti kef bera erek difaga ongga didif dimaha gu rusnok ongga rufogog jeskaseda iwa imesma eiteij ah ongga efeinah. Gij mona kahma deika, beda iwa tein itka roti erek koma fogora it jeskaseda ireisisi keingg isinsa osok gij mar ongga Didif duntunggom nou iwa ojgomu."
46011025	Erek koma beda nou ongga rua rint maat oisa fob, beda Ofa eita mok osku rot anggur efei noba agot gu rua oida, "Anggur efei ongga angh gij mok osku kef bera erek orocunc rot dedin dugufu ongga emeya nou iwa. Noba koma tein bera orocunc rot gu iwa oida mona efeinah ongga Allah anggen rot sis fob bera ecira fob. Gij mona kahma deika, beda iwa ij anggur efei erek koma jeskaseda ireisisi keingg isinsa osok gij mar ongga Didif duntunggom nou iwa."
46011026	Noba orofosut mona ongga iwa itka roti noba ij anggur efei morototuma erek insa koma, beda koma erek orocunc rot Tuhan Yesus ongga anggos tumu mega salib nou mimif. Iwa itunggom mar erek koma ojgomuja onjoros mona ongga Ofa ongksons en.
46011027	Erek koma jefeda, idu ongga ent roti jera enj anggur efei koma jeskaseda ereisisi keingg esinsa rot mar ongga Tuhan Yesus ontunggom nou ofa, tina ofa otunggom mar koma erek ebireira ojgomu, beda koma erek ofa oga oruh Tuhan Yesus ongga efen ogufu eya tumu mega salib nou mimif fob.
46011028	Ongga tenten bera, orofosut osnok egens ongga odou os et roti jera ej anggur efei morototuma jera rusnok enjgineg jeskaseda ereisisi keingg esinsa rot Tuhan Yesus, beda ofa ohca joug odou efesi sismeni fog rot mar koma efen ofou nou rusnok ojgomu. Noba erek ofa osujohu rot oida kef bera erek mar ongga ofoufem ei, beda ofa et noba ej morototuma jera rua insa koma ojgomu.
46011029	Tina erek ofa ent roti jera enj anggur efei morototuma jera rusnok enjgineg, noba ofa onohca joug odou efesi rot mar koma sismeni fog guru, beda Allah omofra mar okum eteb keingg ofa rot si.
46011030	Noba, jeska rusnok rufoukou gu ifekesa rita mar erek ongga oska erek insa koma ros, jefeda rineya ongga marenir, noba rineya ongga ranggos fob.
46011031	Tina erek mimif muhca joug misinsa mudou efesi sismeni fog rot mar insa koma, beda Allah onofra okum keingg mimif rot guru.
46011032	Erek koma tina, Tuhan emera mar okum fogora omoroftuftu mimif ojgomu. Ofa omotunggom mar erek koma jeskaseda mimif mineja jah mahmei morototuma jera rusnok ongga rudou okoja Allah guru.
46011033	Erek koma jefeda, edohuji, gij mona ongga iwa imohoturuma jeskaseda it roti jera ij anggur efei erek ereisisi keingg isinsa rot Tuhan Yesus, beda iker joug onjoros rusnok nomnaga riramecinma fog, fogora iwa imet maat koma morototuma.
46011034	Noba erek rineya jeska iwa ongga mosona ongk rua gij mona insa koma, beda rua rit maat gij rerin mod efesi sismeni fog ojgomu. Jeska erek rua ruhoturu morototuma jera iwa jeskaseda rit maat ofoukou ojgomu, beda Allah omofra mar okum keingg rua rot mar insa koma si. Noba gij mona ongga didif dinja jah suma, beda didif dumoftuftu mar deika gu iwa.
46012001	Edohuji, ainsa kef didif dudou os dagot mar osok gij owesa efek ongga rusnok risma jeska Efena Ebsi Allah. Didif dimagot rot mar insa koma gu iwa jeskaseda idou onosumsumu rot mar koma guru.
46012002	Iwa idou ah keingg rot oida gij mona ongga iwa inororu Allah enesi, bera rusnok rita mar ongga oroku idou skoita mar ongga oska ojgomuja. Koma bera erek iwa yugif gu mar ongga oska noba ongga erek osumsumu ojgomu.
46012003	Erek koma jefeda iwa ijginaga rot tenten oida rusnok ongga ragot mar oisouska Efena Ebsi Allah bera rinagot oida, "Yesus bera oska efekeifa," erek koma jinaga guru. Noba rusnok ongga rinagot mar oisouska Efena Ebsi Allah guru, rua bera rinagot oida, "Yesus bera Tuhan," erek koma jinaga guru.
46012004	Mar ongga rusnok rutunggom rot owesa efek ongga rua rinsma jeska Efena Ebsi Allah bera erek toga toga. Tina Efena Ebsi ongga eita owesa efek gu rusnok nomnaga koma bera egens ojgomu.
46012005	Noba mar ongga rusnok rutunggom jeskaseda rurofij Tuhan bera erek toga toga. Tina Tuhan ongga rua rumfij bera erek egens ojgomu.
46012006	Noba mar ongga osnok egens otunggom oisouska owesa efek jeska Efena Ebsi Allah jeskaseda ofij rusnok enjgineg bera erek toga toga. Tina Allah esinsiyai bera ongga onoftuftu rua gij rudou efesi rot mar ongga rua rutunggom koma nomnaga.
46012007	Gij mona ongga Efena Ebsi ocunc rot efen owesa efek gu osnok egens gij odou efesi, beda mar ongga osnok egens koma ontunggom rot owesa efek insa koma bera jeskaseda orofij rusnok nomnaga.
46012008	Koma erek rineya risma owesa efek jeska Efena Ebsi jeskaseda rudou ebriyi eteb gij mar ongga rua rusujohu rot jera mar ongga rua ragot rot osok gij Allah oga. Fogora rudou efesis tein gij mar ongga rua ruftuftu rot gu rusnok enjgineg.
46012009	Noba rineya risma owesa efek jeskaseda rudou ororu rot ahais ojgomu oida Allah omotunggom mar ongga rua rimerejgei Ofa rot si. Noba rineya risma owesa efek jeskaseda rita eskeira gu rusnok ongga marenir.
46012010	Noba rineya risma owesa efek jeskaseda rutunggom mar ongga onswos eteb ongga ereita rusnok enjgineg rudou oubsaha rot. Noba rineya risma owesa efek jeskaseda rudou ebriyi gij mar ongga Allah oncunc gu rua gij rudou efesi fogora rifesij rot mar koma gu rusnok enjgineg tein. Noba rineya risma owesa efek jeskaseda rudou ebriyi gij rot oida mar ongga rusnok enjgineg ragot rot bera en jeska Allah era en jeska efena ofogog ojgomu. Noba rineya risma owesa efek jeskaseda rifesij mar gij oga egens ongga rua risinsa rinejginaga rot tein enesi. Erek koma tein, gij mona ongga osnok egens emfesij mar gij oga insa koma, beda Efena Ebsi eita owesa gu osnok egens egema deika jeskaseda ofa esinsiyai odou ebriyi gij oga insa koma efen ofou. Fogora Ofa agot rot mar insa koma gu rusnok enjgineg.
46012011	Efena Ebsi Allah bera ongga eita owesa efek gu rusnok egens egens jeskaseda rua rutunggom mar koma nomnaga ojgomu. Noba Efena Ebsi Allah bera ongga eita owesa efek insa koma gu rusnok egens egens nomnaga jeni erek mar ongga Ofa esinsiyai ondou os rot ojgomu.
46012012	Rusnok ongga ruroru Yesus bera erek osnok efaga egens. Efaga egens koma efen efetma ofoukou, tina efetma ongga ofoukou nomnaga ebiedi efaga egens koma ojgomu. Erek koma rot rusnok ongga ruroru Yesus Kristus tein. Yesus bera erek osnok egens, tina mimif ongga mirek rusnok ongga rufoukou bera mibiedi erek ebic egens jera Ofa.
46012013	Mimif nomnaga mifmin mufou ebiedi toga toga. Koma bera, rineya ongga Yahudi ni, rineya ongga Yahudi guru ni, rineya ongga erek rusnok ongga rumfij rerin ebirfager ojgomuja ni, rineya ongga runt gu risinsa ni. Tina gij mona ongga mimif nomnaga mita baptis, beda Efena Ebsi Allah ongga Ofa ombk skoita mimif nomnaga bera ongga otunggom mimif jeskaseda mija erek ebic egens gij Yesus Kristus ojgomu.
46012014	Didif dagot erek koma jeska efaga egens bera enerek efetma egens ojgomu guru, tina efaga egens bera ebiedi efen efetma ofoukou.
46012015	Jefeda erek aki egens agot oida, "Didif bera dinerek etma guru, jefeda didif dinebiedi efaga egens koma guru." Tina aki egens koma tuturu ebiedi efaga egens koma ros.
46012016	Noba erek osu egens tein agot oida, "Didif bera dinerek eiteij guru, jefeda dinebiedi efaga egens koma guru." Tina osu egens koma tuturu ebiedi efaga egens koma ros.
46012017	Mar insa koma enadaij guru, jeska erek efaga egens nomnaga eja erek eiteij ojgomu, beda eneg mar deika guru. Noba erek efaga egens koma nomnaga eja erek osu ojgomu, beda eneg mar efen ensesa deika guru.
46012018	Tina ongga tenten bera, Allah otunggom efaga egens insa koma erek efen efetma ofoukou ebiedi efaga jeni Ofa efen odou ejginaga rot.
46012019	Jeska erek efen efetma egens insa koma enah gu esinsa ojgomu, beda efen efaga enah guru.
46012020	Tina ongga tenten bera efaga egens efen efetma ofoukou ojgomu.
46012021	Erek koma jefeda, eiteij enagot gu etma oida, "Didif dunocosu rot bua guru." Era ebirfaga enagot gu aki oida, "Didif dunocosu rot bua guru."
46012022	Tina ongga tenten bera efetma egens ongga mimif musujohu rot bera ofora eriaga ojgomu bera erek ofoufemfem tein nou mimif.
46012023	Noba efetma koma erek osu efeb ongga mimif musujohu oida erek onofoufem guru, beda mimif mutunggom mar ongga oufamofa rot osu efeb koma erek maha emas gij. Noba efetma koma ongga mojen mimif rot, beda mimif mira mar jeskaseda miredemi mar koma ojgomu.
46012024	Noba efetma koma ongga mojen mimif rot guru bera minedemi mar koma guru. Tina Allah ontunggom mifaga erek koma jeskaseda efetma koma ongga erek ongkoska fob omofij efetma koma ongga erek ongkoska eteb guru.
46012025	Jefeda efaga koma efen efetma enemekebema guru. Tina efetma ebiedi efaga koma erek egens ojgomu jeskaseda omofijma.
46012026	Noba gij mona ongga efetma egens eita efera okora, beda koma erek efaga efetma nomnaga rita rifera okora tein. Noba gij mona ongga efetma egens odou efaga ouka eteb rot mar, beda efaga efetma nomnaga rudou efaga ouka eteb tein.
46012027	Noba erek Allah otunggom efaga egens koma jeskaseda efen efetma ofoukou, beda erek koma tein, Ofa otunggom iwa egens egens ongga erek rusnok ofoukou jeskaseda ija erek ebic egens gij Yesus Kristus fob.
46012028	Beda Ofa eita owesa efek gu iwa egens egens jeskaseda itunggom mar ongga erek imofijma ojgomuja. Erek koma jefeda ongga sismeni bera Ofa eita owesa efek gu rusnok rineya jeskaseda rifarur erek rasul-rasul. Beda Ofa eita owesa efek gu rineya jeskaseda ragot rot mar ongga Ofa oncunc gu rua gij rudou efesi gu rusnok enjgineg. Beda Ofa eita owesa efek gu rineya jeskaseda rudou efesis eteb fogora ruftuftu rot Allah oga gu rusnok enjgineg. Beda Ofa eita owesa efek gu rineya deika jeskaseda rutunggom mar ongga onswos jeska Allah gu rusnok rudou. Beda Ofa eita owesa efek gu rineya jeskaseda rita eskeira gu rusnok ongga marenir. Beda Ofa eita owesa efek gu rineya deika jeskaseda rufij rusnok enjgineg ongga rifera okora. Beda Ofa eita owesa efek gu rineya jeskaseda risejah Mod Ari efen efarur nou rusnok. Beda Ofa eita owesa efek gu rineya jeskaseda rifesij mar gij oga egens ongga rua risinsa rinejginaga rot efen ofou enesi tein.
46012029	Didif dinagot rot oida rusnok nomnaga risma owesa efek jeskaseda rutunggom mar ongga erek egens morototuma guru. Jeska rusnok nomnaga bera rinefarur erek rasul guru. Noba rusnok nomnaga rinerek rua ongga ringg mar jeska Tuhan fogora ragot rot gu rusnok enjgineg guru. Noba rusnok nomnaga rinesma rudou ongga efesis fogora ruftuftu rusnok enjgineg rot Allah oga guru. Noba rusnok nomnaga rinesma owesa efek jeskaseda rutunggom mar ongga onswos jeska Allah jah rusnok rudou guru.
46012030	Noba rusnok nomnaga rinesma owesa efek jeskaseda rita eskeira gu rusnok ongga marenir guru. Noba rusnok nomnaga rinesma owesa efek jeskaseda rifesij mar gij oga egens ongga rua risinsa rinejginaga rot enesi guru. Noba rusnok nomnaga rinesma owesa efek jeskaseda rudou ebriyi gij oga egens koma ongga rusnok enjgineg rimfesij gij guru.
46012031	Ongga oufamofa bera, iwa idou osos rot owesa efek jeska Allah jeskaseda itunggom mar koma ongga erek ofoufemfem ekirsa jeska mar enjgineg ojgomu. Beda ainsa kef didif dumocunc moroju ongga ongkoska eteb ekirsa nou iwa.
46013001	Ongga oufamofa ekirsa bera iwa idou okora rot rusnok enjgineg. Jeska erek didif difesij mar gij rusnok ruga era malaikat-malaikat oga, tina didif dudou onokora rot rusnok enjgineg guru, beda dedin diteij ah bera erek oska ojgomu ros.
46013002	Noba erek didif dedin owesa efek jeskaseda danggot rot mar ongga Allah oncunc gu didif gij dudou efesi gu rusnok enjgineg ni, era dudou ebriyi eteb gij mar ongga en jeska Allah ongga angh endemi jeska rusnok enjgineg ros tein ni, era dudou efesis rot mar ofoukou doska ni, era dudou ororu Allah rot ahais doska fogora direjgei Ofa rot mar ongga eteb, beda Ofa otunggom mar koma ojgomu ni, erek didif dita mar insa koma nomnaga, tina dudou onokora rot rusnok enjgineg guru, beda didif dunok dufoka gij jinaga guru.
46013003	Erek koma tein, erek didif dikeba dedin mareibra nomnaga gu rusnok ongga rufojingki ni, noba didif daha disinsa jeskaseda dita difera okora rot Allah oga ni, tina dudou onokora rot rusnok enjgineg guru, beda didif dinesma dufons jeska Allah rot mar insa koma nomnaga jinaga guru.
46013004	Rusnok ongga rudou okora rot rusnok enjgineg bera ruin keingg risinsa rudou efesi rot rua. Noba rudou eriagamaga rot rua tein. Rua rudou eneftirir keingg rot rusnok enjgineg rerin mareibra guru ni, rua runofra risinsa rufoka erek aksa guru ni, rua rinesitit risinsa rifaga rot mar tein guru ni,
46013005	rua runofos efek rot rusnok enjgineg guru ni, rua runohca mareibra rot risinsa ojgomuja guru ni, rerin rifena onosok ebeirens rot mar ongga rusnok enjgineg ranggot guru ni, rua rinedemdemi mar ongga oska ojgomuja gij rudou efesi rot rusnok enjgineg guru ni,
46013006	rua runotut rot rusnok ongga rutunggom mar ongga oska guru, tina rudou okora rot rua ojgomu ni, rudou efaga ouka rot rusnok ongga rutunggom mar ongga oufamofa ojgomu ni,
46013007	rua ruin keingg risinsa rudou efesi rot mar ongga rua ringk jeska rusnok enjgineg ongga rua rusujohu rot bera oida erek oska ni, rua rudou eredi rot oida rerin ruhujir rumotunggom mar ongga oufamofa ojgomu ni, rua tein ruisum gij rot oida rerin ruhujir insa koma rumororu mar ongga oufamofa odudu ni, rua rudou eneskes rot rusnok guru, tina rudou okora rot rua ojgomuja ni.
46013008	Mona ongga rusnok rudou omokorema bera onoisa guru, tina ecira rot mona ongga ah aibin ojgomuja. Noba ebeibeyaif rusnok risma owesa efek jeskaseda ragot rot mar ongga Allah oncunc gu rua gij rudou efesi skoita rusnok enjgineg tein. Tina gij mona kahma bera mar insa koma tein omoisa soska ojgomu. Noba ebeibeyaif rusnok risma owesa efek jeskaseda rifesij mar gij oga egens ongga rua risinsa rinejginaga rot enesi. Tina gij mona kahma, beda rusnok runocosu rot mar insa koma deika guru. Ebeibeyaif rusnok risma rudou ongga efesis eteb gij mar jeskaseda ruftuftu Allah efen rusnok osok gij meidu ongga Ofa ontunggom nou rua. Tina gij mona kahma bera rusnok runoftuftu rot mar insa koma deika guru.
46013009	Jeska ebeibeyaif bera mar ongga mudou ebriyi gij rot Allah bera erek oskiyai ojgomu ros. Noba mar ongga Allah oncunc gu rusnok jeskaseda rua ragot rot gu rusnok enjgineg tein bera erek oskiyai ros.
46013010	Tina gij mona ongga Allah ontunggom mar nomnaga jeskaseda ah jeni erek Ofa odou os rot, beda owesa efek koma ongga Allah eita gu rusnok egens egens gij mona ebeibeyaif bera munocosu rot deika guru. Jeska gij mona insa koma bera mudou emebriyi gij mar insa koma nomnaga si.
46013011	Didif dudou os durocunc rot mar ongga dinagot ainsa kef. Sis mona ongga didif duforokai ros bera didif danggot mar erek ruforokai ranggot mar ojgomu ni, didif dusujohu rot mar gij dudou efesi tein erek ruforokai rusujohu rot mar ojgomu ni, dudou ebriyi gij mar erek ruforokai rudou ebriyi gij ojgomu ni. Tina ebeibeyaif bera didif durna fob, jefeda didif dineita mar insa koma nomnaga erek ruforokai rita deika guru.
46013012	Koma tein erek kansinam ongga osnok egens ek efena gij. Tina kansinam koma erek ofumfumf, jefeda ofa enek efena rot koisoisa guru. Erek koma rot mimif ongga ebeibeyaif tein. Mimif minejginaga rot Allah erek koisoisa enesi. Tina gij mona kahma bera mimif mudou emebriyi gij mar nomnaga si. Jeska ebeibeyaif mudou enebriyi gij mar nomnaga enesi. Tina gij mona kahma bera mudou emebriyi eteb gij Allah, erek ofa odou ebriyi eteb gij mimif ebeibeyaif.
46013013	Jefeda onjoros mona insa koma bera mimif mita mar ofoka orgomu ongga erek ofoufem ekirsa jeska mar nomnaga. Koma bera, mimif mudou ororu Allah rot tenten ojgomuja ni, noba mimif muisum gij Ofa rot mar nomnaga ongga Ofa anggen rot nou mimif ojgomuja ni, noba mudou omokorema ojgomuja ni. Noba mar egens ongga ekirsa jeska mar orgomu insa kef bera, mimif mudou omokorema ojgomuja.
46014001	Mar ongga ofoufem ekirsa bera rusnok rudou omokorema. Erek koma jefeda iwa ireneni rot ahais jeskaseda idou omokorema ojgomuja. Noba iwa tein irejgei Allah jeskaseda iwa imesma owesa efek jeska Ofa fogora imotunggom mar ongga oufamofa nou Ofa ojgomuja. Noba ongga sismeni bera irejgei Ofa rot owesa efek jeskaseda iwa ig mar ongga en jeska Ofa fogora yagot rot mar insa koma gu rusnok enjgineg tein.
46014002	Jeska rusnok ongga risma owesa efek jeskaseda rifesij mar gij oga egens ongga rua risinsa rinejginaga rot enesi bera rinefesij rot mar koma gu rusnok guru. Tina rua rifesij rot mar koma gu Allah ojgomu ros. Koma bera, oga egens insa koma efen ofou ah jejema jeska rusnok ongga ringg rot mar koma ojgomu, jeska rudou enebriyi gij oga insa koma guru. Efena Ebsi Allah bera oncunc mar koma gu rusnok insa koma ongga ranggot rot oga egens koma ojgomu.
46014003	Tina rineya ongga rinsma owesa efek jeskaseda rudou ebriyi gij oga egens insa koma efen ofou bera ragot rot mar koma gu rusnok enjgineg. Noba rua ragot mar koma gij oga ongga giskini. Jefeda koma erek rua rita rudou ahais gu rusnok enjgineg ni, risisi joug rua ni, noba rita rudou erirei gu rua tein ni ojgomuja.
46014004	Gij mona ongga osnok egens efesij mar gij oga egens insa koma, beda koma erek ofa ereita esinsa odou ahais rot ojgomu. Tina gij mona ongga osnok egens agot rot mar ongga Allah oncunc gu ofa gij odou efesi gu rusnok enjgineg, beda koma erek ofa ereita rudou ahais gu rusnok insa koma ojgomu.
46014005	Erek koma jefeda didif dudou os rot oida iwa nomnaga isma owesa efek jeska Efena Ebsi jeskaseda ifesij mar gij oga egens ongga iwa isinsa inejginaga rot efen ofou enesi. Tina ongga ofoufem ekirsa bera, didif dudou os rot oida iwa nomnaga isma owesa efek jeskaseda ig mar ongga en jeska Allah fogora yagot rot mar koma gu rusnok enjgineg tein. Jeska rua ongga ranggot rot mar ongga Allah oncunc gu rua gij rudou efesi skoita rusnok enjgineg bera rerin owesa efek ongga ofoufem eteb. Tina rua ongga rinsma owesa efek jeskaseda rudou ebriyi gij oga egens insa koma efen ofou, rua bera rerin owesa efek ongga ofoufem ekirsa jeska mar enjgineg insa koma. Jeska mar egens insa koma bera onofij rusnok nomnaga ojgomuja.
46014006	Edohuji, erek didif dumohoturu jera iwa, beda didif difesij mar gij oga egens ongga didif disinsa dinejginaga rot enesi, beda koma onofij iwa rot tenten guru. Tina erek didif dagot rot mar ongga Allah oncunc gu didif gij dudou efesi skoita iwa, era didif duftuftu iwa rot mar egens osok gij Allah oga, beda mar koma bera omofij iwa rot tenten ojgomu si.
46014007	Jeska erek osnok egens ongga ofc moka ofou era edi mobsej, tina rot iskusk guru, beda rusnok ongga ringg medemer koma rudou enebriyi gij efen ofou guru. Erek koma tein rot rusnok ongga rifesij mar gij oga egens ongga rua jera rusnok enjgineg rinejginaga rot enesi. Jeska rusnok ongga ringg oga ongga onswos insa koma bera rudou enebriyi gij efen ofou jinaga guru.
46014008	Noba erek osnok egens enen manghi mei rot iskusk guru, beda rusnok ongga ringg manghi mei insa koma bera rinejginaga rot oida ai juens, beda rusnok rimagobuma guru.
46014009	Jefeda erek iwa ifesij mar gij oga egens ongga rusnok enjgineg rinejginaga rot guru, beda rua rudou enebriyi gij mar ongga iwa imfesij rot insa koma efen ofou jinaga guru.
46014010	Gij mebi kef bera rusnok ruga ofoukou, tina rusnok nomnaga ongga rimfesij mar gij rerin risinsa ruga bera rudou ebriyi gij ruga insa koma.
46014011	Noba erek didif dig oga egens ongga osnok egens emfesij mar gij, tina dudou enebriyi gij guru, beda koma erek didif dusodosa jeska ofa koma. Noba ofa tein erek osodosa jeska didif tein.
46014012	Erek koma rot rusnok tein ongga rinsma owesa efek jeskaseda rifesij mar gij oga egens ongga rua risinsa rinejginaga rot enesi. Rua nomnaga rudou enebriyi gij mar koma ongga rua ranggot moguma guru. Jefeda, jeska iwa idou osos nou insma owesa efek jeskaseda itunggom mar, beda irejgei Allah jeskaseda Ofa eita owesa efek ongga ofij rusnok Mod Ari nomnaga ojgomu.
46014013	Jefeda ongga oufa bera rusnok rimfesij mar gij oga egens ongga rua risinsa rinejginaga rot efen ofou enesi. Tina ongga ofoufem ekirsa bera rua tein rirejgei Allah rot owesa efek jeskaseda rudou ebriyi gij mar koma ongga rua rimfesij insa koma, fogora rua rimagot rot efen ofou gu rusnok enjgineg tein.
46014014	Jeska erek didif dum diteij oisouska Efena Ebsi Allah gij oga egens ongga didif disinsa dinejginaga rot enesi, beda didif bera dudou ah toumou ojgomu noba dunosujohu rot mar koma guru. Jeska difeni bera ongga om eiteij rot mar koma ojgomu.
46014015	Jefeda didif dimeita mar erek kef: Oisouska Efena Ebsi bera dedin difeni omom eiteij gij oga egens ongga dinejginaga rot enesi. Tina oisouska dudou efesi bera didif dum diteij gij oga egens ongga didif disinsa jera rusnok enjgineg tein rijginaga rot tein fob ojgomu. Noba oisouska Efena Ebsi bera dedin difeni omof medemer gij oga egens ongga dinejginaga rot efen ofou tein enesi. Tina oisouska dedin dudou efesi bera dumof medemer gij oga egens ongga didif disinsa jera rusnok enjgineg tein rijginaga rot fob.
46014016	Jeska, erek rineya jeska iwa irois oufamofa gu Allah gij oga egens ongga iwa isinsa inejginaga rot enesi, beda rusnok egema tein rudou enebriyi gij mar koma ongga rua rumois rot efen ofou jinaga guru. Jefeda enadaij nou rua tein ruitij rot mar ongga iwa yuis gu Allah insa koma guru.
46014017	Mar ongga rua ruis gij oga egens insa koma gu Allah bera erek ongkoska. Tina mar koma onofij rusnok enjgineg tein guru.
46014018	Didif duis oufamofa eteb gu Allah jeska Ofa eita owesa efek gu didif jeskaseda difesij mar gij oga oga ongga disinsa dinejginaga rot enesi noba ongga erek ekirsa jeska iwa nomnaga.
46014019	Tina gij mona ongga didif duhoturu jera rusnok Mod Ari, beda didif dudou os difesij mar erek oskiyai tein ojgomu gij oga egens ongga rusnok enjgineg rudou ebriyi gij efen ofou fob. Beda rudou emebriyi gij mar ongga didif dumftuftu rot Allah oga efen ofou si. Jeska koma erek oufamofa ekirsa jeska mar ongga didif dimfesij gij oga egens ongga rua rudou enebriyi gij jinaga guru.
46014020	Edohuji, iwa isujohu rot mar erek rua ongga runa fob. Noba inosujohu rot mar erek rua ongga ruforokai ros guru. Tina erek ruforokai rinejginaga rot mar ongga ofogog enesi, beda iwa tein ita idou ongga erek koma.
46014021	Gij Mar Efeyi Ebsi bera Tuhan anggot mar osok gij rusnok ongga rimfesij mar gu iwa gij oga ongga iwa idou enebriyi gij efen ofou guru. Ofa agot oida, "Didif dumobk rusnok ongga rusodosa skoita rusnok kef jeskaseda rifesij mar oisouska dedin dufoka gu rua koma. Tina rua runororu mar koma ongga rusnok rusodosa ranggot rot gu rua guri. Didif disinsa tein dimagot mar gu rua. Tina rua runororu mar koma ongga Didif danggot gu rua tein guri."
46014022	Erek koma jefeda gij mona ongga rusnok rimfesij mar gij oga egens ongga rua risinsa rinejginaga rot enesi, beda koma enerek orocunc rot mar onswos gu rusnok ongga ruroru Allah fob guru. Tina oga egens koma bera erek orocunc rot mar onswos gu rusnok ongga runororu Allah enesi. Tina gij mona ongga rusnok rifesij rot mar ongga Allah oncunc gu rua gij rudou efesi skoita rusnok enjgineg, beda koma erek orocunc rot mar onswos gu rusnok ongga ruroru Allah fob. Tina mar koma enerek orocunc nou rusnok ongga runororu Allah enesi, guru.
46014023	Koma bera, gij mona juens iwa jera rusnok ongga Kristen nomnaga imohoturuma gij Mod Ari efesi. Beda iwa nomnaga ifesij mar gij oga egens ongga iwa isinsa inejginaga rot efen ofou enesi. Beda ainsa koma tein rusnok rineya ongga rudou enebriyi gij oga onswos ofoukou koma efen ofou guru riker morototuma jera iwa. Era rusnok rineya ongga runororu Yesus enesi ruira gij Mod Ari morototuma jera iwa. Noba rua tein rudou enebriyi gij oga insa koma ofoukou ongga iwa imfesij insa koma guru. Erek koma jefeda rusnok insa koma rumosujohu rot oida iwa nomnaga bera erek merei.
46014024	Tina ongga oufa bera, iwa nomnaga ifesij mar gij oga ongga idou ebriyi gij ongga Allah ocunc gu orofosut osnok egens egens gij odou efesi fob ojgomu. Noba erek osnok egens ongga onororu Allah rot tenten enesi era ongga odou enebriyi gij Allah oga rot tenten enesi oira gij Mod Ari, beda mar koma nomnaga ongga ofa engg jeska iwa omorocunc rot tenten gu osnok egens koma. Fogora ofa efen odou emebriyi gij rot oida ofa efen mar ongga oska enah gu ofa ros.
46014025	Beda, jeska mar ongga oska ongga ofa endemi gij odou efesi ah tomnomna fob, jefeda ofa omoin keingg esinsa ofoka fogora omougif gu Allah. Noba ofa emagot rot tenten gu iwa nomnaga oida, "Allah bera engker morototuma jera iwa rot tenten fob."
46014026	Jefeda edohuji, ebeibeyaif didif dudou os dagot gu iwa osok gij mar ongga oufamofa nou iwa. Koma bera, gij mona ongga iwa imohoturuma jeskaseda yugif gu Allah, beda osnok egens odou os of medemer ni, noba osnok egema deika odou os oftuftu rot Allah oga ni, noba rusnok rineya rudou os rifesij rot mar ongga Allah oncunc gu rua gij rudou efesi ni, noba rineya deika rudou os rifesij mar gij oga egens ongga rua risinsa rinejginaga rot guru ni, noba osnok egema deika odou os agot rot mar ongga rusnok rimfesij gij oga egens koma efen ofou ni. Tina ongga ofoufem bera mar ongga iwa nomnaga itunggom bera omofij rusnok Mod Ari nomnaga tein ojgomu si. Noba ineita mar koma nou isinsiyai ojgomu guru.
46014027	Koma bera, erek gosnok egeka era rusnok rugomu rudou os rifesij mar gij oga egens ongga rua risinsa rinejginaga rot enesi, beda osnok egens efesij mar jeska fog. Beda ofa ongga egeka efesij mar deika. Beda ofa ongga orgomu efesij mar deika. Tina inoromohohuma rot mar insa koma guru. Beda ainsa koma tein osnok egens ongga efen owesa efek jeska Allah bera agot rot mar ongga rua rimfesij gij oga egens koma efen ofou.
46014028	Tina erek rusnok rineya rinesma owesa efek jeskaseda rifesij rot oga egens insa koma efen ofou guru, beda rusnok insa koma rinefesij mar gij oga egens koma ongga ofa enejginaga rot guru. Mar koma ongga rua rudou os rifesij rot bera rifesij gij rudou efesi gu Allah ojgomu.
46014029	Erek koma tein rot rusnok ongga rinsma owesa efek jeskaseda ragot rot mar ongga Allah oncunc gij rudou efesi gu rusnok enjgineg. Beda adaij nou rusnok egeka era rugomu ragot mar deika ojgomu. Noba rusnok rineya ongga ringker gij Mod Ari efesi insa koma rig rot mar ongga rusnok insa koma rimfesij. Beda rua rusujohu rot koisoisa oida mar koma bera en jeska Allah ei, era enen jeska Ofa guru ei.
46014030	Noba erek Allah ocunc mar gu osnok egens gij odou efesi deika, beda osnok egens insa koma ongga emfesij mar sismeni bera eker ai juens fog. Beda osnok egens ongga okahma insa koma agot rot mar koma ongga Allah oncunc gu ofa gij odou efesi sismeni fog.
46014031	Iwa ita mar jeni erek koma jeskaseda gij mona ongga osnok egens anggot mar jeska fob, beda osnok egema agot mar deika, beda osnok egema deika. Iwa ita erek koma jeskaseda rusnok nomnaga tein rimeg rot fogora rudou emebriyi gij mar koma tein. Noba rua tein rimeita rudou ahais rot ojgomuja.
46014032	Iwa ita mar erek insa koma ojgomu. Jeska adaij nou osnok egens ongga emfesij mar ongga Allah ocunc gu ofa gij odou efesi jeskaseda eker keingg ai juens fog, beda emagot mar deika.
46014033	Jeska Allah bera odou os rot oida mimif mita mar nomnaga erek egens ojgomu noba muga enekirsema rot guru. Rusnok nomnaga ongga ruroru Yesus fob gij monuh enjgineg tein bera rita mar erek insa koma ojgomu.
46014034	Erek koma tein, gij mona ongga rusnok rumohoturuma jeskaseda rugif gu Allah, beda rujager rinagot mar guru, tina riker toumou ojgomu. Noba ongga oufa bera rua rugif gu rerin rahiner ojgomu, jeska mar koma bera ongga hukum Musa anggot rot fob.
46014035	Noba erek rujager koma rusujohu rot mar gij mona ongga rusnok rumohoturuma fob, beda rua rimejeka gu rerin rahiner rot mar insa koma jah rerin mod sismeni fog ojgomu si. Jeska enadaij nou rujager rimfesij rot mar gij mona ongga rusnok rumohoturuma jeskaseda rugif gu Allah guru.
46014036	Didif dijginaga rot oida mar insa koma bera iwa ongga kota Korintus ineita rot tenten enesi. Tina erek iwa isujohu rot oida iwa bera ongga yanggot rot Allah oga gu rusnok enjgineg ei, noba meneya bera gurei? Era, erek iwa bera ongga ingg rot Allah oga fob ei, noba rusnok enjgineg bera enesei?
46014037	Erek rineya jah suma risitit risinsa rufoka rot oida rua bera rinsma owesa efek jeska Efena Ebsi Allah jeskaseda ragot rot mar ongga Allah fob oncunc gu rua gij rudou efesi ojgomu, era oida rua rinsma owesa efek ongga enjgineg jeska Efena Ebsi Allah deika ei. Jefeda adaij nou rua ragot rot oida mar ongga didif dunogu insa kef bera en jeska Allah rot tenten ojgomu.
46014038	Tina erek rua insa koma rudobu joug rot mar koma ei, beda mimif mijginaga rot oida Allah onocunc mar gij rudou efesi rot tenten guru. Jefeda iwa inororu rerin ruga insa koma guru.
46014039	Erek koma jefeda edohuji, iwa irejgei gu Allah ojgomu jeskaseda iwa isma owesa efek jeskaseda yanggot rot mar ongga Ofa oncunc gu iwa gij idou efesi skoita rusnok enjgineg. Noba iwa tein ineyahehir joug rusnok ongga rinsma owesa efek jeskaseda rifesij mar gij oga egens ongga rinejginaga rot enesi guru.
46014040	Tina gij mona ongga iwa imohoturuma jeskaseda yugif gu Allah, beda ita mar nomnaga rot iskusk ojgomu noba yuga enekirsema rot mar guru.
46015001	Edohuji, ebeibeyaif didif dudou os disisi keingg iwa sons deika osok gij Allah oga ongga oufamofa koma ongga didif dimfesij gu iwa sis fob. Oga ongga oufamofa insa koma bera ongga iwa inroru fob noba onjoros mona deisef tein iwa bera iroru oga koma ojgomuja.
46015002	Noba erek iwa iroru oga ongga oufamofa insa koma, beda iwa imesma eiteij ah ongga efeinah jeska Allah. Tina erek iwa inororu oga insa koma guru, tina iwa iroru mar enjgineg tein ongga erek tenten guru, beda koma onofij iwa guru. Jeska koma eneita eiteij ah ongga efeinah gu iwa guru.
46015003	Erek koma jeska mar insa koma nomnaga ongga didif dimfesij gu iwa sis fob bera dinsma jeska Tuhan sis fob. Noba mar koma ongga didif dimfesij insa koma bera erek ofoufem eteb. Mar koma bera, Kristus agos tumu mega salib nou mimif jeskaseda osuwa mimif jeska mifmin mar ongga oska nomnaga.
46015004	Beda rusnok rinsah Ofa efen efaga gij mamu efesi. Noba gij mona ongga orgomu fob, beda Allah omfra Ofa jeska anggos. Noba mar koma nomnaga ororu jeni mar ongga runggu gij Mar Efeyi Ebsi sismeni fob.
46015005	beda Yesus oncunc esinsa efaga gu Petrus sismeni fogora gu efen ruforoker rufok setka kungkob erfeka.
46015006	Beda Ofa ocunc efen efaga gu efen rusnok rufok wuntin cinja ongga ruroru Ofa tein. Noba rusnok koma rineya ragos fob, tina rufoukou bera rifena ebah ros.
46015007	Beda Ofa ocunc efen efaga gu Yakobus fogora gu efen rasul-rasul nomnaga tein.
46015008	Noba gij mona kahma deika beda Ofa ocunc esinsa gu didif tein ongga erek rasul ongga osuira. Jeska erek eferatefa egens ongga ojaga enesejah nou onjuj rot enesi, tina onjuj ojgomu, beda erek koma tein sis fob didif tein dinesejah jeskaseda dija erek rasul enesi. Erek koma tina Allah oncunc didif erek rasul ojgomu.
46015009	Erek koma jefeda didif direk rasul egens ongga Tuhan efen noba ongga dufoka enaksa morototuma erek rasul-rasul enjgineg insa koma guru. Noba enadaij nou rusnok rijeka gu didif erek rasul guru. Jeska sis fob bera didif dumfra mar okum eteb keingg rusnok ongga ruroru Yesus fob ojgomuja.
46015010	Tina ebeibeyaif didif bera dita mar erek rasul gij mona deisef jeska Allah eita oufamofa eteb gu didif jeni mar ongga Ofa esinsa ondou os rot ojgomu. Noba koma ongga Ofa ontunggom nou didif bera enah erek rourou ojgomu guru. Jeska didif difarur erek ahais ekirsa jeska rasul-rasul enjgineg nomnaga. Tina didif dinefarur mar kef ororu jeni disinsa dedin owesa efek guru. Jeska Allah bera ongga eita oufamofa eteb gu didif fogora dimfarur gij mar erek insa koma ojgomu.
46015011	Erek koma jefeda erek iwa ingg rot Allah oga ongga oufamofa koma jeska didif era jeska rasul-rasul enjgineg, beda koma onofoufem guru. Jeska mar ongga memef nomnaga memfesij rot bera efen ofou ongga erek morototuma ojgomu. Noba ongga ofoufem bera iwa iroru Allah oga ongga oufamofa insa koma ojgomuja.
46015012	Memef ongga rasul-rasul bera memfesij gu iwa rot oida Allah omfra Yesus Kristus jeska anggos fob. Tina teinefo fogora rineya jeska iwa ragot oida rusnok ongga ranggos fob bera rinedebecki deika guru erek komo.
46015013	Jeska, erek iwa isujohu rot oida rusnok rinedebecki jeska ranggos guru, beda koma orocunc rot oida Allah onofra Yesus Kristus tein jeska anggos guru.
46015014	Noba erek Allah onofra Yesus Kristus jeska anggos guru, beda koma orocunc rot oida mar ongga memef memfesij rot insa koma bera onofij iwa jinaga guru. Jefeda Allah oga ongga oufamofa insa koma ongga iwa inroru bera onofij iwa oskiyai tein jinaga guru.
46015015	Noba erek rusnok rinedebecki jeska ranggos guru, beda Allah tein onofra Yesus Kristus jeska anggos guru. Noba ongga okum ekirsa bera koma tein orocunc rot mar ongga memef memfesij insa koma rot noba ongga en jeska Allah bera erek ocuwei mar ojgomu. Jeska memef memfesij rot oida Allah omfra Yesus Kristus jeska anggos fob.
46015016	Jefeda erek rua ongga ranggos rinedebecki deika guru, beda Allah onofra Yesus Kristus jeska anggos guru.
46015017	Noba erek Yesus Kristus enedebecki jeska anggos guru, beda mar ongga iwa iroru bera onofij iwa erek oskiyai tein guru. Jeska yeyin mar ongga oska nomnaga bera ah gu iwa ros ojgomu.
46015018	Erek koma tein rot rusnok ongga ruroru Yesus Kristus sis fob tina ongga ranggos fob. Rua tein rinedebecki jeska ranggos guru, tina riseiseifa ojgomu.
46015019	Jefeda koma tein erek mimif muisum gij Yesus Kristus rot mifmin miteij ah ebeibeyaif ojgomu. Noba rusnok enjgineg rimagot oida mimif bera mirek rusnok ongga rudou omodgema rot ojgomu ros. Tina erek koma guru.
46015020	Tina ongga tenten bera Allah omfra Yesus Kristus jeska anggos fob. Noba jeska Ofa bera ongga endebecki jeska anggos rot sismeni, beda koma erek orocunc rot oida rusnok ongga Kristen nomnaga ongga ranggos fob bera rimedebecki jeska ranggos si.
46015021	Jeska mar ongga oska ongga osnok egens ontunggom sis fob bera orok mokcin rusnok nomnaga jefeda rijagos rot ojgomu. Beda erek koma tein mar ongga oufa ongga osnok egens ontunggom fob bera orofij rusnok nomnaga fogora rimedebecki jeska ranggos rot si.
46015022	Jeska Adam, ongga osnok egens ongga sismeni, onororu Allah oga nomnaga rot tenten guru, jefeda efen mar ongga oska koma bera orok mokcin mimif nomnaga ongga munjuj jeska ofa tein fob, fogora magos rot ojgomu. Tina Yesus Kristus ororu Allah oga nomnaga rot tenten gij mona ongga Ofa engker gu mebif ros. Jefeda mar ongga oufamofa koma bera ongga ereita eiteij ah ongga efeinah gu mimif ongga erek efen rusnok.
46015023	Tina Yesus Kristus jera efen rusnok nomnaga rinedebecki jeska ranggos morototuma gij mona egens ojgomu guru. Jeska Yesus Kristus bera ongga endebecki jeska anggos rot sismeni fog. Ofa bera ongga sismeni rot rusnok rufoukou ongga rimedebecki jeska ragos. Noba gij mona ongga Ofa ongksons en, beda efen rusnok tein rimedebecki jeska ranggos si.
46015024	Gij mona ongga enja ejgwaga ensaga fob, beda Yesus Kristus omoku owesa efek jeska rua ongga rufoka ereij keingg rusnok nomnaga, jera rua ongga rufoka aksa nomnaga ongga ringkirsa rot Allah oga. Beda Ofa omofra mar okum eteb keingg rua fogora rumorowora ojgomu. Erek koma beda Yesus Kristus emaha owesa efek insa koma nomnaga gu efen meka Allah. Beda Allah omofoka ereij keingg rusnok nomnaga ojgomuja.
46015025	Erek koma jeska Yesus Kristus omofoka ereij keingg rusnok ojgomu onjoros mona ongga Ofa omoin keingg rusnok nomnaga ongga rufogog rot Ofa.
46015026	Erek koma tein rot mar ongga oska koma ongga orotunggom mimif fogora magos ojgomu. Gij mona ongga Yesus otunggom mar nomnaga erek omoisa fob, beda Ofa emagei owesa efek jeska mar ongga oska insa koma fogora mimif minemeesa rot manggos deika guru.
46015027	Jeska runggu gij Mar Efeyi Ebsi rot oida, "Oisouska mar ongga Allah ontunggom fob bera Yesus Kristus omofoka ereij keingg mar nomnaga ongga efen owesa efek ojgomuja." Noba mar insa koma gij Mar Efeyi Ebsi agot oida, "Omofoka ereij keingg mar nomnaga," tina koma onorocunc rot oida Ofa omofoka ereij keingg Allah tein guru. Jeska oisouska mar ongga Allah ontunggom fob bera Yesus Kristus omofoka ereij keingg mar nomnaga ojgomuja.
46015028	Gij mona ongga Yesus Kristus ofoka ereij keingg mar nomnaga fob, beda Ofa omoin keingg esinsa ofoka gu efen meka Allah. Jeska erek didif danggot insa koma oida, Allah bera ongga ocunc Yesus Kristus jeskaseda ofoka ereij keingg mar nomnaga. Tina Yesus Kristus bera omoin keingg esinsa ofoka erek koma jeskaseda Allah emeita ofoka ongga aksa ekirsa noba ongga ereij keingg mar nomnaga.
46015029	Ebeibeyaif didif dudou os dagot mar egens deika osok gij rua insa koma ongga ranggot rot oida rusnok ongga ranggos fob bera rinedebecki deika guru. Erek mar ongga rua ranggot insa bera tenten ei, beda teinefo rot rusnok ebic egens koma ongga rita baptis oisouska Yesus ofoka ofosma jueka, sismeni rot risinsa, beda rot ofosma jueka rot rerin rusnok ongga ranggos fob ongga rineita baptis enesi. Tina erek rusnok rinedebecki jeska ranggos deika guru, beda mar ongga rusnok ebic egens insa koma runtunggom bera onofij rua era rerin rusnok ongga ranggos koma oskiyai tein guru.
46015030	Erek koma tein memef bera memef meita mifera okora jeska rusnok ongga rufogog rot memef jeska memef moftuftu rot Allah oga ongga oufamofa. Tina erek rusnok rinedebecki jeska ranggos guru, beda mar ongga memef mencira gij insa koma bera onofij memef jinaga guru.
46015031	Edohuji, gij orofosut mona bera rusnok ongga rufogog rot didif bera rita mar ongga oska gu didif fogora doida danggos rot. Koma jeska didif difesij rot Allah oga gu rusnok ojgomu. Koma erek tenten, tina dudou erirei rot ojgomu. Noba didif disitit rot iwa ifoka tein gu rusnok enjgineg jeska iwa iroru mifmin Tuhan Yesus Kristus rot tenten ojgomuja.
46015032	Noba gij kota Efesus kef bera didif dita dudou ahais rot rusnok jah sif ongga erek rufogog eteb doska. Tina erek rusnok rinedebecki jeska ranggos guru, beda mar koma ongga didif dincira rot gij Kota Efesus bera onofij didif jinaga guru. Jefeda erek rusnok rinedebecki jeska ranggos guru, beda mimif tein mita mar erek rusnok ongga Yunani ranggot rot ojgomu. Rua ragot oida, "Mimif mit maat ni, mij anggur efei ni, mifaga ouka eteb ojgomuja ni, jeska mifmin miteij ah erek estir ojgomu, beda mimif magos noba mifaga tein etefa ojgomu."
46015033	Tina erek koma guru. Noba ongga oufamofa bera, iwa ibes ifaga jeska rusnok ongga ruhurmei mar rot oida rusnok rinedebecki jeska ranggos guru ojgomu. Erek iwa inebes ifaga jeska rua guru, beda rua rumorokrusa iwa skoita mar ongga tenten guru.
46015034	Iwa ibs idou efesi rot mar ongga didif danggot rot gu iwa ojgomu, noba inororu mar ongga oska insa koma deika guru. Jeska rineya jeska iwa rudou osumsumu rot Allah oga ros. Noba koma erek oroh mojen gu iwa nomnaga tein.
46015035	Didif danggot rot oida rusnok rimedebecki jeska ranggos fob, tina rusnok rineya rijekjeka rudou rot mar insa koma oida, "Rua ongga ranggos bera rimedebecki erek teinefa? Noba rua rimeita rifaga ongga efeinah tein ongga erek teinefa?"
46015036	Wah, rua ongga rinjekjeka rudou efesi rot erek koma bera erek rudou osumsumu eteb ros! Gij mona ongga iwa irefa metrem efej, beda efej koma etefa fob fogora ofoita emer erek efeinah deika.
46015037	Noba gij mona ongga iwa irefa maat efej insa koma era maat efej enjgineg tein bera iwa inerefa efaga guru, tina iwa irefa efej ojgomu.
46015038	Beda Allah esinsiyai bera emeita maat efej koma efen efaga jeni erek ongga Ofa ondou os rot ojgomu. Noba Ofa eita efaga ongga erek toga toga gu maat efej nomnaga.
46015039	Marska nomnaga ongga efena ebah gu mebif efen efaga ongga erek toga toga. Koma bera, mek efen efaga ongga toga jeska mem. Noba mem efen efaga ongga toga jeska mos. Beda rusnok rerin rifaga toga jeska marska insa kef tein nomnaga.
46015040	Erek koma tein, mar ongga angh gu mebaga erek malaikat-malaikat bera rerin rifaga ongga ongkoska tina ongga erek toga jeska rusnok mebif rerin rifaga ongga ongkoska tein.
46015041	Noba mowa eisa egigir efen ongkoska erek toga jeska mesta. Noba mesta eisa egigir efen ongkoska ongga toga jeska motur. Noba orofosutut motur koma egens egens eisa egigir efen ongkoska ongga erek toga toga.
46015042	Erek koma tein rot rusnok gij mona ongga Allah omfra rua jeska ranggos fob. Koma bera, gij mona ongga rusnok ranggos beda rusnok enjgineg risah rifaga koma gij moksu, beda rifaga koma etefa ojgomu. Tina gij mona ongga Allah omfra rusnok jeska ranggos fob, beda rua rimesma rifaga ongga enetefa deika guru.
46015043	Noba rifaga insa koma ongga rusnok rinsah gij moksu bera erek mar ongga oroh mojen rot gu mimif nomnaga ojgomu. Jeska gij mona ongga mimif mimfena ebah ros, beda mifmin mifaga mufora eriaga ni, marenmi ni, jefeda mifmin mifaga erek oska ojgomu. Tina gij mona ongga Allah omfra rifaga insa koma jeska ranggos, beda rimeita rifaga ongga erek ongkoska eteb ojgomu si. Noba gij mona ongga rusnok rinsah rifaga insa koma gij moksu fob, beda rifaga koma onowesa efek deika guru. Tina gij mona ongga Allah omfra rifaga koma jeska ranggos, beda rifaga koma emeita owesa efek eteb si.
46015044	Gij mona ongga mimif manggos, beda rua risah mifaga ongga mebif efen ojgomu. Noba gij mona ongga Allah omfra mifaga jeska manggos fob, beda mimif misma mifaga ongga erek mebaga efen deika. Jeska erek mifmin mifaga ongga angh gu mebif gij mona ebeibeyaif, beda erek koma tein, gij mona kahma bera mifmin mifaga erek toga ongga angh gu mebaga.
46015045	Koma erek mar egens ongga runggu gij Mar Efeyi Ebsi oida, "Allah otunggom Adam ongga sismeni jeskaseda efena ebah." Noba Yesus Kristus, ongga erek Adam ongga osuira, bera erek efena ongga eita eiteij ah gu mimif. Jeska oisouska Ofa bera mimif misma mifaga ongga efeinah jeskaseda miker gu mebaga rot ah aibin ojgomuja.
46015046	Allah eneita mifaga gu mimif jeskaseda mingker gu mebaga sismeni fog guru. Tina ofa eita mifaga koma jeskaseda mingker gu mebif sismeni fog.
46015047	Noba Allah era mebi fogora orotunggom Adam erek osnok egens ongga sismeni. Tina Yesus Kristus, ongga erek Adam ongga egeka, bera en teisis jeska mebaga ojgomu.
46015048	Noba orofosut osnok egens egens bera efen efaga erek Adam efen, jeska rusnok nomnaga runjuj en jeska ofa. Erek koma tein, orofosut osnok egens egens ongga ruroru Yesus Kristus ongga en jeska mebaga fob bera rimeita rifaga erek Ofa efen gu mebaga si.
46015049	Beda koma orocunc rot gu mimif oida ebeibeyaif bera mifmin mifaga kef jeskaseda mingker gu mebif ojgomu. Tina gij mona ongga kahma deika beda mifmin mifaga ongga erek toga jeskaseda mingker gu mebaga ojgomu.
46015050	Edohujia, didif dudou os difesij gu iwa juens deika osok gij mar ongga didif dumftuftu insa koma rot efen ofou. Rusnok rifaga ongga Allah ontunggom gu mebif bera efen mar erek rugufu ni, rufogu ni, jera mar enjgineg tein. Tina enadaij nou rusnok rifaga ringker gu mebaga ongga Allah ofoka ereij keingg jinaga guru. Koma bera, rusnok rifaga ongga ranggos noba ritefa bera rineja riker gu mebaga guru. Jah suma bera mar egema tein enagos era enetefa tein guru.
46015051	Erek koma, tina idou ah keingg rot mar ongga ai juens dimagot rot gu iwa, jeska mar koma bera ah jejema jeska rusnok nomnaga sis fob. Tina ebeibeyaif Allah oncunc mar koma gu mimif fob. Mar koma bera, gij mona ongga Tuhan ongksons en beda rineya jeska mimif mifena ebah ros. Tina mimif nomnaga mimeita mifaga ongga efeinah gij mona insa koma tein si.
46015052	Mar insa koma omorogna keingg mimif ebeirens doska erek moc efnefna era erek miteij efna ebeirens tein. Beda ainsa koma tein bera mimif mimeg mar erek malaikat-malaikat rin manghi mei oga rot okag. Koma erek orois gu rusnok nomnaga rot oida mona ongga enja ejgwaga bera ensaga fob. Noba askesi malaikat-malaikat rin manghi mei ros, beda rusnok ongga Kristen nomnaga ongga ranggos sis fob bera rimedebecki rot rerin rifaga ongga efeinah noba ongga enetefa deika guru. Rifaga koma bera angh rot ah aibin gu mebaga ojgomuja. Fogora mimif ongga mimfena ebah ros bera mimeita mifaga ongga efeinah deika tein.
46015053	Mar insa koma emecira erek koma sismeni fog jeskaseda mimif miferwei mifaga ongga etefa rot mifaga ongga enetefa deika guru. Noba mimif mimeferwei mifaga kef ongga emagos rot mifaga ongga enagos deika guru.
46015054	Gij mona ongga mimif mimferwei mifmin mifaga erek koma fob, beda mar ongga runggu gij Mar Efeyi Ebsi sis fob bera emah gij efera fob si. Mar koma bera agot oida, "Mimif mifaga ouka eteb noba misitit rot muga eteb gu Allah, jeska Ofa omfra mar okum keingg rusnok ongga rufogog rot Ofa fogora rijeseiseifa fob."
46015055	Noba mar egema ongga angh gij Mar Efeyi Ebsi bera agot oida, "Allah onsuwa mimif jeska mar ongga otunggom mimif fogora magos sis fob. Jefeda mimif minemeesa rot manggos deika guru. Jeska mimif tein miker rot mona ongga ah aibin ojgomuja."
46015056	Rusnok rimeesa nou ragos jeska rua rimesma okum rot mar ongga oska ongga rua runtunggom gij mona ongga rifena ebah ros. Noba rua rimesma mar ongga okum koma jeska rua runororu hukum Allah guru.
46015057	Tina mimif muis oufamofa eteb gu Allah jeska mar insa koma nomnaga enecirej mimif deika guru. Jeska mifmin Tuhan Yesus Kristus anggos tumu mega salib nou mimif jeskaseda orosuna rot mifmin mar ongga oska jeska mudou efesi fob.
46015058	Edohuji ongga dudou okora rot, jeska mimif mijginaga rot oida mimedebecki jeska manggos si, jefeda iwa ita idou ahais ojgomu rot mar ongga iwa itunggom nou Tuhan. Iwa ita mar erek koma ojgomuja, jeska iwa ijginaga rot oida mar nomnaga ongga iwa intunggom nou Tuhan bera omofij iwa si. Jeska mar koma bera erek ofoufem ojgomu nou iwa.
46016001	Ebeibeyaif didif dudou os dagot mar osok gij fifi ongga iwa inghoturu nou Allah efen rusnok gij kota Yerusalem. Didif dudou os rot oida iwa itunggom mar erek didif dumftuftu rot gu rua ongga ruroru Yesus gij monuh Galatia sis fob tein.
46016002	Koma bera, gij orofosut mona ongga Ari, beda orofosut osnok egens egens ekeba fifi egema nou Allah jeni erek rua egens egens rerin owesa efek rot ojgomu. Iwa itunggom mar erek koma jeskaseda gij mona ongga didif dinsaga jah kota Korintus fob, beda iwa inghoturu fifi koma fob.
46016003	Beda iwa icunc rusnok rineya ongga iwa idou iredi rot rua ojgomu. Noba gij mona ongga didif dinsaga jah suma fob, beda didif dimeita surat ongga ongkag rot rua fogora rumorka skoita rua ongga ringker jah kota Yerusalem. Beda didif dumobk rua rot fifi tein ongga iwa ingkeba fob jah Allah efen rusnok gij kota Yerusalem.
46016004	Noba erek ofoufem rot beda didif tein dimeja jah suma morototuma jera rua.
46016005	Didif dimeja jah monuh Makedonia sismeni fog, fogora dumojogog iwa gij kota Korintus tein.
46016006	Beda didif dudou os diker jera iwa jah suma onjoros mona ongga mof eteb omoisa fob ei era gurei, didif dinejginaga rot enesi. Tina erek didif diker dektek jera iwa, beda oufa nou iwa yufij didif jeskaseda disejah mar nou monuh kenefo ongga didif dimeja gij.
46016007	Erek didif dujogog iwa ebeibeyaif, beda didif diker erek mona ongga estir ojgomu, fogora dija jah monuh Makedonia. Tina didif dunodou os rot erek koma guru. Jeska erek Tuhan oitij rot, beda gij mona kahma bera didif dimeker jera iwa erek mona dektek tein.
46016008	Ebeibeyaif bera didif diker gij kota Efesus ojgomuja onjoros mona Pentakosta ensaga fob.
46016009	Jeska gij mona ebeibeyaif bera rusnok rufoukou jah sif ongga rineg rot Allah oga enesi. Noba rusnok rufoukou ongga rufogog rot didif tein, tina didif diker ojgomu jeskaseda difarur rot Allah juens deika fog.
46016010	Erek Timotius enjah skoita iwa, beda iwa iroun ofa rot idou ongga ongkoska ojgomu jeskaseda ofa odou erirei jera iwa. Jeska ofa bera erek osnok egens ongga emfarur rot Tuhan morototuma erek didif tein fob.
46016011	Enadaij nou rusnok rineya rifena oskereta rot ofa jinaga guru. Tina iwa yufij ofa ojgomu jeskaseda ofa omoksons skoita didif. Beda iwa ita mar erek koma jeska didif diker nou ofa jera dedin edohujir enjgineg tein.
46016012	Osok gij Apolos bera, didif diradgodu ofa ojgomuja jeskaseda ofa eja morototuma jera mifmin mohujir enjgineg tein skoita iwa, tina ofa onodou os eja gij mona ebeibeyaif enesi. Jefeda gij mona kahma beda ofa emeja skoita iwa si.
46016013	Iwa ibes ifaga jeska mar ongga oska noba iroru Allah oga rot ahais ojgomuja. Noba iwa enemeesa rot mar egema tein guru, tina yuku yufos ojgomu erek rua ongga ruroru Yesus Kristus rot tenten. Noba ita idou ahais gij mar ongga ereneni iwa.
46016014	Iwa itunggom mar nomnaga jera idou ongga okora rot rusnok enjgineg tein.
46016015	Iwa ijginaga rot oida Stefanus jera efen rusnok ongga rinkger jera ofa bera ongga ruroru Yesus sismeni jah monuh Akhaya. Noba ebeibeyaif rua raha risinsa jeskaseda rufij Allah efen rusnok ojgomuja.
46016016	Edohuji, didif duis rot duga eteb gu iwa jeskaseda iwa yugif gu yeyin ebirfager Mod Ari ongga rita mar erek rua insa koma jera rusnok nomnaga ongga rimfarur morototuma jera rua.
46016017	Didif dudou efeneinei rot iwa jeska iwa ineker morototuma jera didif jah sif guru, tina ainsa kef bera Stefanus ni, Fortunatus ni, Akhaikus ni, rua nomnaga rin skoita didif fob. Noba koma eita dudou erirei rot tein.
46016018	Beda rua rufij didif fogora dudou ahais morototuma erek rua rufij iwa sis fob tein. Rusnok ongga rita mar erek koma bera erek ofoufem nou mimif nomnaga.
46016019	Rusnok nomnaga ongga rumohoturuma gij Mod Ari ongga ont jah suma gij monuh Asia ruisu iwa. Noba Akwila jera Priskila jera rusnok nomnaga ongga rumohoturuma gij gegan mod efesi bera rua ruisu iwa.
46016020	Noba mifmin mohujir ongga ruroru Yesus jah kota Efesus kef tein bera ruisu iwa. Gij mona ongga iwa imorodosuma, beda icunc idou ongga oufamofa moguma ojgomu, jeska koma bera orocunc rot oida iwa idou omokorema fob.
46016021	Ebeibeyaif didif disinsa bera dugu gij surat egens kef rot oida, "Didif Paulus tein duis oufamofa eteb gu iwa."
46016022	Erek rusnok rineya rudou onokora rot Tuhan guru, beda mar okum emah keingg rua ojgomu. Tina mimif magot oida, "Maranatha," ongga efen ofou oida, "Tuhan, bua bin ojgomu."
46016023	Didif duis gu Tuhan jeskaseda Ofa eita oufamofa eteb gu iwa ojgomuja.
46016024	Didif dudou okora rot iwa nomnaga jeska mimif nomnaga bera erek egens oisouska Yesus Kristus fob. Ainsoma.
47001001	Surat kef jeska didif Paulus ongga direk Yesus Kristus efen rasul. Noba didif dinja erek rasul egens koma oisouska Allah odou ejginaga rot. Noba mifmin muhuj Timotius bera eneker jera didif jah sif. Didif disa surat kef skoita iwa ongga Allah efen rusnok ongga ruroru Yesus Kristus fob gij kota Korintus. Noba surat kef tein bera nou Allah efen rusnok nomnaga ongga ringker suma suma rejrej monuh Akaya tein.
47001002	Didif duis gu mifmin mika Allah jera Tuhan Yesus Kristus jeskaseda Ofa ocunc efen odou ongga oufamofa eteb skoita iwa, noba jeskaseda Ofa eita eiteij ah ongga eskeiramera gu iwa nomnaga tein.
47001003	Mimif muis oufamofa eteb gu Allah ongga Tuhan Yesus Kristus efen meka noba ongga Ofa tein ougif gu erek efen Allah. Allah bera erek mifmin mika ongga odou okora eteb rot mimif. Noba Ofa bera erek mifmin Allah ongga ofij mimif rot mar okum ongga ah keingg mimif jeskaseda mudou eskeiramera ojgomuja.
47001004	Noba oisouska mar insa koma ongga Ofa ofij mimif rot bera mimif tein mufij rusnok enjgineg rot rerin mar okum ongga ah keingg rua.
47001005	Noba erek mimif mita mifera okora gij mar ongga ah keingg mimif jeska mudou egens jera Yesus Kristus fob, beda oisouska Ofa bera mimeita mudou ongga eskeiramera eteb tein si.
47001006	Noba erek mar ongga okum ah keingg memef, beda koma tein bera ereita idou eskeiramera noba ereita eiteij ah ongga efeinah gu iwa tein si. Jeska Allah omftuftu memef gij mar okum insa koma ongga ah keingg memef fob, beda memef mesma modou ongga eskeiramera ojgomuja. Erek koma jefeda memef tein mejginaga rot teinefa mofij iwa gij mar ongga ah keingg iwa tein. Beda iwa tein imesma idou ongga eskeiramera ojgomuja. Noba iwa tein imot rot ahais gij mar ongga okum insa koma erek memef tein mot rot ahais gij ojgomu.
47001007	Jefeda memef moisum gij Allah rot tenten oida, erek iwa ita ifera okora rot mar ongga angh keingg iwa, beda Ofa omofij iwa jeskaseda imesma idou ongga eskeiramera tein ojgomuja si. Jeska Ofa bera ongga eisisi joug memef gij mona ongga mar insa koma askesi ah keingg memef sis fob.
47001008	Memef mudou os oida iwa ijginaga rot teinefa mar okum eteb angh keingg memef gij monuh Asia fob. Jeska mar ongga okum angh keingg memef jah suma ojgomuja onjoros modou esiri rot fogora mosujohu rot oida memagos ojgomu.
47001009	Memef mosujohu oida memagos rot si, erek osnok egens ongga hakim oga ojga rot oida ofa emagos ojgomu. Noba Allah oitij rot mar okum insa koma jeskaseda oroftuftu memef fogora monoisum gij mesinsa mefmen owesa efek guru, tina moisum gij Ofa efen owesa efek ojgomu. Jeska Ofa efen owesa efek ongga adaij nou ofra rusnok ongga ranggos tein.
47001010	Ofa onskotu memef jeska mar okum insa koma ongga angh keingg memef rot ahais fogora doida manggos rot fob. Noba memef moisum gij Ofa rot oida Ofa omoskotu memef jeska mar okum enjgineg ongga emah keingg memef gij mona kahma tein si.
47001011	Noba Ofa omoskotu memef oisouska mar ongga iwa yum iteij rot gu Ofa nou memef ojgomuja tein si. Noba gij mona ongga Allah oroun gu iwa rot mar ongga iwa yum iteij rot, beda rusnok rufoukou rumois oufamofa eteb rot mar ongga Ofa ontunggom nou memef fob.
47001012	Memef modou erirei eteb noba mesitit gu Allah tein, jeska memef mejginaga rot oida memef meita mar nou rusnok nomnaga rot modou ongga ocosu efei ahtah ojgomu, noba rot modou ongga oufamofa eteb skoita rua tein. Noba memef meita mar erek koma jeskaseda mofij iwa ongga iroru Yesus Kristus fob. Memef monotunggom mar insa koma oisouska mar ongga rusnok mebif rudou ebriyi gij rot guru. Tina memef motunggom mar insa koma oisouska Allah ongga omfij memef rot ojgomu.
47001013	Noba surat-surat ongga memef monggu skoita iwa bera erek osufou ojgomu jeskaseda iwa ik noba idou embriyi gij efen ofou tein.
47001014	Iwa idou ebriyi gij rot memef erek oskiyai ros. Tina didif dudou os rot oida iwa idou ebriyi gij rot memef erek eteb deika. Beda iwa imeita idou ongga erirei eteb rot memef fogora yagot mar ongga oufamofa osok gij memef skoita rusnok enjgineg. Beda memef modou emerirei eteb rot iwa fogora memagot mar ongga oufamofa rot iwa gij mona ongga Tuhan Yesus Kristus ongksons en tein fob si.
47001015	Didif dusujohu rot oida idou embriyi gij surat egens koma ongga didif dinsa skoita iwa sis fob rot efen ofou fob. Jefeda didif dumojogog iwa rot ofosma jueka deika si, fogora iwa imesma idou ongga oufamofa rot erek ofosma jueka deika tein.
47001016	Jeska didif dumojogog iwa askesi dincira jah monuh Makedonia. Beda didif dumojogog iwa deika gij mona ongga dungksons jeska monuh Makedonia si. Beda gij mona insa koma bera iwa imofij didif jeskaseda duksons jah monuh Yudea deika.
47001017	Didif dinsejah dudou efesi rot jeskaseda dimeja skoita iwa si. Tina enadaij nou didif dinja jah suma gij mona ebeibeyaif enesi. Jefeda erek iwa insujohu rot oida didif bera erek osnok egens ongga agot ebeirens rot oida, "Tenten dimen si," tina guru ei.
47001018	Erek koma tina mar ongga didif danggot ainsa kef bera erek tenten ojgomu, noba dunoga efei rot gu iwa jinaga guru. Jeska didif dimeita mar ongga didif danggen rot si morototuma erek Allah eita mar ongga Ofa anggen rot si.
47001019	Noba didif, Silas, jera Timotius tein bera momftuftu mar ofoukou osok gij Yesus Kristus ongga Allah efen efesa gu iwa ifekesa sis fob. Noba Yesus bera enerek osnok egens ongga agot mar rot ebeirens oida, "Tenten," tina guru, erek koma jinaga guru. Ofa omotunggom mar nomnaga ongga Ofa anggen rot si.
47001020	Jeska mar ongga Allah tein anggen rot bera erek tenten ojgomu. Noba Ofa omotunggom mar insa koma nomnaga oisouska Yesus Kristus si. Jefeda oisouska Ofa efen owesa efek bera mimif magot oida, "Ainsoma," jeska mimif mijginaga rot oida Ofa omotunggom mar ongga Ofa anggen rot si. Beda mimif misitit efen ofoka rot tein ojgomu.
47001021	Noba Ofa bera ongga otunggom mimif jeskaseda mut rot ahais morototuma jera Yesus Kristus.
47001022	Ofa oncunc mimif erek efen rusnok ongga ebsi komowa fob. Noba Ofa obk Efena Ebsi ongga engker gij mudou efesi fob. Noba koma orocunc rot oida mimif bera erek Ofa efen rusnok. Noba Efena Ebsi koma tein bera erek orocunc rot mar ongga oufamofa ongga Ofa anggen rot gij mona kahma tein si.
47001023	Erek koma tina, erek didif dija skoita iwa gij mona ebeibeyaif ojgomu, beda dumoftuftu iwa gij mar ofoukou rot ahais fogora idou omokum rot didif ojgomu. Noba didif dudou onos rot erek koma guru. Jefeda didif dineja skoita iwa enesi. Noba Allah esinsa bera odou ejginaga rot oida mar ongga danggot rot insa kef bera erek tenten ojgomu.
47001024	Noba memef monofoka ereij keingg iwa rot ahais osok gij mar meidu ongga iwa iroru ojgomu guru. Jeska iwa iroru Allah efen oga rot tenten fob. Tina ongga tenten bera, memef modou os mofij iwa jeskaseda iwa isma idou ongga erirei eteb deika ojgomuja.
47002001	Erek koma jefeda didif dusujohu rot oida dineja skoita iwa enesi jeskaseda idou onokum rot mar ofoukou ongga didif duftuftu gu iwa gij mona insa koma guru.
47002002	Jeska erek didif dutunggom mar ongga ereita idou okumkum rot ojgomu, beda enadaij nou iwa ita mar nou didif ongga erek ereita didif dudou erirei eteb rot deika guru. Jeska yeyin idou bera okumkum rot mar ofoukou ongga didif dumftuftu rot gu iwa ojgomu. Jefeda didif dudou os erek koma guru.
47002003	-
47002004	Noba gij dedin surat ongga sismeni bera didif dunggu mar jera dudou ongga okumkum rot iwa noba ongga dibisa eteb rot iwa tein. Noba didif dunogu surat egens insa koma jeskaseda direita idou ongga okumkum rot ojgomu guru. Tina didif dugu surat egens koma jeskaseda iwa ik fogora imejginaga rot oida didif dudou okora eteb rot iwa ojgomu. Didif dumftuftu iwa rot ahais gij surat insa koma fob jeskaseda gij mona ongga didif din skoita iwa fob, beda iwa imereita dudou erirei rot mar ongga oufamofa ongga iwa intunggom fob. Noba didif dijginaga rot tenten fob oida erek didif dudou erirei rot iwa, beda iwa idou eskeira rot tein si.
47002005	Sis fob bera didif dunggu gij surat egens insa koma ongga sismeni osok gij osnok egens koma ongga otunggom mar ongga oska jah gu iwa ifekesa fob. Noba mar ongga ofa ontunggom koma bera erek ereita dudou okum eteb rot ojgomu. Tina mar koma bera ereita iwa tein idou okum eteb ekirsa rot. Noba koma erek tenten, tina ainsa kef bera didif dudou onokum rot ofa deika guru.
47002006	Jeska mar okum ongga iwa yumfra keingg ofa fob bera erek adaij nou ojgomu.
47002007	Tina ebeibeyaif ofa engkikif jeska efen mar ongga oska fob. Jefeda iwa tein isuna rot ofa efen mar ongga oska insa koma ojgomu. Beda iwa yufij ofa rot efen odou ongga okumkum insa koma jeskaseda ofa odou enesiri rot mar okum koma ongga iwa yumfra keingg ofa ojgomuja guru.
47002008	Jefeda didif duis gu iwa jeskaseda iwa icunc idou ongga okora rot ofa deika ojgomu.
47002009	Didif dinsa surat ongga sismeni insa koma skoita iwa jeskaseda direneni idou efesi rot fogora dik rot oida iwa imororu mar nomnaga ongga didif danggot rot ei era gurei. Tina iwa iroru mar koma rot tenten fob.
47002010	Noba iwa insuna rot ofa efen mar ongga oska fob, jefeda didif tein dunsuna rot mar koma fob. Jeska mar ongga ofa otunggom sis fob koma bera erek oska skoita didif tein. Noba gij mona ongga didif dunsuna rot mar ongga oska ongga rusnok enjgineg runtunggom fob, beda didif dita mar erek koma oisouska owesa efek jeska Yesus Kristus ojgomu. Noba koma bera omofij iwa tein si.
47002011	Jefeda iwa yufij osnok egens insa koma erek didif danggot rot jeskaseda enadaij nou Bilis orokrusa ofa deika rot guru. Jeska mimif mijginaga rot teinefa Bilis efen eita mar tein.
47002012	Sis fob bera didif dija jah kota Troas jeskaseda duftuftu rot Yesus Kristus efen oga jah suma. Noba gij mona ongga didif dinsaga jah suma fob, beda didif dik rot oida Tuhan eita efekesa nou didif jeskaseda dutunggom mar erek koma ojgomu.
47002013	Tina didif dudou efeneinei rot tein, jeska dunorodosu dedin edohuj Titus jah suma guru. Jefeda didif duisu bahasmero gu rusnok jah suma fogora dija jah monuh Makedonia ojgomu.
47002014	Erek koma, tina didif duis oufamofa eteb gu Allah rot mar ongga Yesus Kristus ontunggom fob. Jeska Bilis, ongga ofoka ereij keingg mimif sis fob, bera ensiri gu Ofa fob. Jefeda ebeibeyaif Yesus eja okag rot memef beda memef mecira rot Ofa efen oga ongga oufamofa rejrej monuh nomnaga. Noba Allah efen oga insa koma bera erek mar efen ensesa ongga erebirma rejrej skoita rusnok nomnaga.
47002015	Noba memef tein bera erek mar ongga efen ensesa ongga Yesus era nou orougif gu Allah rot. Noba mar efen ensesa insa koma erebirma skoita rusnok ongga Allah omoskotu jeska rerin mar ongga oska gij mona kahma deika tein. Noba mar insa koma erebirma skoita rusnok ongga rineseiseifa rot rerin mar ongga oska tein.
47002016	Tina gij mona ongga rua ongga rinseiseifa insa koma rig rot oga ongga oufamofa koma, beda rua rukoja rot ojgomu. Jeska skoita rua bera oga ongga oufamofa insa koma erek mar agos efen esemba ojgomu. Koma jeska rua rinesma eiteij ah ongga efeinah guru. Tina skoita rusnok ongga Allah onskotu fob bera oga ongga oufamofa insa koma erek mar ongga efen ensesa ojgomu. Jeska rua rimesma eiteij ah ongga efeinah si. Noba enadaij nou rusnok egema tein ruftuftu rot mar insa koma oisouska risinsa rerin owesa efek jinaga guru.
47002017	Noba memef bera menerek rusnok enjgineg ongga ruftuftu rot Allah efen oga jeska rudou ot rot mareibra ofoukou ongga rimesma jeska rusnok guru. Tina memef bera moftuftu osok gij Allah efen oga rot modou ongga eskeiramera ojgomu. Memef motunggom mar koma oisouska modou ongga egens jera Yesus Kristus, jeska memef bera merek rusnok ongga Allah ombk fob. Noba memef meita mar erek rusnok ongga rijginaga rot oida Allah eyajga joug mar nomnaga ongga rua rutunggom nou Ofa.
47003001	Didif danggot mar erek insa koma, jefeda iwa imosujohu rot oida didif disitit rot disinsa dufoka ojgomu ei. Beda iwa tein isujohu rot oida teinefa fogora memef meneita surat egens jeska ebirfager rineya ongga anggot rot mefmen meita mar jah ifekesa sis fob gurei. Yo, rasul-rasul ebireira ongga riker gu ifekesa rudou os rita surat erek koma jeskaseda risitit risinsa rifaga rot ojgomu.
47003002	Tina memef modou os jeskaseda yeyin ita mar ongga oufamofa bera ongga orocunc rot oida memef moftuftu iwa rot tenten fob. Jefeda enadaij nou memef tein mita surat egens ongga anggot rot mar erek koma jinaga guru.
47003003	Erek koma tein, iwa bera erek surat egens ongga Yesus Kristus onggu fob. Noba Ofa ensa surat koma skoita rusnok oisouska memef ongga moftuftu iwa rot efen oga erek rasul-rasul fob. Jeska erek rusnok rik rot yeyin ita mar ongga oufamofa, beda rudou emebriyi gij rot teinefa Yesus Kristus omfij iwa fob. Noba oisouska Efena Ebsi bera Allah omfij iwa fogora iwa inroru Ofa rot tenten fob. Noba efen oga insa koma bera angh gij idou efesi rot ahais ojgomu, erek mar ongga rusnok runggu gij mamu efebr ongga angh rot ahais.
47003004	Didif dagot mar erek insa koma jeska modou ejginaga rot tenten oida oisouska modou ongga egens jera Yesus Kristus bera Allah omocunc rot oida mar insa koma bera erek tenten ojgomu.
47003005	Noba enadaij nou memef magot rot oida memef montunggom mar insa koma nomnaga oisouska mesinsa mefmen owesa efek jinaga guru. Jeska mar nomnaga ongga montunggom insa koma fob bera oisouska Allah efen owesa efek ojgomu.
47003006	Ofa bera ongga eita owesa efek gu memef jeskaseda moftuftu rusnok rot efen oga. Noba memef monoftuftu rot oida rusnok ruroru hukum-hukum Musa ongga ofa onggu rot sis fob guru. Jeska mar koma bera eneita eiteij ah ongga efeinah guru. Tina memef moftuftu rot mar ongga efeinah ongga Allah anggen rot sis fob. Koma bera rot teinefa rusnok risma eiteij ah ongga efeinah oisouska Efena Ebsi Allah ojgomu.
47003007	Hukum-hukum insa koma ongga Allah eita gu Musa sis fob bera rusnok runggu tumu mamu efebr fob. Noba hukum-hukum koma bera erek mar ongga efen efesa eteb, jeska rusnok rimeesa rot noba ruroru jeni ojgomu. Noba gij mona ongga Musa ensma hukum-hukum insa koma jeska Allah fob, beda Musa efen osum eja erek efesa eteb rot mar onswos ongga Allah eita gu ofa gij mona insa koma. Noba ofa efen efesa insa koma esiri deci deci, tina enadaij nou rua ongga Israel rik efen osum erek dektek guru, jeska efen efesa eteb ros. Erek koma tina, hukum-hukum ongga onswos insa koma bera ongga agot rot oida rusnok ragos rot rerin mar ongga oska ojgomu.
47003008	Tina Efena Ebsi ongga Allah eita gu mimif fob bera efen efesa eteb ekirsa deika jeska hukum-hukum insa koma ojgomu. Jeska Efena Ebsi koma bera ongga eita eiteij ah ongga efeinah gu rusnok.
47003009	Erek rusnok rusujohu rot oida hukum-hukum insa koma ongga agot rot oida rusnok ragos ojgomu bera erek mar ongga efen owesa efek eteb, beda mar ongga Efena Ebsi otunggom bera efen owesa efek ongga eteb ekirsa deika. Jeska oisouska Efena Ebsi ongga angh gij mudou efesi bera Allah osujohu rot oida mifmin mar ongga oska oskiyai tein enah gij mudou efesi deika guru.
47003010	Noba mar ongga Efena Ebsi ontunggom ebeibeyaif nou mimif bera efen owesa efek eteb ongga ekirsa deika ojgomu. Jefeda hukum-hukum insa koma efen owesa efek ongga ensiri ojgomu fob.
47003011	Erek koma tein, hukum-hukum insa koma ongga angh reirei bera efen owesa efek ongga eteb. Tina mar ongga Efena Ebsi Allah ontunggom bera efen owesa efek eteb ekirsa deika ojgomu. Jeska mar koma bera emah rot ah aibin ojgomuja.
47003012	Erek koma jefeda memef moisum gij mar ongga Efena Ebsi ontunggom nou mimif fob fogora moku mofos rot ojgomu noba moftuftu rot Allah efen oga ojgomuja.
47003013	Noba memef menedemi mar ongga motunggom insa koma guru. Jeska sis fob, Musa ef meifeti joug osum jeskaseda rua ongga Israel rinek efen efesa insa koma ongga ensiri deci deci fob guru.
47003014	Noba rua ongga Israel bera rudou ombrera ojgomu noba rudou enebriyi gij Allah oga efen ofou jinaga guru. Noba erek deisef tein, gij mona ongga rusnok Yahudi rik gij Mar Efeyi Ebsi, beda rudou enebriyi gij mar koma efen ofou rot tenten guru. Koma erek meifeti insa koma ongga of joug riteij ros. Noba erek rusnok ruroru Yesus Kristus rot tenten ojgomu fob, beda koma erek ribes meifeti insa koma jeska riteij fob.
47003015	Erek koma jeska gij mona ebeibeyaif tein, nou ongga rusnok Yahudi rik gij Mar Efeyi Ebsi rot hukum-hukum Musa, beda rua rusujohu rot oida rimesma eiteij ah ongga efeinah oisouska Hukum insa koma ojgomu. Koma erek meifeti insa koma ongga angh joug riteij ros.
47003016	Tina erek rusnok rikikif jeska mar ongga rua rusujohu rot erek insa koma fogora ruksons skoita Tuhan, beda rudou emebriyi gij Allah oga efen ofou si. Koma bera erek rusnok ongga ribes meifeti ongga angh joug riteij fogora rik mar rot koisoisa deika ojgomu.
47003017	Noba Tuhan insa koma ongga rua ruksons skoita bera morototuma erek Efena Ebsi ongga eita eiteij ah gu rusnok. Jefeda rusnok ongga Efena Ebsi engker gij rudou efesi fob bera runsuwa jeska hukum-hukum insa koma ojgomu fob.
47003018	Noba mimif ongga Kristen bera erek rusnok ongga rinaha meifeti joug rusum deika guru. Jefeda rusnok enjgineg rimek Tuhan efen owesa efek ongga angh gu mimif. Noba Efena Ebsi Tuhan bera ongga otunggom mar gij mudou efesi odudu deika jeskaseda mimif misma owesa efek ongga oufamofa erek Ofa efen owesa efek ongga oufamofa.
47004001	Allah bera ongga oncunc memef rot odou ongga eskeiramera jeskaseda moftuftu rot Ofa efen oga gu rusnok enjgineg. Jefeda memef modou eneskes rot guru.
47004002	Noba memef mokoja rot mar ongga rusnok enjgineg rutunggom jeskaseda rurokrusa iwa rot ojgomu. Memef monocuwei mar gij rusnok era monorokrusa rua jeskaseda rua ruroru Allah oga guru. Noba memef tein meneferwei Allah oga efen ofou tein guru. Noba askesi memef moftuftu rot Allah efen oga, beda Ofa bera ongga eyajga joug memef rot mar ongga memef moftuftu ojgomuja. Jefeda memef moftuftu mar rot koisoisa ongga erek tenten ojgomu. Noba memef modou os jeskaseda mar ongga memef motunggom insa koma ereita rusnok nomnaga rudou eskeira rot memef ojgomu.
47004003	Noba erek mar ongga memef moftuftu rot bera ah jejema jeska rusnok rineya, beda koma jeska rua bera ongga rimejeseiseifa ojgomu.
47004004	Jeska Bilis bera ongga ofoka ereij keingg rusnok gij mona ebeibeyaif ongga runororu Allah oga guru. Noba ofa bera ongga orokrusa rua fogora rudou enebriyi gij rot Allah efen oga guru. Koma bera erek ofa ocohun rusnok rudou efesi jeska Allah efen owesa efek. Noba owesa efek insa koma bera erek Allah oga ongga oufamofa, noba ongga oncunc rot Yesus Kristus efen owesa efek ongga eteb. Noba Yesus bera morototuma erek Allah tein.
47004005	Erek koma jeska memef monoftuftu mar rot mesinsa guru. Tina memef moftuftu mar rot Yesus Kristus ongga erek Tuhan ojgomu. Noba memef moncunc mesinsa skoita iwa erek yeyin rusnok ongga rumfij iwa fob. Memef meita mar erek koma nou iwa, jeska Yesus bera eita mar erek koma nou mimif nomnaga sis fob.
47004006	Erek koma jeska gij mona ongga Allah onotunggom mebif enesi, beda Ofa otunggom eisa sismeni fog. Ofa erebent rot oida, "Oisouska motkobah bera eisa enah ojgomu." Noba erek koma tein, Ofa bera ongga esa efen eisa jeskaseda eij aki gij mudou efesi tein fob. Ofa otunggom mar koma jeskaseda mudou ebriyi gij rot teinefa Ofa efen ofoka ongga aksa eteb. Noba mimif mik efen ofoka ongga aksa erek koma oisouska mar ongga Yesus Kristus ontunggom fob.
47004007	Memef bera erek rusnok ongga runowesa efek guru noba ongga runok rufoka gij guru. Erek koma tina Allah bera ongga oncunc memef jeskaseda moftuftu rot efen oga ongga oufamofa eteb skoita rusnok enjgineg. Noba mar ongga Ofa ontunggom insa koma bera orocunc rot oida Ofa efen owesa efek ongga eskeira eteb insa koma bera enen jeska memef guru, tina en jeska Ofa esinsa ojgomu.
47004008	Noba gij mona ongga memef moftuftu rot Allah oga, beda mar okum ofoukou bera ah keingg memef, tina modou enesiri rot guru. Noba erek modou okumkum eteb rot tein guru, tina memef mog mejmeg gij ojgomu.
47004009	Noba gij mona ongga rusnok rireneni memef rot mar ongga okum, beda Allah enaha memef jah igef jinaga guru. Noba gij mona ongga rusnok rubu memef fogora mesiri rot, beda memef medebecki noba motoiru gij mefmen mar ojgomu.
47004010	Mar ongga okum ofoukou bera encirej memef ojgomu onjoros doida manggos rot fob. Erek koma jeska memef moftuftu rot Yesus Kristus efen oga. Tina Allah oitij rot mar insa koma jeskaseda rusnok rik fogora rudou ejginaga rot teinefa mimif misma eiteij ah oisouska Yesus Kristus efen eiteij ah.
47004011	Gij orofosut mona ongga memef meita mar nou Yesus Kristus, beda mar ongga ofogog ereneni memef ojgomuja onjoros doida manggos rot. Tina Allah oitij rot mar koma jeskaseda rusnok enjgineg rik rot teinefa Yesus eita owesa efek gu memef ongga monowesa efek guru. Noba mar koma en oisouska Yesus Kristus efen eiteij ah ongga efeinah.
47004012	Jefeda memef doida manggos rot, jeska memef moftuftu rot Yesus oga gu rusnok. Tina mar koma bera ongga ereita eiteij ah ongga efeinah gu iwa tein ojgomu.
47004013	Noba memef mesejah nou magos jeska modou ororu Yesus efen oga rot tenten ojgomu fob. Jefeda memef mefesij rot Allah oga insa koma gu rusnok enjgineg. Koma erek mar egens ongga runggu gij Mar Efeyi Ebsi erek kef oida, "Didif duroru Allah efen oga fob, jefeda didif dimagot rot Ofa efen oga gu rusnok enjgineg tein si."
47004014	Memef mefesij rot mar erek insa koma jeska modou ororu rot tenten oida Allah, ongga omfra Yesus Kristus jeska anggos fob, bera omofra memef tein noba emeita eiteij ah ongga efeinah gu memef morototuma jera Yesus Kristus si. Beda Ofa omoroun memef morototuma jera iwa jah efen monuh mebaga ongga Ofa engker gij.
47004015	Memef meita mar insa koma nomnaga jeskaseda mofij iwa ojgomu. Noba erek Allah oncunc efen odou ongga oufamofa skoita rusnok enjgineg odudu dokun deika, beda rua rumois oufamofa eteb skoita Ofa rot. Noba rua rumofra efen ofoka ongga aksa eteb tein.
47004016	Allah bera ontunggom mar insa koma nou mimif nomnaga fob, jefeda mudou enesiri jeska mar ongga mimif mutunggom nou Ofa jinaga guru. Noba mimif minejagos erek deci deci ojgomu, tina gij orofosut mona tein bera Allah eita mudou ahais ojgomuja.
47004017	Noba mar okum insa koma ongga ah keingg memef sis fob bera erek mar ongga ai osufou rot memef ojgomu. Jeska Allah emeita eiteij ah ongga eskeiramera eteb rot mona ongga ah aibin ojgomuja. Noba koma bera oufamofa ekirsa jeska mar okum insa koma ongga angh keingg memef ojgomu.
47004018	Jeska memef modou enemeesa rot mar okum insa koma ongga memef mek ojgomuja guru. Tina memef mosujohu rot osok gij mar ongga oufamofa ongga menek gu meiteij guru. Jeska mar ongga mimif mik gu miteij bera ah reirei ojgomu. Tina mar ongga minek gu miteij guru, mar koma bera ah aibin ojgomuja.
47005001	Koma Mar insa koma bera erek tenten ojgomu, jeska mimif mijginaga rot oida mifmin mifaga ongga erek modwok ongga eneja erek etefa kef. Beda gij mona ongga mimif manggos fob, beda mimif mimesma mifaga ongga efeinah deika gij mebaga si. Noba mifmin mifaga ongga efeinah koma bera erek mod egens ongga ot ahais rot ah aibin ojgomuja. Noba mar koma bera enen jeska mar ongga rusnok rutunggom guru. Tina Allah esinsa bera ongga emeita mifaga ongga efeinah erek koma ojgomu.
47005002	Erek koma tina, askesi mimif mingker gij mifaga insa kef ros, bera mudou ereyema rot ojgomuja. Jeska mudou osos rot jeskaseda misma mifaga ongga efeinah noba ongga angh gu mebaga ojgomu. Koma erek osnok egens ongga odou osos rot ergi meisoufa ongga erek efeinah ojgomu.
47005003	Erek koma jeska gij mebaga bera mimif minerek efena ojgomu guru, tina mimif mimesma mifaga ongga efeinah tein si.
47005004	Noba askesi mimif mingker gij mifaga ongga ebeibeyaif efen, bera mimif mibisa noba mireyema osok gij mar okum ongga ah keingg mimif gu mebif ojgomuja. Koma erek rusnok ongga ringker gij modwok ongga eneja etefa ojgomuja. Tina mimif mineradgodu ebeirens jeskaseda manggos ojgomu guru. Koma erek osnok egens ongga ohoda efen meisoufa ongga efeyei ebeirens fogora ofos rourou ojgomu. Mimif mireyema erek koma jeska mimif mudou os miferwei mifaga ongga eriaga insa kef jera mifaga ongga efeinah gu mebaga ojgomu. Jah suma bera mifmin mifaga ongga efena ebah rot ah aibin ojgomuja.
47005005	Allah bera ongga ensejah mimif jeskaseda mimesma mar insa koma. Noba Efena Ebsi ongga Ofa eita gu mimif fob bera erek orocunc rot mar enjgineg tein ongga Ofa anggen rot oida emeita gu mimif gij mona kahma tein si.
47005006	Noba mimif mijginaga rot oida askesi mimif mingker gij mifmin mifaga insa kef ros, beda koma erek miker yes jeska mebaga ongga Tuhan Yesus engker gij. Tina mimif mudou eskeira rot ojgomu, jeska ai juens beda mimif mimesma mifaga ongga efeinah deika gij mebaga si.
47005007	Jeska mar ongga mimif mutunggom gij miteij ah insa kef bera oisouska mudou ongga ororu Allah oga ojgomu, noba onororu mar ongga mimif mik gu miteij guru.
47005008	Noba mimif minemeesa nou magos guru, jeska mimif mijginaga rot oida mimif mijeker morototuma jera Tuhan gu mebaga. Noba koma bera erek oufamofa ekirsa nou mimif.
47005009	Erek koma jefeda memef mog mejmeg gij rot mar ofoka egens ojgomu fogora memef motunggom mar ongga ereita Tuhan efen odou ongga eskeiramera rot ojgomu. Noba memef motunggom mar erek koma askesi mengker gij mefaga insa kef, era askesi mengker gij mebaga ojgomuja.
47005010	Jeska mimif nomnaga mumojot jah Yesus Kristus odou si. Beda Ofa omoga ojga rot mar nomnaga ongga mimif muntunggom askesi mingker gij mifmin mifaga insa kef ros. Ofa emeita oufamofa gu rusnok ongga rutunggom mar ongga erek oufa ojgomu. Noba Ofa omofra okum eteb keingg rusnok ongga runtunggom mar ongga erek oska.
47005011	Yesus Kristus omoga ojga rot rusnok nomnaga rerin rita mar si, jefeda memef memeesa rot Tuhan efen owesa efek ojgomu. Noba memef moftuftu rusnok enjgineg rot ahais jeskaseda rua tein ruroru Allah rot tenten ojgomuja. Noba Allah ejginaga rot oida memef motunggom mar koma rot modou egens ojgomu fob. Noba didif dudou os jeskaseda iwa tein ijginaga rot oida memef meita mar rot modou ongga egens erek koma ojgomu.
47005012	Noba didif dinagot rot mar insa kef jeskaseda disitit disinsa dufoka rot skoita iwa guru. Tina didif dagot rot mar insa kef gu iwa jeskaseda iwa idou eskeira rot memef ojgomu. Beda iwa tein imesitit rot mofoka skoita rusnok enjgineg ongga risitit risinsa rufoka rot mar ongga rua rutunggom jah gu iwa ifekesa. Tina rua rineita mar rot rudou ongga ocosu efei ahtah jinaga guru.
47005013	Noba jeska didif dagot mar erek insa koma beda iwa imosujohu rot oida merei ok didif fob ei. Skoidu, iwa isujohu rot erek koma ojgomu. Jeska didif dutunggom mar nomnaga jeskaseda durofra Allah efen ofoka erek aksa ojgomu. Tina didif dedin dudou bera erek giskini ojgomu. Jeska didif dutunggom mar insa koma jeskaseda orofij iwa tein rot.
47005014	Erek koma jeska Yesus bera oncunc rot efen odou ongga okora eteb rot mimif nomnaga. Jefeda memef modou os mofij rusnok enjgineg ojgomu. Noba modou efesi ororu rot tenten oida Yesus Kristus anggos nou rusnok nomnaga fob. Jefeda ahah Allah eiteij bera mimif nomnaga tein manggos rot mifmin mar ongga oska morototuma jera Yesus fob.
47005015	Noba Ofa anggos nou rusnok nomnaga jeskaseda rua risma eiteij ah ongga efeinah. Tina Ofa enagos nou rusnok jeskaseda rua rutunggom mar ongga risinsa rudou os rot gij rerin riteij ah ongga efeinah insa koma guru. Ofa agos nou rusnok jeskaseda ebeibeyaif bera rua rita mar rot riteij ah ongga efeinah noba ongga ereita Yesus Kristus odou eskeira rot ojgomu. Jeska Ofa bera ongga anggos noba endebecki rot efen eiteij ah ongga efeinah jeskaseda orofij rusnok nomnaga gij mar koma fob.
47005016	Erek koma jefeda iwa inosujohu mar rot rusnok enjgineg morototuma erek rusnok mebif rusujohu rot mar guru. Jeska gij mona ongga mimif munororu Yesus enesi bera mimif tein musujohu rot Yesus Kristus erek rusnok mebif rusujohu rot Ofa.
47005017	Tina gij mona ongga rusnok rudou eja erek egens jera Yesus Kristus fob, beda rua rija erek rusnok ongga efeinah tein ojgomu. Jeska Allah onsuna rot rerin riteij ah ongga ensis jeska fob. Beda rua rinsma eiteij ah ongga efeinah deika fob.
47005018	Noba mar koma nomnaga en jeska Allah ojgomu. Ofa bera ongga oroun rusnok sons skoita Ofa esinsa oisouska Yesus Kristus fob. Noba Ofa obk memef jeskaseda moftuftu rot mar insa koma gu rusnok fogora moroun rua sons skoita Ofa.
47005019	Memef moftuftu rot oida Allah odou os oroun rusnok nomnaga sons skoita Ofa esinsa. Noba Ofa otunggom mar koma oisouska Yesus Kristus ojgomu. Noba askesi Ofa oroun rusnok, beda Ofa onosujohu rot rerin mar ongga oska deika guru. Noba Ofa bera obk memef jeskaseda moftuftu rot mar insa koma gu rusnok nomnaga ojgomuja.
47005020	Jefeda memef bera erek rusnok ongga rumfij Yesus Kristus ojgomu. Noba Allah bera ombk memef fogora Ofa agot mar oisouska memef skoita iwa. Beda memef mois gu iwa oisouska Yesus efen ofoka jeskaseda iwa ikikif jeska yeyin mar ongga oska fogora yuksons skoita Allah ojgomu.
47005021	Yesus Kristus bera efen mar ongga oska erek oskiyai tein guru. Noba erek hakim egens agot oida osnok egens agos ojgomu, beda erek koma tein Allah ombk Yesus sis fob jeskaseda Ofa agos rot mifmin mar ongga oska nomnaga. Ofa ontunggom mar erek koma jeskaseda oisouska mudou ongga egens jera Ofa bera Allah omocunc mimif erek rusnok ongga rerin mar ongga oska oskiyai tein guru.
47006001	Iwa bera erek rusnok ongga rumfij Allah morototuma jera memef. Noba Allah bera oncunc efen oga ongga oufamofa gu iwa rot odou oufamofa. Jefeda memef mois gu iwa jeskaseda inaha oga ongga oufamofa insa koma jah ojgomu guru.
47006002	Jeska runggu gij Mar Efeyi Ebsi rot mar egens ongga Allah anggot gu Yesus erek kef oida, "Gij mona egens ongga Didif dudou eskeira rot bera Didif dingg rot bebin buga. Noba gij mona egens ongga Didif dinsejah nou duskotu bua bera Didif dufij bua." Jefeda Didif duis gu iwa rot oida Allah bera odou eskeira rot mona deisef tein ojgomu. Noba gij mona ebeibeyaif bera Allah ensejah nou oskotu rusnok jeska rerin mar ongga oska.
47006003	Memef meneita mar ongga eragou joug rusnok fogora runororu Allah oga deika guru, erek koma guru. Memef meita mar ongga oufamofa jeskaseda rusnok enjgineg rudou onoska rot mar ongga memef moftuftu rot guru.
47006004	Tina ongga tenten bera, memef motunggom mar ongga erek oufamofa ojgomu jeskaseda morocunc gu rusnok enjgineg rot oida memef bera erek rusnok ongga rumfij Allah rot tenten ojgomu. Noba memef meita mar erek koma rot modou ongga ahais ojgomuja gij mona ongga mar okum ah keingg memef ni, mar okum ereneni memef ni, mar okum otunggom modou emeesa rot ni ojgomuja.
47006005	Noba gij mona ongga rusnok rubu memef ni, era gij mona ongga rusnok ruga emaksema rot mar ongga memef montunggom fob ni, era rikris memef jah mod oskusk ni, era gij mona ongga memef mefarur gij mar rot ahais ni, era gij mona ongga modou efeneinei rot mar ongga memfarur gij ni, era gij mona ongga mosona eteb ongk memef ni, beda mar insa koma nomnaga orocunc rot oida memef bera erek rusnok ongga rumfij Allah rot tenten ojgomu.
47006006	Noba gij mona ongga memef meita mar rot modou ongga ebsi komowa ni, era rot modou ongga ebriyi gij Allah efen oga ni, era memef meita mar rot modou ongga ongkoska skoita rusnok enjgineg oisouska Efena Ebsi ongga engker gij modou efesi ni, era motunggom mar oisouska modou ongga okora rot rusnok erek tenten ni,
47006007	era moftuftu mar osok gij Allah oga rot tenten oisouska Ofa efen owesa efek ongga angh gu memef ni, beda ahah Allah eiteij bera memef motunggom mar insa koma nomnaga oisouska modou ongga efen mar ongga oska oskiyai tein guru. Mar insa koma bera ongga ot joug memef jeskaseda menesiri gij mar ongga oska guru.
47006008	Erek koma noba askesi memef motunggom mar nou Allah bera rusnok rineya rugif gu memef noba rineya rudou oska rot memef tein. Noba rineya ruga oruh memef, tina rineya risitit mefmen mofoka tein. Noba memef meita mar ongga tenten ojgomu, tina rusnok rucunc memef erek rua ongga rurokrusa rusnok enjgineg ojgomu.
47006009	Allah jera efen rusnok rijginaga rot oida didif bera erek rasul egens ongga tenten ojgomu. Tina rusnok rineya rusujohu rot oida didif bera enerek rasul ongga tenten guru. Noba erek doida memef manggos rot mar okum ongga encirej memef, tina Allah omfij memef jefeda memef mefena ebah ros. Noba rusnok rumfra mar okum keingg memef, tina menagos rot guru.
47006010	Noba rusnok raha mar okum keingg memef, tina memef modou efaga ouka rot ojgomu. Noba memef merek rusnok ongga rufojingki ojgomu, tina mar ongga memef moftuftu gu rusnok bera ereita mar ofoukou ongga erek ongkoska eteb gu rua. Noba memef mefmen mareibra ofoukou guru, tina memef mesma mar ongga oufamofa eteb jeska Allah ojgomuja.
47006011	Edohuji ongga ingker gij kota Korintus, didif dudou okora eteb rot iwa, jefeda didif duncunc dudou efesi rot ongkas skoita iwa gij surat egens kef fob. Noba didif dinedemi mar egema tein jeska iwa guru.
47006012	Noba memef monof joug modou efesi rot iwa guru. Tina iwa bera ongga yumf joug idou efesi rot memef fob.
47006013	Erek koma tina ebeibeyaif bera didif dagot mar skoita iwa erek didif dagot mar skoita dedin edeser ojgomu. Jefeda iwa icunc idou ongga okora rot memef morototuma erek memef tein moncunc modou ongga okora rot iwa fob.
47006014	Enadaij nou iwa ibiedi erek egens jera rusnok ongga runougif gu Allah guru. Jeska rusnok ongga ruroru mar ongga tenten ojgomu bera erek toga jeska rusnok ongga runororu mar ongga tenten guru. Enadaij nou iwa ongga erek eisa ibiedi erek egens jera rusnok ongga erek motkobah jinaga guru.
47006015	Erek koma tein, enadaij nou Yesus Kristus oitij morototuma jera mar ongga Bilis efen jinaga guru. Noba rusnok ongga ruroru Allah rot tenten bera rerin mar ongga morototuma erek rusnok ongga runororu Allah rot tenten guru erek jinaga guru.
47006016	Noba enadaij nou mimif mibiedi erek egens jera mar ongga oska ongga rusnok enjgineg rugif gu jinaga guru. Jeska mimif bera erek Allah efen mod ongga Ofa engker gij ojgomuja. Noba Ofa bera ongga efena ebah rot ah aibin. Noba Ofa esinsa bera agot rot erek kef oida, "Didif dimeker gij rudou efesi, beda dimecira morototuma jera rua. Noba Didif dimeja erek rerin Allah. Beda rua rimeja erek dedin rusnok."
47006017	Erek koma jeska Tuhan agot rot mar erek kef tein oida, "Iwa irogna jeska rusnok koma, noba ikeba isinsa jeska rua ojgomu. Noba inoromohohuma jera rerin mar ongga oska egema tein deika guru. Beda Didif dumoroun iwa si."
47006018	"Beda Didif dimeja erek yeyin ika. Noba iwa imeja erek dedin edeser runer jera rujager." Tuhan Allah, ongga efen owesa efek eteb, bera agot rot mar erek koma.
47007001	Edohuji ongga dudou okora rot, Allah bera ongga anggen rot mar insa koma nomnaga nou mimif fob. Jefeda mimif mibes mifaga jeska mar nomnaga ongga orotunggom mifmin mifaga jera mudou efesi erek oska ojgomu. Beda mimif mija erek rusnok ongga rerin rudou ongga ebsi komowa ojgomu. Noba mimif mita mar erek koma oisouska mudou ongga mugif gu Allah ojgomuja.
47007002	Didif duis gu iwa jeskaseda iwa yuhoda idou efesi nou memef ojgomu. Jeska memef meneita mar ongga oska egema tein skoita iwa ineya jah suma guru. Noba memef meneita mar egema tein ongga orotunggom rusnok fogora risiri gij mar ongga oska guru. Noba memef monorokrusa ineya jeska iwa tein guru.
47007003	Tina didif dinagot mar insa kef jeskaseda durocunc rot oida iwa bera erek oska, erek koma guru. Jeska didif danggot gu iwa sis fob rot oida, erek memef mefena ebah ros era magos tein askesi memef mofij iwa, beda modou omokora rot iwa ojgomuja.
47007004	Erek koma tein, didif dudou eredi rot iwa, noba dudou erek eteb rot iwa ojgomuja. Noba mar ongga iwa itunggom bera orofij didif askesi mar okum ah keingg didif. Jefeda koma erek iwa ireita dudou erirei eteb rot ojgomu.
47007005	Jeska gij mona ongga memef mensaga jah monuh Makedonia, beda mar ofoukou ah keingg memef ojgomuja. Koma erek rusnok enjgineg rucunc rudou ongga oska skoita memef, noba modou efesi tein erek emeesa ojgomuja.
47007006	Tina Allah eisisi joug rusnok ongga rudou okum. Noba Ofa bera eisisi joug mefmen modou oisouska Titus ongga Ofa obk skoita memef jah sif.
47007007	Noba mar ongga ofa emfesij osok gij iwa bera orofij memef erek eteb tein. Jeska ofa emfesij gu memef rot teinefa iwa ongga Korintus idou osos eteb jeskaseda ik didif ebeirens deika. Noba ofa emfesij rot oida iwa imeesa joug rot yeyin mar ongga oska egens koma sis fob, jera rot teinefa iwa idou okora rot didif ojgomu. Jefeda mar insa koma nomnaga erek orofij dudou efesi erek eteb rot ojgomu.
47007008	Surat egens ongga didif dinsa skoita iwa sis fob bera ereita idou efesi erek okumkum rot fob. Jeska didif ditaha joug iwa osok gij osnok egens ongga ontunggom mar ongga oska eteb jah gu iwa ifekesa fob. Noba didif tein dudou emeesa rot. Jeska didif dik rot teinefa idou okum eteb rot. Erek koma tina didif dusujohu rot oida yeyin idou bera okumkum rot gij mona ongga estir ojgomu.
47007009	Didif dudou okora rot iwa jeska dedin surat egens koma ereita idou okumkum rot. Tina ebeibeyaif didif dudou eskeira rot surat egens insa koma ojgomu, jeska oisouska surat egens koma bera iwa imeesa joug yeyin mar ongga oska fob. Jefeda koma bera ereita dudou eskeira eteb fob. Jeska idou ongga okumkum insa koma bera en oisouska Allah odou ejginaga rot ojgomu.
47007010	Erek koma jeska rusnok rudou ongga okumkum oisouska Allah odou ejginaga rot bera omofij rua jeskaseda rimeesa joug rerin mar ongga oska. Beda koma bera ereita eiteij ah ongga efeinah gu rua tein. Noba koma orotunggom rusnok rudou erirei eteb rot. Tina gij mona ongga rusnok mebif rita rudou ongga okum rot rerin rita mar, beda koma onofij rua jeskaseda rita eiteij ah ongga efeinah guru. Jeska gij rudou efesi bera rua runosujohu rot mar ongga Allah anggot rot guru.
47007011	Jefeda idou ah keingg rot teinefa Allah omfij iwa oisouska idou ongga okumkum insa koma ojgomu. Jeska idou ongga okumkum insa koma bera ongga ereita idou ongga ocosu efei ahtah rot fob ni, noba ebeibeyaif iwa idou os icunc rot oida imeesa joug yeyin mar ongga oska rot tenten fob ni, noba iwa yut joug idou efesi rot mar ongga oska ojgomuja fob ni, noba iwa idou os itunggom mar ongga tenten ni, jeska iwa idou efeneinei rot mar ongga oska ongga angh gij ifekesa ros ni, iwa insejah idou efesi jeskaseda yufra mar okum keingg rusnok ongga rutunggom mar ongga oska ni. Mar insa koma nomnaga bera ongga orocunc rot oida iwa iroru mar ongga tenten deika fob.
47007012	Noba ongga tenten bera didif disa surat egens insa koma jeskaseda iwa isinsa ik rot teinefa iwa iroru mar ongga memef manggot rot fob ei era gurei. Beda iwa tein imejginaga rot teinefa iwa inroru mar ongga memef moftuftu rot tenten fob ojgomu. Jeska iwa yumfra mar okum keingg osnok egens insa koma fob.
47007013	Noba jeska iwa iroru mefmen moga erek jeni rot osnok egens ongga otunggom mar ongga oska insa koma fob, jefeda memef modou erirei eteb rot iwa. Noba iwa ireita modou ongga erirei eteb ekirsa deika, jeska gij mona ongga Titus onjogog iwa, beda iwa yumfij ofa fogora ireita ofa odou eskeira eteb fob.
47007014	Sis fob, gij mona ongga Titus eneja skoita iwa enesi, beda didif disitit rot mar ofoukou osok gij iwa gu ofa fob. Noba mar ongga didif dinsitit gu ofa sis fob koma bera mojenen didif rot guru. Jeska oisouska mar ongga oufamofa ongga iwa intunggom nou ofa bera iwa incunc rot oida didif danggot mar erek tenten osok gij iwa fob. Noba ebeibeyaif tein Titus bera emfesij rot teinefa iwa yumfij ofa erek ongkoska fob. Jefeda mar ongga ofa emfesij rot bera orocunc rot mar insa koma ongga didif danggot rot osok gij iwa sis fob.
47007015	Noba ofa esinsa efen odou ongga okora eteb rot iwa odudu deika. Jeska ofa odou ah keingg rot teinefa iwa iroun ofa rot idou ongga ougif gu ofa ojgomu. Noba ofa odou ah keingg rot teinefa iwa insejah nou itunggom mar ongga ofa anggot rot si.
47007016	Jefeda didif dudou efaga ouka eteb rot iwa, jeska didif dijginaga rot oida iwa imotunggom mar ongga tenten si.
47008001	Edohuji, ebeibeyaif didif dudou os difesij gu iwa rot mar ongga Allah ontunggom rot odou ongga oufamofa nou rusnok Mod Ari ongga ringker gij monuh Makedonia.
47008002	Jeska mar ofoukou bera ereneni rua ojgomuja onjoros rudou efera okora eteb rot. Tina rudou onokumkum rot mar insa koma guru. Rua riker rot rudou ongga eskeiramera ojgomuja, jefeda rua rerin owesa efek ongga adaij nou rufij rerin ruhujir rot rerin mar okum tein ojgomu. Mar ongga rua runtunggom bera erek kef oida, erek rua risinsa rufojingki eteb, tina rua rikeba rerin mareibra ofoukou jeskaseda rufij rusnok Kristen ongga ringker gij kota Yerusalem.
47008003	Noba didif dagot rot tenten ojgomu oida rua rikeba risinsa rerin mareibra insa koma erek doida omoisa nomnaga. Noba rua rineita mar erek koma jeska rusnok enjgineg riradgodu rua rot guru.
47008004	Tina rua ruis gu memef rot ahais jeskaseda morka rerin mareibra ongga rua rikeba insa koma nou Allah efen rusnok ongga ringker gij monuh Yudea skoita rusnok koma.
47008005	Noba rua rita mar insa koma jeni erek memef moisum gij rua rot sis fob. Noba ongga oufamofa ekirsa bera rua ruh rudou efesi rot ongkasmos gu Tuhan jera memef tein oisouska Allah odou ejginaga rot. Noba koma tein erek ekirsa jeska meidu ongga memef moisum gij rua rot sis fob.
47008006	Jefeda memef magot gu Titus jeskaseda ofa ojogog iwa gij kota Korintus ebeirens deika. Jeska sis fob ofa oftuftu iwa rot teinefa iwa ikeba yeyin mareibra nou Allah efen rusnok tein. Noba gij mona ongga ofa onjogog iwa deika, beda ofa omoftuftu iwa deika rot mar insa koma onjoros iwa tein yufij Allah efen rusnok ongga rufojingki gij monuh Yudea rot yeyin mareibra fob.
47008007	Ebeibeyaif iwa bera erek rusnok ongga runtunggom mar ofoukou ongga ongkoska fob. Koma bera erek iwa iroru Allah rot tenten fob ni, iwa yagot mar ongga erek ongkoska moguma ojgomu ni, idou ebriyi gij mar ongga tenten fob ni, iwa insejah idou efesi fogora yufij rusnok enjgineg ni, idou okora eteb rot memef ni. Erek koma jefeda memef mois gu iwa jeskaseda iwa icunc idou ongga okora rot Allah efen rusnok fogora ikeba yeyin mareibra tein nou rusnok ongga rufojingki ojgomu.
47008008	Didif dunoga efet iwa rot mar koma guru. Tina didif dimfesij gu iwa rot teinefa rua ongga monuh Makedonia insa koma rudou otot jeskaseda rufij rusnok enjgineg rot rerin mareibra tein fob. Jefeda iwa tein icunc idou ongga okora rot rusnok enjgineg fogora yufij rua rot yeyin mareibra ojgomu.
47008009	Jeska iwa ijginaga rot fob oida gij mebaga bera mifmin Tuhan Yesus Kristus oncunc efen oufamofa eteb skoita mimif fob. Sis mona ongga Ofa eker gu mebaga ros, beda Ofa efen mar ofoukou ongga ongkoska eteb. Erek koma tina Ofa aha mar koma jah fogora en gu mebif erek osnok egens ongga ofojingki jeskaseda ofij mimif. Jefeda mimif minsma mar ofoukou ongga ongkoska eteb fob.
47008010	Gij tahun ongga sis fob iwa bera ongga yanggot rot sismeni rot oida imofij rusnok ongga rufojingki rot yeyin mareibra. Noba iwa tein bera ongga ita yeyin mareibra insa koma rot sismeni jeska rusnok Mod Ari enjgineg nomnaga.
47008011	Jefeda didif dusujohu rot erek kef oida: didif duis gu iwa jeskaseda iwa ita mar erek koma juens deika fogora ikeba yeyin mareibra oskiyai nou rusnok enjgineg. Noba iwa ita mar erek koma oisouska yeyin owesa efek ongga adaij nou tein.
47008012	Noba erek iwa idou ot nou yufij rusnok enjgineg erek koma, beda Allah odou emeskeira rot iwa oisouska mar ongga iwa ita insa koma ojgomu. Jeska Ofa onoga efet rusnok rot oida rua rugun mar dokun ekirsa jeska mar ongga angh gu rua guru.
47008013	-
47008014	Didif dineradgodu iwa jeskaseda yufij rusnok enjgineg onjoros yeyin mareibra omoisa rot fogora idou okum rot tein guru. Tina ebeibeyaif bera yeyin mareibra efen ofod adaij nou. Jefeda didif dusujohu rot oida iwa yufij rusnok enjgineg rot ojgomu. Noba gij mona ongga iwa yeyin mareibra enadaij nou iwa deika guru, beda rua tein rumofij iwa sons rot rerin mareibra efen ofod tein si. Beda iwa nomnaga yeyin mareibra ongga adaij morototuma tein.
47008015	Koma bera erek mar ongga runggu gij Mar Efeyi Ebsi sis fob erek kef oida, "Osnok egens ongga ohoturu efen maat ofoukou bera efen eteb ongga adaij nou. Noba osnok egens ongga ohoturu maat erek oskiyai, ofa tein efen adaij nou." Noba erek iwa imofijma erek koma, beda iwa tein imeita mareibra ongga adaij ojgomuja.
47008016	Memef mois oufamofa eteb gu Allah jeska Ofa oncunc mar gij Titus odou efesi fogora ofa odou os ofij iwa morototuma erek memef tein modou os mofij iwa.
47008017	Noba didif direjgei ofa jeskaseda eja skoita iwa. Tina ofa oitij ebeirens rot, jeska ofa esinsa ensejah odou efesi rot otunggom mar erek koma sis fob. Jefeda ofa odou eskeira eteb rot ojgomu.
47008018	Noba memef momobk mefmen mohuj egens ongga rusnok Mod Ari nomnaga rugif gu. Jeska ofa odou efesis eteb jefeda ofa ejginaga rot teinefa oftuftu rot Allah efen oga ongga oufamofa gu rusnok enjgineg. Ofa tein bera omororu Titus skoita iwa.
47008019	Noba rusnok Mod Ari nomnaga bera runcunc ofa tein jeskaseda ororu memef gij mona ongga memef morka mareibra ongga rusnok ringkeba nou Allah efen rusnok ongga rufojingki jah gu kota Yerusalem. Mar koma bera ongga orofra Allah efen ofoka erek aksa noba orocunc rot oida memef modou os mofij Allah efen rusnok tein.
47008020	Ofa omororu memef tein, jefeda enadaij nou rusnok enjgineg rudou efeda rot memef osok gij mar ongga memef motunggom rot mareibra ofoukou insa koma guru.
47008021	Jeska memef modou os motunggom mar ongga tenten ojgomu ahah Tuhan eiteij jera rusnok tein riteij.
47008022	Noba memef momobk osnok egens dokun deika morototuma jera Titus noba jera efen mohuj egens insa koma tein skoita iwa. Ofa bera anggot rot ofosma ofoukou fob oida ofa odou os ofij rusnok enjgineg ojgomuja. Noba ofa ejginaga rot teinefa iwa idou os yufij rusnok enjgineg rot yeyin mareibra tein. Jefeda ofa tein odou os eja skoita iwa.
47008023	Noba Titus kef bera erek dedin edohuj egens ongga efarur morototuma jera didif ojgomuja. Noba gosnok gegeka kef gemeja oisouska gegan Mod Ari ofoka. Noba goga tein gegan geita mar ongga orofra Yesus Kristus efen ofoka erek aksa.
47008024	Jefeda iwa icunc idou ongga okora rot rua insa koma jeskaseda rusnok enjgineg rimek fogora rimejginaga rot oida mar ongga memef mesitit rot osok gij iwa bera erek tenten ojgomu.
47009001	Didif dinefesij osok gij mar insa koma skoita iwa deika guru.
47009002	Jeska didif dijginaga rot oida iwa idou os yufij rusnok insa koma tein ojgomu. Noba didif dinsitit rot ifoka osok gij mar insa koma skoita rua ongga ringker gij monuh Makedonia erek ofoukou fob. Didif danggot gu rua oida, "Askesi tahun sis fob onjoros deisef tein bera rua ongga kota Korintus rinsejah nou rufij rusnok ongga rufojingki rot rerin mareibra." Noba ongga tenten bera, rusnok ongga ringker gij monuh enjgineg tein ringk rot teinefa iwa idou os itunggom mar insa koma fob. Jefeda rua tein rudou os rufij rusnok ongga rufojingki erek iwa ita sis fob.
47009003	Noba didif dumobk mifmin muhujir rugomu insa koma skoita iwa jah kota Korintus jeskaseda ruhoturu mareibra ongga iwa imekeba nou rusnok ongga rufojingki. Beda koma omorocunc rot oida mar ongga memef mesitit rot iwa gu rusnok enjgineg gij monuh Makedonia bera erek rourou guru. Jeska didif dijginaga rot oida gij mona ongga rua rinsaga jah suma, beda iwa insejah nou rita mar insa koma gu rua si.
47009004	Era, erek rusnok jeska monuh Makedonia meja morototuma jera didif skoita iwa, tina iwa inekeba mareibra insa koma enesi, beda mojen didif eteb rot. Noba mojen iwa eteb tein rot mar ongga didif dinsitit rot osok gij iwa skoita rua sis fob.
47009005	Jefeda didif dusujohu rot oida didif dumobk muhujir rugomu insa koma jeskaseda rija okag rot didif skoita iwa. Beda rua rumohoturu mareibra insa koma ongga iwa yanggen rot oida imeita sis fob. Noba gij mona ongga didif dinsaga jah suma, beda mareibra ongga iwa ihoturu fob bera insejah nou ita gu memef ojgomu. Beda koma tein omorocunc rot oida iwa idou os yufij ojgomu, noba erek rusnok enjgineg rineradgodu iwa rot ebeirens gij mona insa koma guru.
47009006	Erek koma jefeda iwa isujohu rot mar kef ongga erek orocunc fog: Rusnok ongga rirefa rerin maat efej erek oskiyai ojgomu bera rua rimesma rerin maat efek tein ongga erek oskiyai ojgomu. Noba rusnok ongga rirefa rerin maat efej erek ofoukou bera rua rimesma maat efek ongga erek ofoukou doska tein. Erek koma tein, rusnok ongga rudou agei rerin mareibra ofoukou bera rikeba mareibra erek oskiyai ojgomu. Beda gij mona kahma bera rusnok enjgineg rumofij rua tein erek oskiyai ojgomu.
47009007	Jefeda orofosutut osnok egens egens osujohu rot koisoisa osok gij efen mareibra egaho ongga ofa emekeba rot rusnok enjgineg ojgomu. Beda ofa ekeba mar koma rot odou ongga oitij rot ojgomu. Noba ofa odou enagei rot mar koma guru, era rusnok enjgineg rineradgodu ofa rot guru. Jeska Allah odou eskeira rot rusnok ongga rikeba rerin mareibra oisouska rudou ongga eskeira rot ojgomu.
47009008	Noba Allah efen owesa efek ongga adaij nou eita mareibra nomnaga ongga iwa idou ocosu rot ojgomu. Ofa omotunggom erek koma jeskaseda yeyin mareibra ongga adaij nou iwa ojgomuja. Beda yeyin mareibra insa koma efen ofod adaij nou fogora irofij rusnok enjgineg rot tein.
47009009	Koma tenten ojgomu, jeska runggu gij Mar Efeyi Ebsi rot oida, "Rusnok ringkeba rerin mareibra ofoukou gu rua ongga rufojingki, Allah omocunc rua erek rusnok ongga rerin mar ongga oska oskiyai tein guru."
47009010	Allah bera ongga ofij rusnok rot maat efej jeskaseda rimerefa gij rerin mekeni. Noba Ofa bera ongga ofij rusnok rot rerin maat jeskaseda rimet maat efema tein. Jefeda erek koma tein, Ofa omofij iwa rot yeyin mareibra tein si. Noba Ofa omogun yeyin mareibra koma dokun deika ojgomuja. Beda oisouska idou ongga efen mar ongga oska jinaga guru bera iwa imekeba yeyin mareibra gu rusnok enjgineg tein.
47009011	Allah omofij iwa rot yeyin mar nomnaga ongga erek ofoukou ojgomuja jeskaseda adaij nou iwa yumfij rusnok enjgineg rot mar insa koma ojgomuja. Noba gij mona ongga memef morka mareibra ongga iwa ikeba insa koma nou rusnok enjgineg, beda rua rumois oufamofa eteb gu Allah rot.
47009012	Noba mar insa koma ongga iwa intunggom bera erek irofij rusnok enjgineg ofoukou. Noba ongga oufa ekirsa deika bera mar koma ereita rusnok rufoukou rudou efesi fogora rimesitit gu Allah rot efen oga tein.
47009013	Noba rua rimesitit gu Ofa rot teinefa iwa yumfij rusnok ongga monuh Yudea jera rusnok enjgineg tein fob. Erek koma, tina ongga oufamofa ekirsa bera rua rumois oufamofa skoita Allah rot iwa tein si, jeska mar ongga iwa intunggom insa koma bera orocunc rot oida iwa iroru jeni Yesus Kristus oga ongga oufamofa rot tenten fob.
47009014	Beda rua rumom riteij rot ahais skoita Allah nou iwa ojgomuja. Jeska Allah ocunc efen odou ongga oufamofa eteb skoita rua oisouska mar ongga iwa intunggom nou rua fob.
47009015	Mimif nomnaga tein muis oufamofa eteb skoita Allah, jeska Ofa obk efen Efesa skoita mimif sis fob. Noba koma bera mar ongga erek ongkoska eteb ekirsa jeska mar nomnaga.
47010001	Edohuji, ebeibeyaif didif dudou os duis mar gu iwa rot dudou ongga erek eriaga noba osufou tein jeni erek Yesus Kristus ontunggom gu rusnok sis fob. Jeska rusnok rineya jah gu iwa ifekesa bera ragot osok gij didif oida, "Gij mona ongga Paulus engker jera mimif bera ofa agot mar rot odou ongga eriaga noba ongga osufou ojgomu. Tina gij mona ongga ofa ejeker yes jeska mimif, bera ofa agot mar gij efen surat ongga erek okumkum skoita mimif ojgomu. Jefeda ofa erek emeesa rot mimif ojgomu ei." Erek koma tein rua rusujohu rot mar erek rusnok mebif rusujohu rot mar ojgomu. Jefeda didif duis gu iwa jeskaseda iwa itaha joug rusnok ongga ragot mar erek koma ojgomu. Iwa ita mar erek koma jeskaseda gij mona ongga didif dunjogog iwa deika, beda didif dunocosu rot ducunc gu rua insa koma rot teinefa didif dagot mar ongga okumkum teisis skoita rua ongga ranggot mar erek insa koma guru.
47010003	Jeska memef bera erek rusnok giskini ongga eriaga ojgomu, tina memef menera mar ongga rusnok mebif efen jeskaseda mokoja rot mar okum ongga angh keingg memef guru.
47010004	Memef monokoja mar okum ongga angh keingg memef oisouska owesa efek ongga rusnok mebif efen guru. Tina memef mera owesa efek ongga en jeska Allah ongga adaij nou, fogora memef morohoda rot owesa efek ongga mebif efen ojgomu.
47010005	Noba oisouska owesa efek insa koma bera memef mohoda rot mar nomnaga ongga rusnok ruga emaksema rot skoita Allah jera rusnok nomnaga ongga rusujohu rot oida risinsa rudou erek efesis eteb. Noba oisouska Allah efen owesa efek insa koma bera memef moftuftu rusnok enjgineg jeskaseda rusujohu rot mar jeni erek Yesus Kristus osujohu rot mar ojgomu.
47010006	Noba gij mona ongga iwa ongga kota Korintus icunc rot oida iwa iroru Yesus Kristus rot tenten fob, beda memef mensejah nou mofra mar okum keingg rusnok rineya jah suma ongga ruroru mar ongga oska erek insa koma.
47010007	Iwa isujohu rot iskusk osok gij rusnok rineya ongga ringker jah gu ifekesa. Jeska rua risitit risinsa rufoka oida rua risinsiyai bera ongga rumfij Yesus Kristus rot tenten, noba memef bera guru. Tina didif dagot oida enadaij nou rua rusujohu rot mar erek koma guru. Jeska memef tein bera erek rusnok ongga rumfij Yesus Kristus rot tenten fob.
47010008	Ainsa kef bera didif disitit disinsa difaga erek oskiyai rot owesa efek ongga Allah eita gu memef fob, tina mojen en didif rot koma guru. Jeska Allah eita owesa efek insa koma gu didif jeskaseda durofij iwa rot ojgomu. Noba memef menera owesa efek insa koma jeskaseda motunggom mar gu ifekesa fogora imekebema rot guru.
47010009	Didif dinagot rot mar insa kef jeska didif dunodou os rot oida surat ongga didif dinsa skoita iwa bera ereita idou emeesa rot didif guru.
47010010	Erek koma tina didif dimagot mar teisis rot ahais morototuma erek didif danggot mar gij dedin surat ojgomu skoita rusnok ongga risitit risinsa rufoka rot mar erek insa koma si. Jeska rineya jah gu ifekesa ragot mar erek kef rot ahais oida, "Paulus agot mar ongga okumkum noba ahais gij efen surat ongga ofa ensa skoita mimif. Tina gij mona ongga ofa en skoita mimifo, beda ofa agot mar ongga erek eriaga ojgomo. Noba mar ongga ofa anggot gij mona insa koma efen owesa efek jinaga guri."
47010012	Yo, erek rua insa koma bera rufra risinsa rufoka erek aksa ei, tina memef bera gurei. Koma tenten, jeska rua rireni jeni rerin rita mar jera rusnok enjgineg rerin rita mar ongga morototuma erek rua rerin ojgomu. Jefeda koma erek rua risitit risinsa rufoka rot risinsa rerin rita mar ongga oska ojgomu. Noba koma bera orocunc rot oida rudou osumsumu eteb ojgomu.
47010013	Memef bera mefmen owesa efek tein, tina memef monofra mesinsa mofoka rot mar ongga montunggom ongga erek ekirsa jeska mar ongga Allah oncunc gu memef fob guru. Didif duntunggom mar ongga Allah oncunc gu didif fob. Tina iwa tein bera erek mar egens ongga Allah oncunc gu memef jeskaseda mefarur rot ojgomu.
47010014	Beda mar koma tein bera orocunc rot oida memef menekirsa rot mar ongga Allah oncunc gu memef rot guru. Jefeda gij mona ongga memef mecira rot Yesus Kristus efen oga ongga oufamofa skoita iwa sis fob, beda koma erek memef mororu mar ongga Allah oncunc rot gu memef sis fob tein ojgomu.
47010015	Noba memef tein menekirsa rot mar ongga Allah oncunc gu memef guru, jefeda menesitit mesinsa mofoka rot mar ongga rusnok enjgineg rimfarur gij fob guru. Tina rasul-rasul ebireira insa koma bera rita mar erek koma ojgomuja. Noba memef modou os eteb rot oida iwa iroru jeni Allah efen oga rot tenten odudu dokun deika ojgomuja. Beda memef tein memeita mar ongga ongkoska ekirsa deika jah gu ifekesa ojgomuja.
47010016	Jefeda memef tein memecira rot Yesus Kristus efen oga ongga oufamofa jah monuh ongga ai erek yes jeska iwa deika. Beda enadaij nou rusnok enjgineg ragot oida memef bera morka Yesus Kristus efen oga gij monuh ongga rusnok enjgineg rumftuftu rot Kristus gij sis fob guru.
47010017	Erek koma tina iwa isujohu rot mar egens kef ongga runggu gij Mar Efeyi Ebsi ongga agot oida: "Idu ongga odou os esitit rot mar, beda ofa esitit rot mar ongga Tuhan ontunggom ojgomu."
47010018	Jeska erek osnok egens esitit esinsa ofoka rot mar ongga ofa ontunggom fob, beda koma onorocunc rot oida mar koma bera erek tenten guru. Tina erek Tuhan odou eskeira rot mar ongga osnok egens ontunggom fob, beda koma orocunc rot oida mar ongga ofa ontunggom bera erek tenten ojgomu.
47011001	Didif duis gu iwa jeskaseda iwa yuin keingg idou efesi ai juens deika fog fogora didif dimagot mar ongga erek dahaisomu duga oskiyai rot deika.
47011002	Didif dudou ejisei rot iwa erek Allah tein odou ejisei rot iwa. Jeska iwa bera erek ojowu egens ongga didif ducunc nou orna egens fob jeskaseda eja erek efen osroj. Tina orna egens enjgineg odou os orka ojowu insa koma jeska. Iwa bera erek ojowu egens insa koma. Noba osnok egens ongga iwa inja erek osroj nou bera Yesus Kristus.
47011003	Didif danggot mar insa koma erek mar ongga orocunc rot ojgomu, jeska didif dimeesa rot oida rusnok enjgineg rumorokrusa iwa fogora iwa imekikif jeska Yesus beda inororu Ofa rot idou ongga ebsi komowa noba ongga eskeira deika guru. Bilis, ongga erek magosu ofogog, bera orokrusa Hawa sis fob tein.
47011004	Noba didif dudou efeneinei rot iwa jeska gij mona ongga rusnok enjgineg rin skoita iwa noba ruftuftu rot mar ongga ebireira, beda iwa iroru mar koma rot ebeirens ojgomu. Erek rua ruftuftu mar rot Yesus Kristus ongga toga jeska mar ongga memef moftuftu rot ni, erek rua rucunc efena ongga toga jeska Efena Ebsi ongga iwa insma sis fob ni, erek rua rucunc moroju egens ongga toga jeskaseda iwa isuwa jeska yeyin mar ongga oska ni, beda giskini bera iwa iroru mar ongga oska insa koma rot ebeirens ojgomu.
47011005	Tina didif dedin dufoka bera onoin gij rua insa koma ongga rucunc risinsa erek rasul ongga rufoka aksa ekirsa jeska rineya guru.
47011006	Noba didif dinagot mar rot duga ongga erek ongkoska eteb ahah rusnok riteij guru, tina didif dudou ebriyi gij mar ongga danggot efen ofou jeni ojgomu. Noba didif dusujohu rot oida iwa tein ijginaga rot mar koma fob. Jeska memef mocunc mar erek koma gu iwa rot koisoisa gij mar nomnaga ongga memef moftuftu rot Yesus oga gu iwa sis fob.
47011007	Noba gij mona ongga didif duftuftu iwa rot Allah efen oga ongga oufamofa, beda didif duin keingg disinsa dufoka jeskaseda dufra iwa yeyin ifoka erek aksa ojgomu. Noba didif dunois gu iwa rot fifi era mareibra egema tein guru. Tina, teinefa fogora iwa isujohu rot oida didif dutunggom mar ongga oska skoita iwa rot sis fob erek komo.
47011008	Noba askesi didif dingker morototuma jera iwa ros, beda rusnok Mod Ari enjgineg rufij didif rot fifi jera mareibra. Noba didif dinera mar koma nou disinsa erek rusnok Mod Ari insa koma rudou os rot ojgomu guru. Tina didif dira mar insa koma jeskaseda durofij iwa rot ojgomu.
47011009	Noba askesi didif dingker jera iwa ros, beda didif dineradgodu iwa rot mar egema tein guru. Jeska dedin edohujir ongga rin jeska monuh Makedonia bera rufij didif rot mar nomnaga ongga ducosu rot ojgomu fob. Gij mona ongga sis fob didif dineradgodu iwa rot mar egema tein guru. Noba gij mona ongga emen tein bera didif dineradgodu iwa rot mar egema tein guru.
47011010	Didif bera osnok egens ongga duroru Yesus Kristus rot tenten, bera dimesitit gu rusnok gij monuh Akaya rot oida didif dineradgodu iwa era rusnok enjgineg tein rot mar egema tein jinaga guru.
47011011	Tina, jeska didif dagot mar erek insa koma, jefeda iwa isujohu rot oida dudou onokora rot iwa gurei. Tina erek koma guru. Jeska Allah esinsa ejginaga rot teinefa didif dudou okora eteb rot iwa fob.
47011012	Noba didif dimagot rot mar erek insa koma ojgomuja jeskaseda direseda rot mar ongga rasul-rasul ongga ebireira insa koma ranggot rot didif fob. Jeska rua ragot oida rua tein ruftuftu rot Allah oga morototuma erek didif. Tina guru, jeska rua bera ongga ruhca rot fifi ojgomu.
47011013	Rua rita mar erek koma jeska rua bera erek rasul-rasul ongga ebireira ojgomu. Noba rua rucuwei mar gu rusnok rot mar ongga rua rimfarur gij. Noba rua rutunggom mar rot risinsa ongga orocunc rot oida rua bera erek Yesus Kristus efen rasul ongga tenten, tina guru.
47011014	Erek koma tina didif dudou onoubsaha rot mar ongga oska insa koma ongga rua rita rot rudou ongga efesis eteb gij guru. Jeska Bilis esinsa tein bera odou efesis fogora ocunc esinsa erek malaikat egens ongga ebsi komowa gu rusnok.
47011015	Jefeda mimif mudou onoubsaha rot rasul-rasul ongga ebireira insa koma guru. Jeska rua bera erek Bilis efen ruforoker, jefeda rua tein bera rurokrusa rusnok fogora rucunc risinsa erek rusnok ongga rumfij Allah rot rudou ongga ebsi komowa. Jefeda rua rimesma mar okum jeni rerin rita mar ongga oska insa koma si.
47011016	Erek koma jefeda didif duis gu iwa jeskaseda iwa yuin keingg idou efesi rot didif ai juens deika fogora dimagot mar rot dudou ongga okum erek insa koma deika. Jeska didif dudou os dagot mar erek osnok egens ongga odou osumsumu ojgomu fogora disitit disinsa dufoka erek rasul-rasul insa koma rutunggom tein ojgomu. Tina iwa inosujohu rot oida merei ok didif fob guru.
47011017	Noba Allah bera onocunc gu didif jeskaseda disitit rot disinsa erek koma guru. Jeska askesi didif disitit rot disinsa, beda koma orocunc rot oida didif dita mar erek osnok egens ongga odou osumsumu eteb ojgomu.
47011018	Tina rasul-rasul ongga ebireira insa koma bera rita mar erek koma ojgomuja. Jefeda iwa irons rot didif ai juens fog jeskaseda didif tein difesij mar erek rua insa koma.
47011019	Jeska iwa ongga kota Korintus isujohu rot oida yeyin idou ongga ebriyi gij mar ofoukou fob ei. Erek koma tina teinefa fogora iwa irons rot rusnok enjgineg ongga rudou osumsumu eteb jeskaseda ruftuftu mar jah gu iwa ifekesa erek komo.
47011020	Iwa irons rusnok ebireira ongga rudou os rufoka ereij keingg iwa ni, era ongga riragou joug yeyin mar nomnaga ni, era rudou os rurokrusa iwa ni, era rufra risinsa rufoka erek ekirsa jeska iwa ni, era rua rubu iwa ni. Teinefa fogora iwa irons rot mar erek komo.
47011021	Noba, jeska memef meneita mar erek insa koma gu iwa guri, jefeda iwa isujohu rot oida memef bera enerek rasul ongga tenten guri. Jefeda mar insa koma mojen memef rot ojgomu ei! Erek koma tina, erek rua insa koma ruku rufos fogora risitit risinsa rifaga ojgomuja, beda didif tein dumoku dufos ai juens fogora dimesitit rot disinsa difaga tein. Yo, tenten, ebeibeyaif didif difesij mar erek osnok egens ongga odou osumsumu eteb ojgomu.
47011022	Rua risitit rot risinsa oida rua bera rusnok Yahudi. Didif tein bera jeska rusnok ongga Yahudi. Noba rua risitit risinsa rufoka rot oida rua bera jeska ebic Israel ongga Allah oncunc fob. Beda didif tein bera jeska ebic Israel ongga Allah oncunc fob. Rua risitit risinsa rufoka rot oida rua bera ongga runjuj jeska Abraham. Beda didif tein bera dunjuj jeska Abraham.
47011023	Noba rua risitit risinsa rufoka rot oida rua bera erek rusnok ongga rumfij Yesus Kristus rot tenten ojgomu. Beda didif tein bera erek osnok egens ongga dumfij Yesus Kristus rot tenten tein. Tina didif dufij Yesus Kristus erek ahais ekirsa jeska rua ojgomu. Erek koma noba rusnok raha didif gij mod oskusk rot ofosma ofoukou ekirsa jeska rua fob. Noba rusnok rangha didif erek ahais ojgomuja erek ekirsa jeska rusnok ongga rangha rua fob. Noba doida ongga didif danggos gij mar okum ongga ah keingg didif ojgomuja tein. (Tenten, ebeibeyaif didif dagot mar insa koma erek rua insa koma ongga rudou osumsumu eteb ei.
47011024	Skoidu, didif dimagot mar erek koma ai juens deika ojgomu.) Beda rusnok ongga Yahudi rangha didif ahais rot ofosma setka orgomu noba cinja tohkuru. Rua rita mar erek koma gu didif rot ofosma cinja fob.
47011025	Noba rusnok rira moskur rurobu didif ojgomuja. Rua rutunggom mar erek koma rot ofosma juomu. Noba rusnok rira mamu ofoukou riredi didif erek ahais tein. Noba meg meifeni ojuj gu mei rot didif rot ofosma juomu fob. Noba erek ofosma juens bera didif diker gij mei efen nou motu onjoros moworu jeska meg ojuj rot didif gij mei efen.
47011026	Noba gij mona ongga dincira gu monuh ongga angh yes, beda mar ongga ofogog ereneni didif ojgomuja. Mei ofot edi didif ni, rusnok ongga rufogog rudou os ragei dedin mar jeska didif ni, dedin rusnok Yahudi rucunc rudou ongga ofogog skoita didif ni, rusnok ongga Yahudi guru tein rucunc rudou ongga ofogog skoita didif ni. Noba gij mona ongga didif dingker gij kota, beda mar ofogog ereneni didif jah suma tein. Noba gij mona ongga dingker gij monuh ongga owowa beda mar ofogog ereneni didif jah suma tein. Noba gij mona ongga didif difef meg meifeni, beda mar ofogog ereneni didif jah suma tein. Noba rusnok ongga ranggot rourou oida rua bera erek dedin edohujir ongga Kristen, rua tein rireneni didif rot rerin rita mar ongga ofogog.
47011027	Didif dimfarur gij mar erek ahais ojgomuja onjoros dufonskos eteb rot, tina enadaij nou didif diker keingg dufons rot tein guru. Noba gij mona ofoukou bera mosona eteb ongk didif, noba magonen didif eteb tein. Noba gij mona ofoukou tein bera dedin maat enadaij guru. Noba gij mona ofoukou bera meifina engk didif eteb jeska dedin meisoufa enadaij guru. Noba gij mona insa koma bera dedin mod egema nou dingker gij tein guru.
47011028	Noba mar okum egema dokun deika bera, dudou efeneinei eteb rot dedin rusnok Mod Ari.
47011029	Jeska gij mona ongga rua rudou onowesa efek guru, beda didif dudou okora eteb rot rua ojgomuja. Noba gij mona ongga rua risiri gij mar ongga oska, beda dudou efeneinei eteb rot rua ojgomuja.
47011030	-
47011031	Giskini, didif dinesitit disinsa difaga rot mar erek insa koma guru. Noba Yesus Kristus efen meka ongga mimif misitit gu bera ejginaga rot koma tein fob. Tina erek didif disitit disinsa dufoka rot mar egens, beda didif dimesitit osok gij mar ongga orocunc rot oida didif bera dunowesa efek jinaga guru.
47011032	Jeska gij mona ongga didif dingker gij kota Damsyik ros, beda raja Aretas efen Gubernur obk tentarer jeskaseda ruhca didif fogora ragei didif.
47011033	Tina rusnok bera ritki morungga eteb rot didif jeska mer efesi jah mebah fogora didif duka jeska.
47012001	Didif dimesitit rot disinsa dufoka ai juens deika erek rasul-rasul ongga ebireira insa koma rutunggom ojgomuja. Noba erek didif disitit rot disinsa dufoka, beda koma onofij didif rot tenten guru, tina didif dudou os difesij gu iwa osok gij mar ongga Allah oncunc gu didif sis fob. Jeska Allah omfij didif rot mar egens jeskaseda dudou ebriyi gij erek koisoisa fob.
47012002	Mar insa koma bera erek kef: Gij tahun ongga setka kungkob tohkuru fob bera Ofa ofra didif jah mebaga. Tina didif dinejginaga rot oida Allah omfra dedin difaga era difena ojgomu jah suma guru. Allah esinsiyai bera ejginaga rot fob.
47012003	Ofa ofra didif jah mebaga erek koma ojgomu. Noba didif dagot juens deika rot oida, erek Ofa ofra difaga era difena ojgomu jah mebaga bera dinejginaga rot guru.
47012004	Noba askesi didif dingker gij mebaga, beda didif dingg mar onswos eteb ongga rusnok mebif rinefesij rot jinaga guru.
47012005	Jefeda adaij nou rusnok risitit risinsa rufoka rot mar erek insa koma ongga onswos eteb ojgomu. Tina didif dimesitit disinsa rot mar egens ojgomu, koma bera osok gij mar ongga orocunc rot teinefa didif disinsa dunowesa efek guru.
47012006	Jeska erek didif dudou os disitit disinsa rot mar insa koma skoita rusnok enjgineg, beda koma onoska guru. Erek koma jeska mar ongga didif dimefesij rot bera erek tenten ojgomu. Tina didif dinesitit disinsa rot jeskaseda rusnok enjgineg rusujohu rot oida didif bera erek osnok egens ongga ongkoska ekirsa jeska rusnok enjgineg erek koma guru.
47012007	Noba didif dingg mar insa koma ongga onswos eteb gu mebaga fob, jefeda Allah osujohu rot oida didif dimesitit disinsa dufoka rot ojgomuja. Jefeda Ofa esa mar egens gu didif ongga erek oin keingg didif rot ojgomuja. Ofa otunggom mar erek koma jeskaseda didif dinesitit disinsa dufoka rot mar onswos insa koma guru. Noba mar insa koma ongga Ofa ensa skoita didif bera morototuma erek mar ongga Bilis ereneni didif rot tein.
47012008	Noba didif duis gu Allah rot ofosma juomu jeskaseda Ofa eita mar koma jeska didif ojgomu.
47012009	Tina Ofa onoitij rot guru. Jeska Ofa agot gu didif oida, "Erek Didif ducunc dudou ongga oufamofa eteb skoita bua, beda koma bera adaij nou ojgomu. Jeska Didif ducunc dedin owesa efek ongga ekirsa eteb oisouska rusnok ongga risinsa rerin owesa efek guru." Jefeda erek didif dunowesa efek jinaga guru, beda didif dudou os erek koma jeskaseda Yesus Kristus efen owesa efek emah gu didif erek ahais ekirsa ojgomu.
47012010	Noba gij mona ongga didif dunofora efek guru ni, era rusnok ruga oruh didif ni, era mar ongga okum ah keingg didif ni, era rusnok rita mar ongga ofogog skoita didif ni, era mar okum ereneni didif ni, beda dudou onokum rot guru. Jeska oisouska mar koma nomnaga bera didif durofij Yesus Kristus ojgomu.
47012011	Didif dinsitit disinsa dufoka rot mar insa koma jeskaseda duroftuftu iwa rot oida iwa bera ita mar rot idou ongga osumsumu ros. Jeska iwa yugif gu rasul-rasul ongga ebireira insa koma ros. Noba erek iwa isitit rot mar ongga didif duntunggom ojgomu, beda koma bera oufa. Tina iwa ineita erek koma guri. Noba erek iwa isujohu rot oida didif dufoka enaksa guru, tina dedin dufoka onoin gij rasul-rasul ongga ebireira insa koma ongga iwa yufra erek rufoka aksa eteb guru.
47012012	Noba gij mona ongga didif dingker jera iwa ros, beda didif duin keingg dudou efesi rot iwa fogora dutunggom mar onswos ofoukou ongga ereita idou oubsaha rot tein. Beda mar koma bera ongga orocunc rot oida didif direk rasul egens ongga tenten ojgomu.
47012013	Jefeda teinefa fogora iwa isujohu rot oida didif ducunc dudou efesi erek oufa ekirsa skoita rusnok Mod Ari enjgineg erek komo. Jeska didif direjgei rusnok Mod Ari nomnaga jeskaseda rua rufij didif rot fifi era mareibra ojgomu. Tina didif dineradgodu iwa rot mar insa koma jinaga guru. Jefeda ongga tenten bera, koma erek didif duncunc iwa erek ofoufem ekirsa jeska rusnok Mod Ari enjgineg ojgomu. Jefeda teinefa fogora idou okum rot didif erek komo.
47012014	Noba erek dektek deika guru, beda didif dumojogog iwa rot ofosma juomu deika. Noba erek didif direjgei iwa rot fifi era mareibra gij mona insa koma, beda koma erek didif dita mar okum keingg iwa. Jefeda didif dinerejgei iwa rot mar erek koma guru. Jeska didif dudou onosos rot yeyin mareibra guru. Tina didif dudou osos rot oida iwa iroru Yesus Kristus rot tenten ojgomu. Noba ongga tenten bera, riser rineita fifi era mareibra gu rerin riker jera rusir guru. Tina riker jera rusir bera ongga rita fifi era mareibra gu rerin riser ojgomu. Beda erek koma tein didif, ongga direk yeyin ika, bera dunois gu iwa rot mar insa koma guru.
47012015	Noba didif dimera disinsa dedin fifi jera mareibra noba difarur rot disinsa ditma tein jeskaseda durofij iwa rot ojgomuja. Jefeda didif dijginaga rot oida iwa idou omokora rot didif osok gij mar insa koma si.
47012016	Noba iwa ijginaga rot oida gij mona ongga didif dunjogog iwa sis fob, beda didif dinerejgei iwa rot mar egema tein guru. Erek koma tina rineya jah ifekesa bera ragot oida didif dita mar erek insa koma jeskaseda durokrusa iwa rot ojgomu.
47012017	Tina didif duis gu iwa jeskaseda isujohu rot mar ongga didif dita erek insa komo. Jeska rusnok ongga didif dumbk skoita iwa bera rinerejgei iwa rot mar egema tein jinaga guru.
47012018	Noba sis fob bera didif duis gu Titus jeskaseda ofa jera mefmen mohujir enjgineg rija skoita iwa. Noba iwa ijginaga rot tenten fob oida Titus eneradgodu iwa rot mar egema tein guru. Noba iwa tein ijginaga rot oida Titus jera didif bera maita mar erek morototuma ojgomu.
47012019	Erek koma beda erek iwa isujohu rot oida didif dagot mar insa koma nomnaga fogora durohoda rot skoita iwa jeskaseda idou onoska rot memef deika guru. Tina erek koma guru. Jeska ongga tenten bera, memef memfesij mar rot tomnomna jah Allah odou erek rusnok ongga rudou egens jera Yesus Kristus fob. Noba mar nomnaga ongga memef montunggom fob bera jeskaseda morofij iwa rot ojgomu fogora imororu Yesus Kristus ojgomuja. Jeska memef modou okora rot iwa ongga irek mefmen mohujir ongga ruroru Yesus Kristus tein.
47012020	Didif dagot mar erek koma jeska didif difeneinei rot oida gij mona ongga didif dinsaga jah suma fob, beda didif dimek iwa, tina iwa iroru mar ongga oska ojgomuja ros. Jefeda mojen iwa tein gij mona ongga iwa ik didif. Didif difeneinei rot oida dimek iwa yuga omosokuma ni, idou eftirir keingg mar ni, yutkonu oska eteb rot ebeirens ni, idou eyet yeyin mareibra ni, yuga omoruhma ni, yuh rusnok enjgineg rufonoknoka ni, yufra isinsa ifoka erek aksa ni, imekebema gij ebic egens egens ni.
47012021	Didif difeneinei eteb rot iwa jeska erek didif dik iwa itunggom mar insa koma ros, beda mojen didif eteb rot iwa. Beda koma erek Allah omoin keingg didif dufoka rot mar insa koma jah iwa idou tein. Noba didif dibisa rot rusnok rineya jeska iwa ongga runtunggom mar ongga oska fob, tina rinemeesa joug rot rerin mar ongga oska insa koma enesi. Koma bera erek risiri morototuma noba rutunggom mar ongga oska efekeifa erek rua risinsa rudou os ojgomu.
47013001	Didif dumojogog iwa rot ofosma juomu deika. Jefeda iwa isujohu rot mar ongga rusnok runggu gij Mar Efeyi Ebsi erek kef oida, "Erek osnok egens ocunc osnok egema rot efen mar ongga oska fob, beda enadaij nou ofa esinsa oga ojga rot mar insa koma guru. Tina ongga oufamofa bera rusnok egeka era rugomu deika ruga ojga rot ofa. Beda rua nomnaga rufra mar okum keingg osnok egens insa koma ojgomu."
47013002	Erek koma tein, didif dunjogog iwa rot ofosma jueka fob jeskaseda difesij rot yeyin mar ongga oska. Jefeda ebeibeyaif, askesi didif diker erek yes jeska iwa ros, beda didif dudou os disisi joug iwa osok gij yeyin mar ongga oska rot ofosma juomu deika fogora oisa fob. Beda gij mona ongga didif dinsaga jah suma tina guru, beda didif dumofra mar okum keingg rua ongga ruroru mar ongga oska si.
47013003	Beda gij mona insa koma tein didif dumorocunc gu iwa rot teinefa Yesus Kristus oftuftu mar oisouska didif rot tenten ojgomu. Noba Ofa bera enerek osnok egens ongga onowesa efek guru. Tina Ofa efen owesa efek eteb jeskaseda ofij iwa rot tenten ojgomu.
47013004	Jeska Ofa anggos tumu mega salib erek osnok egens ongga onowesa efek guru. Tina oisouska Allah efen owesa efek bera ofa esma eiteij ah sons fob. Beda erek koma tein, mefmen mefaga bera onowesa efek morototuma erek Ofa guru. Tina memef tein mesma owesa efek jeska Allah morototuma erek Ofa fob. Jefeda memef mefarur gu iwa ifekesa oisouska owesa efek insa koma ojgomu.
47013005	Iwa iajga joug isinsa rot mar ongga iwa itunggom fog jeskaseda mar koma orocunc gu iwa rot oida iwa iroru Yesus Kristus rot tenten fob ei era enesei. Teinefa fogora iwa ita mar erek rusnok ongga rinejginaga rot oida Yesus Kristus rua bera eja erek egens jera iwa fob erek komo guri. Jeska koma orocunc rot oida iwa inororu Yesus Kristus rot tenten enesi.
47013006	Memef modou os jeskaseda iwa ik mar ongga memef montunggom fob fogora isujohu rot oida memef bera mororu Yesus Kristus rot tenten fob.
47013007	Noba memef mom meiteij gu Allah jeskaseda iwa inotunggom mar ongga oska deika guru. Tina memef meneita mar erek koma jeskaseda rusnok enjgineg rusujohu rot oida didif bera erek rasul egens ongga tenten ojgomu guru. Erek rusnok rineya rusujohu rot oida didif bera dineita mar erek rasul ongga tenten guru, beda koma onotunggom dudou efesi okum rot guru. Jeska memef modou os oida iwa itunggom mar ongga oufamofa ojgomu.
47013008	Noba erek iwa iroru mar ongga tenten fob, beda enadaij nou memef mofra mar okum keingg iwa rot jinaga guru. Tina memef mofij iwa jeskaseda iwa iroru mar ongga tenten ojgomuja.
47013009	Noba erek rusnok enjgineg rusujohu rot oida memef bera erek rusnok ongga runowesa efek guru, tina erek iwa iroru Yesus Kristus rot ahais fob, beda memef modou eskeira rot ojgomu. Jeska mar ongga memef mom meiteij rot eteb bera oida iwa iroru Yesus Kristus rot tenten ojgomuja.
47013010	Erek koma jefeda didif danggot rot mar insa koma nomnaga gij surat egens kef jeskaseda gij mona ongga didif dinsaga jah suma fob, beda enadaij nou didif duftuftu mar gu iwa rot duga ongga ahais oisouska owesa efek ongga en jeska Tuhan guru. Jeska Ofa eneita owesa efek koma gu didif jeskaseda durot keingg rusnok rot ojgomuja guru. Tina Ofa eita owesa efek koma gu didif jeskaseda durofij rusnok rot ojgomu.
47013011	Beda nou ongga omoisa gij surat kef bera didif duis ainsoma eteb gu iwa. Noba didif dudou os duis gu iwa jeskaseda iwa iroru Yesus Kristus rot ahais ojgomuja ni, iwa isma mar ongga didif dinsisi joug iwa rot gu iwa ni, isujohu rot mar erek egens morototuma ni, iker rot idou ongga eskeiramera morototuma ni. Iwa ita mar insa koma nomnaga beda Allah, ongga odou okora rot iwa, noba ongga eita eiteij ah ongga eskeira gu iwa, bera omot joug iwa ojgomuja si.
47013012	Noba gij mona ongga iwa imorodosuma beda yagei itma jeskaseda irocunc rot oida idou omokorema oisouska Yesus Kristus rot tenten fob.
47013013	Allah efen rusnok nomnaga jah sif bera ruisu iwa.
47013014	Noba didif dum diteij gu Allah jeskaseda Tuhan Yesus Kristus ocunc efen odou ongga oufamofa skoita iwa. Noba didif dum diteij jeskaseda Efena Ebsi eita oufamofa gu iwa gij mona ongga iwa imohoturuma erek egens. Ainsoma.
48001001	Didif Paulus, bera ongga dunogu surat egens kef skoita iwa ongga iroru Yesus Kristus gij monuh Galatia. Noba didif dudou os disisi keingg iwa rot oida didif bera erek Yesus Kristus efen rasul egens. Noba rusnok enjgineg runocunc didif erek rasul guru. Noba rusnok rineya runofra didif erek koma tein guru. Tina Yesus Kristus jera mifmin mika Allah, ongga omfra Yesus jeska anggos fob, bera ongga oncunc didif erek Ofa efen rasul egens fob ojgomu. Didif jera mifmin muhuj Kristen ongga ringker jah sif bera mom meiteij gu mifmin mika Allah jera mifmin Tuhan Yesus Kristus tein jeskaseda Ofa omocunc oufamofa eteb skoita iwa. Beda iwa imesma eiteij ah ongga eskeiramera ojgomuja.
48001004	Yesus Kristus bera aha esinsa jeskaseda agos tumu mega salib nou mifmin mar ongga oska. Noba mar ongga Ofa ontunggom insa koma bera erek mar ongga ongkoska eteb noba ongga Ofa orougif gu Allah rot. Ofa otunggom mar koma jeskaseda oskotu mimif jeska mar ofogog ongga rusnok rutunggom gij mona ebeibeyaif ojgomuja. Noba koma bera ongga mifmin mika Allah odou ejginaga rot ojgomu.
48001005	Jefeda mimif mudou os oida Ofa esma ofoka ongga aksa eteb rot mona ongga ah aibin ojgomuja.
48001006	Wah, didif dudou oubsaha eteb rot iwa! Jeska iwa inroru Yesus oga ongga oufamofa gij mona ongga erek estir ros, tina ebeibeyaif bera iwa ingkikif jeska Allah oga ongga oufamofa insa koma rot ebeirens fob. Ofa bera ongga enjeka iwa oisouska Yesus Kristus efen odou ongga oufamofa rot iwa. Noba ongga oska ekirsa bera ebeibeyaif iwa iroru oga ongga toga jeska oga ongga oufamofa insa koma fob.
48001007	Noba oga ongga toga insa koma bera erek mar ongga tenten guru. Didif dagot erek koma jeska oga ongga rusnok enjgineg ruftuftu gu iwa jah suma bera orotunggom idou efesi eineina gij rot. Noba rua rireni rot jeskaseda riferwei oga ongga oufamofa osok gij Yesus Kristus ojgomu.
48001008	Tina erek rusnok enjgineg, era malaikat-malaikat, era memef ongga Allah ombk tein moftuftu rot mar ongga toga jeska oga ongga oufamofa insa koma, beda didif duis gu Allah jeskaseda Ofa ofra mar okum eteb keingg memef rot ojgomu.
48001009	Oga insa koma bera ongga memef magot gu iwa sis fob, noba iwa tein inroru oga insa koma rot tenten fob. Noba ebeibeyaif didif dudou os dagot gu iwa juens deika oida, erek rusnok enjgineg ruftuftu mar gu iwa ongga erek toga jeska oga ongga oufamofa ongga memef moftuftu gu iwa sis fob, beda didif duis gu Allah jeskaseda Ofa ofra mar okum eteb keingg rua noba eij rua gij mahmei meren rot ah aibin ojgomuja.
48001010	Jefeda mar ongga didif danggot ainsa kef bera orocunc rot oida didif dunotunggom mar jeskaseda rusnok rudou efesi eskeiramera rot didif guru. Tina didif dutunggom mar jeskaseda Allah odou eskeiramera rot didif ojgomu. Jeska iwa isujohu rot oida didif dita mar jeskaseda dutunggom rusnok rudou eskeira rot didif ojgomu. Tina koma bera tenten guru. Jeska didif dudou os dufij Yesus Kristus ojgomu.
48001011	Edohujia, iwa ijginaga rot kef fog oida, oga ongga oufamofa ongga didif dumftuftu rot gu iwa sis fob bera enen jeska mar ongga rusnok rudou osujohu rot guru.
48001012	Jeska oga insa koma enen jeska rusnok enjgineg jinaga tein guru. Noba rusnok enjgineg runoftuftu didif rot tein guru. Tina Yesus Kristus esinsiyai ojgomu bera oncunc rot oga insa koma gu didif sis fob.
48001013	Erek koma jeska iwa ingg rot teinefa didif duroru Yahudi rerin agama erebent nomnaga rot ahais sis fob. Noba gij mona insa koma bera didif duku dufos ekirsa jeska edohujir ongga morototuma jera didif, fogora dija dukag rot rua deika. Noba iwa ingg rot teinefa didif dita mar ongga okum eteb skoita Allah efen rusnok ongga ruroru Yesus Kristus gij mona insa koma. Noba didif tein direneni rot ahais jeskaseda durohoda rot rusnok insa koma nomnaga fogora runororu Yesus Kristus deika guru. Didif dita mar erek koma jeska duku dufos ahais rot erebent ongga onjuj jeska dedin indimowa ongga Yahudi.
48001015	Erek koma tina, gij mona ongga dedin ameina eneker rot didif enesi, beda Allah ocunc didif oisouska efen odou ongga oufamofa jeskaseda dija erek efen osnok egens ongga omfij Ofa gij mona kahma.
48001016	Noba gij mona ongga Ofa odou eskeira rot, beda Ofa ocunc efen efesa Yesus Kristus gu didif. Ofa otunggom mar insa koma jeskaseda didif dujoftuftu rot oga ongga oufamofa osok gij Yesus Kristus skoita rusnok ongga Yahudi guru. Jefeda gij mona ongga Ofa ocunc Yesus Kristus skoita didif, beda didif dinejeka rusnok enjgineg rot mar insa koma efen ofou guru.
48001017	Erek koma tein, didif dineja jah kota Yerusalem jeskaseda dijeka mar joug rua ongga rungkag rot didif erek rasul fob rot mar insa koma tein guru. Tina didif dija diker gu monuh owowa egens ongga angh gij monuh Arab. Beda didif duksons jah kota Damsyik.
48001018	Noba gij tahun orgomu oisa fob, beda didif dija jah kota Yerusalem jeskaseda durodosu Petrus. Beda didif diker jera ofa jah suma rot mona setka noba cinja ojgomu.
48001019	Beda gij mona insa koma bera didif durodosu jera Yakobus ongga Yesus efen mokosa tein. Tina didif dunorodosu jera rasul enjgineg guru.
48001020	Noba mar ongga didif dunogu rot insa kef bera erek tenten ojgomu. Didif dunocuwei mar gu iwa rot guru.
48001021	Beda didif dija jah monuh Siria jera monuh Kilikia.
48001022	Noba gij mona insa koma rusnok ongga ruroru Yesus Kristus gij monuh Yudea bera rinejginaga rot didif enesi.
48001023	Tina rua ringg mar jeska rusnok enjgineg ongga ragot oida, "Paulus, ongga ofra mar okum eteb keingg mimif ongga Kristen sis fob, ebeibeyaif bera ofa oftuftu mar gu rusnok jeskaseda rua ruroru Yesus Kristus ojgomu. Tina sis fob bera ofa ereneni rot ahais jeskaseda orohoda rot mimif nomnaga fogora munororu Yesus deika guru."
48001024	Erek koma noba ebeibeyaif rusnok insa koma nomnaga risitit gu Allah jeska didif duroru Yesus Kristus fob.
48002001	Erek koma noba, gij tahun setka kungkob tohkuru deika, beda didif dija jah kota Yerusalem morototuma jera Barnabas. Noba Titus tein ororu magef jah suma.
48002002	Noba didif dineja jah suma jeska rusnok ruga ebin didif rot guru. Tina didif dija jah suma jeska Allah oncunc rot erek koma gij dudou efesi sismeni fob. Beda didif durodosu rusnok Kristen rerin ebirfager jah suma jeskaseda difesij gu rua rot teinefa didif duftuftu mar osok gij Allah oga ongga oufamofa gu rusnok ongga erek Yahudi guru gij monuh ongga enjgineg fob. Tina askesi didif diker gij kota Yerusalem bera didif dimfesij rot mar insa koma gu Kristen koma rerin ebirfager risinsiyai ojgomu. Didif dagot rot mar insa koma gu rua jeskaseda rua era rusnok egema tein rineseda rot mar ongga didif dimfarur rot sis fob jera mar ongga dimeita gij mona kahma tein guru. Jeska didif duftuftu rot oida enadaij nou rusnok risma rudou ongga ebsi komowa oisouska hukum Musa ongga rua ruroru erek jinaga guru.
48002003	Erek koma jefeda ebirfager insa koma ruitij rot mar ongga didif dumftuftu rot gu rusnok ongga Yahudi guru ojgomu. Noba rua rineradgodu Titus, ongga erek rua ongga Yunani, jeskaseda ofa tein eris ofom mareij ofos jeska guru.
48002004	Erek koma tina, askesi memef memfesij rot mar insa koma ros, beda rusnok Yahudi rineya ongga Kristen ruira wuswus noba ragosuit rot mar ongga memef memfesij. Tina rua bera enerek mifmin muhujir Kristen ongga tenten guru, jeska rua rudou os riradgodu Titus jera rusnok enjgineg ongga erek Yahudi guru tein jeskaseda rua riris rufom mareij ofos jeska jeni hukum Musa sismeni fog. Rua rusujohu rot oida koma bera ongga orotunggom rua erek Allah efen rusnok ongga ruroru Yesus rot tenten fob. Erek koma tina, ebeibeyaif Yesus bera onsuwa mimif jeska hukum Musa insa koma fob. Tina rusnok insa koma rudou os riradgodu mimif jeskaseda muroru hukum Musa koma tein ojgomuja.
48002005	Jefeda memef tein monoitij rot mar insa koma ongga rua rudou os rot jinaga guru. Memef mosujohu rot erek koma jeskaseda oga ongga oufamofa ongga memef momftuftu rot gu iwa sis fob bera onoromohohuma jera mar ongga oska ongga rua insa koma ruftuftu rot jinaga guru.
48002006	Noba osok gij rasul Yakobus, Petrus jera Yohanes ongga iwa yumfra erek yeyin ebirfager, koma bera onofoufem skoita didif guru. Jeska Allah onofra rusnok ororu rerin rufoka guru. Tina mar egens ongga ofoufem bera rua runogun mar egema tein dokun jera mar ongga didif duftuftu rot guru.
48002007	Tina rua ruitij rot oida Allah bera oncunc didif jeskaseda durka Ofa efen oga ongga oufamofa skoita rusnok ongga erek Yahudi guru. Koma morototuma erek Ofa oncunc Petrus jeskaseda ofa orka efen oga ongga oufamofa skoita rusnok ongga Yahudi.
48002008	Koma bera, Allah eita owesa efek gu Petrus jeskaseda eja erek efen rasul egens nou rusnok ongga Yahudi. Noba Ofa eita owesa efek gu didif tein jeskaseda dija erek efen rasul egens nou rusnok ongga erek Yahudi guru.
48002009	Erek koma, beda ebirfager Kristen insa koma tein rudou ebriyi gij rot teinefa Allah oncunc efen odou ongga oufamofa skoita didif tein. Jefeda Yakobus ni, Petrus ni, Yohanes ni, ongga iwa yugif gu erek yeyin ebirfager fob, bera ragei memef metma morototuma jeska rua ruitij rot oida Didif jera Barnabas bera ongga Allah ombk rot odou ongga eskeira jeskaseda maftuftu rot efen oga skoita rusnok ongga Yahudi guru. Noba Yakobus jera Petrus bera ongga Allah ombk goga skoita rusnok ongga Yahudi.
48002010	Noba mar egens ongga rua rirejgei memef rot bera erek kef oida, modou ah keingg rot mefmen mohujir Kristen ongga rufojingki fogora mofij rua ojgomuja. Noba didif dudou os dutunggom mar erek koma ojgomu.
48002011	Gij mona juens ongga dingker gij kota Antiokhia ros, beda Petrus en jah suma. Noba didif ditaha joug ofa jah suma rot mar egens ongga ofa ontunggom ongga erek tenten guru. Erek koma jeska, sis fob bera ofa ofra mifmin mohujir Kristen ongga Yahudi erek ekirsa jera mifmin mohujir Kristen ongga Yahudi guru. Beda ofa tein et maat morototuma jera rua insa koma nomnaga ojgomu. Koma bera oufa.
48002012	Tina gij mona juens bera rasul Yakobus obk efen mohujir ongga Yahudi jeska kota Yerusalem jah kota Antiokhia. Nou ongga rua rinsaga jah suma fob, beda Petrus ebes efaga jeska efen mohujir Kristen insa koma ongga Yahudi guru, jeska ofa emeesa rot rua insa koma ongga rin jeska kota Yerusalem. Erek koma jeska rua ruftuftu rot oida enadaij nou rusnok ongga Yahudi rit maat morototuma jera rusnok ongga Yahudi guru. Noba koma bera onoufa guru.
48002013	Beda rusnok Kristen ongga Yahudi rineya tein rik mar ongga Petrus ontunggom insa koma. Jefeda rua tein ribes rifaga jeska mifmin mohujir Kristen ongga Yahudi guru. Rua rita mar erek koma fogora Barnabas tein eita mar erek rua rita insa koma ojgomu.
48002014	Erek koma, tina nou ongga didif dik rua rutunggom mar erek insa koma ongga onororu jeni Allah oga ongga oufamofa guru, beda didif ditaha joug Petrus rot tomnomna oida, "Bua bera birek osnok egens jeska Yahudi ongga onororu erebent Yahudi deika guru, tina giskini bua bit maat morototuma jera rusnok ongga erek Yahudi guru tein ojgomu. Erek koma jefeda teinefa fogora bua biradgodu rua ongga Yahudi guru jeskaseda rua ruroru Yahudi rerin erebent ojgomu, tina bua bera gurei."
48002015	Didif ditaha joug Petrus rot tomnomna erek insa koma jeskaseda rua nomnaga rig rot mar ongga didif danggot erek kef oida, Petrus jera didif bera marek rusnok ongga Yahudi jeska magef mafman maimowa bera runjuj jeska rusnok ongga Yahudi. Noba magef maneita mar ongga oska erek rusnok ongga runougif gu Allah enesi rita, erek koma guru.
48002016	Noba magef majginaga rot oida Allah odou eneskeira rot mimif nomnaga oisouska mar ongga mimif mutunggom jeni hukum Musa guru. Tina oisouska mudou ongga ororu Yesus Kristus rot tenten fob, bera Allah odou eskeira rot mimif ojgomu. Noba magef bera madou efesi maroru Yesus Kristus rot tenten fob, jefeda magef maja erek rusnok ongga rudou ebsi komowa ahah Allah eiteij. Noba magef maita mar erek koma oisouska madou ongga maroru Yesus Kristus ojgomu. Noba koma bera enen jeska mar ongga magef maita jeni hukum Musa jinaga guru.
48002017	Jefeda, mimif ongga Yahudi muisum gij Allah rot oida Ofa odou eskeira rot mimif jeska mimif muroru Yesus Kristus fob. Erek koma tina rusnok Yahudi enjgineg rusujohu rot oida magef bera erek rusnok ongga rita mar ongga oska ojgomu, jeska magef manororu hukum Musa deika guru. Jefeda rua rusujohu rot oida Yesus bera ongga otunggom magef fogora maita mar ongga oska insa koma. Tina mar ongga rua rusujohu rot insa koma bera erek tenten guru.
48002018	Noba erek didif dikikif fogora duroru hukum Musa deika, beda koma erek didif dusujohu rot oida rusnok ongga ruisum gij hukum Musa bera risma rudou ongga ebsi komowa oisouska mar insa koma ojgomu. Beda koma tein erek orocunc rot oida didif bera dutunggom mar ongga oska, jeska dikikif jeska hukum Musa sis fob. Tina koma erek tenten guru. Jeska koma omorocunc rot oida didif duisum gij hukum Musa ojgomu, tina guru.
48002019	Ebeibeyaif didif dunororu hukum Musa jeskaseda disma dudou ongga ebsi komowa oisouska hukum Musa insa koma deika guru. Jefeda koma erek didif danggos jeska hukum insa koma ojgomu fob.
48002020	Tina didif duntunggom mar erek koma jeskaseda disma dudou ongga ebsi komowa oisouska mar enjgineg. Koma bera, gij mona ongga Yesus anggos tumu mega salib, beda ahah Allah eiteij bera koma erek didif tein danggos morototuma jera Yesus fob. Erek koma jeska dedin dudou ongga egens jera Yesus fob. Noba, jeska didif duisum gij Yesus Kristus ojgomu fob, jefeda koma bera erek didif difena ebah deika morototuma jera Ofa tein.
48002021	Erek koma, noba Allah odou os otunggom mifmin mudou efesi erek ebsi komowa oisouska efen odou ongga oufamofa eteb skoita mimif. Tina erek mimif mukoja Ofa efen odou ongga oufamofa skoita mimif insa koma, beda enadaij nou Ofa ofij mimif deika guru. Jeska erek rusnok rita rudou ongga ebsi komowa oisouska hukum Musa ongga rua ruroru jeni ojgomu, beda koma erek Yesus efen eita mar tumu mega salib nou mimif bera erek onofij mimif guri.
48003001	Edohuji, teinefa fogora iwa idou osumsumu erek komo! Jeska iwa ita mar erek osnok egens ongga rusnok runtasa efen odou efesi fob. Erek koma, jeska sis fob bera didif duftuftu iwa rot mar ongga Yesus ontunggom nou mimif gij mona ongga Ofa anggos tumu mega salib. Tina ebeibeyaif iwa inororu mar ongga tenten insa koma deika guri.
48003002	Didif dudou os disisi keingg idou efesi juens deika rot oida, iwa inesma Efena Ebsi Allah jeska iwa iroru jeni hukum Musa jinaga guru. Tina iwa insma Efena Ebsi jeska iwa iroru Allah efen oga ongga oufamofa osok gij Yesus Kristus ongga iwa ingg rot fob.
48003003	Jeska sis fob bera iwa insma idou ongga ebsi komowa oisouska Efena Ebsi Allah ojgomu. Tina ebeibeyaif iwa isujohu rot oida imesma idou ongga ebsi komowa oisouska mar ongga iwa isinsa intunggom jeni hukum Musa ojgomu. Jefeda koma bera orocunc rot oida idou osumsumu ros.
48003004	Rusnok rita efera okora gu iwa jeska iwa iroru Yesus Kristus oga noba iwa inororu hukum Musa deika guru. Tina yeyin ifera okora koma bera enerek rourou guru. Jeska Allah eita idou efesi ongga ebsi komowa oisouska Yesus Kristus fob.
48003005	Noba Allah eneita Efena Ebsi gu iwa jera otunggom mar onswos jah gu iwa ifekesa tein jeska iwa iroru jeni hukum Musa guru. Tina Ofa eita mar insa koma jeska iwa iroru Ofa efen oga ongga oufamofa osok gij Yesus Kristus ongga iwa ingg rot sis fob ojgomu.
48003006	Noba koma bera erek mar ongga Allah ontunggom nou Abraham tein. Jeska mar egens ongga rusnok runggu gij Mar Efeyi Ebsi sis fob bera agot erek kef oida, "Abraham odou ororu Allah efen oga rot tenten ojgomu, noba Allah oncunc Ofa erek osnok egens ongga mar ongga oska oskiyai tein enah gij odou efesi jinaga guru."
48003007	Jefeda iwa ijginaga rot oida erek rusnok ruisum gij Allah oga erek Abraham, beda ahah Allah eiteij bera rua tein rerin mar ongga oska oskiyai enah gij rudou efesi morototuma erek Abraham tein guru.
48003008	Sismeni fob bera Allah oncunc mar gu rusnok rudou efesi jeskaseda runggu rot mar insa koma gij Mar Efeyi Ebsi. Noba mar egens ongga rua runggu keingg rot bera oida gij mona kahma beda Allah emeita efen odou ongga eskeira rot rusnok ongga Yahudi guru oisouska rudou ongga ororu Ofa rot tenten ojgomu. Noba gij mona ongga Yesus enen enesi, bera Allah oncunc rot efen oga ongga oufamofa insa koma gu Abraham oisouska mar ongga Ofa anggot gu Abraham erek kef oida, "Oisouska mar ongga bua butunggom bera didif dumocunc dudou ongga eskeiramera skoita rusnok gij orofosutut monuh nomnaga tein."
48003009	Jefeda Allah bera omocunc efen odou ongga oufamofa eteb skoita rusnok nomnaga ongga ruroru Ofa rot tenten fob morototuma erek Ofa ocunc efen odou ongga oufamofa eteb skoita Abraham sis fob. Jeska ofa bera osnok egens ongga ororu Allah rot tenten fob.
48003010	Mar egens ongga runggu gij Mar Efeyi Ebsi sis fob bera agot erek kef oida, "Idu ongga onororu jeni mar nomnaga ongga Musa onggu gij buku hukum rot tentenmen ojgomu guru, beda Allah oga ojga rot oida ofa emagos rot ojgomu si." Jefeda mimif mijginaga rot oida rusnok nomnaga rimagos rot ojgomu. Jeska enadaij nou rusnok egema tein ruroru jeni hukum Musa nomnaga tein jinaga guru.
48003011	Noba mar egema tein ongga runggu gij Mar Efeyi Ebsi sis fob bera anggot erek kef oida, "Allah ocunc efen odou ongga eskeiramera rot rusnok ongga rita mar rot rerin riteij ah ongga ongkoska ojgomu, jeska rua ruroru Ofa rot tenten fob." Erek koma jefeda oisouska mar insa koma ongga angh gij Mar Efeyi Ebsi bera mimif mijginaga rot tenten oida Allah eneita odou ongga eskeiramera rot rusnok jeska rua ruroru jeni hukum Musa guru.
48003012	Jeska erek mimif mudou os mita mudou ongga ebsi komowa ahah Allah eiteij oisouska hukum Musa ongga mimif muroru jeni, beda koma bera erek mimif muisum gij mar ongga misinsa muntunggom ojgomu ros. Noba mimif munororu Allah rot tenten enesi. Mimif mijginaga rot erek koma jeska runggu gij Mar Efeyi Ebsi sis fob erek kef oida, "Idu ongga ororu jeni hukum nomnaga rot tentenmen ojgomu, beda ofa emesma eiteij ah ongga efeinah. Jeska ofa esinsa bera ongga ontunggom jeni mar insa koma nomnaga fob."
48003013	Erek koma tina osnok egema tein jeska mimif ongga Yahudi bera runororu jeni hukum insa koma nomnaga jinaga guru. Jefeda Allah oga ojga rot oida mimif nomnaga mimagos rot ojgomu. Tina Yesus bera onsuwa mimif jeska mar insa koma ongga Allah oga ojga rot fob. Jeska mar ongga runggu gij Mar Efeyi Ebsi sis fob bera anggot erek kef oida, "Erek rusnok runtob osnok egens tumu mega salib, beda koma orocunc rot oida Allah oga ojga rot osnok egens insa koma oida ofa emagos ojgomu." Jefeda gij mona ongga Yesus anggos tumu mega salib, beda koma erek Ofa agos tumu mimif gu mega salib rot mar ongga Allah oga ojga rot nou mimif.
48003014	Noba Ofa anggos tumu mega salib jeskaseda rusnok ongga erek Yahudi guru tein rimesma oufamofa eteb ongga Ofa anggen rot jah gu Abraham gij mona ongga sismeni fob. Beda ebeibeyaif mimif tein misma oufamofa eteb insa koma oisouska mudou ongga erek egens jera Yesus Kristus fob. Koma bera, erek mimif mudou ororu Yesus Kristus rot tenten, beda mimif mimesma Efena Ebsi ongga Allah anggen rot jah nou rusnok sis fob.
48003015	Edohuji, didif dudou os dira mar egens ongga orocunc rot mar insa koma nomnaga efen ofou. Koma bera erek kef: erek rusnok ris mar joug morototuma rot mar ofoka egens fob, beda giskini rusnok enjgineg tein rineragou joug rot mar insa koma guru, era runogun mar dokun gij mona kahma deika tein guru. Jefeda erek koma tein rot mar ongga Allah anggen rot sis fob.
48003016	Jeska Allah anggen rot mar ofoka egens gu Abraham jera efen osnok egens ongga onjuj jeska ofa rot oida Ofa emeita oufamofa eteb gu goga si. Tina iwa ik rot iskusk fog oida runogu gij Mar Efeyi Ebsi rot oida, Allah agen mar rot Abraham efen rusnok ongga runjuj jeska Ofa guru. Tina mar egens gij Mar Efeyi Ebsi agot oida, "Ofa anggen rot osnok egens ongga onjuj jeska Abraham ojgomu."
48003017	Jefeda mar ongga didif duncunc rot ainsa kef bera osok gij mar ofoka egens ojgomu. Koma bera, mar ongga Allah anggen rot jera Abraham bera ah erek tenten ojgomu. Noba gij tahun rara wuntin tohkuru noba setka orgomu deika, beda Allah ocunc rot efen hukum-hukum gu Musa fogora ofa ogu keingg hukum koma gij buku-buku nou rusnok. Tina hukum Musa insa koma bera eneferwei rot mar ongga Allah anggen rot gu Abraham sismeni fog guru. Jefeda enadaij nou hukum Musa osuna rot mar ongga Ofa anggen rot gu Abraham tein guru.
48003018	Noba erek rusnok ongga runjuj jeska Abraham bera ruroru jeni hukum Musa jeskaseda risma oufamofa jeska Allah, beda koma erek rua runoisum gij mar ongga Allah anggen rot gu Abraham sismeni fob deika guru. Tina mar ongga oufamofa insa koma ongga Allah anggen rot oida emeita gu Abraham bera Ofa eita rot odou ongga eskeiramera eteb fob. Ofa eneita mar insa koma jeska rusnok ruroru jeni hukum Musa guru.
48003019	Erek koma tina, erek Allah eita oufamofa gu Abraham jeska ofa ororu Allah rot tenten ojgomu, jefeda Ofa eita hukum Musa insa koma gu rusnok rot meidu? Ofa eita hukum Musa insa koma gu rusnok gij mona kahma deika jeskaseda hukum insa koma bera omocunc gu rua rot rerin mar ongga oska. Noba hukum koma bera efen owesa efek ecira ojgomuja onjoros mona ongga osnok egens koma ongga onjuj jeska Abraham ensaga fob. Ofa bera ongga Allah anggen rot gu Abraham sis fob. Noba Allah ocunc rot hukum-hukum insa koma gu Musa oisouska malaikat-malaikat ongga Ofa obk skoita Musa. Beda Allah ocunc rot hukum insa koma gu rusnok oisouska Musa tein.
48003020	Noba erek gosnok gegeka ongga gegan mar okowu ah moguma, beda erek giskini osnok egens ongga ont deismos bera agot mar rot goga. Erek koma tina gij mona ongga Allah anggen rot mar gu Abraham, beda Ofa agot mar teisis gu Abraham ojgomu. Noba Abraham esma mar koma teisis jeska Allah ojgomu.
48003021	Tina jeska Allah anggen rot mar insa koma teisis gu Abraham sismeni fob, jefeda mimif mijginaga rot oida hukum Musa bera enerek moroju enjgineg ongga rusnok ruroru jeskaseda rita rudou ongga ebsi komowa ahah Allah eiteij guru. Jeska erek Allah eita hukum koma gu rusnok jeskaseda rita mar erek insa koma, beda koma erek rua ruroru hukum Musa ojgomu, noba runoisum gij mar ongga Allah anggen rot insa koma gu Abraham guru.
48003022	Noba runggu mar egens gij Mar Efeyi Ebsi ongga anggot erek kef oida, "Ahah Allah eiteij bera rusnok nomnaga rutunggom mar ongga oska fob. Noba enadaij nou rua rusuwa risinsa jeska rerin mar ongga oska insa koma jinaga guru." Allah otunggom mar erek koma jeskaseda rusnok risma rudou ongga ebsi komowa ahah Ofa eiteij oisouska rudou ongga ororu Yesus Kristus rot tenten fob. Mar ongga oufamofa eteb ongga Ofa anggen rot sis fob bera Ofa emeita gu rusnok nomnaga ongga ruroru Ofa efen oga si.
48003023	Noba gij mona ongga Yesus enen enesi, beda mimif bera erek rusnok ongga ringker gij mod oskusk, jeska mimif muroru hukum Musa ros. Noba hukum koma ocunc rot oida mifmin mar ongga oska enahuma, jefeda mimif mimagos rot ojgomu si. Noba enadaij nou mimif musuwa misinsa jeska hukum insa koma jinaga guru. Noba mimif miker erek koma onjoros mona ongga Allah oncunc rot oida mimif musuwa jeska hukum insa koma oisouska mudou ongga ororu Yesus Kristus ojgomu.
48003024	Jefeda hukum Musa koma bera erek osnok egens ongga omfij oforoka egens fogora ecira rot ofa erek deci deci. Beda erek koma tein, hukum Musa insa koma bera ecira rot mimif deci deci tein ojgomuja onjoros mona ongga Yesus Kristus en fob. Beda gij mona insa koma bera mimif mita mudou ongga ebsi komowa ahah Allah eiteij oisouska mudou ongga ororu Yesus Kristus fob.
48003025	Noba jeska Yesus Kristus, ongga mimif muroru, bera en fob jefeda hukum Musa insa koma efen owesa efek onoin keingg mimif deika guru.
48003026	Jefeda ebeibeyaif iwa nomnaga ongga Yahudi jera iwa ongga erek Yahudi guru tein bera ija erek Allah efen efeser fob. Erek koma jeska iwa iroru Yesus Kristus rot tenten fob.
48003027	Jeska gij mona ongga mimif nomnaga mita baptis, beda koma orocunc rot oida mimif nomnaga mija erek egens jera Yesus Kristus fob. Beda mimif tein mita mar erek Ofa eita ojgomuja.
48003028	Koma bera, rua ongga Yahudi ni, rua ongga Yahudi guru ni, rua ongga rumfij rerin ebirfager ni, rua ongga runt gu risinsa fob ni, runer ni, rujager ni, rua koma nomnaga bera onofoufem skoita Allah guru. Jeska ahah Allah eiteij bera mimif nomnaga mirek egens oisouska Yesus Kristus ojgomu.
48003029	Iwa iroru mar ongga Allah anggen rot gu Abraham, jefeda iwa tein bera erek Allah efen efeser. Beda Ofa emeita oufamofa gu iwa morototuma erek Ofa anggen rot gu Abraham sis fob.
48004001	Iwa isujohu rot mar egens ongga orocunc rot hukum Musa erek kef oida, oforoka egens efen meka ongga orna mei ahta, tina oforoka egens koma bera efen owesa efek enekirsa jeska rusnok ongga rufij efen meka guru.
48004002	Jeska rua ongga rumfij meka bera ruftuftu meka efen oforoka egens insa koma noba rincira rot ofa ojgomuja onjoros ofa orna fob. Beda ofa ougif gu rerin ruga tein ojgomu. Noba gij mona ongga ofa orna eteb fob, beda ofa esma meka efen mareibra nomnaga. Jefeda ofa onororu rusnok ongga rumfij insa koma ruga deika guru.
48004003	Mimif bera erek oforoka egens insa koma tein. Jeska gij mona ongga Allah onobk Yesus enesi, beda mimif mugif gu mifmin erebent jera hukum-hukum ongga mebif efen erek oforoka egens insa koma ororu rusnok enjgineg ruga ojgomuja.
48004004	Tina gij mona ongga Allah anggen eimofoj rot oisa fob, beda Ofa obk efen efesa skoita rusnok mebif. Beda Ofa efen efesa koma bera onjuj jeska efen mosu jah gu mebif. Noba efen efesa insa koma tein efen eiteij ah bera erek rusnok ongga Yahudi tein, jefeda Ofa tein ororu jeni hukum Musa ojgomuja.
48004005	Noba Allah obk Ofa jeskaseda osuwa mimif jeska hukum Musa ongga oin keingg mimif ojgomuja. Beda Ofa ocunc mimif erek Ofa efen efeser. Jefeda mimif misma mar nomnaga ongga Ofa anggen rot erek oforoka egens insa koma esma mareibra nomnaga ongga efen Meka anggen rot.
48004006	Noba jeska mimif mija erek Allah efen efeser, jefeda Ofa obk Efena Ebsi ongga engker gij Yesus, jeskaseda Ofa engker gij mifmin mudou efesi tein. Noba oisouska Efena Ebsi insa koma ongga engker gij mudou efesi bera mimif muis rot mudou ongga erirei eteb gu Allah oida, "Bua bera dedin akeina!"
48004007	Erek koma jefeda iwa bera inerek rusnok ongga rumfij rerin ebirfager fogora ruroru jeni rerin ruga deika guru. Tina ebeibeyaif bera iwa ija erek Allah efen efeser fob. Noba, jeska iwa irek Ofa efen efeser fob, jefeda iwa tein imesma mar ongga oufamofa eteb ongga Ofa ensejah nou efen efeser tein ojgomu si.
48004008	Sis fob, gij mona ongga iwa inejginaga rot Allah enesi, beda iwa yugif gu yeyin mar ongga erek tenten guru ojgomuja morototuma erek rusnok ongga rugif gu rerin ebirfager ojgomuja.
48004009	-
48004010	Tina ebeibeyaif bera iwa ijginaga rot Allah fob. Era, ongga tenten bera, Ofa ejginaga rot iwa fob. Erek koma, jefeda teinefa fogora iwa idou os ikikif sons skoita Yahudi rerin erebent jera rerin hukum-hukum erek komo. Jeska ebeibeyaif bera iwa iroru erebent ongga mebif efen rot rerin mona egens ongga eteb ni, jera mesta egens ongga eteb ni, jera tahun egens ongga eteb ni ojgomuja. Tina mar insa koma bera onofij iwa oskiyai tein jinaga guru. Noba mar koma bera eneita idou efesi erek ebsi komowa ahah Allah eiteij tein jinaga guru.
48004011	Noba didif dudou efeneinei rot iwa, jeska didif dimeesa rot oida mar ongga dimfarur rot Allah efen oga jah gu ifekesa bera onofij iwa guri.
48004012	Jefeda didif duis gu iwa rot ahais jeskaseda iwa ibes ifaga jeska Yahudi rerin erebent jera hukum-hukum insa koma ojgomu, erek didif tein dibes disinsa difaga jeska mar insa koma sis fob. Didif dita mar erek koma tein gij mona ongga dingker jera iwa jeskaseda dija erek egens jera iwa. Noba iwa icunc idou efesi ongga oufamofa skoita didif gij mona insa koma.
48004013	Noba iwa idou ah keingg fob rot oida, gij mona ongga didif dinja jah yeyin kota jeskaseda duftuftu iwa rot Allah efen oga bera maren didif gij mona insa koma.
48004014	Beda iwa inebes ifaga jeska didif era inokockereta didif rot osok gij mar insa koma guru. Tina iwa iroun didif rot idou ongga ongkoskamoka ojgomu erek imoroun malaikat egens ongga Allah ombk skoita iwa era erek iwa imoroun Yesus Kristus esinsa skoita iwa ojgomu.
48004015	Noba didif dijginaga rot oida iwa idou erirei ojgomu noba iwa incunc idou ongga okora rot didif erek ahais tein. Jeska gij mona insa koma bera iwa insejah idou efesi jeskaseda yufij didif rot mar meidu ongga ducosu rot ojgomu. Noba erek iwa yeyin owesa efek rot, beda iwa yuku yeyin iteij efej jeskaseda ita gu didif. Tina ebeibeyaif bera idou eneskeira deika guru.
48004016	Jefeda ebeibeyaif didif dusujohu rot oida yeyin idou erek oska rot didif fob, jeska didif duftuftu iwa rot Allah efen oga ongga tenten sis fob.
48004017	Rusnok enjgineg koma ongga ruroru Yahudi rerin erebent ros bera rudou os eteb jeskaseda iwa iroru rerin mar ongga rua ruftuftu ojgomu. Tina rua runoroun iwa skoita rerin erebent koma jeskaseda mar koma omofij iwa guru. Ongga tenten bera, rua rudou os rurokrusa iwa ojgomu jeskaseda iwa inororu mar ongga didif dumftuftu gu iwa sis fob deika guru. Beda iwa imororu rua rot idou ongga ongkasmos ojgomu.
48004018	Tina erek rusnok rudou os eteb jeskaseda rufij iwa rot mar ongga ongkoska ojgomu, beda mar ongga rua runtunggom insa koma bera erek oufamofa ojgomu. Noba erek rua rita mar ongga ongkoska koma gij mona ongga didif dineker jah suma jera iwa guru, beda koma erek oufamofa ekirsa tein. Tina rua rineita mar erek koma guru.
48004019	Iwa bera erek dedin edeser ongga dudou okora eteb rot. Jefeda dudou efeneinei eteb rot iwa ojgomuja onjoros mona ongga Yesus Kristus efen oga angh gij idou efesi rot tenten fob. Koma erek ojaga egens ongga otkonu okora eteb onjoros mona ongga ofa engker rot efen efesa jeska fob.
48004020	Erek koma, noba didif dudou os diker morototuma jera iwa ebeibeyaif jeskaseda dagot rot mar insa kef nomnaga rot duga ongga eriagamaga skoita iwa ojgomu. Jeska ainsa kef bera didif dijekjeka dudou efesi rot iwa ojgomuja ros.
48004021	Iwa ongga idou os iroru hukum Musa ojgomuja ros isujohu rot iskusk osok gij mar enjgineg tein ongga Musa onggu gij efen buku hukum sis fob ojgomu.
48004022	Jeska Ofa onggu gij buku insa koma rot oida, Abraham efen efesa gegeka. Efen efesa egema ongga onjuj jeska ofa efen mohona Hagar ongga erek rusnok ongga rumfij ojgomu. Noba efen efesa egema bera onjuj jeska ofa efen mohona Sara ongga erek rusnok ongga runt gu risinsa ojgomu.
48004023	Noba efen efesa ongga sismeni koma bera onjuj jeska Hagar jeska ofa jera Abraham gesinsa godou os ojgomu. Tina efen efesa ongga egema koma bera onjuj jeska Sara jeska koma bera ongga Allah anggen rot skoita Abraham sis fob.
48004024	Noba gojaga gegeka insa koma bera erek orocunc rot mar egeka ongga Allah anggot eimofoj rot sis fob. Mar egens koma bera hukum Musa ongga rusnok ruroru jeni. Noba mar ongga egeka bera rusnok ruisum gij Allah rot mar ongga Ofa anggen rot skoita Abraham sis fob. Erek koma, beda Hagar bera erek orocunc rot rusnok koma ongga ruroru jeni hukum Musa ojgomuja jeska rua rusujohu rot oida rimeita rudou ongga ebsi komowa rot si. Noba rusnok ongga ruroru hukum Musa erek koma bera erek rusnok ongga rumfij rerin ebirfager ojgomu. Jeska rua rugif gu hukum Musa ojgomuja erek osnok egens ongga ougif gu efen ebirfaga ojgomuja.
48004025	Hagar bera erek osnok egens ongga ougif gu efen ebirfaga egens ojgomu. Jefeda ofa bera erek orocunc rot hukum Musa insa koma ongga Allah eita gu efen rusnok Yahudi jah gu memaga ofos Sinai ongga angh gij monuh Arab. Jeska rua rugif gu hukum Musa insa koma ojgomuja erek Hagar ougif gu efen ebirfaga egens ongga ofa omfij ojgomuja. Noba Hagar tein bera erek orocunc rot kota Yerusalem ongga angh gu mebif ebeibeyaif tein. Jeska rusnok ongga ringker gij Yerusalem bera rugif gu hukum Musa ojgomuja erek rusnok ongga rugif gu rerin ebirfaga ojgomuja.
48004026	Tina Sara bera erek osnok egens ongga ot gu esinsa. Jefeda ofa bera erek orocunc rot Yerusalem ongga angh gu mebaga ojgomu. Noba ofa bera erek orocunc rot rusnok ongga ruisum gij mar ongga Allah anggen rot sis fob ojgomu. Noba ofa tein bera erek mifmin mabowa, jeska sis fob ofa onougif gu ebirfaga egens ojgomuja erek rua ongga rumfij guru. Erek koma tein mimif ongga deisef bera munougif gu hukum Musa ojgomuja deika guru.
48004027	Sismeni fob Sara bera ebsei ojgomu jefeda onok efesa jinaga guru. Tina gij mona kahma deika, beda ofa eker rot efesa egens ongga Allah anggen rot sis fob. Jefeda nabi Yesaya onggu mar egens gij Mar Efeyi Ebsi erek kef oida, "Bua ongga bibsei bera budou erirei rot ojgomu! Noba bua ongga bineker rot bebin ebesa egema tein enesi, bua bifaga ouka rot ojgomu. Jeska erek bifaga onokum rot ebesa enesi, tina gij mona kahma beda bua bumok ebeser ekirsa jeska mohona egens ongga engker jera efen mahina ojgomuja si."
48004028	Edohuji, Abraham esma efen efesa Ishak jeska ofa oisum gij Allah ongga anggen rot mar insa koma sis fob. Noba iwa tein bera erek Abraham efen medebeser ongga onjuj jeska Ofa. Jeska iwa tein yuisum gij Allah rot oida imesma oufamofa jeska Ofa oisouska mar ongga Ofa anggen rot sis fob.
48004029	Noba gij mona ongga Abraham efena ebah ros, beda efen efesa orna Ismail ongga onjuj jeska Hagar ororu gesinsa godou os rot ojgomu. Beda Ismail eita odou ofogog skoita efen mokosa Ishak ongga onjuj jeska Sara ororu jeni erek Allah odou ejginaga rot ojgomuja. Noba mar koma ah ojgomuja onjoros mona deisef tein. Jeska rua ongga ruroru jeni hukum Musa ros bera rudou ofogog skoita mimif ongga muisum gij Allah oga ojgomuja.
48004030	Tina iwa ik rot mar egens ongga rua runggu gij Mar Efeyi Ebsi ongga anggot rot erek kef oida, "Bua bikemeji ojaga egens koma ongga erek osnok egens ongga ofij jera ofa efen efesa jeska bua ojgomu. Jeska enadaij nou efen efesa koma esma mar ongga meka efen jinaga guru. Mar koma bera efesa egens, ongga onjuj jeska mosu ongga ont gu esinsa, efen ojgomu."
48004031	Erek koma jefeda mimif ongga muisum gij Allah oga ojgomu bera erek Sara efen efeser. Jefeda mimif mimesma oufamofa eteb jeska Allah si. Tina rua ongga ruisum gij hukum Musa ojgomu bera erek Hagar efen efeser. Jefeda rua rinesma mar ongga oufamofa jeska Allah jinaga guru.
48005001	Yesus Kristus bera onsuwa mimif nomnaga jeska hukum Musa fob. Jefeda ebeibeyaif bera mimif mut gu misinsa rot tenten fob. Erek koma jefeda iwa yut joug idou efesi rot ahais ojgomuja noba inesiri gu rua ongga rugif gu hukum Musa insa koma guru.
48005002	Iwa ig rot mar egens ongga didif, Paulus ongga erek rasul egens, dagot erek kef: Erek iwa isiri gu rusnok insa koma fogora iris ifom mareij ofos jeska, beda mar ongga Yesus Kristus ontunggom nou rusnok bera onofij iwa tein jinaga guru fob.
48005003	Didif dagot rot mar insa koma gu iwa juens deika oida, erek osnok egens odou os eris ofom mareij ofos jeska, beda ofa ororu hukum Musa nomnaga tein erek jeni ojgomu.
48005004	Jeska ebeibeyaif ofa bera osujohu rot oida emesma odou ongga ebsi komowa ahah Allah eiteij oisouska mar insa koma ongga ofa esinsa ontunggom ojgomu, tina guru. Jefeda mar ongga ofa ontunggom koma bera erek efen motka ongga ebga jeska Yesus fob. Enadaij nou ofa esma oufamofa jeska Allah rot efen mar ongga oska deika jinaga guru.
48005005	Tina mimif bera ongga muisum gij Allah oisouska Efena Ebsi ongga engker gij mudou efesi jeskaseda Ofa omocunc mimif erek efen rusnok ongga rerin mar ongga oska oskiyai tein jinaga guru. Noba koma tein bera oisouska mudou ongga ororu Yesus Kristus rot tenten fob.
48005006	Jeska mimif mifmin mudou ongga enja erek egens jera Yesus Kristus fob, jefeda erek rusnok riris rufom mareij ofos jeska era gurei, beda koma bera onofoufem skoita Allah guru. Tina mar ongga ofoufem bera mudou ororu Yesus Kristus ojgomu. Beda rusnok enjgineg rimek rot teinefa mudou omokorema moguma ojgomuja.
48005007	Sis fob bera iwa iroru Allah oga ongga oufamofa osok gij Yesus Kristus rot iskusk ojgomuja. Tina teinefa fogora iwa inororu efen oga ongga oufamofa insa koma rot iskusk deika guro! Idu bera ongga eragou joug iwa fogora inororu mar insa koma deika guru!
48005008	Rusnok insa koma riradgodu iwa jeskaseda iwa tein iris ifom mareij ofos jeska. Tina koma enen jeska Allah guru. Jeska Ofa bera ongga enejeka iwa jeskaseda ija erek Ofa efen rusnok ojgomuja.
48005009	Noba mar insa koma ongga rua rumftuftu gu iwa rot bera erek roti efen efed. Jeska roti efen efed bera orok mokcin roti nomnaga fogora efifij. Beda erek koma tein, mar ongga oska ongga rua rumftuftu insa koma bera omorok mokcin iwa nomnaga si. Beda iwa nomnaga imororu mar insa koma tein.
48005010	Erek koma tina, didif dudou egens jera iwa oisouska Yesus Kristus fob, jefeda didif dijginaga rot fob oida iwa imororu mar insa koma deika guru. Tina Allah omofra mar okum eteb keingg rusnok nomnaga ongga rusos iwa rot mar insa koma si.
48005011	Edohuji, rusnok enjgineg ragot oida didif bera duftuftu mar gu rusnok jeskaseda riris rufom mareij ofos jeska ojgomu fogora rua rimesma rudou ongga ebsi komowa ahah Allah eiteij. Beda rua ruroru hukum Musa nomnaga ros. Tina koma bera tenten guru. Jeska rua rita efera okora gu didif ojgomuja ros. Ongga tenten bera didif duftuftu rot oida, oisouska Yesus Kristus ongga anggos tumu mega salib bera mimif mita mudou ongga ebsi komowa ojgomu. Noba koma bera ongga orotunggom rua jeskaseda rita efera okora gu didif ojgomu.
48005012	Rua insa koma bera ruftuftu rot oida rusnok riris rufom mareij ofos jeska. Erek koma jefeda didif dudou os oida rua riris rerin rici ofongga nomnaga jeska tein ojgomu! Jeska rua bera ongga rutunggom rusnok Mod Ari nomnaga fogora rudou eineina gij rot mar ongga tenten ojgomu.
48005013	Edohuji, Allah bera enejeka iwa jeskaseda iroru hukum-hukum jera erebent ofoukou ongga rusnok rerin ojgomuja guru. Tina Ofa enjeka iwa jeskaseda yut gu isinsa ojgomu. Erek koma tina enadaij nou iwa itunggom mar ongga idou eftirir keingg ojgomuja guru. Tina ongga oufamofa bera iwa idou omokorema moguma noba imofijma ojgomuja.
48005014	Hukum egens bera agot erek kef oida, "Iwa idou okora rot yeyin ihujir nomnaga erek iwa idou okora rot isinsa ojgomu." Noba erek mimif muroru jeni hukum egens insa koma ojgomu, beda koma bera erek mimif muroru hukum Allah nomnaga fob.
48005015	Tina erek iwa isejah idou efesi ongga ofogog morototuma noba idou oska morototuma, beda mar koma omorotunggom iwa fogora imekebema noba irebserma ojgomuja.
48005016	Jefeda didif duis gu iwa jeskaseda iwa yuitij rot Efena Ebsi Allah ecira rot iwa ojgomuja. Jeska koma bera omofij iwa jeskaseda inesiri gij mar ongga idou eftirir keingg guru.
48005017	Jeska mar ongga iwa idou eftirir keingg ongga erek ofogog bera eretei rot mar ongga Efena Ebsi odou os rot tein. Noba mar ongga Efena Ebsi odou os rot bera eretei rot mar ongga idou eftirir keingg tein. Koma bera, erek iwa iroru mar ongga idou eftirir keingg, beda enadaij nou iwa itunggom mar ongga Efena Ebsi Allah odou os rot tein guru. Noba erek iwa iroru mar ongga Efena Ebsi Allah odou os rot ojgomu, beda enadaij nou iwa itunggom mar ongga idou eftirir keingg tein guru.
48005018	Erek koma, tina erek Efena Ebsi Allah encira rot iwa fob, beda hukum Musa efen owesa efek enah gu iwa deika guru.
48005019	Mar insa koma ongga mudou eftirir keingg bera ah tomnomna gu rusnok riteij. Koma bera erek rusnok risiri morototuma ni, rutunggom mar ongga oska egema tein rot rifaga morototuma ni,
48005020	rugif gu mar ongga tenten guru ni, risa mar ongga oska skoita rusnok enjgineg ni, rita rudou ofogog skoita rusnok enjgineg ni, ruga omosokuma ni, rudou emejiseima ni, rita mar rot rutkonu oska ni, rufra risinsa rufoka aksa ekirsa jeska rusnok enjgineg ni, rua rimekebema ni, rukoja rusnok enjgineg ongga rudou enerek egens jera rua guru ni,
48005021	rudou eftirir keingg rusnok enjgineg rerin mar ni, ribirfaga erebibei rot mofut efei ojgomuja ni, risba maat mefma fogora risiri morototuma ni. Noba didif disisi keingg iwa rot mar insa koma nomnaga sis fob. Jefeda didif dudou os disisi keingg iwa juens deika oida rusnok ongga rutunggom mar erek insa koma bera runoira jera rusnok ongga Allah ofoka ereij keingg jinaga guru.
48005022	Erek koma, tina rusnok ongga ruitij rot Efena Ebsi Allah encira rot rua bera rita mar erek kef oida, rua rudou omokorema ni, rudou erirei eteb ni, rua riker rot rudou ongga eskeiramera ni, rua ruin keingg rudou efesi ni, rua rucunc rudou ongga oufamofa skoita rusnok enjgineg ni, rua rutunggom mar ongga rua ranggen rot sis fob ni,
48005023	rua rita mar rot rudou ongga eriaga ni, rua ruin keingg mar ongga oska ongga ah gij rudou efesi ni. Noba rusnok ongga rita mar erek insa koma bera rinekirsa rot hukum-hukum egema tein jinaga guru.
48005024	Erek koma tein, rusnok nomnaga ongga ruroru Yesus Kristus bera rikikif jeska mar ongga oska insa koma nomnaga ongga oroku rudou efesi fob, fogora rua rita rudou ongga egens jera Yesus Kristus ongga runtob tumu mega salib. Ofa bera agos nou mifmin mar ongga oska erek insa koma nomnaga fob.
48005025	Noba jeska mimif misma eiteij ah ongga efeinah oisouska Efena Ebsi Allah fob, jefeda oufa nou mimif mita mar jeni erek Efena Ebsi Allah ocunc gu mimif ojgomu.
48005026	Noba ongga oufa bera munofra misinsa mufoka erek ekirsa jeska rusnok enjgineg guru. Noba mimif mineita mar ongga orotunggom rusnok enjgineg fogora rudou oska rot mimif era rudou ejisei rot mimif guru.
48006001	Edohuji, gij mona ongga iwa ik yeyin ihuj ongga Kristen egens eita mar ongga oska beda iwa, ongga ita mar rot tenten oisouska Efena Ebsi Allah, bera yuftuftu osnok egens koma rot idou ongga eriagamaga osok gij mar ongga ofa ontunggom koma ojgomu. Tina iwa tein yut joug isinsa idou efesi jeskaseda mar ongga oska koma onoroku idou efesi fogora isiri gij mar ongga oska koma tein guru.
48006002	Noba iwa imofijma rot yeyin mar ongga okum. Beda oisouska mar koma bera iwa imotunggom mar ongga Yesus Kristus anggot rot ojgomu.
48006003	Noba erek osnok egens ocunc esinsa rot oida ofa bera efen ofoka ongga aksa ekirsa jeska rusnok enjgineg nomnaga, beda koma bera erek ofa ocuwei mar gu esinsa ojgomu.
48006004	Tina ongga oufamofa bera, orofosutut osnok egens eyajga joug esinsa fog rot mar ongga ofa ontunggom jeskaseda ek rot oida erek oufa ei era gurei. Noba erek ofa otunggom mar ongga oufamofa, beda ofa eita odou ongga erirei eteb rot ojgomu. Tina ofa tein eneramenima jeni mar ongga ofa ontunggom jera mar ongga rusnok enjgineg runtunggom tein guru.
48006005	Jeska adaij nou orofosutut osnok egens ot joug esinsa rot mar ongga ofa ontunggom ongga erek oufa era ongga erek oska.
48006006	Noba gij mona ongga rusnok enjgineg ruftuftu iwa rot Allah efen oga, beda iwa yufij rua rot yeyin mar erek maat, era mar ongga enjgineg tein ojgomu.
48006007	Erek iwa isujohu rot oida iwa inororu mar ongga oska insa koma deika guru, beda koma erek iwa yucuwei mar gu isinsa ojgomu. Jeska enadaij nou rusnok rurokrusa Allah jinaga guru. Mar ongga oska ongga rusnok rutunggom gij riteij ah kef bera omoksons skoita rua si.
48006008	Jeska erek osnok egens ongga odou os ororu mar ongga oska gij efen eiteij ah kef jeskaseda ereita esinsa odou erirei rot, beda Allah omofra mar okum eteb keingg ofa rot si. Koma tein bera erek efen ofons. Noba erek osnok egens odou os otunggom mar ongga oufamofa jeskaseda ereita Efena Ebsi Allah odou eskeira rot, beda ofa emesma efen eiteij ah ongga ah aibin ojgomuja. Koma tein bera erek efen ofons.
48006009	Noba enadaij nou mudou eskes rot mar ongga ereita Allah odou eskeira rot guru. Jeska erek mimif mug mijmeg gij rot ahais ojgomuja, beda mona ongga Allah ensejah nou mimesma mufons rot bera emen si.
48006010	Erek koma jefeda, gij mona ongga efekesa ah nou mimif, beda mimif mita mar ongga oufamofa skoita rusnok nomnaga. Noba ongga ofoufem ekirsa bera mimif mita mar ongga oufamofa skoita mifmin muhujir ongga Kristen ojgomuja.
48006011	Iwa ik rot teinefa didif disinsa dunogu huruf eteb rot disinsa ditma gij surat egens kef.
48006012	Erek koma noba rua ongga riradgodu iwa jeskaseda iris ifom mareij ofos jeska bera rutunggom mar erek koma jeskaseda rerin ruhujir rudou eskeira rot rua noba rufra rerin rufoka aksa rot tein. Tina ongga tenten bera, rua rutunggom mar erek koma jeska rua rimeesa rot ebirfager Yahudi. Jeska erek rua rusujohu rot oida rusnok risma rudou ongga ebsi komowa oisouska Yesus Kristus ongga anggos tumu mega salib ojgomu, noba runororu erebent Yahudi deika guru, beda Yahudi koma rumofra mar okum keingg rua rot ojgomu.
48006013	Erek koma tina rusnok ongga ruroru rerin erebent fogora riris rufom mareij ofos jeska bera runororu jeni hukum Musa nomnaga guru. Tina rua rudou os oida iwa iroru rerin erebent insa koma ojgomu. Rua rudou os erek koma jeskaseda rua rufra risinsa rufoka erek aksa rot jeska iwa bera yugif gu mar ongga rua risinsa ranggot rot insa koma ojgomu.
48006014	Tina didif bera dunofra disinsa dufoka erek aksa rot mar egema tein guru. Jeska didif dudou os duftuftu rot mar ongga Yesus Kristus ontunggom tumu mega salib nou rusnok nomnaga ojgomu. Noba oisouska mar ongga Ofa ontunggom insa koma bera dudou onosos rot mar ongga mebif efen deika guru. Noba ahah rusnok mebif riteij bera didif direk mar ongga onofoufem skoita rua deika guru.
48006015	Jeska erek rusnok riris rufom mareij ofos jeska era gurei, beda koma bera onofoufem skoita Allah guru. Tina ongga ofoufem skoita Allah bera rusnok riker rot rerin eiteij ah ongga efeinah ojgomu.
48006016	Noba rot rusnok ongga ruroru mar insa koma rot tenten bera didif duis gu Allah jeskaseda Ofa eita riteij ah ongga eskeiramera gu rua noba ocunc efen odou ongga oufamofa gu rua ojgomuja. Noba didif dudou os rot oida Ofa eita mar insa koma gu efen rusnok Israel nomnaga tein.
48006017	Jefeda ebeibeyaif bera enadaij nou rusnok rita mar okum skoita didif deika guru. Jeska dedin difera ofamosma ongga rusnok rita gu didif sis fob bera ongga orocunc rot oida didif direk osnok egens ongga Yesus Kristus efen fob.
48006018	Edohuji, didif dum diteij gu mifmin Tuhan Yesus Kristus jeskaseda Ofa ocunc odou ongga oufamofa eteb skoita iwa nomnaga. Ainsoma.
49001001	Didif Paulus bera dinja erek Yesus Kristus efen rasul egens jeska koma bera ororu Allah efen odou ejginaga rot. Noba didif dunogu surat egens kef skoita iwa ongga irek Allah efen rusnok ongga ruroru Yesus Kristus gij kota Efesus tein. Iwa bera ongga iroru Yesus Kristus efen oga rot tenten ojgomuja fob.
49001002	Didif duis gu mifmin mika Allah jera Tuhan Yesus Kristus tein jeskaseda Ofa eita oufamofa eteb jera eiteij ah ongga eskeiramera gu iwa ojgomuja.
49001003	Mimif nomnaga misitit gu Allah ongga mifmin Tuhan Yesus Kristus efen meka ojgomu. Jeska Ofa eita mar nomnaga ongga oufamofa gij mebaga gu mimif oisouska Efena Ebsi fob. Noba Ofa eita mar erek koma oisouska Yesus Kristus fob.
49001004	Erek koma jeska, gij mona ongga Ofa onotunggom mebif enesi, beda Ofa oga ojga rot oida oisouska Yesus Kristus ongga emen, bera Ofa omocunc mimif erek efen rusnok ongga rudou ebsi komowa. Jefeda enadaij nou rusnok enjgineg rucunc mimif erek oska jinaga guru.
49001005	Noba gij mona insa koma tein Allah ensejah rot oida oisouska mudou ongga egens jera Yesus Kristus bera mimif mimeja erek Ofa efen efeser. Mar koma bera ororu Ofa odou ejginaga rot noba odou ongga eskeiramera rot tein.
49001006	Jefeda mimif muis oufamofa eteb gu Ofa jeska Ofa oncunc mimif erek efen rusnok fob. Ofa otunggom mar insa koma oisouska odou ongga eskeiramera eteb rot mimif noba oisouska efen efesa Yesus Kristus ongga odou okora eteb doska rot mimif.
49001007	Oisouska Yesus Kristus ogufu ongga eya tumu mega salib bera Allah onsuwa mimif jeska mifmin mar ongga oska fob. Ofa onsuna rot mifmin mar ongga oska insa koma jeska mudou efesi fob. Noba koma bera rot teinefa Ofa oncunc efen odou ongga oufamofa eteb skoita mimif.
49001008	Ofa oncunc rot mar ofoukou ongga ongkoska eteb insa koma gu mimif ororu efen odou ongga ejginaga rot mar nomnaga jera odou ongga ebriyi eteb gij mar nomnaga tein.
49001009	Noba oisouska Allah efen odou ongga eskeiramera rot mimif bera Ofa oncunc mar ongga Ofa ensejah nou otunggom gij mona ongga sis dojunmeni fob. Sis fob mar ongga Ofa ensejah rot bera ah jejema jeska rusnok nomnaga. Noba gij mona ongga sis dojunmeni koma bera Ofa osujohu rot oida Ofa omocunc mar insa koma oisouska Yesus Kristus si.
49001010	Beda Ofa ensejah rot oida, gij mona ongga enja ejgwaga beda Ofa omotunggom mar nomnaga ongga angh gu mebaga jera mebif tein fogora emeja erek egens oisouska Yesus Kristus ojgomu. Noba Yesus emeja erek mar insa koma nomnaga efen ebirfaga tein.
49001011	Allah bera ontunggom mar nomnaga jeni Ofa odou ejginaga rot. Noba mar egens ongga Ofa ontunggom gij mona ongga sis dojunmeni insa koma bera erek kef: Ofa oga ojga rot oida gij mona kahma bera Ofa omocunc mimif erek efen rusnok oisouska mudou ongga eja erek egens jera Yesus Kristus fob.
49001012	Ofa ensejah rot mar erek koma gij mona ongga sis dojunmeni jeskaseda gij mona kahma beda memef ongga erek rusnok Yahudi, ongga ruisum gij Yesus Kristus rot sismeni fob, bera memesitit Ofa rot efen ofoka ongga aksa eteb doska ojgomuja.
49001013	Beda Allah ensejah rot mar insa koma nomnaga nou iwa ongga erek Yahudi guru tein. Jeska sis fob bera iwa tein ingg rot Allah oga ongga oufamofa noba ongga tenten ojgomu. Noba oga ongga oufamofa koma bera ongga onskotu iwa jeska yeyin mar ongga oska fob. Jefeda gij mona ongga iwa iroru Ofa rot tenten fob, beda Ofa oncunc iwa tein erek efen rusnok fob. Ofa ontunggom mar koma sis fob oisouska Efena Ebsi ongga Ofa anggen rot oida emen. Noba Efena Ebsi koma ongga angh gij idou efesi fob bera ongga orocunc rot tenten oida iwa bera erek Allah efen rusnok.
49001014	Sis fob Ofa anggen rot oida Ofa emeita mar ofoukou ongga ongkoska eteb gu mimif. Noba mar egens ongga Ofa eita gu mimif rot sismeni bera Efena Ebsi ongga engker gij mudou efesi fob. Noba koma bera orocunc rot oida gij mona kahma beda Ofa emeita efen ofod nomnaga rot omoisa gu iwa si. Noba Efena Ebsi ongga angh gij idou efesi fob bera orocunc rot oida Allah omosuwa iwa fogora oroun iwa gu esinsa tein. Jefeda mimif nomnaga misitit Ofa rot efen ofoka ongga aksa eteb doska ojgomuja.
49001015	-
49001016	Allah ontunggom mar insa koma nomnaga nou iwa fob, jefeda didif duis oufamofa eteb gu Ofa rot iwa ojgomuja. Jeska didif dingg rot oida iwa iroru Tuhan Yesus Kristus ojgomuja, noba idou okora rot Allah efen rusnok nomnaga tein ojgomuja fob. Jefeda didif dum diteij nou iwa gu Allah ojgomuja tein.
49001017	Ofa bera erek mifmin Tuhan Yesus Kristus efen meka noba ongga mimif tein mifmin mika ongga efen ofoka aksa eteb doska. Noba didif dum diteij gu Ofa jeskaseda oisouska Efena Ebsi bera iwa idou emebriyi eteb ekirsa gij mar ongga Allah ontunggom fob. Noba didif dum diteij jeskaseda iwa tein ita idou ongga ebriyi ekirsa gij rot Allah efen owesa efek eteb tein.
49001018	-
49001019	Noba didif dum diteij gu Ofa jeskaseda idou emebriyi ekirsa gij mar ongga Ofa ontunggom nou iwa fob. Beda iwa imoisum gij Ofa erek eteb ekirsa deika. Jeska Ofa bera oncunc iwa erek efen rusnok fob. Noba didif dum diteij jeskaseda iwa idou ebriyi gij mar ongga oufamofa eteb doska ongga Ofa anggen rot oida emeita gu efen rusnok si. Noba didif dum diteij jeskaseda idou ebriyi gij rot teinefa Ofa ofij mimif, ongga erek efen rusnok, oisouska efen owesa efek eteb.
49001020	Noba Ofa era efen owesa efek eteb insa koma jeskaseda orofra Yesus Kristus jeska anggos sis fob. Noba Ofa era efen owesa efek insa koma tein jeskaseda eraha Yesus jah ognosk rot ofoka aksa eteb gu mebaga.
49001021	Jah suma bera Yesus Kristus efen ofoka ongga aksa ekirsa jeska rusnok ongga rufoka ereij keingg rusnok rufoukou ni, ekirsa jeska rusnok ongga rerin owesa efek ni, ekirsa jeska mar meidu meidu ongga rusnok rinjeka erek ofoka aksa gij mona deisef jera gij mona efeinah ongga emen tein ni.
49001022	Noba Allah bera oin keingg mar nomnaga degini jeskaseda Yesus Kristus ofoka ereij keingg mar koma nomnaga ojgomuja. Beda Ofa oncunc Yesus Kristus erek ebirfaga nou efen rusnok Mod Ari nomnaga tein.
49001023	Beda mimif bera erek Ofa efen efaga. Noba Ofa bera erek mifmin ebirfaga ongga ocunc gu mimif rot mar ongga mimif mutunggom nou Ofa. Noba mifmin mudou efesi tein bera ebera rot mar nomnaga ongga Ofa eita gu mimif fob. Jeska mar nomnaga ongga Allah ontunggom bera ebera rot Ofa ojgomu.
49002001	Gij mona ongga sis fob bera iwa inougif gu Allah rot efen oga jinaga guru. Noba yeyin iteij ah ongga ebera rot mar ongga oska ojgomuja. Jefeda ahah Allah eiteij bera iwa erek rusnok ongga ranggos fob ojgomu.
49002002	Jeska gij mona insa koma bera iwa iroru mar ofogog ongga rusnok mebif rudou os rutunggom ojgomuja. Noba iwa yugif gu Bilis rot efen oga ojgomu. Ofa bera ongga ofoka ereij keingg efena ofogog nomnaga ongga angh gu mebaga. Noba efena ofogog koma nomnaga bera ongga ruftuftu rusnok mebif ongga runougif gu Allah guru rot Bilis efen oga.
49002003	Ongga tenten bera, sis fob mimif nomnaga mita mar ongga oska erek rusnok insa koma rita mar ongga oska ojgomu. Mimif muroru mar ongga oska ongga angh gij mudou efesi ojgomuja. Noba mimif mita mar ongga mudou osos rot tein ojgomu. Memef muroru mar ongga oska ongga mudou osujohu rot ojgomuja. Noba gij mona insa koma bera mimif tein mimesma mar okum eteb jeska Allah, erek rusnok insa koma rimesma mar okum jeska Ofa ojgomu.
49002004	-
49002005	Erek koma tina, askesi mimif muroru mar ongga oska erek rusnok ongga ranggos fob ahah Allah eiteij, beda Ofa eita eiteij ah ongga efeinah gu mimif oisouska Yesus Kristus ongga esma eiteij ah ongga efeinah sons fob. Noba Ofa otunggom mar koma nou mimif jeska Ofa odou okora eteb rot mimif, noba jeska Ofa efen odou ongga eskeira rot mimif tein. Noba Ofa onskotu mimif jeska mifmin mar ongga oska insa koma oisouska efen odou ongga oufamofa skoita mimif ojgomu.
49002006	Noba oisouska mudou ongga egens jera Yesus Kristus fob, bera Allah omfra mimif tein morototuma jera Yesus Kristus jeskaseda mimif tein mufoka ereij keingg mar nomnaga morototuma jera Ofa gij mebaga.
49002007	Ofa otunggom mar insa koma jeskaseda gij mona kahma beda Ofa omocunc odou ongga okora eteb rot mimif noba ongga oufamofa eteb skoita mimif oisouska Yesus Kristus ojgomuja.
49002008	Erek koma jeska Allah onskotu iwa ororu efen odou ongga oufamofa skoita iwa, noba oisouska mifmin mudou ongga ororu Ofa efen oga rot tenten fob tein. Noba mimif minesma eiteij ah ongga efeinah insa koma oisouska mar ongga mimif misinsa muntunggom jinaga guru. Tina gij mona ongga Yesus anggos tumu mega salib nou mimif, beda Ofa osuna rot mifmin mar ongga oska. Noba mar koma ongga Ofa ontunggom bera erek mar ongga Ofa oh rot oubji gu mimif ojgomu.
49002009	Jefeda enadaij nou mimif misitit misinsa mifaga rot jinaga guru.
49002010	Jeska Ofa esinsiyai bera ongga ontunggom mimif erek rusnok ongga efeinah oisouska mudou ongga egens jera Yesus Kristus fob. Noba Ofa ensejah nou otunggom mar insa koma gij mona ongga sis fob jeskaseda gij mona ongga ebeibeyaif bera mimif mutunggom mar ongga oufamofa nou Ofa.
49002011	Erek koma jefeda iwa idou onofoj joug guru rot oida sis fob bera rusnok ongga Yahudi rinjeka iwa erek rusnok ongga oska efekeifa noba ongga runougif gu Allah guru. Erek koma jeska iwa ineris ifom mareij ofos jeska guru. Tina rua rinjeka risinsa erek rusnok ongga ebsi komowa ojgomu. (Jeska rua bera ruroru Hukum Musa).
49002012	Gij mona insa koma bera yeyin idou enerek egens jera Yesus Kristus enesi. Noba iwa irek rusnok ongga rusodosa jeska rua ongga Allah oncunc fob. Noba Ofa enagot eimofoj rot oida Ofa omofij iwa tein si guru. Tina iwa ingker gu mebif erek rusnok ongga riseiseifa ojgomu. Noba iwa bera erek rusnok ongga runoisum gij Allah rot mar egema tein guru.
49002013	Erek koma tina ebeibeyaif bera iwa ita idou ongga erek egens jera Yesus Kristus fob. Sis fob iwa iker erek yes jeska Allah ojgomuja. Tina ebeibeyaif bera iwa in skoita Ofa oisouska Yesus Kristus efen ogufu ongga eya tumu mega salib fob.
49002014	Ofa bera ongga eita rusnok Yahudi rudou ongga eskeiramera moguma jera rusnok ongga erek Yahudi guru tein. Ofa oroun mimif nomnaga fogora minja erek Allah efen rusnok ebic egens. Sis fob rusnok rudou ongga oska morototuma insa koma bera erek mejga akseij egens ongga eragou joug rusnok ongga Yahudi jeska rusnok ongga Yahudi guru. Tina ebeibeyaif bera Allah onghoda rot mar insa koma ongga orotunggom mifmin mudou erek oska morototuma fob.
49002015	Noba oisouska Yesus Kristus ongga anggos tumu mega salib, bera Ofa orohoda rot hukum Yahudi jera hukum ongga onjuj jeska Musa jera rerin mar nomnaga ongga riyahehir joug fob. Ofa ontunggom mar insa koma jeskaseda mimif ongga erek ebic egeka insa koma mija erek ebic egens ongga efeinah morototuma jera Ofa. Noba ebeibeyaif mimif mita miteij ah ongga eskeiramera moguma fob.
49002016	Jeska oisouska Yesus ongga anggos tumu mega salib fob bera Ofa orohoda rot mar insa koma ongga orotunggom mimif fogora mudou oska morototuma. Beda Ofa oroun mimif nomnaga sons skoita Allah erek ebic egens.
49002017	Noba Ofa tein en gu mebif jeskaseda efesij mar gu rusnok nomnaga rot oga ongga oufamofa ongga ereita rusnok rudou eskeiramera. Ofa efesij rot oga ongga oufamofa insa koma gu iwa ongga Yahudi guru ongga iker erek yes jeska Allah. Noba Ofa tein efesij rot oga ongga oufamofa koma gu rusnok Yahudi ongga rijginaga rot Allah fob tein.
49002018	Jeska oisouska mar ongga Yesus Kristus ontunggom nou mimif nomnaga fob bera mimif ongga erek ebic egeka minja erek ebic egens jera Allah oisouska Efena Ebsi ongga ofij mimif ojgomuja.
49002019	Erek koma jefeda ebeibeyaif bera iwa inerek rusnok ongga rusodosa jeska rusnok ongga Allah oncunc fob deika guru. Tina iwa bera inja erek ebic egens jera Ofa efen rusnok fob. Noba iwa inja erek Ofa efen efeser tein fob.
49002020	Noba mimif nomnaga bera erek mod egens ongga Allah ei nou esinsa. Noba mar ongga rasul-rasul jera nabi-nabi rumftuftu rot gu rusnok sis fob bera erek orocunc rot teinefa rua tein rufij nou rii mod Allah egens insa koma. Noba Yesus Kristus bera erek mamu ofoj egens ongga mod insa koma angh esij rot ahais ojgomu.
49002021	Beda oisouska Yesus Kristus bera mimif mimebiedima erek mod egens ongga ebsi komowa nou Tuhan Allah.
49002022	Erek koma beda, oisouska idou ongga egens jera Yesus Kristus fob, bera iwa tein imebiedima erek egens jera Allah efen rusnok nomnaga jeskaseda ija erek mod egens ongga Efena Ebsi Allah engker gij ojgomuja.
49003001	Sis fob bera Allah ensejah gij odou efesi jeskaseda oroun iwa ongga erek Yahudi guru skoita esinsa tein. Jefeda rusnok ongga rufogog raha didif gij mod oskusk jeska didif dimfesij rot mar insa koma ongga Allah ensejah rot sis fob. Tina Allah oitij rot mar koma ojgomu jeskaseda iwa tein isma oufamofa eteb jeska Ofa.
49003002	Noba iwa ingg fob rot oida Allah oncunc didif, rot efen odou ongga eskeiramera, jeskaseda duftuftu iwa ongga erek Yahudi guru tein rot Ofa efen oga fogora durofij iwa tein.
49003003	Erek koma jeska iwa ingk gij surat egens jeska didif rot teinefa Allah oncunc mar gu didif jeskaseda dufij Ofa rot mar insa koma ongga Ofa ensejah rot sis fob. Noba mar koma bera angh jejema jeska rusnok enjgineg.
49003004	-
49003005	Sis fob Allah enagot rot mar insa koma gu efen rusnok guru. Tina ebeibeyaif bera Ofa oncunc rot mar insa koma gu efen rasul-rasul jera nabi-nabi oisouska Efena Ebsi ongga engker gij rudou efesi fob. Noba didif dimfesij oskiyai rot mar ongga angh jejema insa koma gu iwa gij surat kef tein. Jefeda erek iwa ik rot iskusk beda idou emebriyi gij mar koma osok gij Yesus Kristus si.
49003006	Noba mar ongga ah jejema insa koma bera erek kef oida, oisouska Allah oga ongga oufamofa osok gij Yesus Kristus bera rusnok ongga Yahudi guru tein rimesma mar ongga Allah ensejah morototuma jera rusnok ongga Yahudi tein. Rusnok ongga erek Yahudi guru jera rusnok ongga Yahudi tein rinja erek Allah efen rusnok ongga ebic egensmes ojgomu. Noba rusnok insa koma nomnaga tein bera rimesma mar ongga oufamofa ongga Allah anggen rot oisouska Yesus Kristus jera efen oga ongga oufamofa osok gij Ofa.
49003007	Oisouska Allah odou ongga eskeiramera rot didif bera Ofa oncunc odou ongga oufamofa skoita didif. Beda Ofa obk didif erek efen osnok egens ongga emfesij rot mar insa koma gu rusnok enjgineg tein. Noba oisouska Ofa efen owesa efek eteb bera didif difarur gij mar koma ojgomuja.
49003008	Noba gu Allah efen rusnok nomnaga rifekesa bera didif direk osnok egens ongga onok ofoka gij guru. Erek koma tina Allah oncunc odou ongga oufamofa skoita didif jeskaseda dujoftuftu rot efen oga ongga oufamofa gu rusnok ongga erek Yahudi guru. Oga ongga oufamofa koma bera osok gij rot teinefa mimif misma mar ongga ongkoska eteb oisouska Yesus Kristus. Mar koma bera oufamofa eteb ekirsa jeska mudou ebriyi gij rot tein.
49003009	Jeska Allah bera ongga ontunggom mar nomnaga oisouska Yesus Kristus sis fob. Noba Ofa bera oncunc didif jeskaseda difesij rot mar insa koma ongga Allah endemi jeska rusnok nomnaga sis fob. Mar koma ongga Ofa endemi bera erek kef oida, "Ofa omoskotu rusnok ongga Yahudi guru tein jeska rerin mar ongga oska."
49003010	Ofa omotunggom mar koma jeskaseda malaikat-malaikat jera mar enjgineg tein ongga efen owesa efek gij mebaga bera rimek rot Ofa efen rusnok Mod Ari ongga erek rusnok Yahudi morototuma jera rusnok ongga Yahudi guru tein. Beda oisouska rusnok insa koma rerin rudou ongga egens jera Allah fob bera malaikat-malaikat insa koma rimek rot teinefa Allah ontunggom mar nomnaga rot odou ongga efesis eteb ekirsa jeska mar enjgineg.
49003011	Allah otunggom mar insa koma oisouska mifmin Tuhan Yesus Kristus ororu jeni efen odou ejginaga rot sis mona ongga dojunmeni fob.
49003012	Erek koma noba oisouska mudou ongga egens jera Yesus Kristus, noba oisouska mudou ongga ororu Ofa, bera mimif minemeesa rot ongga mirejgei mar teisis skoita Allah guru.
49003013	Erek koma jefeda didif duis gu iwa jeskaseda idou enebisa rot didif ongga disma difera okora gij mod oskusk kef guru. Jeska didif disma difera okora insa koma jeskaseda iwa ongga erek Yahudi guru imesma oufamofa eteb jeska Allah tein.
49003014	Allah bera oncunc mar insa koma nomnaga ongga ah jejema gu rusnok ebeibeyaif, jefeda didif dugif gu Ofa fogora dum diteij rot ahais gu Ofa nou iwa ojgomuja.
49003015	Jeska Ofa bera ongga ontunggom efen rusnok ongga ruroru Ofa gu mebif jera efen rusnok ongga ruroru Ofa gu mebaga tein. Jefeda Ofa bera erek ebic egeka insa koma tein efen meka.
49003016	Noba didif dum diteij gu Ofa jeskaseda Ofa ocunc efen ofoka ongga aksa jera odou ongga ongkoska eteb skoita iwa fogora imeita yeyin idou efesi ongga ahais oisouska Efena Ebsi.
49003017	Noba didif dum diteij jeskaseda oisouska idou ongga ororu Yesus Kristus fob, bera Ofa ejerek egens jera iwa odudu dokun deika. Noba erek mod egens ongga ot rot ahais fob, era erek mega egens ongga eij ofom gij mebi efesi fogora ot rot ahais, beda iwa tein ita idou ongga omokorema moguma rot ahais ojgomuja.
49003018	Noba erek enadaij nou rusnok rireni jeni mod egens ongga eteb doska efen efefi jera efen aksa jera efen osok eteb jinaga guru, beda erek koma tein enadaij nou mimif mireni jeni rot teinefa Yesus Kristus odou okora eteb doska nou mimif jinaga guru. Tina didif dum diteij jeskaseda iwa, jera Allah efen rusnok nomnaga, imesma owesa efek jeska Ofa fogora idou emebriyi gij rot teinefa Ofa odou okora rot mimif erek insa koma.
49003019	Noba didif dum diteij jeskaseda yeyin iteij ah bera ebera rot mar ongga Allah odou os eita gu iwa ongga erek ongkoska eteb. Mar ongga ongkoska eteb insa koma bera oufamofa ekirsa eteb doska jefeda okum nou mudou ebriyi gij ojgomu.
49003020	Allah bera ongga efen ofoka ongga aksa ekirsa jeska mar nomnaga. Noba oisouska mudou ongga egens jera Ofa bera Ofa efen owesa efek ongga adaij nou otunggom mar ongga eteb ekirsa jeska meidu ongga mimif mirejgei Ofa rot, era ekirsa jeska meidu ongga mimif musujohu rot gij mudou efesi tein.
49003021	Erek koma jefeda didif dum diteij jeskaseda rusnok nomnaga gij mona deisef noba gij mona kahma tein rimesitit Ofa rot efen ofoka ongga aksa eteb ojgomuja. Noba mar ongga oufamofa insa koma nomnaga en oisouska Yesus Kristus Efena Ebsi ongga engker gij mudou efesi tein (Ainsoma).
49004001	Erek koma jefeda didif, ongga dingker gij mod oskusk rot Yesus efen ofoka, bera duis gu iwa jeskaseda iwa ita mar nomnaga rot ongkoska ojgomuja. Iwa ita mar jeni erek Allah oncunc gu iwa gij mona ongga iwa inroru Ofa efen oga sis fob.
49004002	Iwa yuin keingg isinsa ifoka beda ita mar moguma rot idou ongga eriaga morototuma. Noba iwa tein yuin keingg idou efesi rot mar ongga iwa itunggom moguma tein. Beda iwa imofijma fogora imorocunc rot oida idou omokorema fob.
49004003	Noba oisouska Efena Ebsi ongga engker gij idou efesi fob, bera iwa ireni rot ahais jeskaseda yeyin idou efesi ongga erek eskeiramera morototuma ojgomuja. Beda idou efesi tein emerek egens moguma ojgomuja.
49004004	Jeska Yesus Kristus efen rusnok bera erek efaga egens ojgomu. Noba Efena Ebsi Allah bera erek egens ojgomu. Noba mimif muisum gij Allah ojgomu ongga enjeka mimif erek efen rusnok.
49004005	Noba mifmin Tuhan ongga egens ojgomu. Noba mimif muroru Allah efen oga ojgomu. Beda mimif mita baptis tein gij Yesus Kristus ofoka ojgomu.
49004006	Noba mifmin Allah bera ongga egens noba ongga erek rusnok nomnaga rerin Rika. Ofa bera ongga ofoka ereij keingg rusnok jera mar ongga enjgineg nomnaga tein. Noba mar nomnaga ongga Ofa ontunggom bera oisouska efen rusnok. Noba Efena Ebsi ongga en jeska Ofa bera engker gij mudou efesi fob.
49004007	Erek koma noba Allah eita owesa efek ongga oufamofa eteb oisouska efen odou ongga eskeira eteb gu mimif. Noba mimif misma mar koma nomnaga erek jeni oisouska Yesus Kristus efen odou ejginaga rot tein ojgomu.
49004008	Jeska mar egens gij Mar Efeyi Ebsi bera agot erek kef oida, "Nou ongga Ofa osok jah monuh aksa, beda Ofa eja okag rot mesa ongga rinsiri gu Ofa. Beda Ofa ekeba mareibra gu efen mohujir jeskaseda rua rifaga ouka morototuma jera Ofa."
49004009	Yesus onsok jah mebaga erek koma fob, beda koma tein orocunc rot oida sismeni fog bera Ofa onjuj gij mebi efesi tein fogora omosok jah mebaga.
49004010	Ofa ongga onjuj gij mebi efesi degini doska bera ongga onsok jah mebaga skidameda ojgomuja tein. Noba Ofa onsok jah mebaga erek koma jeskaseda ofoka ereij keingg mar nomnaga ongga angh gu mebaga jera mebif tein.
49004011	Ofa eita owesa efek gu memef meneya jeskaseda motunggom mar erek efen rasul-rasul. Noba Ofa eita owesa efek gu rusnok rineya jeskaseda rija erek nabi-nabi ongga rifesij rot mar ongga Allah ocunc gu rua gij rudou efesi skoita rusnok Mod Ari. Noba Ofa eita owesa efek gu rusnok rineya jeskaseda ricira rot Allah oga skoita rusnok ongga rineg rot enesi. Noba Ofa eita owesa efek gu rusnok rineya jeskaseda rija erek ebirfaga Mod Ari. Noba Ofa eita owesa efek gu rusnok rineya jeskaseda rija erek Guru-Guru rot efen oga nou rusnok Mod Ari.
49004012	Ofa eita owesa efek insa koma nomnaga gu efen rusnok rineya jeskaseda rua nomnaga rita owesa efek ongga adaij nou rumofijma ojgomuja. Noba Ofa otunggom mar insa koma jeskaseda Yesus Kristus efen rusnok Mod Ari nomnaga rumot rot ahais ojgomuja tein.
49004013	Beda mimif mumot rot ahais erek koma ojgomuja onjoros mimif nomnaga tein mita mudou ongga erek egens morototuma. Beda mimif tein misma mudou ongga egens jera Yesus Kristus ongga Allah efen efesa. Noba erek runa ofos jera rujona ofos ongga rudou ebriyi gij mar fob, beda erek koma tein mimif ongga erek rusnok Mod Ari nomnaga muroru mar insa koma onjoros mudou ebriyi gij rot teinefa mimeita mar koisoisa erek Yesus Kristus eita mar.
49004014	Beda mimif mita mar erek insa koma jeskaseda mudou enerek ruforoker rerin rudou ongga enahais enesi guru. Jeska giskini bera ruforoker ruroru mar ebireira ongga rusnok enjgineg ruftuftu gu rua ojgomuja. Noba rusnok rineya ongga ruftuftu mar ongga oska rot rudou ongga efesis eteb bera runofoguma. Beda rua rinsejah gij rudou efesi jeskaseda rurokrusa rusnok ongga rita mar erek ruforoker insa koma rita mar ojgomu.
49004015	Tina oisouska mudou ongga omokorema moguma noba mudou ongga ororu mar ongga tenten ojgomu, bera mimif mija erek runa ofos jera rujona ofos ongga rudou ebriyi gij mar erek eteb fob ojgomu. Mar koma orocunc rot oida mimif mita mar koisoisa erek Yesus Kristus eita mar fob. Jeska Ofa bera erek ebirfaga nou rusnok Mod Ari nomnaga.
49004016	Mar insa koma bera erek osnok efaga egens. Jeska efaga egens koma efen ofora nomnaga ongga emebiedima erek egens ojgomu. Noba ofora koma nomnaga rumofijma jeskaseda efaga egens koma efen owesa efek nou eita mar fogora eker rot oufamofa. Koma tein orocunc rot rusnok Mod Ari nomnaga. Jeska erek rua rumofijma noba rudou omokorema odudu deika, beda rudou emebriyi gij rot teinefa rua rimeita mar koisoisa erek Yesus Kristus eita mar.
49004017	Erek koma jefeda, didif disisi joug iwa oisouska Tuhan ofoka jeskaseda iwa ineita mar erek rusnok ongga runororu Allah guru, erek koma jinaga guru. Jeska mar ongga rua rusujohu rot bera onofij rua oskiyai tein guru.
49004018	Rua riker gij motkobah ojgomu jeska rua rinejginaga rot eiteij ah ongga oufamofa ongga Allah eita gu rusnok ongga rudou okora rot Ofa guru. Rua rinejginaga rot eiteij ah koma guru, jeska rudou osumsumu osok gij mar ongga tenten ojgomu. Noba ribirfaga erek ombrera rot tein ojgomu.
49004019	Rua ruku rufos rot mar ongga rudou eftirir keingg ojgomu noba mojenen rua rot oskiyai tein jinaga guru. Jefeda rua runoin keingg risinsa rudou efesi rot mar insa koma jinaga guru, tina rua ruroru mar ongga oska ebireira ojgomuja.
49004020	Tina mar ongga iwa imfokor rot osok gij Yesus Kristus bera erek koma guru.
49004021	Jeska iwa ig mar rot Ofa, noba rusnok ruftuftu mar osok gij Ofa gu iwa oisouska Ofa efen oga ongga tenten ojgomu.
49004022	Sis fob rusnok ruftuftu iwa osok gij yeyin iteij ah ongga oska ros. Noba rua ruftuftu iwa jeskaseda ikikif jeska yeyin mar ongga oska insa koma. Jeska iteij ah koma bera ebera rot mar ongga oska jera mar ongga ofogog tein.
49004023	Noba rua ruftuftu mar gu iwa jeskaseda iwa ita idou efesi ongga osujohu rot mar erek efeinah deika.
49004024	Noba rua tein ruftuftu mar gu iwa jeskaseda ija erek rusnok ongga efeinah ojgomu. Beda iwa imeita mar morototuma erek Allah eita mar. Iwa inja erek rusnok ongga rerin mar ongga oska oskiyai tein guru. Jeska idou efesi erek ebsi komowa fob.
49004025	Jefeda iwa tein inocuwei mar gu yeyin ihujir deika guru. Tina iwa yagot rot mar ongga tenten gu rua ojgomu. Jeska mimif nomnaga bera mimebiedima erek egens oisouska Yesus Kristus fob.
49004026	Noba erek iwa yutkonu oska skoita rusnok enjgineg, beda inorons rot mar koma ojgomuja onjoros itunggom mar ongga oska rot guru. Noba iwa inorons rot mar insa koma ah gij idou efesi ojgomuja onjoros motu tein guru. Tina iwa isuna rot mar ongga oska insa koma ebeirens ojgomu.
49004027	Iwa isuna rot ebeirens jeskaseda Bilis eneita efekesa nou ocunc mar ongga oska gij idou efesi rot guru.
49004028	Noba iwa ongga yukoreka mar sis fob, iwa ineita mar erek koma deika guru. Tina iwa ifarur rot iskusk nou mar ongga iwa icosu rot ojgomu. Noba iwa yufij rusnok enjgineg ongga rufojingki tein.
49004029	Noba iwa inagot mar rot yuga ongga erek oska gu rusnok enjgineg guru. Tina iwa yagot mar rot yuga ongga erek eriagamaga ojgomu. Jeska erek rua ruhoda rudou efesi rot mar insa koma beda mar koma bera omofij rua noba omorocunc rot mar ongga oufamofa gu rua tein.
49004030	Noba iwa inotunggom mar ongga ereita Efena Ebsi Allah odou okumkum rot iwa guru. Jeska erek osnok egens oin buk keingg surat rot mar ongga ofa anggen rot, beda erek koma tein Allah ombk Efena Ebsi jah gu idou efesi jeskaseda orocunc rot mar ongga Ofa anggen rot fob. Mar koma bera oida iwa imesma eiteij ah ongga efeinah si. Koma bera gij mona ongga Tuhan ongksons en.
49004031	Jefeda iwa ineita mar rot idou ongga okumkum skoita rusnok enjgineg guru. Noba iwa inotkonu oska ebeirens rot rusnok enjgineg guru. Noba inohurmei mar gu rusnok enjgineg tein guru. Iwa ineita mar ongga oska erek koma nomnaga jinaga guru.
49004032	Tina ongga oufa ekirsa bera, iwa icunc idou efesi ongga ongkoska morototuma ojgomu. Noba iwa isuna rot mar ongga oska ongga rusnok enjgineg rutunggom skoita iwa. Iwa ita erek mar erek koma jeska Allah bera onsuna rot yeyin mar ongga oska tein fob. Ofa onsuna rot yeyin mar ongga oska jeska iwa iroru Yesus Kristus tein fob.
49005001	Iwa bera erek Allah efen efeser ongga Ofa odou okora rot. Jefeda iwa ireneni rot ahais jeskaseda ita mar erek Ofa ojgomu.
49005002	Noba iwa ita mar nomnaga rot idou ongga omokorema moguma tein. Iwa idou omokorema erek Yesus Kristus odou okora rot mimif fogora agos tumu mega salib nou mimif. Jeska mar ongga Ofa ontunggom koma bera erek mar ongga Ofa orougif gu Allah rot. Noba koma erek efen mar ensesa ongga ongkoska eteb. Jefeda Allah odou eskeira eteb rot tein.
49005003	Iwa bera erek Allah efen rusnok. Jefeda enadaij nou iwa idou eftirir mekeinggma guru. Noba enadaij nou iwa yuckahtah fogora isiri morototuma erek oskiyai tein jinaga guru. Noba idou tein enekeben keingg yeyin mareibra erek oskiyai tein jinaga guru. Jeska mar insa koma bera enadaij nou rusnok ongga Kristen guru.
49005004	Noba iwa tein inagot mar rot yuga ongga imahaisentima era inoubder mar ojgomuja tein jinaga guru. Tina iwa yagot mar erek ongkoska ongga ereita Allah odou eskeira rot iwa ojgomu. Koma bera erek iwa yuis oufamofa gu Ofa gij.
49005005	Jeska ongga tentenmen bera, rusnok ongga rudou eftirir mekeinggma ni, rusnok ongga risiri morototuma ni, rusnok ongga rudou ekeben keingg rerin mareibra ofoukou ni, (koma erek rua rudou os mareibra koma ekirsa jeska Allah), rua koma nomnaga bera runoira morototuma jera rusnok ongga Allah jera Yesus Kristus ofoka ereij keingg tein jinaga guru.
49005006	Noba iwa inesiri gu rusnok ongga rudou os rurokrusa iwa rot ruga efei jeskaseda iroru rua rot rerin mar ongga oska insa koma tein guru. Jeska Allah omofra mar okum eteb keingg rusnok nomnaga ongga runororu Ofa efen oga guru si.
49005007	Erek koma jefeda iwa ibes ifaga jeska rusnok nomnaga ongga rutunggom mar erek insa koma ojgomu.
49005008	Jeska sis fob bera iwa iker gij motkobah ros. Koma erek yeyin iteij ah ongga oska. Tina ebeibeyaif bera iwa injerek Allah efen rusnok ongga ringker gij eisa fob. Jefeda iwa ita mar ongga oufamofa ojgomu, erek rusnok ongga ringker gij eisa fob.
49005009	Jeska rusnok ongga erek koma bera rita mar ongga ongkoska ni, rua rita mar ongga erek rusnok enjgineg runocunc oida erek oska guru ni, rua rita mar ongga erek tentenmen ojgomu ni. Rua koma bera erek mega egens ongga er fogora efen efek ofoukou noba ongkoska eteb tein.
49005010	Iwa ireni rot ahais jeskaseda yeyin idou ebriyi gij mar ongga ereita Allah odou eskeira rot ojgomu.
49005011	Noba iwa ibes ifaga jeska mar ongga rusnok ongga ringker gij motkobah rutunggom ojgomuja tein ojgomu. Jeska mar koma bera onofij rua tein jinaga guru. Tina ongga oufa bera iwa iroun rua skoita Allah efen eisa ojgomu.
49005012	Mojen en Didif rot danggot mar osok gij rua ongga ringker gij motkobah ros. Jeska mar ongga rua rutunggom erek wuswus bera oska efekeifa eteb.
49005013	Tina rusnok ongga ringker gij eisa bera rutunggom mar ongga oufamofa ojgomu. Noba mar ongga oufamofa koma bera ongga orocunc rot tomnomna gu rusnok ongga ringker gij motkobah rot oida rua rerin mar ongga oska ros.
49005014	Jeska Allah efen eisa koma bera orocunc rot mar ongga rusnok rutunggom gij motkobah fogora ah tomnomna gu rusnok nomnaga. Erek koma jeska mar egens gij Mar Efeyi Ebsi bera agot erek kef oida, "Iwa ongga yahca ahaingkongka, iwa isba iteij noba idebecki jeska yanggos ojgomu. Beda Kristus omocunc efen eisa gu iwa."
49005015	Erek koma jefeda iwa yut joug idou efesi rot yeyin iteij ah ojgomuja. Iwa ineita mar erek rusnok enjgineg ongga rudou osumsumu eteb rot ojgomu guru. Tina iwa ita mar rot idou ongga ebriyi eteb gij mar ojgomu.
49005016	Noba gij yeyin mona efekesa insa kef bera iwa isejah idou efesi rot iskusk jeskaseda itunggom mar ongga oufamofa ojgomu. Jeska gij mona ebeibeyaif bera rusnok rutunggom mar ongga ofogog eteb ojgomuja.
49005017	Jefeda iwa ineita mar jera idou ongga osumsumu rot tein guru. Tina iwa ireni rot ahais ojgomu jeskaseda idou ebriyi gij mar meidu ongga Allah ondou os rot ojgomu.
49005018	Noba ibirfaga enerebibei rot mofut efei ojgomuja tein guru. Jeska koma bera ongga oroku rusnok rudou efesi fogora risiri gij mar ongga oska ojgomuja. Tina iwa ita idou ongga ebera rot Efena Ebsi Allah ojgomu.
49005019	Beda iwa ifesij mar moguma rot yuga ongga oufamofa tein ojgomu. Noba mar ongga oufamofa koma bera erek mar ongga iwa yuf medemer moguma rot jera imfesij moguma rot jeska buku Mazmur tein. Iwa ifesij mar ongga ongkoska noba yuf medemer erek koma rot idou ongga esitit gu Tuhan.
49005020	Noba iwa tein yuis oufamofa gu mifmin mika Allah oisouska mifmin Tuhan Yesus Kristus ofoka rot mar nomnaga.
49005021	Didif duis gu iwa nomnaga jeskaseda iwa yugif moguma ojgomu. Jeska iwa bera ongga yugif gu Yesus Kristus rot tenten tein fob.
49005022	Iwa ongga yahi igers fob bera yugif gu yeyin yahiner ojgomu erek iwa yugif gu Tuhan tein.
49005023	Jeska rahiner bera erek ebirfaga nou rerin ruhoner. Koma erek Yesus Kristus ongga erek ebirfaga nou efen rusnok Mod Ari nomnaga. Noba Ofa bera ongga onskotu efen rusnok Mod Ari nomnaga ongga erek esinsa efen efaga tein fob.
49005024	Jefeda iwa ongga yahi igers fob bera yugif gu yeyin yahiner gij mar nomnaga ojgomu. Koma bera morototuma erek rusnok Mod Ari ongga rugif gu Yesus Kristus ongga erek mifmin ebirfaga rot mar nomnaga.
49005025	Erek koma tein, iwa ongga yuskotu arja fob bera idou okora rot yeyin ihoner ojgomu morototuma erek Yesus Kristus odou okora rot efen rusnok Mod Ari nomnaga fogora agos tumu mega salib nou rua.
49005026	Ofa otunggom mar koma jeskaseda efen rusnok Mod Ari nomnaga risma rudou efesi ongga ebsi komowa. Noba mei ongga mimif mita baptis gij orocunc rot oida mudou efesi bera ebsi komowa fob. Noba mar insa koma en oisouska Allah oga ongga oufamofa.
49005027	Ofa otunggom mar erek koma jeskaseda oroun efen rusnok Mod Ari skoita esinsa rot rerin rudou ongga ebsi komowa ojgomu. Jeska mar ongga erek ahtaboku bera enah gij rudou efesi erek oskiyai tein jinaga guru.
49005028	Jefeda iwa ongga yuskotu arja fob bera ita idou ongga okora rot yeyin ihoner erek koma. Ita idou ongga okora rot rua erek idou okora rot isinsa ifaga tein ojgomu. Jeska erek osnok egens odou okora rot efen mohona, beda ofa ot joug efen mohona koma erek ofa ot joug efen esinsa efaga.
49005029	Erek koma jeska giskini bera rusnok rineita mar ongga oska skoita risinsa rifaga guru, tina rua rut joug rerin risinsa rifaga rot iskusk ojgomu. Noba rua rita mar ongga erek ongkoska rot risinsa rifaga ojgomu. Beda koma tein bera erek Yesus Kristus ongga eita mar ongga ongkoska ojgomu gu efen rusnok Mod Ari.
49005030	Noba mimif ongga rusnok Mod Ari bera erek Ofa efen efaga ongga Ofa ot joug rot iskusk tein.
49005031	Jeska mar egens gij Mar Efeyi Ebsi bera agot erek kef oida, "Orna egens eja jeska efen meka jera mosu, beda ofa jera efen mohona gegan godou geja erek egens."
49005032	Noba mar egens koma bera agot rot mar ongga tentenmen ojgomu. Tina mar ongga didif danggot rot insa koma bera orocunc rot Yesus Kristus jera efen rusnok Mod Ari.
49005033	Erek koma tina mar insa koma tein bera erek orocunc rot iwa ongga yuskotu arja fob. Jefeda orofosutut runer ongga runskotu arja fob bera rudou okora rot rerin ruhoner insa koma noba rut joug rua erek rua rut joug risinsa rifaga tein ojgomuja. Noba orofosutut rujager ongga ranghi igers fob tein bera rugif gu rerin rahiner rot tenten ojgomu.
49006001	Iwa ongga erek iforoker bera yugif gu yeyin iker jera isir ojgomu erek rusnok ongga ruroru Tuhan rot tenten fob tein. Koma bera erek mar ongga tenten ojgomu. Jeska mar ofoka egens ongga Allah anggot gu Musa rot sismeni bera erek kef oida, "Iwa yugif gu yeyin iker jera isir ojgomu."
49006003	Noba oisouska mar egens insa koma bera Ofa anggen rot mar ofoka egema deika oida, "Yugif gu yeyin iker jera isir jeskaseda yeyin iteij ah erek dektek ojgomu noba ebera rot mar nomnaga erek adaij nou iwa tein."
49006004	Iwa ongga yeyin iser bera ineyahehir joug iser insa koma rot ahais ojgomuja onjoros rudou oska rot iwa guru. Tina ongga oufamofa bera iwa isisi joug rua noba yuftuftu mar gu rua rot idou ongga ebriyi gij mar erek Kristen ongga ruroru Tuhan rot tenten fob ojgomu.
49006005	Didif duis gu iwa ongga irek rusnok ongga rumfij rerin ebirfager ojgomuja jeskaseda iwa yufij rua rot idou ongga emeesa noba ongga efeneinei rot rua ojgomu. Noba iwa ita mar erek koma jera idou ongga oitij rot noba ongga onokoja rot guru. Iwa ita mar erek koma nou rua morototuma erek iwa ita mar nou Yesus Kristus tein ojgomu.
49006006	Noba iwa ineita mar erek koma askesi rua riajga joug iwa jeskaseda rudou eskeira rot iwa ojgomu guru. Tina iwa ita mar insa koma erek rusnok ongga rumfij Yesus Kristus jera rudou ongga oitij rot jeskaseda iwa ita mar ongga jeni erek Allah odou ejginaga rot ojgomu.
49006007	Jefeda iwa ita mar nou yeyin ebirfager insa koma rot idou ongga eskeiramera ojgomu. Noba iwa ineita mar koma erek rusnok ongga rumfij rusnok enjgineg ojgomu guru. Tina iwa ita mar erek rusnok ongga rumfij Tuhan tein ojgomuja.
49006008	Jeska iwa idou ah keingg rot oida Allah emeita ofons gu orofosut osnok egens ongga otunggom mar ongga oufamofa ojgomu. Koma bera rot rusnok ongga rumfij rerin ebirfager jera rusnok ongga rut gu risinsa tein.
49006009	Didif duis gu iwa tein ongga irek ebirfager nou yeyin rusnok ongga rumfij iwa tein jeskaseda iwa ita mar ongga ongkoska skoita rua tein ojgomu. Beda iwa inaha yuga ongga ofogog keingg rua guru. Jeska iwa ijginaga rot oida Allah, ongga engker gu mebaga, bera erek iwa jera rua rerin ebirfaga tein. Noba Ofa onofra osnok egens erek ekirsa jeska rusnok egema tein guru.
49006010	Jefeda didif dudou os duftuftu iwa rot mar ofoka egens dokun deika ongga omoisa rot gij surat kef. Didif duis gu iwa jeskaseda iwa ita idou egens jera Tuhan Allah rot ahais oisouska Ofa efen owesa efek ongga eteb ojgomu.
49006011	Beda iwa ira mar nomnaga ongga Allah eita gu iwa fob ongga orot joug iwa tein ojgomu. Iwa ira mar koma nomnaga jeskaseda gij mona ongga Bilis ereneni iwa rot mar ongga ofa ensejah gij odou efesi nou iwa fob, beda iwa inesiri gu ofa guru.
49006012	Jeska mimif mineremeteima jera rusnok guru. Tina mimif miremeteima jera efena ofogog ofoukou doska ongga rerin owesa efek eteb, noba ongga ringker gij motkobah ojgomuja. Rua rufoka ereij keingg mar gij mebaga jera mebif tein. Noba rua ruftuftu mar ongga oska gu rusnok rerin ebirfager mebif ongga runougif gu Allah guru.
49006013	Jefeda iwa ira mar nomnaga ongga Allah eita gu iwa fob ongga erek orot joug iwa ojgomu. Iwa ira mar koma nomnaga jeskaseda gij mona ongga Bilis ereneni iwa, beda iwa imot rot ahais ojgomuja onjoros omoisa. Beda iwa inesiri gu ofa jinaga guru.
49006014	Erek koma noba erek tentara egens ongga era mekmei ofos erakid okom ofoj sismeni fogora esejah nou mona ongga rusnok rimagobuma, beda erek koma tein iwa isejah idou efesi ongga ebriyi gij Allah oga rot tenten sismeni ojgomu. Noba erek tentara egens ergi meisoufa erek kermom joug ofos jeskaseda mar ongga ofog enecirej ofa guru, beda erek koma tein iwa ita idou ongga efen mar ongga oska oskiyai tein guru. Koma bera ongga orot joug iwa jeskaseda inesiri gij mar ongga oska deika guru.
49006015	Noba erek tentara egens ergi sepatu kermom joug okoda jeskaseda ot joug efen okoda, beda erek koma tein iwa isejah idou efesi jeskaseda ijoftuftu gu rusnok rot Allah efen oga. Jeska Allah efen oga insa koma bera ongga eita rusnok riteij ah ongga eskeiramera ojgomuja.
49006016	Noba erek tentara egens orka efen monska ofos ongga ontumba joug esinsa jeskaseda mar ongga ofog enecirej ofa guru, beda erek koma tein iwa ita yeyin idou ongga ororu Allah rot tenten fob. Koma bera orot joug iwa jeska mar ongga Bilis otunggom skoita iwa.
49006017	Noba erek tentara egens aha efen topi kermom joug ebirfaga jeskaseda erek rusnok rubu ofa tina enagos guru, beda erek koma tein yeyin iteij ah ongga efeinah bera oskotu iwa jeskaseda ineja gu mahmei meren guru. Beda erek tentara egens era meiteb kelawan jeskaseda eragob mesa, beda erek koma tein iwa ira Allah efen oga oisouska Efena Ebsi jeskaseda ireseda rot rusnok rerin ruga ongga riretei rot iwa.
49006018	Beda iwa tein yum iteij rot ahais ojgomuja oisouska mar ongga Efena Ebsi oncunc gij idou efesi fob. Iwa yum iteij gu Allah ojgomuja jeskaseda Ofa ofij iwa ojgomuja. Noba iwa ita idou ongga ensejah nou yum iteij rot mar erek koma ojgomuja. Beda iwa yum iteij nou Allah efen rusnok nomnaga tein ojgomuja.
49006019	Noba iwa yum iteij nou didif tein jeskaseda gij mona ongga didif disejah nou difesij mar rot Allah oga, beda Ofa omocunc mar gu didif gij dudou efesi osok gij mar ongga didif dimefesij rot gij mona insa koma. Noba iwa yum iteij gu Ofa jeskaseda didif duku dufos rot mar ongga didif dimefesij gu rusnok osok gij Allah efen oga ongga oufamofa tein. Oga ongga oufamofa koma bera ah jejema jeska rusnok sis fob.
49006020	Erek koma jeska didif bera osnok egens ongga Allah oncunc jeskaseda difesij mar rot Ofa efen oga ongga oufamofa. Noba rusnok raha didif gij mod oskusk, jeska didif dimfesij rot efen oga insa koma fob. Jefeda iwa yum iteij gu Allah nou didif tein jeskaseda didif duku dufos noba difesij rot Ofa efen oga ongga oufamofa insa koma ojgomu. Jeska koma bera erek ofoufem eteb nou didif.
49006021	Mifmin muhuj Tikhikus ongga mudou okora rot, bera erek osnok egens ongga emfarur nou Tuhan efen oga rot odou ongga ocosu efei ahtah. Ofa emefesij rot mar nomnaga ongga encirej didif jah sif gu iwa si. Beda iwa imejginaga rot teinefa didif diker jah sif.
49006022	Didif dumobk ofa skoita iwa jeskaseda ofa efesij rot mar insa koma gu iwa. Beda iwa tein idou emerirei rot ojgomu.
49006023	Didif dum diteij gu mifmin mika Allah jera Tuhan Yesus Kristus jeskaseda Ofa eita eiteij ah ongga eskeiramera gu iwa jera mifmin muhujir ongga Kristen nomnaga. Beda Ofa omofij iwa nomnaga jeskaseda iwa iroru Ofa rot tenten ojgomuja fogora idou omokorema moguma ojgomuja.
49006024	Noba didif dum diteij gu Allah jeskaseda Ofa eita oufamofa eteb gu rusnok nomnaga ongga rudou okora rot mifmin Tuhan Yesus Kristus rot tenten ojgomuja. Ainsoma.
50001001	Didif Paulus jera Timotius ongga mafij Yesus Kristus bera dunogu surat egens kef skoita iwa nomnaga ongga ingker gij kota Filipi. Iwa bera irek Allah efen rusnok ongga rudou egens jera Yesus Kristus fob. Noba magef masa surat egens gu iwa ongga erek ebirfager Mod Ari tein jera iwa ongga yumfij ebirfager Mod Ari tein.
50001002	Didif dum diteij gu mifmin mika Allah jera Yesus Kristus ongga erek mifmin Tuhan jeskaseda Ofa ocunc efen odou ongga oufamofa rot iwa noba jeskaseda Ofa eita eiteij ah ongga eskeiramera gu iwa tein.
50001003	Gij orofosutut mona ongga didif dum diteij gu Allah nou iwa bera didif duis oufamofa eteb gu Ofa rot iwa ojgomuja.
50001004	Noba gij mona insa koma tein bera didif dum diteij rot dudou ongga erirei eteb ojgomu.
50001005	Jeska sis mona ongga iwa inroru Yesus ojgomuja onjoros mona deisef tein bera iwa imfesij rot Yesus Kristus oga gu rusnok enjgineg morototuma erek didif tein dutunggom ojgomuja.
50001006	Noba didif dijginaga rot tenten oida mar ongga Allah onotunggom gij idou efesi ros bera emecira ojgomuja onjoros mar insa koma omoisa rot gij mona ongga Yesus ongksons en fob.
50001007	Erek koma jeska dudou okora eteb rot iwa. Noba Allah bera oncunc efen odou ongga oufamofa skoita iwa morototuma jera didif askesi mimif muftuftu rot Ofa efen oga gu rusnok enjgineg. Allah oncunc efen odou ongga oufamofa gu didif tein gij mona ongga didif dingker gu mod oskusk ros, era gij mona ongga didif duga eseda rot rusnok enjgineg ongga ranggot oida Allah oga bera erek tenten guru tein.
50001008	Allah ejginaga rot teinefa didif dudou okora eteb rot iwa erek Yesus Kristus esinsa odou okora rot iwa.
50001009	Didif dum diteij gu Allah jeskaseda iwa idou omokorema odudu deika. Erek koma beda iwa idou emebriyi ekirsa gij mar ongga Allah ondou os rot ojgomu. Fogora idou emejginaga rot teinefa iwa intunggom mar nomnaga ongga erek oufamofa ojgomu.
50001010	Noba oisouska mar insa koma bera idou emebriyi gij rot teinefa iwa imeita mar ongga erek ongkoska ojgomu. Beda enadaij nou rusnok enjgineg ragot oida iwa bera erek rusnok ongga rita mar ongga oska jinaga guru. Tina yeyin idou efesi bera erek ebsi komowa ojgomuja onjoros mona ongga Yesus Kristus ongksons en fob.
50001011	Noba Yesus Kristus bera ongga eneita owesa efek gu iwa. Ofa eita owesa efek erek koma jeskaseda mar nomnaga ongga iwa itunggom gij yeyin iteij ah kef bera ororu mar ongga oufamofa jeni erek Allah ondou os rot ojgomu.
50001012	Edohuji, didif dudou osos jeskaseda iwa ijginaga rot oida mar okum ongga ah keingg didif jah sif bera eneragou joug rusnok fogora rineg rot Allah oga erek koma jinaga guru. Tina ongga tenten bera, mar okum insa koma orofij didif fogora rusnok ekirsa ruroru Allah oga ogun odudu dokun deika ojgomu.
50001013	Jefeda ebeibeyaif raja Kaisar efen tentarer ongga runt joug didif jera rusnok enjgineg tein gij kota kef bera rijginaga rot didif fob. Koma bera, rua rijginaga rot oida rusnok enjgineg raha didif gij mod oskusk kef jeska didif duftuftu mar rot Yesus Kristus efen oga.
50001014	Noba jeska mifmin muhujir ongga Kristen ringk rot teinefa Efena Ebsi Allah bera omfij didif jah sif fob, jefeda rua tein rinemeesa rot deika guru. Tina rua ruku rufos keinggir ojgomuja fogora ruftuftu rot Allah oga erek ekirsa ojgomu.
50001015	Noba ebeibeyaif tein, bera rusnok enjgineg rudou os ruftuftu mar rot Allah oga jeska rudou ejisei rot Didif. Jefeda rua tein ruga eretei didif rot mar insa koma ongga didif duntunggom. Tina rusnok rineya bera rifesij mar rot Allah oga oisouska rudou ongga erek eskeiramera ojgomu.
50001016	Rua rita mar koma rot rudou ongga okora nou didif, jeska rua rijginaga rot oida didif dingker gij mod oskusk insa kef rot Yesus Kristus oga ongga didif dimfesij gu rusnok sis fob.
50001017	Erek koma tina rua ongga enjgineg insa koma ruga eretei didif rot rudou ongga oska skoita didif ojgomu. Noba rua ruftuftu rot Allah oga jeskaseda rusnok rufra risinsa rufoka erek aksa ojgomu. Rua rita mar erek insa koma jeskaseda rurofra okum ekirsa keingg didif askesi dingker gij mod oskusk jah sif ros.
50001018	Tina skoidu, dudou onokum rot mar ongga rusnok insa koma runtunggom skoita didif guru. Jeska erek rusnok ruftuftu Allah Oga rot rudou ongga egeka era rot rudou ongga eskeira tein, beda mar ongga egeka tein bera oufa ojgomu. Jeska ongga ofoufem bera rusnok insa koma ruftuftu rot Allah oga osok gij Yesus Kristus ojgomu. Noba koma bera ongga eita dudou erirei rot. Erek koma tein, dudou eskeira rot mar insa koma ojgomuja.
50001019	Jeska didif dijginaga rot tenten oida oisouska mar ongga iwa yum iteij gu Allah rot, noba oisouska owesa efek ongga Efena Ebsi Allah eita bera didif dimesma oufamofa eteb gij mar meidu meidu ongga encirej didif ojgomu.
50001020	Erek koma jeska didif dita dudou ahais noba duisum gij Allah rot oida mojenen didif rot mar ongga rusnok enjgineg rutunggom skoita didif guru. Erek rua ruga ojga rot oida difena ebah era dagos rot tein, beda didif dumoku dufos rot ojgomu jeskaseda dufra Yesus Kristus efen ofoka erek aksa gij mar nomnaga ongga encirej didif ojgomu.
50001021	Erek koma jeska didif dusujohu rot oida erek difena ebah ros, beda dumofra Yesus Kristus efen ofoka erek aksa ojgomuja. Noba erek didif dagos tein, beda koma erek oufamofa ekirsa nou didif, jeska didif dijeker morototuma jera Yesus ojgomu.
50001022	Noba erek didif difena ebah ros, beda didif dumotunggom mar egema deika nou Yesus Kristus ojgomu. Erek koma tina kenefo bera ongga erek oufamofa ekirsa nou didif ei. Didif dinejginaga rot guru.
50001023	Koma bera, didif disejah dudou egeka rot mar insa koma ojgomuja. Didif dudou os dagos fogora dijeker morototuma jera Yesus Kristus gu mebaga. Jeska koma bera oufamofa eteb ekirsa nou didif.
50001024	Tina ongga ofoufem ekirsa bera difena ebah ros jeskaseda dufij iwa ojgomuja.
50001025	Erek koma jeska didif dijginaga rot tenten oida difena ebah ros noba dimejeker morototuma jera iwa deika. Beda didif dumofij iwa deika jeskaseda iwa iroru Yesus oga rot ahais ekirsa ojgomuja noba jeskaseda iwa tein imeita idou ongga erirei ekirsa rot mar insa koma ojgomuja.
50001026	Erek koma jefeda yeyin idou efesi emefaga ouka eteb rot gij Yesus Kristus erek ekirsa jeska didif diker morototuma jera iwa sons fob.
50001027	Ebeibeyaif mar ongga ofoufem bera, iwa ita mar ongga ongkoska jeni Yesus Kristus anggot rot sis fob. Iwa ita mar erek koma jeskaseda erek didif din skoita iwa, era erek didif dingg mar osok gij iwa, beda dudou emejginaga rot tenten oida iwa yut joug ahais rot idou ongga erek egens ojgomuja. Koma bera erek iwa yuin keingg rusnok ongga rukoja Yesus Kristus efen oga rot idou egens jeskaseda irocunc rot oida Yesus efen oga bera erek tenten ojgomu.
50001028	Mar insa koma tein omorocunc rot gu rusnok insa koma oida iwa inemeesa rot rua guru. Noba koma tein omorocunc rot oida Allah omofra mar okum keingg rua tein si. Tina skoita iwa bera Ofa emeita eiteij ah ongga ah aibin si.
50001029	Jeska Allah oncunc iwa rot odou ongga eskeiramera fob jeskaseda iwa iroru Yesus Kristus ojgomuja. Noba erek koma tein Ofa oncunc iwa fob jeskaseda ita ifera okora nou Yesus.
50001030	Noba ebeibeyaif tein iwa ita ifera okora gij mar ongga ereneni iwa erek didif dita gij mona ongga dingker jah Kota Filipi sis fob, noba erek dita ebeibeyaif gij mod oskusk jah sif tein.
50002001	Iwa yut joug idou efesi rot ahais ojgomu jeska yeyin idou bera eja erek egens jera Yesus Kristus fob. Noba idou efesi tein eskeiramera jeska Yesus Kristus efen odou ongga okora rot iwa. Noba iwa idou erek egens jeska Efena Ebsi Allah tein ongga engker gij idou efesi fob. Jefeda iwa icunc idou ongga oufamofa fogora ita idou ongga omokorema ojgomuja.
50002002	Erek koma tein, didif duis gu iwa jeskaseda mar ongga iwa isujohu rot bera erek egens ni, idou omokorema ni, idou efesi oitij rot mar ongga iwa intunggom erek egens morototuma ni ojgomuja. Mar koma bera ereita dudou efesi erek eskeiramera eteb rot iwa.
50002003	Noba iwa ineita mar egema tein rot idou ongga eftirir keingg mar guru, era rot idou ongga yufra isinsa ifoka erek aksa gij tein guru. Tina yuin keingg isinsa idou efesi noba yufra rusnok enjgineg rufoka erek ekirsa jeska iwa ojgomu.
50002004	Noba idou enefeneinei rot isinsa yeyin iteij ah ojgomu guru, tina idou efeneinei rot rusnok enjgineg rerin riteij ah tein ojgomuja.
50002005	Iwa isujohu rot mar morototuma erek Yesus Kristus osujohu rot mar erek kef oida,
50002006	Gij mona ongga Ofa enen gu mebif enesi, bera Ofa tein morototuma erek Allah ojgomu. Erek koma tina, Ofa odou enefeneinei rot efen ofoka ongga aksa morototuma erek Allah ojgomuja guru.
50002007	Tina Ofa aha esinsa ofoka ongga aksa insa koma jah, fogora oin keingg esinsa erek osnok egens ongga omfij rusnok enjgineg ojgomu. Koma bera, Ofa eja erek rusnok giskini ojgomu.
50002008	Noba gij mona ongga Ofa eja erek rusnok giskini fob, beda Ofa oin keingg esinsa ofoka ekirsa deika fogora ougif gu Allah beda Ofa agos. Koma bera, rusnok rifena oskereta Ofa, beda Ofa agos tumu mega salib rot tein.
50002009	Erek koma jefeda Allah omfra Ofa efen ofoka erek aksa ekirsa jeska mar nomnaga. Noba Allah eita owesa efek ongga ekirsa jeska mar nomnaga gu Ofa.
50002010	Allah otunggom mar insa koma jeskaseda rusnok jera mar nomnaga ongga angh gu mebif ni, mebaga ni, jera mar ongga engker gij mebi efesi owohoh ni bera rugif gu Ofa ojgomu.
50002011	Beda orofosutut rusnok egens egens nomnaga rumofra Yesus Kristus efen ofoka aksa fogora ragot oida Ofa bera Tuhan ongga ofoka ereij keingg mar nomnaga. Noba mar ongga rua rumotunggom insa koma bera erek rurofra Allah efen ofoka erek aksa tein.
50002012	Erek koma jefeda, edohuji ongga dudou okora rot, iwa tein yugif gu Allah erek Yesus Kristus ougif gu Ofa sis fob. Noba iwa ita mar erek iwa intunggom sis fob ojgomuja fogora iroru mar ongga oufamofa erek rusnok ongga Allah onsuwa jeska rerin mar ongga oska fob. Iwa intunggom mar erek koma sis mona ongga didif dingker morototuma jera iwa ros. Tina ebeibeyaif bera didif duis gu iwa jeskaseda iwa ita mar erek insa koma rot ekirsa deika gij mona ongga dingker jera iwa deika tein guru. Iwa ita mar erek koma rot idou ongga emesmeesa rot jera idou ongga ougif gu Allah askesi iwa iroru efen oga ojgomuja.
50002013	Jeska Allah bera ongga eita owesa efek gu iwa jeskaseda mar ongga iwa itunggom bera emah jeni erek Allah ondou os rot ojgomu fogora iwa imecira gij mar insa koma ojgomuja.
50002014	Iwa ita mar nomnaga moguma rot yuga ongga enerahah rot guru era rot yuga ongga onomosokuma rot tein guru.
50002015	Tina iwa ita mar ongga oufamofa ojgomu jeskaseda enadaij nou rusnok enjgineg rucunc iwa erek rusnok ongga rita mar ongga oska jinaga guru. Noba iwa ita mar erek insa koma ojgomu jeskaseda iwa ijerek Allah efen efeser ongga rudou ebsi komowa noba ongga efen mar ongga oska oskiyai tein guru. Yeyin idou efesi erek ebsi komowa askesi iwa iker gu rusnok ongga rita mar ongga oska ofoukou gu iwa rifekesa ros. Beda yeyin iteij ah bera erek eisa nou rusnok insa koma ongga ringker gij motkobah ros.
50002016	Iwa bera erek eisa nou rusnok insa koma jeska iwa imfesij rot Allah oga ongga eita eiteij ah ongga ah aibin gu rusnok fob. Noba erek iwa ita mar insa koma nomnaga, beda didif dudou emefaga ouka eteb rot iwa gij mona ongga Yesus Kristus ongksons en fob. Jeska koma bera orocunc rot oida mar ongga didif dimfarur rot jah gu iwa ifekesa bera erek omfij iwa rot tenten fob.
50002017	Didif duftuftu iwa jera rusnok enjgineg rot Allah efen oga fogora iwa iroru Ofa fob. Erek koma tina erek raja Kaisar efen tentarer ongga ragob didif jah sif rot ojgomu, beda dedin dugufu ongga otkinaja bera erek orocunc rot anggur efei ongga imam Yahudi egens eres gij mar ongga ofa orougif gu Allah rot omoisa rot. Noba yeyin iteij ah ongga yangha gu Allah fob bera erek mar insa koma ongga imam era fogora orougif gu Allah. Jefeda didif duis oufamofa eteb rot noba dudou efaga ouka morototuma jera iwa rot mar insa koma ojgomu.
50002018	Erek koma jefeda iwa tein ita idou ongga efaga ouka rot ojgomu morototuma jera didif ojgomuja.
50002019	Erek Tuhan Yesus ondou os rot beda ai juens bera didif dumobk Timotius skoita iwa jeskaseda gij mona ongga didif dingg mar jeska ofa, beda dudou emefaga ouka rot iwa ojgomu tein.
50002020	Didif dumobk ofa jeska dedin rusnok egema ongga rudou okora rot iwa morototuma erek didif ongga riker jah sif guru. Ofa odou efeneinei eteb rot iwa tein.
50002021	Tina rusnok jah sif bera rudou efeneinei rot risinsa rerin riteij ah ojgomu. Noba rua rudou enefeneinei rot mar ongga Yesus Kristus odou efeneinei rot guru.
50002022	Tina iwa isinsa ik rot oida mar ongga Timotius emfarur rot fob bera erek tenten ojgomu. Jeska ofa bera ofij didif gij mona ongga didif dimfesij mar osok gij Allah oga rot iskusk fob, erek oforoka egens ongga ofij efen meka rot iskusk ojgomu.
50002023	Jefeda didif dumobk ofa skoita iwa gij mona ongga rusnok ruga ojga rot didif jah sif fob.
50002024	Noba didif dijginaga rot fob oida Allah omofij didif jeskaseda dektek deika guru, beda didif dumojogog iwa deika si.
50002025	Noba didif dusujohu rot oida dumobk mifmin muhuj Epafroditus sons skoita iwa tein. Sis fob iwa yumbk ofa skoita didif jeskaseda ofij didif jah sif. Noba ebeibeyaif ofa bera erek dedin edohuj egens tein ongga ofij didif rot ahais erek maroska efer egens ongga ofij efen ebirfaga rot ahais ojgomu.
50002026	Didif dumobk ofa sons skoita iwa jeska ofa odou os ejek iwa ebeirens. Ofa tein odou efeneinei rot iwa jeska iwa ingg rot oida ofa maren eteb fob.
50002027	Sis fob ofa maren eteb noba doida nou ongga anggos rot fob. Tina Allah ocunc efen odou ongga oufamofa skoita ofa jefeda ofa enagos guru. Koma tein bera erek Allah ocunc efen odou ongga oufamofa skoita didif tein jeskaseda mar ongga okum ekirsa enah keingg didif deika guru.
50002028	Erek koma jefeda didif dinsejah gij dudou efesi rot oida didif dumobk ofa sons skoita iwa jeskaseda iwa tein idou erirei eteb rot ofa. Beda didif tein dudou emefaga ouka eteb tein jeska iwa idou erirei rot erek koma.
50002029	Noba gij mona ongga ofa ensaga jah suma fob, beda iwa iroun ofa rot idou ongga eskeiramera eteb ojgomu. Noba iwa yugif gu ofa jera rusnok enjgineg tein ongga rita mar erek ofa ojgomu.
50002030	Jeska ofa aha efen eiteij ah nou rusnok enjgineg jeskaseda ofij Yesus Kristus ojgomuja. Noba doida nou ongga ofa anggos rot mar insa koma askesi ofa ofij didif. Noba ofa ontunggom mar insa koma oisouska iwa ongga yubk ofa skoita didif sis fob.
50003001	Erek koma jefeda Edohuji, iwa idou efaga ouka rot ojgomu jeska iwa bera injerek egens morototuma jera Tuhan fob. Mar ongga didif dunogu gij surat egens kef bera erek mar ongga didif dunggu rot gu iwa sis fob. Noba didif dudou os disisi joug iwa juens deika rot mar insa koma nomnaga, jeska mar insa koma bera erek omofij iwa tein si.
50003002	Jefeda iwa ibes ifaga jeska rusnok ongga rutunggom mar ongga ofogog ojgomuja. Jeska rua riradgodu rusnok enjgineg rot oida riris rufom mareij ofos jeska ojgomu. Noba mar ongga rua rita insa koma bera orotunggom rusnok enjgineg rerin riteij ah fogora riremesesema.
50003003	Rua rusujohu rot oida erek rusnok riris rufom mareij ofos jeska, beda koma bera ongga eita rudou efesi erek ebsi komowa ahah Allah eiteij, tina guru. Jeska mimif ongga muroru Yesus Kristus bera misma mudou efesi ongga ebsi komowa ahah Allah eiteij rot tenten ojgomu. Noba mimif bera ongga mugif gu Ofa oisouska Efena Ebsi ongga engker gij mudou efesi fob. Noba mimif bera ongga mifaga ouka rot mar ongga Ofa ontunggom nou mimif fob. Noba mimif bera munoisum gij mar ongga rusnok risinsa rutunggom jeskaseda rita rudou ongga ebsi komowa ahah Allah eiteij jinaga guru.
50003004	Erek rusnok rusujohu rot oida rua ruisum gij mar ongga risinsa rutunggom ojgomu, beda didif disinsiyai bera dijginaga rot mar insa koma erek ekirsa eteb tein. Rusnok rineya ruisum gij rerin rufoka era ruisum gij mar ongga risinsa rutunggom ojgomu jeskaseda risma rudou efesi ongga ebsi komowa. Koma erek tenten ei, beda didif bera erek osnok egens ongga dimesma dudou efesi ongga erek ebsi komowa ekirsa jeska rua nomnaga.
50003005	Jeska gij mona ongga ameina onojuj rot didif erek mona cinja orfomu fob, beda rusnok riris dufom mareij ofos jeska. Noba didif tein dedin dufou ebiedi rua ongga Israel. Beda didif dujuj jeska indimowa Yahudi ongga ebic Benyamin. Noba didif duroru hukum Musa rot ahais ojgomuja, jeska sis fob bera didif dudou os duira gij ebic Yahudi egens ongga ofoka Farisi.
50003006	Didif duroru hukum Musa rot ahais erek koma, jefeda didif dufra mar okum keingg rusnok ongga ruroru Yesus ojgomuja. Noba didif duroru hukum Musa nomnaga rot ahais fogora enadaij nou rusnok rucunc rot hukum egema tein ongga dunororu jinaga guru.
50003007	Gij mona insa koma bera didif duisum gij mar insa koma nomnaga jeskaseda disma dudou ongga ebsi komowa ahah Allah eiteij. Tina ebeibeyaif didif dusujohu rot oida mar insa koma nomnaga bera enerek ofoufem deika jinaga guru. Jeska mar ongga Yesus Kristus ontunggom nou rusnok fob bera erek ofoufem ojgomu.
50003008	Koma bera, didif dusujohu rot oida mar meidu meidu ongga didif disinsa duntunggom jeskaseda disma dudou ongga ebsi komowa ahah Allah eiteij bera enerek ofoufem jinaga guru. Jeska mar egens ongga ofoufem ojgomu bera oida didif duroru Yesus Kristus ongga erek dedin Tuhan ojgomu. Didif daha mar insa koma nomnaga jah jeskaseda duroru Ofa. Jefeda didif dusujohu rot oida mar ongga enjgineg nomnaga tein bera erek maroforu ejeres ongga mij jeska ojgomu. Erek koma jeska ebeibeyaif bera dudou efesi Kristus oisum gij Yesus ojgomu.
50003009	Jeska ebeibeyaif bera didif dunosujohu rot oida dimesma dudou ongga ebsi komowa oisouska hukum Musa deika guru. Tina oisouska dudou ongga ororu Yesus Kristus fob bera didif dimesma dudou efesi ongga ebsi komowa ahah Allah eiteij ojgomu.
50003010	Didif dudou os duisum gij Yesus Kristus rot mar nomnaga ojgomu jeskaseda dudou ejerek egens jera Ofa ojgomuja. Noba didif dudou os dufij Ofa oisouska owesa efek eteb ongga Ofa esma gij mona ongga Ofa endebecki jeska anggos fob. Noba didif dudou os dita difera okora morototuma erek Ofa eita efera okora gij mar ongga Ofa ontunggom sis fob.
50003011	Ofa bera anggos fogora edebecki sons. Jefeda erek koma tein didif dudou os dagos fogora dimedebecki sons erek Ofa si.
50003012	Erek koma beda didif dinagot rot oida didif bera dita mar erek insa koma nomnaga rot iskusk fob guru. Noba didif dinagot rot oida didif dita mar nomnaga erek ongkoska eteb fob guru. Tina didif duh dudou efesi rot ahais gij mar ongga dimfarur rot jeskaseda dudou eja erek egens jera Yesus Kristus ojgomuja. Jeska mar insa koma bera ongga Yesus Kristus odou os rot gij mona ongga Ofa oncunc didif erek osnok egens ongga ororu Ofa.
50003013	Edohuji, didif dunosujohu rot oida didif bera duntunggom mar nomnaga ongga Yesus ondou os rot erek jeni fob guru. Didif dunosujohu rot mar ongga didif duntunggom ongga erek ongkoska sis fob ojgomuja guru. Tina didif duh dudou efesi rot ahais gij fogora dusujohu rot mar ongga angh gij mona kahma ojgomu.
50003014	Didif duh dudou efesi rot ahais gu Yesus erek koma jeskaseda dutunggom mar nou Ofa ojgomuja onjoros mona ongga omoisa fob. Beda didif dimesma dedin dufons ongga oufamofa eteb jeska Allah gu mebaga si. Didif dimesma dufons insa koma jeska didif duroru Yesus Kristus rot tenten fob. Noba koma bera ongga Allah ondou os rot gij mona ongga Ofa oncunc didif sis fob tein.
50003015	Erek koma jefeda, mimif nomnaga ongga muroru Efena Ebsi Allah rot tenten fob bera musujohu rot mar erek insa koma ojgomu. Noba erek rineya jeska iwa rusujohu rot mar erek ongga toga, beda Allah omocunc mar ongga tenten gu rua gij rudou efesi rot si.
50003016	Erek koma tina ebeibeyaif bera mimif mita mar nomnaga jeni erek mudou ebriyi gij onjoros mona deisef ojgomu.
50003017	Edohuji, iwa ita mar jeni erek iwa ingk didif duntunggom gij mona ongga dingker morototuma jera iwa sis fob. Noba iwa iajga joug rot teinefa rusnok enjgineg rita mar jeni erek didif tein, beda iwa itunggom mar erek rua tein ojgomu.
50003018	Jeska rusnok rufoukou bera rukoja mar ongga memef moftuftu rot osok gij Yesus Kristus ongga anggos tumu mega salib nou mimif. Noba didif danggot rot mar insa koma gu iwa sis fob, tina didif dudou os dagot rot mar insa koma gu iwa erek juens deika ojgomu. Noba didif dinagot rot mar insa kef oisouska dudou efesi ongga ebsi komowa ojgomu.
50003019	Tina Allah omofra okum eteb keingg rua rot mar insa koma ojgomu. Jeska rua rugif gu mar erek meidu meidu ongga rudou efesi eftirir keingg rot ojgomuja. Noba mojenen rua rot mar insa koma jinaga guru, tina rua risitit risinsa rifaga rot ojgomu. Beda rua rusujohu rot mar ongga angh gu mebif ojgomu.
50003020	Erek koma, tina mimif mita mar erek rusnok ongga rerin monuh ongga angh gu mebaga ojgomu. Noba mimif mumom mudou nou mona ongga Tuhan Yesus Kristus ongksons en jeska mebaga tein ojgomu. Ofa bera ongga onskotu mimif jeska mifmin mar ongga oska sis fob.
50003021	Beda oisouska Ofa efen owesa efek eteb ongga oin keingg mar nomnaga tein, bera Ofa emeita efaga ongga efeinah gu mimif ongga morototuma erek Ofa efen efaga ongga ongkoska eteb.
50004001	Erek koma jefeda, edohuji ongga dudou okora eteb rot, iwa yut rot ahais gij mar insa koma nomnaga oisouska Yesus Kristus ongga ofij iwa ojgomuja. Noba didif dudou os diker morototuma jera iwa deika. Jeska mar oufamofa ongga iwa intunggom bera ereita dudou efesi erirei eteb rot ojgomuja. Noba didif dudou efesi bera eskeiramera eteb rot iwa tein.
50004002	Noba didif duis gu Euodia jera Sintike jeskaseda gojaga koma goga onomosokuma rot mar guru. Jeska goga geita mar ongga oufamofa erek gosnok gegeka ongga gororu Tuhan rot tenten fob.
50004003	Noba didif duis gu bua Sunsugos, dedin edohuj egens ongga odou ocosu efei ahtah, jeskaseda bua bufij gojaga insa koma rot mar ongga goga omosokuma rot insa koma. Jeska gojaga insa koma gomfij didif rot iskusk gij mona ongga didif duftuftu mar rot Yesus oga ongga oufamofa jah suma sis fob. Goga gofij didif morototuma jera Klemen, noba jera dedin edohujir enjgineg tein ongga rudou ocosu efei ahtah noba ongga rufij Tuhan Yesus morototuma jera didif. Rua insa koma nomnaga bera rerin rufoka ongga Allah onggu gij efen buku eiteij ah fob. Jeska Allah onggu rot rusnok rufoka nomnaga ongga rimesma riteij ah ongga ah aibin.
50004004	Iwa idou efaga ouka eteb ojgomuja, jeska iwa bera erek egens jera Tuhan Yesus Kristus fob! Didif dagot mar insa koma juens deika gu iwa oida, iwa idou efaga ouka eteb ojgomu!
50004005	Iwa icunc rot idou ongga ongkoskamoka skoita rusnok nomnaga jeskaseda rua rik rot teinefa yeyin idou ongga oufamofa ojgomu. Jeska erek dektek deika guru, beda Tuhan Yesus emen si.
50004006	Erek koma tein, iwa idou enefeneinei rot yeyin iteij ah kef erek oskiyai tein guru. Tina iwa yum iteij gu Allah osok gij mar meidu ongga ereneni iwa ojgomu. Koma bera, iwa yagot gu Ofa rot mar ongga iwa indou os rot ojgomu. Noba gij mona insa koma bera yuis oufamofa eteb skoita Ofa tein.
50004007	Beda Allah omofij iwa jeskaseda idou efesi eskeiramera ojgomuja. Noba erek iwa idou enebriyi gij rot teinefa Ofa eita idou ongga eskeiramera rot koisoisa enesi, beda enadaij nou iwa ijekjeka idou efesi rot mar egema tein deika guru. Jeska Allah emeita mar insa koma nomnaga oisouska idou ongga erek egens jera Yesus Kristus fob si.
50004008	Erek koma jefeda edohuji, iwa isujohu rot mar nomnaga ongga ongkoskamoka ojgomu, noba ongga erek mimif misitit Allah rot ojgomu. Koma bera, iwa isujohu rot mar ongga erek tenten ni, mar ongga rusnok rudou os rot ni, mar ongga oufamofa ahah Allah eiteij ni, mar ongga eita rusnok rudou eskeiramera rot ni, mar ongga ereita rusnok rudou oufamofa skoita iwa rot ni, erek koma ojgomuja.
50004009	Noba iwa ita mar nomnaga jeni erek iwa imfokor gij jeska didif fob, era ongga didif duncunc gu iwa sis fob, era ongga iwa ingk oida didif duntunggom fob ojgomu. Iwa ita mar erek koma nomnaga ojgomu. Noba mifmin Allah, ongga eita mudou efesi ongga eskeiramera gu mimif, bera omofij iwa rot si.
50004010	Didif disitit gu Tuhan rot iwa jeska sis fob bera iwa yumfij didif fogora insa mar skoita didif. Jeska gij mona ongga dektek fob bera dinesma mar egema tein jeska guru. Erek koma tina ebeibeyaif bera iwa incunc gu didif rot oida idou okora rot didif ojgomuja ros fogora iwa insa mar koma skoita didif fob. Noba didif dijginaga rot oida iwa idou os yufij didif gij mona ongga sismeni fob tein. Noba didif dijginaga rot oida idou okora rot didif gij mona ongga sis fob tein. Tina sis fob bera iwa yeyin mona efekesa nou yufij didif enesi.
50004011	Didif dinagot rot mar insa kef jeska didif ducosu rot mar jeska iwa deika guru. Jeska didif dudou eskeira gij mona ongga dedin mar ongga enadaij guru, jera mona ongga dedin mar ongga ofoukou ros tein ojgomu.
50004012	Jeska gij mona juens bera mosona eteb ongk didif. Noba gij mona egema deika bera dedin maat ofoukou tein. Erek koma tina didif dita dudou ongga eskeira gij mona ongga egeka insa koma tein ojgomu. Gij mona ongga mosona ongk didif ni, gij mona ongga didif dit maat ofoukou ni, gij mona ongga didif disma mar ongga oskiyai ojgomu ni, era gij mona ongga didif disma mar ongga ofoukou tein ni, koma bera dudou eskeira rot mar insa koma nomnaga ojgomuja.
50004013	Jeska oisouska owesa efek ongga en jeska Yesus Kristus bera adaij nou didif dita dudou ongga ahais gij mar nomnaga ongga angh gu didif ojgomuja.
50004014	Erek koma tina didif duis oufamofa eteb gu iwa jeska ebeibeyaif bera iwa yumfij didif rot mar ongga ducosu rot gij mona insa kef ongga mar okum ah keingg didif fob.
50004015	Noba iwa ongga ingker gij Kota Filipi ijginaga rot tein oida, gij mona ongga didif dumftuftu mar rot Allah oga gij monuh Makadonia oisa fob fogora dinja jeska, beda rusnok ongga Mod Ari egema tein bera runofij didif rot mar ongga ducosu rot guri. Tina iwa isinsiyai bera ongga yumfij didif rot mar ongga duncosu rot gij mona insa koma ojgomu.
50004016	Erek koma tein, gij mona ongga didif dingker gij Kota Tesalonika ros, beda iwa yumfij didif rot mar ongga ducosu rot erek ofosma ofoukou fob.
50004017	Didif danggot rot mar insa kef jeskaseda diradgodu iwa fogora yufij didif guru. Tina didif dagot rot mar erek insa kef jeska didif dudou os rot oida Allah eita oufamofa ekirsa dokun deika gu iwa rot mar ongga intunggom nou didif fob.
50004018	Noba ebeibeyaif bera didif disma mar nomnaga ongga iwa insa gu didif sis fob. Jefeda didif dedin mar nomnaga ongga erek eteb ekirsa fob, jeska Epafroditus bera orka mar insa koma ongga iwa insa skoita didif jah sif fob. Noba mar ongga iwa insa skoita didif fob bera erek mar ongga efen ensesa ongga iwa irougif gu Allah rot. Noba Ofa odou efesi eskeiramera eteb rot tein.
50004019	Noba Tuhan Allah, ongga didif dugif gu noba ongga efen mar ongga ofoukou eteb ekirsa, Ofa bera emeita mar nomnaga ongga iwa icosu rot gu iwa si. Noba Ofa emeita mar insa koma odou ongga eskeiramera eteb rot iwa jeska iwa bera irek egens jera Yesus Kristus fob.
50004020	Mimif muis oufamofa eteb gu mifmin mika Allah ojgomuja gij mona ongga ah aibin tein. Ainsoma.
50004021	Didif duisu Allah efen ruforoker nomnaga ongga ruroru Yesus Kristus jah suma. Noba rua ongga rumfij didif jah sif bera ruisu iwa tein.
50004022	Noba Allah efen ruforoker ongga ringker gij kota kef tein, jera rua ongga rumfij raja Kaisar gij efen mod jah sif tein bera ruisu iwa nomnaga.
50004023	Didif dum diteij gu Tuhan Yesus Kristus jeskaseda Ofa eita oufamofa eteb gu iwa ojgomuja. Ainsoma.
51001001	Didif Paulus, bera ongga dunogu surat egens kef. Noba mifmin muhuj Timotius bera ongga ofij didif jah sif. Noba didif bera dinja erek Yesus Kristus efen rasul egens oisouska Allah odou ejginaga rot. Noba didif disa surat egens kef skoita iwa ongga irek dedin edohujir gij kota Kolose. Iwa bera irek rusnok ongga rerin rudou efesi ongga ebsi komowa noba ongga ruroru Yesus Kristus rot tenten ojgomuja. Memef mom meiteij gu mifmin mika Allah jeskaseda Ofa eita oufamofa eteb gu iwa noba eita eiteij ah ongga eskeiramera tein gu iwa.
51001003	Gij orofosut mona ongga memef mom meiteij nou iwa bera memef mois oufamofa eteb gu mifmin mika Allah ongga Yesus Kristus efen meka.
51001004	Erek koma jeska memef meg rot oida iwa iroru Tuhan Yesus Kristus rot tenten fob, noba oida iwa idou okora rot Allah efen rusnok enjgineg tein ojgomuja.
51001005	Iwa intunggom mar erek koma jeska iwa insejah idou efesi rot yeyin ifons ongga Allah ensejah nou iwa jah gu mebaga fob. Iwa ingg mar osok gij ifons insa koma gij mona ongga iwa inroru Yesus efen oga ongga oufamofa fob.
51001006	Jeska sis fob rusnok rin skoita iwa noba rimfesij rot Yesus oga ongga oufamofa gu iwa, erek rusnok rimfesij rot Yesus oga ongga oufamofa gij monuh enjgineg tein. Jefeda ebeibeyaif rusnok rufoukou gij monuh insa koma nomnaga bera ruroru mar ongga oufamofa ojgomu. Mar koma bera erek iwa tein intunggom gij mona ongga iwa ingg rot Allah efen oga ongga tenten osok gij Yesus Kristus fob. Gij mona insa koma bera iwa tein ita idou ongga ebriyi gij rot teinefa Allah oncunc efen odou ongga oufamofa skoita rusnok ongga rutunggom mar ongga oska fob.
51001007	Iwa ingg rot Yesus oga ongga oufamofa insa koma jeska mifmin muhuj Epafras sismeni fob. Ofa tein bera erek osnok egens ongga efarur nou Yesus Kristus morototuma jera memef jeskaseda ofij iwa. Noba ofa bera ongga mimif nomnaga mudou okora rot tein.
51001008	Ofa emfesij gu memef fob oida idou omokorema oisouska Efena Ebsi ongga engker gij idou efesi ojgomuja.
51001009	Erek koma jefeda askesi mona ongga memef mengg rot mar insa koma onjoros mona deisef tein bera memef mom meiteij gu Allah nou iwa ojgomuja. Memef mom meiteij gu Ofa jeskaseda Ofa ofij iwa fogora idou emebriyi gij rot mar ongga Ofa odou os rot. Beda oisouska Efena Ebsi bera iwa idou os rot mar insa koma nomnaga tein.
51001010	Noba memef mom meiteij erek koma jeskaseda iwa tein ita mar ongga oufamofa erek rusnok ongga ruroru Tuhan efen oga rot tenten ni, noba jeskaseda Ofa emeita odou ongga eskeiramera eteb rot iwa ni, noba jeskaseda iwa ita mar ongga oufamofa ni, noba jeskaseda idou ejginaga rot mar ongga Allah ondou os rot erek ogun odudu deika ni,
51001011	noba jeskaseda iwa isma owesa efek eteb oisouska Ofa efen owesa efek eteb ni, noba jeskaseda iwa yuin keingg idou efesi noba yut rot ahais tein gij mar nomnaga ni, noba jeskaseda yeyin idou efesi tein bera emefaga ouka rot mifmin Tuhan ojgomuja ni.
51001012	Beda iwa imois oufamofa eteb gu Allah jeska Ofa oncunc iwa jeskaseda isma ifons ongga Ofa ensejah nou efen rusnok nomnaga gu mebaga ojgomu fob. Ofa Ofoka ereij keingg mar nomnaga jah suma rot odou ongga efesis eteb tein.
51001013	Erek koma jeska Allah onskotu mimif jeska Bilis ongga ofoka ereij keingg rusnok nomnaga ongga ringker gij motkobah ros. Beda Ofa oroun mimif skoita efen efesa Yesus Kristus ongga Ofa odou okora eteb rot. Jefeda ebeibeyaif Yesus bera ongga ofoka ereij keingg mimif fob.
51001014	Noba oisouska Yesus ongga agos tumu mega salib nou mimif fob, bera Allah onsuwa mimif jeska mifmin mar ongga oska fogora osuna rot mar insa koma jeska mudou efesi tein fob.
51001015	Rusnok rinek Allah gu riteij jinaga guru. Tina Yesus Kristus bera erek orocunc jeni rot Allah nou rusnok nomnaga. Noba Yesus bera eker morototuma jera Allah gij mona ongga sismeni fob.
51001016	Jeska oisouska Ofa bera Allah ontunggom mar nomnaga ongga angh gu mebaga jera mar nomnaga ongga angh gu mebif tein. Ofa ontunggom mar nomnaga ongga mimif minek gu miteij guru jera mar nomnaga ongga mimif mik gu miteij tein ni. Ofa bera ongga ontunggom rifena ongga efen owesa efek ni, ongga rufoka ereij keingg mar ni, noba ongga rerin rufoka aksa tein ni. Ofa ontunggom mar insa koma nomnaga oisouska Yesus jeskaseda Yesus bera esma ofoka ongga aksa ekirsa jeska mar nomnaga.
51001017	Erek koma jeska Yesus bera engker rot sismeni jeska mar insa koma nomnaga. Noba mar insa koma nomnaga ein tumu efen owesa efek jeskaseda riker tein.
51001018	Noba Ofa bera erek ebirfaga ongga ofoka ereij keingg rusnok Mod Ari nomnaga. Jeska oisouska Ofa bera rusnok Mod Ari nomnaga risma eiteij ah ongga efeinah. Erek koma jeska Ofa bera ongga endebecki rot sismeni jeska rusnok nomnaga ongga ranggos fob. Ofa endebecki rot sismeni erek koma jeskaseda Ofa esinsiyai emeita ofoka ongga aksa ekirsa jeska mar nomnaga.
51001019	Ofa bera ongga ocunc rot Allah erek jeni tein. Noba Allah odou os rot oida mar nomnaga ongga Ofa odou ejginaga rot bera ah gij Yesus efen odou efesi tein.
51001020	Noba Allah oga ojga rot oida oisouska Yesus bera Ofa omoroun mar nomnaga ongga angh gu mebaga jera mebif tein sons skoita Ofa. Noba oisouska Yesus efen ogufu ongga eyah tumu mega salib bera Allah eita odou efesi ongga eskeiramera rot sons skoita mar nomnaga ongga angh gu mebaga jera mebif tein.
51001021	Sis fob bera iwa iker erek yesmes jeska Allah. Noba mar ofogog ongga angh gij idou efesi bera ongga orotunggom iwa erek ofogog ahah Allah eiteij tein.
51001022	Erek koma tina, oisouska Allah efen efesa ongga agos tumu mega salib fob bera Ofa oroun mimif nomnaga sons skoita Ofa fob. Ofa otunggom erek koma jeskaseda oroun iwa skoita Ofa rot idou ongga ebsi komowa, noba jeskaseda enadaij nou rusnok enjgineg rucunc iwa erek rusnok ongga rerin mar ongga oska ros jinaga guru.
51001023	Jefeda iwa iroru Yesus Kristus efen oga rot ahais ojgomu. Noba erek idou eneineina gij rot tein guru, tina iwa yuisum gij oga ongga oufamofa insa koma ojgomuja, beda iwa imesma idou ongga ebsi komowa si. Oga ongga oufamofa insa kef bera ongga iwa ingg rot sis fob. Noba oga ongga oufamofa insa kef bera ongga rusnok runjoftuftu gu rusnok ongga ringker gij monuh ofoukou fob. Noba didif bera direk osnok egens ongga ofij Yesus Kristus rot oga ongga oufamofa insa koma tein.
51001024	Ebeibeyaif didif dudou erirei eteb ojgomu jeska didif difera okora nou iwa ongga rusnok Mod Ari. Noba oisouska koma bera didif dita difera okora gij mar ongga Yesus Kristus tein eita efera okora gij nou efen rusnok Mod Ari sis fob. Noba rusnok Mod Ari insa koma bera erek Ofa esinsa efen efaga tein. Noba mar ongga didif duntunggom ongga ereita difera okora rot bera doida omoisa fob.
51001025	Sis fob bera Allah oncunc didif jeskaseda dufij efen rusnok Mod Ari nomnaga fogora duftuftu mar osok gij efen oga ongga oufamofa rot ongkas gu iwa tein ongga irek Yahudi guru.
51001026	Noba sis dojunmeni fob onjoros deisef tein bera oga ongga oufamofa insa koma ah jejema jeska rusnok nomnaga. Tina ebeibeyaif Allah oncunc rot efen oga insa koma gu efen rusnok fob.
51001027	Allah oga ojga rot oida Ofa omocunc rot efen oga insa koma ongga angh jejema sis fob skoita rusnok erek iwa tein ongga Yahudi guru. Noba oga insa koma bera agot rot oida rusnok ongga Yahudi guru tein rimesma oufamofa eteb jeska Allah si. Iwa ongga Yahudi guru tein imeja erek egens morototuma jera Yesus Kristus tein. Noba oisouska idou ongga egens jera Yesus Kristus fob bera iwa yuisum gij mar ongga oufamofa eteb ongga Allah emeita gu iwa tein.
51001028	Memef moftuftu mar osok gij Yesus Kristus gu rusnok ebic nomnaga tein. Memef moftuftu jera meisisi joug rua oisouska modou ongga efesis rot jeskaseda moroun rua skoita Allah fogora rua tein rita rudou ongga ebriyi gij fob. Beda rua tein rija erek egens jera Ofa tein.
51001029	Noba didif duh dudou efesi rot ahais beda dug dijmeg gij ojgomuja oisouska Yesus Kristus efen owesa efek ongga angh gu dudou efesi.
51002001	Didif dudou os rot oida idou ebriyi gij rot teinefa didif duh dudou efesi rot ahais noba dug dijmeg gij mar nou iwa jera rusnok enjgineg tein ongga ringker gij kota Laodikia jera rusnok enjgineg tein ongga rinek didif enesi.
51002002	Didif dita mar erek koma jeskaseda iwa nomnaga ita idou ongga ahais oisouska idou ongga omokorema fogora iwa ija erek egens ojgomu. Beda oisouska idou ongga erek egens insa koma bera idou emebriyi eteb gij rot Allah efen oga insa koma ongga ah jejema jeska rusnok sis fob. Allah oga insa koma bera osok gij Yesus Kristus ojgomu.
51002003	Noba oisouska Ofa bera mifmin mudou ebriyi gij rot teinefa Allah efen odou ongga efesis eteb noba ongga ebriyi gij mar nomnaga. Sis fob bera rusnok rudou enebriyi gij mar insa koma jinaga guru. Tina ebeibeyaif mifmin mudou ebriyi gij fob.
51002004	Noba didif dagot rot mar insa kef gu iwa jeskaseda enadaij nou rusnok enjgineg rurokrusa iwa rot mar ongga oska ongga rua ruftuftu gu iwa guru.
51002005	Noba didif dineker morototuma jera iwa ebeibeyaif guru, tina gij dudou efesi bera difeneinei rot iwa ojgomuja ros. Erek koma tein, didif dudou erirei eteb jeska iwa ita idou ahais erek egens morototuma fogora iroru Yesus Kristus rot tenten ojgomuja fob.
51002006	Erek koma jefeda, iwa ita mar ongga tenten ojgomu erek rusnok ongga rerin rudou egens jera Yesus Kristus fob. Iwa ita mar insa koma jeni erek rusnok rumftuftu gu iwa osok gij Yesus Kristus ongga erek mifmin Tuhan sis fob.
51002007	Beda yeyin idou efesi imeja erek ahais odudu deika erek mar efej egens ongga eij ofom gij mebi efesi odudu deika fogora ahais. Koma bera erek iwa isisi joug isinsa idou efesi rot ahais ojgomuja osok gij Yesus efen oga ongga rusnok rumftuftu gu iwa sis fob. Noba erek rusnok rii mod egens ojgomuja onjoros mod koma ot rot ahais fob, beda iwa tein yuis oufamofa eteb gu Allah ojgomuja rot mar ongga Ofa ontunggom nou iwa fob.
51002008	Beda iwa ibes ifaga jeska rusnok ongga rudou os rurokrusa iwa jeskaseda iroru mar ongga risinsa ruftuftu rot gu iwa ojgomu. Jeska mar koma ongga rua ruftuftu rot bera erek tenten guru, noba onofij iwa tein jinaga guru. Mar koma bera en jeska rusnok mebif rerin erebent ojgomu, noba koma ororu mar ongga rusnok rusujohu rot gij rudou efesi tein. Noba mar koma bera eretei rot mar ongga Yesus Kristus omftuftu sis fob.
51002009	Didif disisi joug iwa erek insa koma jeska mar nomnaga ongga angh gu Allah bera angh gu Yesus Kristus tein gij mona ongga Ofa engker gu mebif ros.
51002010	Noba iwa tein bera insma eiteij ah ongga efeinah noba ongga ebera rot mar ongga oufamofa oisouska idou ongga egens jera Yesus fob. Ofa bera efen ofoka ongga aksa ekirsa jeska mar nomnaga ongga efen owesa efek noba ongga ofoka ereij keingg rusnok tein.
51002011	Erek koma tein, mar ongga rusnok mebif runtunggom erek riris rufom mareij ofos jeska bera onosuwa rua jeska rerin mar ongga oska jinaga guru. Tina oisouska idou ongga egens jera Yesus Kristus fob bera Allah onsuwa iwa jeska yeyin mar ongga oska fob.
51002012	Jeska gij mona ongga iwa ita baptis gij mei efen beda koma erek orocunc rot oida iwa yanggos jeska yeyin mar ongga oska morototuma jera Yesus gij mona ongga Ofa anggos fob. Beda nou ongga iwa indebecki jeska mei efen insa koma fob, beda koma tein erek orocunc rot eiteij ah ongga efeinah ongga iwa insma morototuma jera Yesus Kristus gij mona ongga Ofa endebecki jeska anggos fob. Noba iwa isma eiteij ah ongga efeinah insa koma oisouska idou ongga ororu rot tenten oida Allah efen owesa efek eteb ongga adaij nou. Jeska Ofa bera ongga ofra Yesus Kristus jeska anggos fob.
51002013	Noba sis fob bera iwa iker gij yeyin iteij ah ongga oska ros noba iwa tein inejginaga rot Allah enesi. Gij mona insa koma iwa bera erek rusnok ongga ranggos noba rah gij moksu fob. Erek koma tina, Allah onsuna rot yeyin mar ongga oska jeska idou efesi fob. Jefeda koma erek iwa isma eiteij ah ongga efeinah sons morototuma jera Yesus Kristus ongga endebecki jeska anggos fob.
51002014	Sis fob bera iwa ingkirsa rot Allah efen oga ojgomuja. Jefeda koma erek yeyin mar ongga oska ah gu iwa ros. Noba koma bera ongga eragou joug iwa fogora inesma eiteij ah ongga efeinah enesi. Tina oisouska Yesus Kristus, ongga rusnok runtob tumu mega salib, bera Allah anggot rot oida yeyin mar ongga oska insa koma enah gu iwa deika guru. Jeska Ofa onsuna rot mar insa koma jeska idou efesi fob.
51002015	Noba oisouska Yesus Kristus ongga anggos tumu mega salib fob bera Allah oin keingg Bilis fogora efen owesa efek enah keingg mimif deika guru. Beda oisouska mar insa koma bera Allah ocunc rot tomnomna gu rusnok mebif nomnaga rot oida Bilis efen owesa efek koma bera ensiri fob.
51002016	Erek koma jefeda iwa idou enemeesa guru rot rusnok ongga rucunc iwa erek oska rot maat ongga iwa int ni, era mar ongga iwa ij tein ni, era jeska iwa idou enefaga ouka morototuma jera rua gij rerin mona eteb guru ni, era jeska iwa inororu rua gij mona ongga rua ruina maat keingg mesta efeinah era gij mona ongga rerin ari eteb guru ni.
51002017	Mar insa koma nomnaga bera erek hukum rusnok mebif rerin ongga orohuhur reirei ojgomu. Yeyin hukum insa koma bera eneita eiteij ah ongga efeinah gu iwa jinaga guru. Tina hukum koma bera erek mar ongga orocunc rot mona ongga Yesus Kristus emen ojgomu. Jeska Ofa bera ongga eita eiteij ah ongga efeinah gu mimif rot tenten ojgomu.
51002018	Erek koma tein, iwa idou enemeesa rot rusnok ongga rucunc iwa erek oska jeska iwa inougif gu malaikat-malaikat morototuma jera rua tein guru. Noba rua rucuwei mar rot oida Allah oncunc mar ongga onswos gu risinsiyai ojgomu. Noba rua ruin keingg risinsa rufoka gij mar ongga rua ragot jah gu rusnok rudou ojgomu, tina gij rudou efesi bera rua rufra risinsa rufoka erek aksa ekirsa jeska rusnok insa koma ojgomu.
51002019	Tina rua insa koma bera rinebiedi morototuma jera Yesus Kristus ongga Kristen nomnaga efen ebirfaga guru. Noba mimif nomnaga mimebiedima rot ahais erek egens noba misma oufamofa tein oisouska Ofa efen owesa efek ojgomu. Beda mimif muroru Ofa rot ahais odudu deika jeni erek Allah ondou os rot.
51002020	Iwa inja erek egens jera Yesus Kristus ongga anggos nou mimif fob, jefeda Ofa onsuwa iwa jeskaseda inororu erebent ensis ongga en jeska rusnok deika guru. Erek koma jefeda teinefa fogora iwa iroru erebent insa koma ojgomuja roso.
51002021	Jeska iwa iroru erebent ensis ongga agot rot mar erek kef oida, "Iwa inagei mar kef guru ni, inet maat erek koma guru ni, inahtec mar koma guru ni!"
51002022	Jefeda erek iwa iroru mar insa koma ojgomuja, beda koma tein onofij iwa jinaga guru. Jeska mar koma bera erek rusnok rerin erebent ojgomu. Jefeda mar koma nomnaga emeseiseifa jeska mebif ojgomu si.
51002023	Erebent insa koma nomnaga agot mar erek kef oida, "Rusnok rugif gu malaikat ni, ribes rifaga jeska maat ongga erek mar mareij ni, rita rifera okora gu risinsa rifaga ni." Noba rusnok ongga ruftuftu rot mar insa koma bera rusujohu rot oida rerin rudou ongga ebriyi eteb gij mar koma ojgomu. Tina ongga tenten bera, mar insa koma nomnaga efen owesa efek enadaij nou oin keingg mar ongga oska ongga angh gij rusnok rudou efesi jinaga guru.
51003001	Iwa insma eiteij ah ongga efeinah morototuma jera Yesus Kristus gij mona ongga Ofa endebecki jeska anggos fob. Jefeda iwa yuh idou efesi rot ongkas jah nou mar ongga angh gu mebaga ojgomu. Jeska jah suma bera Yesus Kristus engker desi Allah rot efen ofoka ongga aksa eteb fob.
51003002	Erek koma tein, iwa isujohu rot mar ongga angh gu mebaga ojgomuja, noba idou enemeesa rot yeyin iteij ah gij mona ongga ebeibeyaif ojgomu guru.
51003003	Jeska yeyin mar ongga oska enah gu iwa deika guru. Koma erek iwa yanggos jeska mar koma fob morototuma jera Yesus gij mona ongga Ofa anggos fob. Noba iwa insma eiteij ah ongga efeinah morototuma jera Yesus Kristus ongga engker desi Allah gu mebaga fob.
51003004	Beda gij mona ongga Yesus Kristus, ongga eita eiteij ah gu mimif, omorogna keingg rusnok nomnaga, beda mimif tein mumorogna keingg rua morototuma jera Ofa. Noba mimif tein mimesma mufoka ongga aksa eteb morototuma erek Ofa efen ofoka ongga aksa.
51003005	Iwa ineita mar ongga oska egema tein ongga angh gij idou efesi sis fob deika guru. Iwa inockahtah morototuma guru ni, inesiri morototuma jera mar enjgineg tein guru ni, inodou os itunggom mar ongga ofogog guru ni, idou eneftirir keingg mareibra ofoukou guru ni. Jeska koma bera erek iwa idou osos rot mar insa koma ekirsa jeska rot idou ongga osos rot Allah tein.
51003006	Iwa ineita mar erek insa koma guru, jeska Allah omofra mar okum eteb keingg rusnok nomnaga ongga rutunggom mar erek koma si.
51003007	Gij mona ongga iwa inororu Yesus Kristus efen oga enesi, bera iwa ita mar erek insa koma ojgomuja.
51003008	Erek koma tina, ebeibeyaif iwa inororu mar ongga oska egema tein deika guru. Iwa idou onotkonu oska skoita rusnok enjgineg guru ni, idou onofogog rot rusnok enjgineg guru ni, inohurmei mar gij rusnok enjgineg guru ni, inahaisent gij rusnok enjgineg guru ni,
51003009	inocuwei mar moguma guru ni. Iwa ineita mar insa koma nomnaga deika guru. Jeska iwa bera yaha yeyin mar ongga oska nomnaga jah fob. Mar koma bera ongga iwa intunggom gij mona ongga iwa inororu Yesus Kristus enesi.
51003010	Ebeibeyaif bera iwa iker rot yeyin iteij ah ongga efeinah fob. Jefeda iwa ita mar ongga ongkoska odudu dokun deika erek Allah eita mar ongga ongkoska. Noba Allah bera ongga eita eiteij ah ongga efeinah koma gu iwa jeskaseda idou ebriyi gij Ofa erek odudu deika.
51003011	Ofa otunggom mar koma nou iwa nomnaga tein. Jefeda rusnok Yahudi tein bera rinekirsa jeska rusnok ongga Yunani guru. Noba rusnok ongga riris rufom mareij ofos jeska bera rinekirsa jeska rusnok ongga rineris rufom mareij ofos jeska guru. Noba rusnok ongga rujga jeska rerin monuh bera rinekirsa jeska rusodosa ongga ringker gij rusnok koma rerin monuh guru. Noba rusnok ongga rut gu risinsa fob bera rinekirsa jeska rusnok ongga rumfij rerin ebirfaga ojgomuja ros guru. Tina Yesus Kristus bera ongga ofoufem eteb nou iwa nomnaga. Noba Ofa bera eja erek egens morototuma jera rusnok nomnaga ongga ruroru Ofa fob.
51003012	Iwa bera erek Allah efen rusnok ongga ebsi komowa noba ongga Ofa oncunc fob. Noba Ofa odou okora eteb rot iwa. Jefeda iwa idou omokorema moguma ni, ita mar ongga erek ongkoska moguma ni, yuin keingg isinsa idou efesi moguma ni, noba ita mar deci deci moguma ni.
51003013	Erek koma noba iwa imofijma ni, isuna rot mar ongga oska ongga rineya rutunggom skoita iwa rot idou ongga eskeiramera ojgomu ni. Iwa isuna rot mar ongga oska insa koma erek Tuhan onsuna rot isinsa yeyin mar ongga oska rot odou ongga eskeira fob.
51003014	Noba mar egens ongga ofoufem ekirsa bera iwa idou omokorema ojgomuja. Jeska koma bera ongga ebiedi iwa rot ahais erek ebic egens ojgomuja.
51003015	Noba oisouska Yesus Kristus bera iwa ita idou ongga eskeiramera moguma. Jefeda iwa ita idou ongga eskeiramera moguma erek koma ojgomuja. Jeska Allah oncunc iwa fob jeskaseda iwa nomnaga ita mar erek koma. Noba iwa tein yuis oufamofa gu Allah ojgomuja.
51003016	Beda iwa ireni rot ahais jeskaseda idou ebriyi gij Yesus Kristus efen oga erek ekirsa deika ojgomuja. Noba iwa imoftuftuma jera icunc mar moguma rot idou ongga efesis nou ojgomu. Erek koma tein, iwa yuf medemer jeska buku Mazmur ni, noba yuf medemer ongga erek oroftuftu rusnok ni, noba ongga erek orois oufamofa gu Allah tein.
51003017	Beda mar nomnaga ongga iwa itunggom jera mar nomnaga ongga iwa yanggot rot bera ita mar insa koma nomnaga erek rusnok ongga ruroru Yesus Kristus rot tenten ojgomu. Noba iwa ita mar erek koma askesi iwa yuis oufamofa oisouska Yesus Kristus. Noba ois oufamofa gu Allah oisouska idou ongga egens jera Tuhan Yesus Kristus fob.
51003018	Iwa ongga yanghi igers fob, iwa yugif gu yeyin yahiner ojgomu. Jeska koma bera ongga Tuhan ondou os rot.
51003019	Noba iwa ongga yuskotu arja fob, iwa tein idou okora rot yeyin ihoner, noba ita idou ongga eriaga skoita rua ojgomu.
51003020	Noba iforoker, iwa tein yugif gu yeyin iker jera yuser tein ojgomu. Jeska koma bera ongga ereita Allah odou eskeira eteb rot iwa.
51003021	Noba yuner ongga yeyin iser fob, iwa inoftuftu mar rot yuga ongga okumkum eteb skoita rua guru. Jeska koma bera ongga orotunggom rudou efesi okum eteb rot iwa.
51003022	Erek koma tein, iwa ongga erek rusnok ongga rumfij rerin ebirfager, iwa yugif gu rua rot mar nomnaga ongga rua ranggot rot gu iwa ojgomu. Noba iwa ineita mar erek koma gij mona ongga rua riajga joug iwa jeskaseda rudou oufa rot iwa ojgomu guru. Tina yugif gu rua rot idou ongga erirei ojgomuja. Ita mar erek koma jeska iwa idou okora rot Tuhan.
51003023	Noba gij mar meidu ongga iwa intunggom, beda iwa ita mar insa koma rot idou ongga ocosu efei ahtah ojgomu. Jeska mar ongga iwa intunggom insa koma bera nou rusnok ojgomu guru, tina mar koma ongga iwa intunggom bera nou Tuhan Allah tein.
51003024	Iwa ita mar erek koma jeska iwa ijginaga rot oida iwa imesma ifons ongga ongkoska eteb jeska Tuhan Yesus Kristus. Ofa bera ongga yeyin ebirfaga ongga iwa yumfij rot tenten tein.
51003025	Tina Allah bera omofra mar okum eteb keingg rusnok ororu jeni rerin rita mar ongga oska. Jeska Ofa omoga ojga rot rusnok nomnaga ororu jeni rerin rita mar ongga oska era rerin rita mar ongga oufamofa tein si.
51004001	Erek koma tein, iwa ongga irek ebirfager ongga yeyin rusnok ongga rumfij iwa, iwa tein ita mar ongga erek ongkoska gu rua ojgomu, noba iwa inorokrusa rua guru. Jeska iwa tein yeyin ebirfaga ongga engker gu mebaga. Noba Ofa eyajga joug iwa rot mar insa koma tein ojgomuja.
51004002	Beda iwa tein yum iteij gu Allah ojgomuja. Noba iwa yut joug idou efesi rot ahais noba yuis oufamofa gu Ofa tein askesi iwa yum iteij gu Ofa.
51004003	Beda iwa yum iteij nou didif tein jeskaseda didif disma efekesa nou duftuftu mar rot Yesus Kristus efen oga ongga angh jejema jeska rusnok enjgineg ros. Didif dingker gij mod oskusk insa kef jeska didif duftuftu rot Yesus Kristus efen oga insa koma fob.
51004004	Jefeda iwa yum iteij nou didif erek insa koma jeskaseda duku dufos ojgomu fogora duftuftu mar insa koma gu rusnok rot koisoisa. Jeska mar ongga didif dimfarur gij bera erek koma.
51004005	Noba iwa tein ita mar nomnaga rot idou ongga efesis eteb gij jeskaseda rusnok ongga runororu Yesus Kristus enesi bera rimek yeyin iteij ah ongga ongkoska ojgomu.
51004006	Erek koma beda iwa tein yagot mar rot yuga ongga erek eriaga skoita rusnok enjgineg ojgomu. Noba iwa isejah idou efesi nou mar ongga rua rinjeka iwa rot jeskaseda iwa iroun mar sons gu rua rot iskusk.
51004007	Mifmin muhuj Tikhikus bera emefesij rot mar nomnaga osok gij didif gu iwa gij mona ongga ofa ensaga keingg iwa jah suma. Ofa tein bera osnok egens ongga ofij Tuhan Yesus Kristus rot ahais ojgomuja.
51004008	Didif dumobk ofa skoita iwa jeskaseda iwa ijginaga rot memef erek teinefa, fogora idou efaga ouka rot tein.
51004009	Ofa emen morototuma jera Onesimus. Onesimus koma bera mefmen mohuj egens tein ongga ororu Yesus Kristus rot tenten fob, noba ongga modou okora rot tein. Beda gegeka tein bera gemagot rot mar nomnaga gu iwa si.
51004010	Beda Aristarkus ongga eker morototuma jera didif gij mod oskusk kef tein bera oisu iwa. Noba Markus ongga Barnabas efen mokosa tein oisu iwa. (Didif direjgei iwa sis fob, jeskaseda erek ofa en skoita iwa, beda imoroun ofa rot idou ongga oufamofa ojgomu tein).
51004011	Erek koma tein Yesus, ongga efen ofoka Yustus tein, bera oisu iwa. Rusnok Yahudi ongga rufij didif jeskaseda ruftuftu rot teinefa Allah ofoka ereij keingg rusnok bera rua insa kef ojgomu. Noba rua tein rifarur rot Allah oga insa koma erek iskusk ojgomu.
51004012	Noba Epafras, ongga ororu Yesus Kristus tein, noba ongga en jeska iwa, ofa tein oisu iwa. Ofa om eiteij gu Allah nou iwa rot ahais ojgomuja. Ofa om eiteij jeskaseda iwa yut joug idou efesi rot ahais ni, jeskaseda idou ebriyi gij Yesus Kristus efen oga ni, noba jeskaseda iroru mar ongga Allah odou ejginaga rot ojgomuja ni.
51004013	Noba didif dagot rot tenten oida ofa efarur rot ahais nou iwa jera nou Yesus efen rusnok gij kota Laodikia jera kota Hierapolis tein.
51004014	Erek koma tein, mifmin muhuj Lukas ongga erek dokter, noba ongga mudou okora rot, ofa jera Demas tein goisu iwa.
51004015	Erek koma beda didif tein duisu mifmin muhujir ongga ruroru Yesus Kristus gij kota Laodikia jera mifmin mohuj Nimfa jera rusnok nomnaga ongga rumohoturuma gij ofa efen mod.
51004016	Beda nou ongga rusnok rik surat kef fogora rimfesij gu iwa ongga Kolose nomnaga fob, beda iwa isa surat kef skoita Yesus efen rusnok ongga ringker gij kota Laodikia jeskaseda rua rik fogora rifesij rot gu rusnok jah suma tein. Erek koma tein, gij mona ongga rusnok Laodikia risa surat ongga didif dunggu gu rua skoita iwa fob, beda iwa tein ik fogora ifesij rot gu yeyin rusnok jah Kolose tein.
51004017	Noba iwa isisi keingg Arkhipus jeskaseda ofa efarur rot mar ongga Tuhan oncunc gu ofa onjoros omoisa fob.
51004018	Didif Paulus bera dira disinsa ditma durogu keingg mar ongga duisu iwa rot insa kef. Noba iwa inodou ofoj joug rot oida didif dingker gij mod oskusk kef ros guru, tina yum iteij gu Allah nou didif. Noba Didif tein dum diteij gu Allah jeskaseda Ofa eita oufamofa eteb gu iwa. Ainsoma.
52001001	Didif Paulus jera dedin edohujirga Silas gonu Timotius bera monogu surat egens kef gu iwa ongga irek rusnok ongga Allah efen noba ongga iroru Tuhan Yesus Kristus tein gij kota Tesalonika. Memef mois gu Allah jeskaseda Ofa eita oufamofa eteb gu iwa noba jeskaseda iwa imesma eiteij ah ongga ongkoska jeska Allah.
52001003	Orofosut mona ongga memef mom meiteij gu Allah beda memef mom meiteij gu Ofa nou iwa tein. Noba memef mesitit gu Ofa jeska mek iwa, tina yeyin ita mar ongga erek ongkoska ojgomuja fob. Koma erek iwa irocunc rot oida iwa iroru Yesus rot tenten fob. Noba iwa idou okora rot rusnok enjgineg fogora yumfij rua tein fob. Noba iwa tein yunt joug idou efesi rot ahais fob, jeska iwa ijginaga rot tenten oida mifmin Tuhan Yesus Kristus bera omoksons en si.
52001004	Memef mejginaga rot oida Allah odou okora eteb rot iwa fob, jefeda Ofa oncunc iwa erek efen rusnok tein fob.
52001005	Memef mejginaga rot mar insa koma fob, jeska memef bera ongga manggot rot Allah oga ongga oufamofa gu iwa gij mona ongga sismeni. Noba mar insa koma bera enen jeska mar ongga memef mesinsa monsujohu rot ojgomu guru. Tina memef mejginaga rot tenten oida mar ongga manggot insa koma gu iwa fob bera en jeska Efena Ebsi Allah ojgomu. Iwa ijginaga rot oida gij mona ongga memef mengker morototuma jera iwa, beda motunggom mar erek mofij iwa ojgomu.
52001006	Iwa iroru jeni mar ongga memef moncunc gu iwa, jefeda rusnok enjgineg rita efera okora eteb gu iwa rot fob. Noba iwa iroun mar ongga memef manggot gu iwa gij mona insa koma rot idou ongga efaga ouka eteb. Efena Ebsi Allah bera ongga eita idou ongga efaga ouka eteb rot fob.
52001007	Jeska iwa ita mar erek insa koma fob, jefeda rua ongga Kristen gij monuh Makedonia jera monuh Akaya bera rik fogora rua tein ruroru jeni mar ongga iwa intunggom tein.
52001008	Iwa bera erek rusnok sismeni ongga rimfesij rot Allah oga ongga oufamofa gu rusnok enjgineg fob, jefeda oga insa koma bera enja jah monuh Makedonia jera monuh Akaya tein. Noba iwa iroru Yesus oga rot ahais fob jefeda rusnok rufoukou rifesij moguma rot mar koma rejrej monuh ofoukou fob. Jefeda ebeibeyaif enadaij nou memef mefesij mar rot iwa gu rusnok rineya deika guru, jeska rua rijginaga rot iwa fob.
52001009	Rusnok insa koma nomnaga rifesij moguma rot teinefa iwa iroun memef gij mona ongga sismeni fob. Rua rifesij moguma rot teinefa iwa ingkikif jeska yeyin mar ongga oska ongga iwa yugif gu sis fob fogora in skoita Allah noba yugif gu Ofa ojgomu.
52001010	Rua rifesij moguma rot oida iwa yum idou nou mona ongga Yesus Kristus ongksons en jeska mebaga. Yesus koma bera Allah efen efesa ongga Ofa omfra jeska anggos fob. Ofa bera ongga omoskotu mimif nomnaga jeska mar okum ongga emen.
52002001	Edohuji, iwa isinsa ijginaga rot fob oida gij mona ongga memef monjogog iwa bera mar ongga memef montunggom gu ifekesa enerek rourou guru.
52002002	Iwa ijginaga fob oida gij mona ongga memef meneja skoita iwa enesi, beda memef mejeker jah kota Filipi fog. Beda rua ongga kota Filipi rita mar okum ongga ereneni memef rot, noba rua ruga oruh memef tein. Rusnok rufoukou ongga rita mar okum skoita memef, tina Allah eita owesa efek gu memef jeskaseda menemeesa rot guru. Jefeda memef manggot rot efen oga ongga oufamofa gu iwa ojgomuja.
52002003	Memef monoftuftu iwa rot modou ongga eredemdemi mar eneya jeska iwa jinaga guru. Noba memef monocuwei mar jeska iwa tein jinaga guru.
52002004	Noba memef tein menagot mar ongga oroku rusnok rudou efesi fogora risitit mofoka tein guru. Tina memef mefesij mar gu rusnok jeni ongga Allah oncunc fob ojgomu. Ofa oncunc memef jeskaseda mejefesij rot efen oga ongga oufamofa insa koma gu rusnok enjgineg tein. Noba Ofa ejginaga rot mar nomnaga ongga mimif musujohu rot gij mudou efesi tein fob.
52002005	Iwa isinsa tein ijginaga rot fob oida memef monoga efei jeska iwa guru. Noba memef menedemdemi mar egema gij modou efesi erek mohca mareibra era fifi jeska iwa guru. Allah esinsa ejginaga rot oida koma bera erek tenten ojgomu.
52002006	Memef menefesij rot Allah oga gu iwa jeskaseda iwa era rusnok enjgineg tein rugif gu memef rot ojgomu guru. Memef bera erek rasul jefeda adaij nou memef mocunc mar ofoukou skoita iwa ojgomu, tina meneita mar erek koma guru.
52002007	Tina memef moncunc modou ongga eriagamaga gu iwa erek ojaga egens ongga ofij efen efesa rot odou ongga eriagamaga tein.
52002008	Memef modou okora eteb rot iwa, jefeda memef moftuftu iwa rot Allah oga ojgomuja. Noba memef tein moh modou rot ongkas skoita iwa jeskaseda mofij iwa gij mar enjgineg tein ojgomuja.
52002009	Iwa isinsa ijginaga rot oida gij mona ongga memef mengker jera iwa beda memef mefarur rot ahais ojgomuja jeskaseda meita maat jera meisoufa tein. Gij mona insa koma bera memef mefarur orofosut mona jera motu tein jeskaseda misma mar insa koma fogora monois gu iwa rot mar insa koma jinaga guru.
52002010	Gij mona insa koma bera memef meker gu iwa ifekesa rot modou ongga ebsi komowa noba memef meneita mar ongga oska egema tein guru. Jefeda enadaij nou rusnok egema tein rucunc memef erek oska guru. Iwa isinsa tein ik joug memef rot mar insa koma fob. Noba Allah tein ek rot mar insa koma fob.
52002011	Memef meita mar jera iwa rot ongkoskamoka erek orna egens ongga eita mar gu efen efesa rot ongkoskamoka ojgomu.
52002012	Memef modou okora rot iwa, jefeda memef mofij iwa rot modou ongga eteb noba meisisi joug iwa rot ahais tein. Memef montunggom mar erek insa koma jeskaseda iwa yut joug iteij ah erek ongkoska jeni ongga Allah ondou os rot. Ofa bera ongga oncunc iwa erek efen rusnok ongga Ofa ofoka ereij keingg. Noba iwa imesma ifoka ongga aksa morototuma jera Ofa gij mona kahma tein si.
52002013	Beda memef mois oufamofa eteb gu Allah tein, jeska gij mona ongga memef menjefesij rot Allah oga gu iwa, beda iwa ig rot iskusk noba iroun efen oga insa koma rot idou ongga eskeiramera. Noba gij mona insa koma tein iwa iroun oga insa koma, jeska iwa ijginaga rot oida oga koma bera enen jeska rusnok ongga giskini ojgomu guru. Tina iwa iroun oga insa koma jeska idou ororu oida koma bera Allah efen oga ongga tenten fob. Noba koma bera tenten ojgomu, jeska Allah ofij iwa ongga iroru efen oga rot tenten ojgomuja.
52002014	Edohuji, mar okum ongga angh keingg iwa bera enah gu iwa isinsiyai ojgomu guru. Tina mar okum angh keingg rusnok nomnaga ongga ruroru Yesus Kristus gij monuh Yudea tein. Rusnok Yahudi bera rita mar okum insa koma gu iwa fob. Erek koma tein, rusnok Yahudi bera rita mar okum gu rua ongga ruroru Yesus Kristus gij monuh Yudea tein.
52002015	Rusnok Yahudi bera ongga ranggob nabi-nabi ongga sis fob, noba rua tein bera ongga runtob Yesus tumu mega salib fob. Noba rua tein bera ongga rita mar okum keingg memef tein fob. Rua rucunc rudou ongga ofogog skoita rusnok enjgineg tein ojgomuja. Jefeda Allah odou eneskeira rot rua jinaga guru.
52002016	Rua rutunggom mar ongga oska ofoukou skoita memef jeskaseda menefesij rot Allah oga ongga eita eiteij ah ongga efeinah gu rusnok ongga erek Yahudi guru tein. Jefeda koma orocunc rot oida rerin mar ongga oska erek ofoukou doska fob. Jefeda ebeibeyaif Allah omofra mar okum eteb keingg rua rot si.
52002017	Edohuji, sis fob bera memef menja jeska iwa nou mona ongga dektek guru. Tina gij mona insa koma bera memef mosujohu rot iwa ojgomuja. Noba gij mona insa koma bera memef mereni rot ahais jeskaseda moksons skoita iwa deika fog.
52002018	Memef modou os eteb jeskaseda moksons skoita iwa. Noba didif Paulus direni jeskaseda duksons ojgomuja, tina Bilis eragou joug moroju fogora monoksons skoita iwa enesi.
52002019	Jeska didif dik, tina iwa iroru Yesus rot tenten fob. Noba koma ereita modou efaga ouka eteb rot. Jeska gij mona ongga Yesus ongksons en fob, beda memef moisum gij Ofa rot oida Ofa emeita mefmen mofons ongga ongkoska eteb rot si. Beda Ofa omofra mefmen mofoka erek aksa morototuma jera iwa tein.
52002020	Iwa bera iroru mar ongga memef moftuftu rot tenten fob, jefeda memef modou emefaga ouka eteb gij mona ongga mimif nomnaga misma mufoka ongga aksa morototuma.
52003001	Memef mereneni jeskaseda menja skoita iwa, tina guru. Jefeda memef mosujohu rot oida memef meker gu mesinsa gij kota Atena ojgomu.
52003002	Tina memef mobk mefmen mohuj Timotius skoita iwa. Ofa bera mefmen mohuj egens ongga ejefesij rot Allah efen oga gu rusnok enjgineg tein. Ofa en skoita iwa jeskaseda eisisi joug iwa fogora imororu Yesus rot tenten deika ojgomuja.
52003003	Ofa omoftuftu iwa erek koma jeskaseda gij mona ongga mar okum ereneni iwa deika, beda iwa imot rot ahais gij ojgomuja. Noba iwa isinsa ijginaga rot oida mar okum insa koma bera en oisouska Allah odou ejginaga rot fob.
52003004	Gij mona ongga memef men skoita iwa deika fob, beda memef memagot gu iwa rot oida mar okum ereneni mimif nomnaga si. Noba ebeibeyaif iwa ik rot oida mar okum insa koma bera ereneni mimif fob.
52003005	Erek koma jefeda didif dumbk Timotius skoita iwa jeska didif dudou efeneinei eteb rot iwa ojgomuja. Noba didif dudou os dijginaga rot oida iwa iroru Yesus rot ahais ojgomuja ros ei era gurei. Jeska didif dimeesa rot oida iwa insiri gu Bilis fogora inororu Yesus rot ahais deika guru. Beda mar ongga memef moftuftu gu iwa enja eseiseifa, tina guru.
52003006	Erek koma, tina ebeibeyaif Timotius ongksons en skoita memef jah sif fob. Noba ofa emfesij gu didif rot oida iwa iroru Yesus rot tenten ros noba idou omokorema ojgomuja. Ofa emfesij gu didif rot oida iwa idou oubsaha rot memef tein, noba iwa idou os ik memef deika tein morototuma erek memef modou os mek iwa deika tein.
52003007	Mar ongga Timotius emfesij gu memef osok gij iwa bera ereita modou efesi erek ahais gij mar ongga memfarur ojgomuja fob. Jefeda erek mar ongga okum ereneni memef tein, tina memef mog mejmeg gij ojgomu.
52003008	Ebeibeyaif memef meita modou ahais jeska iwa iroru Yesus rot tenten ojgomuja fob.
52003009	Jefeda memef mois oufamofa eteb gu Allah jeska iwa iroru Ofa rot ahais ojgomuja. Noba koma bera ongga ereita modou ongga efaga ouka eteb rot ojgomuja.
52003010	Gij orofosutut mona jera motu tein bera memef mom meiteij rot ahais gu Allah nou iwa. Memef mom meiteij erek koma jeskaseda memek iwa deika fogora moftuftu iwa gij mar ofoukou egema dokun deika ongga emeita idou ahais rot tein si.
52003011	Memef mois gu mifmin mika Allah jera mifmin Tuhan Yesus Kristus jeskaseda Ofa omofij memef fogora meja skoita iwa deika.
52003012	Noba memef mois gu Allah jeskaseda Ofa omofij iwa fogora idou omokorema odudu dokun deika ojgomuja tein. Koma morototuma erek memef ongga modou okora eteb rot iwa.
52003013	Noba memef mom meiteij gu Ofa jeskaseda gij mona ongga mifmin Tuhan Yesus Kristus ongksons en jera efen rusnok ongga ebsi komowa fob, beda iwa imot jah Allah odou rot idou ongga ebsi komowa eteb tein si. Ofa onocunc iwa erek rusnok ongga rerin mar ongga oska jinaga guru.
52004001	Edohuji, sis fob memef moftuftu iwa rot teinefa iwa ita iteij ah ongga ongkoska noba ongga ereita Allah odou eskeiramera rot fob. Noba onjoros mona deisef bera iwa intunggom koma rot iskusk fob. Tina ebeibeyaif memef mois rot modou efesi eteb oisouska Yesus ofoka gu iwa jeskaseda iwa itunggom mar erek insa koma odudu dokun deika ojgomuja.
52004002	Jeska iwa ijginaga rot mar nomnaga ongga memef moftuftu oisouska Tuhan Yesus efen owesa efek gu iwa sis fob.
52004003	Allah ontunggom iwa irek rusnok ongga rudou ebsi komowa. Noba Ofa ontunggom koma oisouska Ofa odou ejginaga rot fob. Noba Ofa odou os rot jeskaseda iwa inesiri morototuma guru.
52004004	Noba Ofa odou os jeskaseda iwa orofosut osnok egens egens yut joug isinsa yeyin ifaga fogora yeyin ifaga ongga ebsi komowa ojgomuja.
52004005	Iwa inockahta rot rujager era runer enjgineg guru. Jeska rusnok ongga runougif gu Allah guru bera rita mar erek koma ojgomuja.
52004006	Jefeda didif dagot skoita iwa oida inotunggom mar ongga oska rot yeyin ihujir fogora inockahta rot rerin ruhoner tein erek koma jinaga guru. Memef meyahehir joug iwa rot mar insa koma sis fob. Jeska Tuhan Allah omofra mar okum eteb keingg rusnok nomnaga ongga rita mar erek koma si.
52004007	Jeska Allah onotunggom rusnok jeskaseda risiri morototuma erek koma guru. Tina Ofa ontunggom rusnok jeskaseda riker gij riteij ah rot rudou ongga ebsi komowa ojgomu.
52004008	Jefeda idu ongga okoja mar ongga memef moftuftu insa koma fob, beda koma erek ofa okoja Allah oga ojgomu. Allah bera ongga eita Efena Ebsi gu rusnok.
52004009	Iwa idou omokorema ojgomu jeni erek Allah esinsa omftuftu gu iwa fob, jefeda enadaij nou memef moftuftu iwa rot mar insa koma deika guru.
52004010	Noba iwa idou okora rot yeyin ihujir nomnaga ongga ringker gij monuh Makedonia tein. Tina memef mois gu iwa jeskaseda idou okora rot rua odudu dokun deika ojgomuja
52004011	Iwa yuh idou efesi rot ahais ojgomu jeskaseda iker gij yeyin iteij ah kef rot eskeiramera ojgomuja. Noba iwa inoromohohuma jera rusnok enjgineg rerin mar ongga ebireira guru. Tina ongga oufamofa bera ifarur gij isinsa yeyin mar ojgomu. Noba idou eneskes rot mar ongga imfarur gij guru, tina ifarur rot ahais ojgomu. Memef momftuftu iwa rot mar insa koma sis fob.
52004012	Jefeda iwa itunggom mar erek koma jeskaseda rusnok ongga runororu Yesus guru rumougif gu iwa rot, noba iwa inoisum gij rusnok enjgineg rot mar tein guru.
52004013	Edohuji, memef modou os jeskaseda iwa tein ijginaga rot osok gij rusnok Kristen ongga ranggos fob. Beda idou onoubsaha rot rua insa koma deika guru. Jeska rusnok ongga runoisum gij Yesus guru bera rerin rudou osumsumu rot rusnok ongga ranggos fob. Jefeda rua ribisa rot rusnok insa koma ojgomuja.
52004014	Mimif mudou ororu rot tenten oida Yesus anggos noba efena ebah sons fob. Jefeda mimif mudou ororu rot tenten oida Allah omofra Kristen nomnaga ongga ranggos fob fogora rumororu Tuhan Yesus gij mona ongga Ofa ongksons en si.
52004015	Tuhan Yesus esinsa anggot rot mar insa koma sis fob. Jefeda ebeibeyaif memef magot gu iwa tein rot oida, rusnok ongga rifena ebah gij mona ongga Yesus Kristus ongksons en fob bera runokag rot rua ongga ranggos fob guru. Tina rua ongga ranggos fob bera rumokag rot mimif ojgomu.
52004016	Gij mona insa koma malaikat egens ongga ofoka aksa bera emagerir mar rot oga eteb. Beda rusnok rimeg mar egens erek manghi mei oga. Beda Tuhan omojuj jeska mebaga gu mebif. Beda rusnok ongga ragos gij mona ongga rua ruroru Yesus fob bera rimedebecki jeska ranggos rot sismeni.
52004017	Beda mimif ongga mifena ebah ros gij mona insa koma bera mumosok jah mebaga fogora mimif nomnaga mumorodosu Yesus gij mocgoj ofog tein. Beda mimif miker morototuma jera Tuhan nou mona ongga ah aibin ojgomuja.
52004018	Erek koma jefeda iwa ira oga insa kef iremeisisi joug moguma ojgomu.
52005001	Edohuji, iwa isinsa ijginaga rot mar insa koma nomnaga fob. Iwa ijginaga rot oida mona insa koma bera emen si, noba rot mar nomnaga ongga omorogna keingg rusnok gij mona insa koma fob. Jefeda enadaij nou memef moftuftu iwa gij surat egens kef rot mar insa koma deika guru.
52005002	Jeska iwa ijginaga rot oida Yesus omorogna keingg rusnok nomnaga ebeirens erek osnok egens ongga oukoreka mar orogna keingg rusnok ebeirens gij rerin mod.
52005003	Gij mona ongga rusnok ragot oida, "Mimif miker rot ongkoskamoka ojgomu. Mar okum egema tein enecirej mimif guru," beda ainsa koma tein mar okum eteb emesiri keingg rua si. Erek ojaga egens ongga efaga okum noba ainsa koma tein etei ejmeg okora rot efesa, beda erek koma tein, rusnok rimek mar okum esiri keingg rua ebeirens. Noba rua runosuwa jeska mar insa koma jinaga guru.
52005004	Tina iwa inerek rusnok ongga ringker gij motkobah ros guru. Jefeda iwa inofos graga gij mona ongga Yesus emen guru erek rusnok ongga rufos graga gij mona ongga osnok egens oira gij rerin mod jeskaseda rukoreka mar ongga rerin.
52005005	Iwa nomnaga bera irek rusnok ongga ringker gij eisa fob. Iwa ineker gij motkobah deika guru. Iwa yuira gij Yesus efen eisa fob.
52005006	Erek koma jefeda enadaij nou mimif mita mar erek rusnok ongga runot joug risinsa rot iskusk guru. Mimif mineita mar erek rusnok ongga ribirfaga erebibei rot mofut efei tein guru. Tina mimif mut joug mudou efesi rot ahais noba musujohu rot koisoisa jeskaseda minsejah nou mona ongga Yesus Kristus omoksons en ojgomu.
52005007	Nou motu bera rusnok rahca noba rij mofut efei onjoros ribirfaga erebibei rot ojgomu.
52005008	Tina mimif bera muira gij eisa fob. Jefeda mimif musujohu rot koisoisa ojgomu fog. Erek tentara egens orka efen monska ofos ongga ontumba jeskaseda ot joug esinsa, beda mimif tein muroru Allah oga rot tenten noba mudou omokorema ojgomu, jeska koma bera ongga ot joug mimif. Noba erek tentara egens oisum gij efen topi besi ongga ergi joug ebirfaga, beda mimif tein muisum gij Allah ojgomu jeskaseda Ofa emeita eiteij ah ongga efeinah gu mimif.
52005009	Allah onocunc mimif jeskaseda ofra mar okum keingg mimif guru. Tina Ofa oncunc mimif jeskaseda misma eiteij ah ongga efeinah oisouska Yesus Kristus.
52005010	Yesus bera agos nou mimif jeskaseda gij mona ongga Ofa ongksons en fob, beda mimif mimesma eiteij ah ongga efeinah fogora miker morototuma jera Ofa. Koma rot rua ongga ranggos tein noba rot rua ongga rifena ebah ros tein gij mona insa koma.
52005011	Noba Ofa efen rusnok nomnaga ongga rifena ebah era ranggos fob bera rimesma mar insa koma gij mona ongga Ofa ongksons en fob si.
52005012	Edohuji, memef modou os mois gu iwa jeskaseda iwa yugif gu rusnok ongga rimfarur rot ahais gu ifekesa noba ongga ruftuftu iwa jeskaseda iroru Yesus rot tenten.
52005013	Yugif gu rua noba idou okora eteb rot rua jeska rua rimfarur gij mar ongga erek ofoufem nou iwa. Noba iwa iker rot idou ongga eskeiramera morototuma ojgomu.
52005014	Edohuji, memef mois gu iwa jeskaseda iwa yagot joug rusnok ongga rudou eskes rot mar ojgomu. Noba isisi joug rusnok ongga runowesa efek gij mar guru. Noba yuftuftu rua ongga runororu Yesus rot ahais enesi jeskaseda runotunggom mar ongga oska guru. Noba yuin keingg idou efesi rot rusnok nomnaga fogora ita mar rot idou ongga eriagamaga ojgomu.
52005015	Noba iwa inesesa mar okum sons skoita rusnok ongga rita mar okum gu iwa jinaga tein guru. Tina ita mar ongga oufamofa moguma ojgomuja.
52005016	-
52005018	Iwa ita idou ongga erirei gij mar nomnaga ojgomuja. Noba yum iteij gu Allah ojgomuja tein. Beda yuis oufamofa eteb gu Ofa rot mar nomnaga. Allah odou os jeskaseda rusnok nomnaga ongga rudou egens jera Yesus rita mar erek insa koma ojgomuja.
52005019	Iwa ineretei rot mar ongga Efena Ebsi Allah otunggom gij rusnok rudou efesi guru.
52005020	Noba ineita idou ongga oska rot mar ongga rusnok enjgineg rimfesij oisouska mar ongga Allah oncunc gu rua gij rudou efesi tein guru.
52005021	Iwa ig rot mar insa koma ojgomu, fogora iwa imek rot oida mar koma bera erek tenten era gurei. Beda iroru mar ongga tenten ojgomu.
52005022	Noba iwa ibes ifaga jeska mar ongga oska ojgomuja.
52005023	Memef mois gu Allah, ongga eita eskeiramera gu rusnok jeskaseda Ofa ofij iwa fogora imeita mar nomnaga rot idou ongga ebsi komowa. Memef mois gu Ofa jeskaseda Ofa omot joug yeyin idou efesi jera ifaga tein fogora Ofa omocunc iwa erek rusnok ongga rerin mar ongga oska oskiyai tein guru gij mona ongga Yesus Kristus ongksons en fob.
52005024	Allah bera ongga enjeka iwa erek efen rusnok fob. Jefeda Ofa tein omofij iwa gij mar insa koma si. Jeska Ofa omotunggom mar nomnaga ongga Ofa anggen gu rusnok fob si.
52005025	Memef mois gu iwa jeskaseda yum iteij nou memef tein.
52005026	Noba yagei yitma morototuma erek irocunc rot oida iwa imokosama oisouska Yesus Kristus fob.
52005027	Didif duis gu iwa oisouska Tuhan ofoka jeskaseda iwa ifesij surat egens kef gu rusnok nomnaga ongga ruroru Yesus jah suma tein.
52005028	Didif duis gu mifmin Tuhan Yesus Kristus jeskaseda Ofa eita oufamofa eteb gu iwa ojgomuja. Ainsoma.
53001001	Didif Paulus jera dedin edohujirga Silas gonu Timotius bera monogu surat egens kef gu iwa ongga iroru Yesus Kristus gij kota Tesalonika. Iwa bera injerek mifmin mika Allah jera mifmin Tuhan Yesus efen rusnok fob.
53001002	Memef mois gu mifmin mika Allah jera Tuhan Yesus Kristus jeskaseda Ofa ocunc efen odou ongga oufamofa eteb gu iwa, noba jeskaseda iwa isma iteij ah ongga eskeiramera ojgomuja.
53001003	Edohuji, memef mesitit mar gu Allah rot iwa ojgomuja. Memef modou os motunggom erek koma jeska memef mek, tina iwa iroru Yesus Kristus rot idou ongga ahais odudu dokun deika ojgomuja. Noba iwa idou omokorema rot tenten odudu deika tein ojgomuja fob.
53001004	Jefeda gij mona ongga memef monjogog rusnok ongga ruroru Yesus gij monuh enjgineg tein, beda memef mofra yeyin ifoka erek oufamofa skoita rusnok insa koma. Memef magot gu rua oida, "Erek rusnok rita mar ongga ofogog skoita rua ongga Tesalonika fogora mar okum ereneni rua ojgomuja, tina rua rut rot ahais gij mar insa koma noba rua ruroru Yesus rot tenten ojgomuja."
53001005	Mar insa koma bera orocunc gu mimif nomnaga rot oida mar ongga Allah oga ojga rot rusnok bera erek tenten ojgomu. Jefeda Ofa omoga ojga rot oida iwa imoira jera rusnok ongga Ofa ofoka ereij keingg si. Jeska iwa yut rot ahais gij mar ongga ereneni iwa ojgomuja.
53001006	Mar nomnaga ongga Allah otunggom skoita rusnok bera erek edeider ojgomu. Beda ofa emesesa mar ongga okum sons skoita rusnok ongga rita mar ongga okum skoita iwa fob si.
53001007	Noba ofa omofij iwa gij mar okum ongga ereneni iwa fogora imeker keingg ifonskos rot si. Noba Ofa omofij memef tein gij mona ongga Tuhan Yesus ongksons jeska mebaga gij mah ongga eisa eteb jera efen malaikat-malaikat ongga efen owesa efek eteb tein.
53001008	Beda Ofa omofra mar okum eteb keingg rusnok nomnaga ongga runougif gu Allah guru jera rusnok nomnaga ongga runororu efen oga ongga oufamofa osok gij mifmin Tuhan Yesus Kristus guru tein si.
53001009	Rua insa koma rimesma mar okum eteb fogora rimeseiseifa rot gij mona ongga ah aibin ojgomuja. Tuhan emekemeji rua jeska Ofa rot ahais fogora rinek Ofa efen ofoka aksa jera efen owesa efek eteb deika guru.
53001010	Ofa omotunggom mar insa koma gij mona ongga Tuhan Yesus ongksons en fob. Gij mona insa koma Ofa efen rusnok ongga rudou ebsi komowa omofra efen ofoka erek aksa eteb. Noba rua nomnaga ongga ruroru efen oga rot tenten fob bera rudou emeskeira eteb rot Ofa si. Noba iwa ongga kota Tesalonika bera rimeita idou efesi ongga eskeira morototuma gij mona insa koma tein. Jeska iwa iroun mar ongga memef moftuftu gu iwa sis fob.
53001011	Erek koma jefeda memef mom meiteij gu Allah nou iwa ojgomuja jeskaseda Ofa omocunc iwa erek efen rusnok ongga ruroru efen oga rot tenten fob. Jeska Ofa bera ongga enjeka iwa jeskaseda ija erek efen rusnok fob. Beda oisouska Ofa efen owesa efek bera Ofa omofij iwa gij mar nomnaga ongga iwa itunggom oisouska idou ongga ororu Ofa rot tenten fob.
53001012	Memef mom meiteij rot mar erek insa koma jeskaseda gij mona ongga rusnok enjgineg rik mar ongga oufamofa ongga iwa intunggom fob, beda rua rumofra Tuhan Yesus ofoka erek aksa eteb rot. Noba koma bera emecira jeni mifmin Allah jera Tuhan Yesus Kristus oncunc odou ongga oufamofa skoita iwa fob.
53002001	Edohuji, memef modou os magot mar gu iwa osok gij mona ongga mifmin Tuhan Yesus Kristus omoksons en deika. Gij mona insa koma bera Allah omohoturu mimif nomnaga jeskaseda miker morototuma jera Ofa.
53002002	Tina rusnok enjgineg ranggot rourou oida Yesus Kristus bera ongksons en fob ojgomu. Rua ragot oida Allah oncunc rot mar insa koma gu rua gij rudou efesi fob. Noba rineya tein ragot oida memef bera monggu rot mar insa koma tein gij mefmen surat egens fob. Tina koma bera tenten guru. Jefeda iwa idou enemeesa rot mar ongga rucuwei rot insa koma guru.
53002003	Gij mona ongga rusnok rudou os rurokrusa iwa osok gij mar insa koma, beda iwa inororu rerin ruga insa koma jinaga guru. Jeska mar ofoka egeka bera emecira rot sismeni fog, beda Yesus Kristus omoksons en si. Mar ofoka egeka koma bera erek kef: Rusnok rufoukou rumokoja Allah noba rudou eskes rot efen oga. Beda osnok egens ongga eretei rot Allah oga nomnaga omorogna si. Sis fob Allah ensejah nou eij ofa gij mahmei meren.
53002004	Ofa emeretei rot mar nomnaga ongga Allah ontunggom fob. Noba Ofa emeretei rot mar nomnaga ongga rusnok runtunggom gij mona ongga rua rugif gu Allah tein. Beda ofa omofra esinsa efen ofoka erek aksa ekirsa jeska Allah ofoka fogora ofa omoira gij Mod Allah beda ocunc esinsa erek Allah ojgomu.
53002005	Iwa ijginaga rot fob oida didif dimfesij rot mar insa koma gu iwa gij mona ongga didif dingker jera iwa ros.
53002006	Noba ebeibeyaif iwa ijginaga rot mar ongga eragou joug osnok egens ongga ofogog insa koma jeskaseda onorogna enesi. Mar koma eragou joug ofa jeskaseda ofa orogna gij mona ongga Allah oga eris rot ojgomu.
53002007	Erek koma tina Bilis, ongga orokrusa rusnok erek wuswus jeskaseda rudou okoja Allah, bera otunggom mar koma ojgomuja fob. Tina Ofa ongga eragou joug osnok egens ongga ofogog insa koma bera emagei ofa onjoros mona ongga Allah oga eris rot. Beda Ofa omosuwa osnok egens koma
53002008	fogora rusnok rimek ofa si. Noba gij mona ongga Tuhan Yesus ongksons en rot owesa efek eteb fob, beda Ofa emera awesi efeni orofc osnok ongga ofogog egens insa koma fogora ofa emesiri gu Yesus ojgomu. Beda ofa emeseiseifa ojgomuja.
53002009	Erek koma, tina sismeni bera osnok egens ongga ofogog insa koma omorogna rot owesa efek eteb ongga ofa esma jeska Bilis. Beda ofa omocunc rot mar onswos ofoukou ongga orokrusa rusnok rufoukou fogora rudou oubsaha eteb rot ofa noba rumororu ofa tein.
53002010	Ofa emera mar ongga ofogog fogora orokrusa rusnok ongga rimeja jah mahmei meren ojgomu. Rua rimeseiseifa jeska rua rukoja Allah oga ongga tenten, noba runodou os jeskaseda Allah oskotu rua jeska rerin mar ongga oska guru.
53002011	Jefeda Allah omobk mar egens gu rua gij rudou efesi jeskaseda rua ruroru mar ongga osnok egens insa koma ocuwei rot ojgomu.
53002012	Beda rusnok nomnaga ongga rungkoja Allah oga ongga tenten noba ongga rudou os ruroru mar ongga ofogog insa koma bera rimesma mar okum eteb jeska Allah si.
53002013	Edohuji ongga Allah odou okora rot, orofosut mona bera memef mois oufamofa eteb gu Allah rot iwa. Jeska gij mona ongga sismeni bera Allah ocunc iwa jeskaseda oskotu iwa jeska yeyin mar ongga oska. Noba Ofa ontunggom koma oisouska Efena Ebsi ongga eita idou ongga ebsi komowa fob. Noba mar insa koma nomnaga en oisouska idou ongga ororu efen oga ongga tenten fob.
53002014	Noba ofa enjeka iwa jeskaseda isma mar insa koma oisouska mar ongga memef moftuftu gu iwa sis fob. Ofa ontunggom mar koma jeskaseda iwa tein imesma ifoka ongga aksa eteb morototuma jera Yesus Kristus.
53002015	Erek koma jefeda edohuji, iwa yut rot ahais gij mar nomnaga ongga memef momftuftu gu iwa jera mar nomnaga ongga memef monggu gij surat-surat gu iwa ojgomuja.
53002016	Memef mom meiteij gu mifmin Tuhan Yesus Kristus jera mifmin mika Allah, ongga odou okora eteb rot mimif ni, ongga eisisi joug mimif ni, noba ongga ofij mimif oisouska odou ongga oufamofa rot mimif ni jeskaseda muisum gij ofa rot mona ongga ah aibin ojgomuja.
53002017	Memef mom meiteij gu Ofa jeskaseda Ofa emeisisi joug iwa gij idou efesi noba eita owesa efek gu iwa fogora imeita mar ongga oufamofa noba imefesij rot mar ongga oufamofa tein ojgomuja.
53003001	Edohuji, nou ongga memef mogu mar rot omoisa gij surat egens kef bera memef mois gu iwa jeskaseda iwa yum iteij gu Allah nou memef tein. Iwa yum iteij gu Ofa jeskaseda Tuhan oga ongga memef moftuftu rot bera omorok mokcin rusnok rufoukou egema dokun deika ojgomuja. Noba yum iteij jeskaseda rusnok ongga ringg rot Tuhan oga insa koma rumougif gu oga koma morototuma erek iwa yugif gu gij mona ongga sismeni fob.
53003002	Noba iwa yum iteij gu Tuhan jeskaseda Ofa omoskotu memef jeska rusnok ongga rutunggom mar ongga ofogog skoita memef tein. Jeska rusnok rineya ongga runororu Allah oga rot tenten jinaga guru.
53003003	Erek koma tina, Tuhan emeita mar nomnaga ongga Ofa anggen rot sis fob si. Noba Ofa emeita owesa efek gu iwa fogora omot joug iwa jeska Bilis ongga ofogog eteb si.
53003004	Memef moisum gij Tuhan rot oida iwa bera incira gij mar ongga memef moftuftu gu iwa sis fob. Noba iwa imecira gij mar insa koma nou mona kahma tein si.
53003005	Memef mom meiteij gu Tuhan jeskaseda Ofa omofij iwa fogora idou emebriyi gij rot teinefa Ofa odou okora eteb rot iwa. Noba memef mom meiteij gu Ofa jeskaseda iwa imeita idou ahais gij mar okum ongga ereneni iwa morototuma erek Yesus Kristus eita odou ahais gij mar ongga ereneni Ofa sis fob.
53003006	Edohuji, memef magot rot gu iwa oisouska Tuhan Yesus Kristus ofoka oida iwa ibes efaga jeska yeyin ihujir ongga rufora ogug joug rerin mar ongga rimfarur rot, noba ongga runororu mar ongga memef momftuftu gu iwa sis fob guru.
53003007	Jeska iwa isinsa ijginaga rot teinefa iwa inroru mar nomnaga ongga memef moncunc gu iwa sis fob ojgomu. Gij mona insa koma bera memef monofora ogug rot askesi mengker gu ifekesa ros guru.
53003008	Memef menet rusnok enjgineg rerin maat rourou guru. Tina memef mengk maat insa koma jeska rua fogora memet. Noba memef mog mejmeg noba mefarur orofosut mona jera motu jeskaseda monoisum gij iwa rot maat jera meisoufa egema tein guru. Jeska memef modou os mofij iwa gij mar insa koma ojgomu.
53003009	Memef meneita mar erek insa koma jeska enadaij nou memef moisum gij iwa rot mar insa koma guru. Jeska adaij nou memef mois rot mar koma gu iwa ojgomu. Tina memef meita mar erek insa koma jeskaseda morocunc gu iwa rot teinefa rusnok rifarur rot iskusk ojgomu.
53003010	Jeska gij mona ongga memef mengker jera iwa ros, bera memef magot rot gu iwa oida, "Erek osnok egens ofora ogug fogora enefarur rot mar ongga ofa ocosu rot guru, beda iwa ineita maat gu ofa tein guru."
53003011	Memef modou os magot rot mar ofoka egens insa koma gu iwa jeska memef meg rot oida rineya jeska iwa bera rumfora ogug joug mar ongga rimfarur gij ojgomuja. Mar egens ongga rua rita rot iskusk bera ruh rufonoknok gij rusnok enjgineg ojgomu. Tina koma bera onoufa guru.
53003012	Memef mois gu rua noba magot rot oisouska Tuhan Yesus Kristus ofoka jeskaseda rua insa koma rineita mar erek koma deika guru, tina rifarur rot iskusk nou maat ongga rimet ojgomu.
53003013	Noba memef mois gu iwa ongga iroru Yesus oga rot tenten fob jeskaseda iwa ineita idou ongga eskes rot mar ongga oufamofa ojgomu, tina iroru mar insa koma rot ahais ojgomuja.
53003014	Noba iwa inoromohohuma jera rusnok ongga rukoja mar ongga memef memfesij rot gij surat kef ojgomu guru. Iwa ita mar erek insa koma jeskaseda mojenir rot mar ongga runtunggom fob.
53003015	Noba iwa inocunc rua erek mesa ongga ofogog guru. Tina iyahehir joug rua erek yeyin ihujir ongga ruroru Yesus fob tein ojgomu.
53003016	Tuhan Allah bera ongga eita eiteij ah ongga eskeiramera gu rusnok nomnaga. Noba memef mois gu Ofa jeskaseda Ofa emeita eiteij ah ongga eskeiramera gu iwa ojgomuja, noba jeskaseda Ofa emeker joug iwa tein ojgomuja.
53003017	Didif Paulus disinsa dugu mar insa kef gu iwa. Noba didif dugu mar erek kef gij surat nomnaga ongga didif disa skoita rusnok fob. Koma bera ditma efeb insa kef ojgomu.
53003018	Memef mom meiteij gu mifmin Tuhan Yesus Kristus jeskaseda Ofa ocunc efen odou ongga oufamofa eteb gu iwa nomnaga. Ainsoma.
54001001	Didif Paulus bera dunogu surat egens kef. Didif direk rasul egens ongga dufij Yesus Kristus. Didif dijerek rasul egens jeska Allah, ongga eita eiteij ah ongga efeinah gu mimif, noba Yesus Kristus ongga mimif muisum gij, bera oncunc didif erek koma. Didif dugu surat egens kef gu bua Timotius ongga dijeka erek dedin edesa, jeska bua buroru Yesus Kristus rot tenten fob. Didif duis gu mifmin mika Allah jera Yesus Kristus ongga erek mifmin Tuhan, jeskaseda Ofa eita oufamofa eteb gu bua, noba jeskaseda ofa odou okora rot bua noba eita eiteij ah ongga eskeiramera eteb gu bua ojgomuja.
54001003	Timotius, didif dudou os rot oida bua biker gij kota Efesus erek didif duis gu bua sis mona ongga dingker gij monuh Makedonia ros. Didif dagot erek koma jeska rusnok rineya gij kota Efesus bera ruftuftu mar ongga erek tenten guru. Bua biker gij kota koma jeskaseda bagot joug rua osok gij mar insa koma ojgomu.
54001004	Bagot joug rua jeskaseda rua rinefesij mar ofoukou osok gij rerin mahteyi ojgomuja tein, era jeskaseda rua rinedibdib rot rerin rufou ebiedi tein ojgomuja guru. Jeska mar koma bera orotunggom rusnok rudou erebibei rot ojgomu, noba koma onofij rua jeskaseda riker joug rusnok enjgineg tein ongga ruroru Allah jinaga guru.
54001005	Didif dinagot rot mar erek kef jeskaseda rusnok insa koma rita rudou ongga ebsi komowa noba eskeira fogora rutunggom mar ongga erek tenten ojgomu. Beda rua rumororu Yesus oga rot tenten tein noba rua rudou omokorema tein.
54001006	Tina rineya jeska rua bera ringkikif jeska mar ongga oufamofa insa koma fob. Jefeda mar ongga rua rifesij moguma rot bera onofij rua jinaga guru.
54001007	Rua rutunggom mar erek insa koma jeska rua rudou os rija erek ebirfager ongga ruftuftu rot hukum Musa gu rusnok Mod Ari. Tina rua risinsa rudou enebriyi gij mar ongga rua ruftuftu rot guru. Noba rua rusujohu rot oida rudou efesis gij mar insa koma fob, tina guru. Jeska rua rudou eineina gij mar ongga rua risinsa ranggot rot gu rusnok insa koma ojgomu.
54001008	Erek koma, tina mimif mijginaga rot oida hukum ongga Musa anggot rot jeska Allah bera ongkoska rot rusnok ongga ruroru hukum insa koma rot tenten ojgomu. Tina rusnok rineya bera runoftuftu osok gij hukum insa koma rot tenten guru.
54001009	Mimif tein mijginaga rot oida Allah eneita hukum insa koma jeskaseda ofra mar okum keingg rusnok ongga rudou ebsi komowa guru. Tina Ofa eita hukum koma jeskaseda ofra mar okum keingg rusnok ongga rutunggom mar ongga oska ongga ekirsa rot hukum Musa fogora rukoja Allah tein. Rua runougif gu Allah guru, noba rua rita mar ongga oska ojgomuja. Jefeda Allah omofra mar okum keingg rua ongga runororu mar ongga erek Ofa odou os rot guru. Rua runot joug rudou efesi rot Allah oga guru, tina rua ragob rerin riker jera riser tein. Noba rua ragob rusnok enjgineg tein. Jefeda rua rimesma mar okum jeska Allah si.
54001010	Ofa omofra mar okum keingg rusnok ongga risiri morototuma ni, runer ongga raha rerin ruhoner jah noba rudou ockahtah rot runer enjgineg ojgomu ni, rua ongga ragei rusnok rourou jeskaseda ruhu rua gu rusnok enjgineg ni, rusnok ongga ruhurmei mar rourou gij rusnok egema ni, rusnok ongga rucuwei mar gij rusnok enjgineg ni, jera rusnok enjgineg tein ongga runtunggom mar ongga ekirsa rot hukum Musa tein si.
54001011	Mar ongga didif duftuftu insa koma bera en jeska Allah oga ongga oufamofa, noba mimif nomnaga misitit Ofa rot. Noba Ofa oncunc didif jeskaseda dijefesij rot efen oga insa koma gu rusnok enjgineg fob.
54001012	Didif duis oufamofa eteb gu Tuhan Yesus kristus, jeska Ofa odou eredi didif fogora omfra didif jeskaseda duftuftu mar osok gij efen ofoka gu rusnok enjgineg. Ofa bera eita owesa efek gu didif fogora didif duftuftu mar gu rusnok erek koma.
54001013	Sis fob bera didif danggot mar ongga oska eteb rot Yesus. Gij mona insa koma didif dufra mar okum keingg rusnok ongga ruroru Ofa ojgomuja. Noba dudou efesi oska rot Yesus jera rusnok nomnaga ongga ruroru Ofa ojgomu. Erek koma tina Yesus ocunc efen odou ongga okora eteb rot didif, jeska didif dunororu Ofa gij mona insa koma enesi. Jefeda didif dinejginaga rot oida mar ongga didif duntunggom insa koma bera erek onoska enesi.
54001014	Tina Tuhan odou okora eteb rot didif noba ofij didif. Jefeda ebeibeyaif didif duroru Ofa noba dudou okora rot Ofa eteb.
54001015	Yesus Kristus ojuj jah mebif jeskaseda osuwa rusnok jeska rerin mar ongga oska. Koma bera tenten ojgomu, jefeda rusnok ruroru mar koma ojgomu. Jeska sis fob didif tein bera dita mar ongga oska eteb ekirsa jeska rusnok nomnaga.
54001016	Erek koma tina Yesus odou okora eteb rot didif. Noba Ofa eita odou erek koma jeskaseda orocunc gu rusnok nomnaga oida Ofa oin keingg odou efesi noba enaha mar okum ebeirens keingg rusnok ongga rutunggom mar ongga oska enesi. Sis fob didif dutunggom mar ongga oska ekirsa jeska rusnok nomnaga. Tina Ofa oh odou ongga ongkoska rot didif jeskaseda rusnok enjgineg tein rik beda rikikif jeska rerin mar ongga oska fogora ruroru Ofa tein. Beda rua rimesma eiteij ah ongga efeinah tein si.
54001017	Mimif muis oufamofa eteb gu mifmin mika Allah ongga ofoka ereij keingg rusnok erek raja egens nou mona ongga ah aibin ojgomuja. Ofa bera eker ah aibin. Noba erek minek Ofa gu miteij tein guru, tina Ofa bera Allah ongga egensmes ojgomu, noba mimif mugif gu Ofa noba misitit Ofa rot gij mona ongga ah aibin ojgomuja.
54001018	Timotius, didif dijeka bua morototuma erek dedin edesa egens. Didif dudou os disisi keingg bua rot mar ongga ebirfager Mod Ari ranggot jeska Allah osok gij bua sis fob. Jefeda bua tein buftuftu rusnok insa koma rot mar ongga dinefesij gu bua gij surat kef. Noba erek tentara egens ongga ot rot ahais fogora agob mesa, beda bua tein but rot ahais gij mar ongga ereneni bua ojgomu.
54001019	Gij mona ongga bua buftuftu rot Allah oga erek insa koma, beda bua bisinsa tein buroru mar koma rot tenten ojgomu. Bua butunggom mar ongga bua bisinsa tein bijginaga rot ongga erek tenten ojgomu. Jeska rusnok rineya bera rungkoja rot mar insa koma fogora runororu mar ongga tenten deika guru. Jeska rua rita mar insa koma, jefeda mar okum emah keingg rua rot si.
54001020	Gosnok gegeka jeska rusnok insa koma bera gofoka Himeneus gonu Aleksander. Goga gagot mar ongga oska skoita Allah ojgomuja. Jefeda didif dungkoja goga noba daha goga gu Bilis ojgomu. Didif duntunggom erek koma jeskaseda gij mona ongga Bilis eita ofogog skoita goga, beda goga gemek oida mar ongga gontunggom insa koma bera oska.
54002001	Timotius, sismeni bera didif duis gu rusnok ongga Kristen jeskaseda rua rum riteij gu Allah nou rusnok nomnaga. Rua rum riteij gu Allah jeskaseda Ofa eita meidu ongga erek ofoufemfem rot rua fogora ofij rua. Noba rua tein ruis oufamofa eteb rot rusnok insa koma gu Allah ojgomuja
54002002	Rua rum riteij gu Allah rot rerin raja-raja jera rerin ebirfager nomnaga tein. Rua rutunggom mar erek koma jeskaseda adaij nou mimif miker rot ongkoskamoka. Beda mimif tein muroru Allah rot tenten noba mifarur gij mar ongga erek ongkoska ojgomu.
54002003	Mar insa koma bera erek oufa ojgomu noba Allah, ongga oskotu rusnok jeska rerin mar ongga oska, Ofa tein odou eskeira rot.
54002004	Jeska Allah odou os oida rusnok nomnaga tein risma eiteij ah ongga efeinah. Ofa tein odou os rot jeskaseda rusnok nomnaga rijginaga rot mar ongga tenten.
54002005	Jeska mifmin Allah egens ojgomu. Noba Ofa bera rusnok nomnaga rerin Allah tein. Noba osnok egens ongga ot deismos rot rusnok skoita Allah bera erek egensmes ojgomu. Ofa bera Yesus Kristus.
54002006	Ofa erek osnok egens giskini ongga aha esinsa gu rusnok ongga rufogog fogora ranggob Ofa fob. Ofa otunggom mar insa koma jeskaseda osuwa rusnok nomnaga jeska rerin mar ongga oska. Koma jeni erek Allah oncunc rot gu rusnok gij mona ongga Ofa anggot rot sis fob. Jeska gij mona ongga sis fob bera Ofa anggot eimofoj rot mona ongga Yesus Kristus emen jeskaseda eita eiteij ah ongga efeinah gu rusnok.
54002007	Noba Allah oncunc didif erek efen rasul egens ongga duftuftu rot mar insa koma gu rusnok ongga Yahudi guru. Didif duftuftu rua osok gij mar ongga tenten ongga rumororu. Mar ongga didif dinagot insa kef bera tenten ojgomu. Didif dunorokrusa rusnok oskiyai tein guru.
54002008	Didif dudou os jeskaseda runer nomnaga rum riteij gu Allah. Noba gij mona ongga rua rum riteij, beda didif dudou os jeskaseda rua rirek rusnok ongga runotunggom mar ongga oska oskiyai tein guru. Noba rua rinejekjeka rudou efesi osok gij mar ongga rua rum riteij rot insa koma gu Allah guru.
54002009	Didif dagot gu rujager rot oida rua rinesitit risinsa rifaga doska guru. Koma bera, rua rinergi meisoufa ongga ebahetkik fogora eirir, era rinesa merfej ofoukou erek insa koma tein guru. Jeska koma bera erek rua rufra risinsa rufoka erek ekirsa jeska rujager enjgineg ojgomu. Rua tein rinergi meisoufa ongga erek rinerec runer rudou erek koma tein guru. Rua rirgi meisoufa ongga iskusk erek giskini ojgomu. Noba rua tein rusujohu rot mar gij rudou efesi ongga erek iskorej ojgomu.
54002010	Rujager ongga ongkoska bera rirek rua ongga rudou os rut joug rifaga rot ongkoska. Jeska koma bera ongga orocunc rot oida rua ruroru Allah oga rot tenten fob.
54002011	Didif dagot gu rujager rot oida, gij mona ongga ebirfager Mod Ari ruftuftu mar, era rerin rahiner ruftuftu mar, beda rua rugif nou ojgomu noba rinagot mar esesa sons tein guru.
54002012	Didif tein dunodou os rot oida rujager ruftuftu runer gij Mod Ari efesi tein guru. Noba rua rineisera jeska runer rot mar ongga ranggot tein guru. Rua rig mar ongga runer ruftuftu rot ojgomu.
54002013	Didif dagot mar erek koma jeska Allah otunggom Adam rot sismeni fog, beda Ofa otunggom efen mohona Hawa otoij ofa.
54002014	Noba Bilis orokrusa Hawa rot sismeni. Jefeda Hawa bera ongga engkirsa mar ongga Allah anggot joug rot sismeni fog.
54002015	Erek koma tina, erek rujager rut joug rerin riser rot iskusk ojgomu ni, noba ruroru Allah rot tenten ni, jera rita rudou ongga okora rot rusnok enjgineg ni, noba ribes rifaga jeska mar ongga oska ni, rua rita rudou ongga erek ebsi komowa tein ni, beda rua rimesma riteij ah ongga efeinah si.
54003001	Mar ongga tenten bera erek kef: Erek osnok egens odou os ejerek ebirfaga egens nou Mod Ari, beda koma bera oufamofa ojgomu.
54003002	Idu ongga odou os rot mar insa koma, beda ofa eita mar gij efen eiteij ah kef ongga erek ongkoska ojgomu. Ofa oskotu mohona egens ojgomu. Noba ofa onosujohu rot mar ongga oska guru. Ofa oin keingg odou efesi rot mar ongga ereneni ofa ojgomuja. Ofa odou efeses gij mar ongga ofa oftuftu gu rusnok enjgineg tein. Noba rusnok enjgineg rugif gu ofa rot efen eita mar. Noba ofa oroun rusnok rot odou ongga oufamofa skoita rua tein ojgomu.
54003003	Ofa ebirfaga enerebibei rot mofut efei tein guru. Noba ofa onodou os rimagobuma jera rusnok enjgineg tein guru. Tina ongga tenten bera ofa eita odou eriagamaga eteb, noba onoga omosokuma jera rusnok ebireira tein guru. Ofa tein enagei mareibra jera odou ojgomuja guru.
54003004	Ofa oftuftu efen mod etma rot ongkoska ojgomuja. Noba ofa tein oftuftu efen efeser rot tenten fogora rua rugif gu ofa tein.
54003005	Jeska erek osnok egens onoftuftu efen mod etma rot iskusk guru, beda enadaij nou ofa ejerek ebirfaga egens gij Mod Ari guru.
54003006	Noba erek osnok egens ongga ororu Yesus fob, tina ofa ororu Yesus erek efeinah ros, beda iwa inofra ofa erek ebirfaga Mod Ari egens enesi. Jeska erek iwa yumfra ofa erek koma fob, beda ofa emesitit esinsa efaga rot ojgomu. Noba gij mona ongga dektek guru, beda ofa emesiri gij mar ongga oska sons si. Beda Allah omofra mar okum keingg ofa morototuma erek ofa omfra mar okum keingg malaikat egens ongga ofoka Bilis sis fob. Malaikat egens insa koma esitit esinsa efaga rot eteb tein.
54003007	Erek koma tein, idu ongga eita mar erek ebirfaga egens nou Mod Ari, beda ofa ot joug esinsa efen ofoka rot ongkoskamoka ojgomu, jeskaseda rusnok ongga runororu Yesus guru rucunc ofa erek osnok egens ongga oufamofa. Erek ofa onot joug esinsa ofoka erek koma guru, beda rusnok insa koma ruga omoruh Yesus oga. Jefeda ofa emesiri gij Bilis etma fogora emeita mar ongga Bilis odou os rot ojgomu.
54003008	Rusnok ongga rufij ebirfager Mod Ari bera rut joug rufoka erek ongkoskamoka tein ojgomu. Rua rita mar rot rudou ongga ocosu efei ahta jera rudou ongga eriaga tein, noba ribirfaga enerebibei rot mofut efei tein guru. Noba rudou eneftirir keingg mareibra ofoukou tein guru.
54003009	Rua tein ragei mar koma ongga rusnok Kristen nomnaga ruroru ojgomu, ongga ah jejema sis fob, rot ahais ojgomuja.
54003010	Gij mona ongga rusnok runofra rua jeskaseda rufij ebirfager Mod Ari enesi, beda rusnok riajga joug rua rerin rita mar erek teinefa sismeni fog. Noba erek rerin rita mar ongga ongkoska ojgomu, beda rucunc rua erek rusnok ongga rumfij ebirfager Mod Ari tein.
54003011	Rusnok insa koma rerin ruhoner tein ongga rut joug rufoka rot ongkoskamoka ojgomu. Koma bera, rua runok mocusur gij rusnok rufoka ebireira guru. Noba ribirfaga enerebibei rot mofut efei tein guru. Rua riker gij mar nomnaga rot iskusk ojgomu.
54003012	Noba rua ongga rumfij ebirfaga Mod Ari insa koma bera ruskotu ruhoner egensmes ojgomu. Noba rua tein ruftuftu rerin riser jera rerin mod etma rot iskusk ojgomu.
54003013	Erek rua rufij ebirfager Mod Ari rot tentenmen ojgomu, beda rusnok Mod Ari rudou emeskeira rot fogora rumougif gu rua si. Beda rua rinemeesa rot ruftuftu rusnok rot teinefa rua ruroru Yesus Kristus oga guru.
54003014	Timotius, erek dektek guru beda didif dumojogog bua. Tina erek askesi ros, beda didif dugu surat egens kef skoita bua fog.
54003015	Didif disa surat egens kef jeskaseda erek didif dinen ebeirens guru, beda bua bimejginaga rot teinefa rusnok ongga ruroru Allah rita mar rot tenten ojgomu. Jeska mimif nomnaga bera mirek mod egens ongga Efena Ebsi Allah engker gij. Jefeda mimif muftuftu osok gij efen oga rot ahais ojgomu, noba muroru mar insa koma rot tenten ojgomuja.
54003016	Sis fob bera rusnok rinejginaga rot teinefa rua rita rudou ongga ebsi komowa ahah Allah eiteij enesi. Jeska mar koma ah jejema jeska rua ros. Tina mimif mijginaga rot koma fob jeska: Ofa en erek osnok egens. Beda Efena Ebsi Allah ocunc Ofa erek osnok egens ongga efen mar ongga oska oskiyai tein guru. Noba malaikat-malaikat tein ringk Ofa. Rusnok rufoukou tein rimfesij osok gij Ofa gu rusnok ongga erek Yahudi guru. Jefeda ebeibeyaif rusnok rufoukou rudou ororu Ofa fob. Allah omfra Ofa jah mebaga fogora Ofa ensma ofoka ongga aksa eteb tein fob.
54004001	Efena Ebsi Allah anggot rot koisoisa fob oida gij mona kahma bera rusnok rineya rimeita rudou ongga eskes fogora runororu Yesus oga deika guru. Tina rua rumororu mar ongga rua rig jeska efena ofogog noba rimeita mar ongga efena ofogog insa koma oftuftu gu rua ojgomu.
54004002	Rua rineita mar jeni erek rua ruftuftu gu rusnok enjgineg jinaga guru. Tina rua rucuwei mar ofoukou gu rusnok ojgomu, noba rudou onokora rot rusnok insa koma jinaga guru.
54004003	Rua riyahehir joug rusnok oida runoskotu arja guru, era rinet maat ebireira guru. Tina Allah bera otunggom maat insa koma jeskaseda rusnok ongga ruroru Ofa efen oga rot tenten risma maat insa koma rot rudou ongga eirir. Noba rua ruis oufamofa eteb gu Ofa rot tein.
54004004	Jeska mar nomnaga ongga Allah ontunggom fob bera erek oufamofa ojgomu. Noba enadaij nou rusnok rucunc maat insa koma erek mar ongga oska guru. Rua ruis oufamofa eteb gu Allah rot maat insa koma ojgomu.
54004005	Jeska Allah esinsa enagot rot oida maat nomnaga bera erek oufamofa ojgomu. Noba rusnok tein rum riteij rot maat insa koma.
54004006	Timotius, bua buftuftu rot mar insa koma gu bebin obohujir nomnaga ongga ruroru Yesus fob jeskaseda bua bijerek osnok egens ongga omfij Yesus Kristus rot iskusk. Noba butunggom erek koma oisouska mar ongga rusnok rumftuftu gu bua osok gij Allah efen oga ongga tenten sis fob. Noba bua buroru oga insa koma rot tenten fob tein.
54004007	Bua bibes bifaga jeska mar ongga rusnok enjgineg rifesij moguma ongga erek rourou ojgomu. Rua ruroru mar insa koma ojgomuja, tina runororu Allah oga rot ahais guru. Bisisi joug bisinsa jeskaseda bita mar ongga erek Allah odou os rot ojgomu.
54004008	Rusnok rineya rut joug risinsa rifaga rot ahais jeskaseda rufora efek noba rufogu eskeira eteb, tina koma ofij rua erek oskiyai ojgomu. Tina rusnok ongga rireni rot ahais jeskaseda rutunggom mar ongga Allah odou os rot, beda koma bera ofij rua gij mar nomnaga ojgomuja. Koma bera ofij rua erek eteb gij rerin riteij ah insa kef jera riteij ah efeinah ongga emen tein.
54004009	Mar ongga didif danggot insa koma bera tenten ojgomu noba adaij nou rusnok ruroru mar insa koma rot rudou ongkasmos tein.
54004010	(Mimif mug mijmeg rot noba mireni rot ahais jeskaseda muroru mar insa koma ojgomu.) Koma bera, mimif muisum gij Allah, ongga efen owesa efek adaij nou oskotu rusnok nomnaga jeska rerin mar ongga oska. Noba Ofa emeita eiteij ah ongga efeinah gu rusnok nomnaga ongga ruroru Yesus fob si.
54004011	Bua bagot rot noba buftuftu rot mar insa koma nomnaga ojgomu gu rusnok jah suma.
54004012	Enadaij nou rua runougif gu bua guru jeska rua rusujohu rot oida bua birek buforoka bifes ojgomu ros. Tina ongga oufamofa bera bua bucunc gu rusnok jah suma oida rusnok ongga ruroru Yesus rot tenten fob bera rita mar ongga erek ongkoska ojgomu. Jefeda erek bua buroru Allah rot tenten ni, binesiri jera rujager ebireira guru ni, bagot mar ongga erek oufamofa gu rusnok ni, budou okora rot rusnok ni, bucunc biteij ah ongga erek ongkoska ni, beda koma erek burocunc rot mar ongga oufamofa skoita rusnok nomnaga fob.
54004013	Beda gij mona ongga iwa imohoturuma, beda bifesij jeska Mar Efeyi Ebsi efeb gu rua nomnaga. Noba bifesij rot Allah oga ongga oufamofa gu rusnok noba buftuftu rua rot mar insa koma tein. Bua bita mar insa koma nomnaga ojgomuja onjoros mona ongga didif dinsaga jah suma.
54004014	Sis fob, gij mona ongga ebirfager Mod Ari raha ritma esij bua noba rum riteij keingg bua, beda bua bisma owesa efek eteb jeska Efena Ebsi Allah fob. Jefeda bunodou eskes rot owesa efek insa koma guru, tina bufij Allah oisouska mar insa koma ojgomuja.
54004015	Bua bita mar insa koma nomnaga rot iskusk ojgomu jeskaseda rua nomnaga rik oida bua bisinsa buroru mar koma nomnaga rot tenten ojgomuja fob.
54004016	Bua but joug budou efesi rot mar insa koma nomnaga erek ahais ojgomuja. Bug bijmeg gij mar koma ojgomu jeska koma bera ongga ereita eiteij ah ongga efeinah gu bua jera rusnok enjgineg ongga bua buftuftu rua rot jah suma fob.
54005001	Timotius, bua binetaha joug runer ongga rerin ari mega ofoj ekirsa jeska bua rot ahais guru. Ongga oufa bera bisisi joug rua rot budou ongga eriagamaga erek bua bisisi joug bisinsa bebin mekeb. Noba bisisi joug ruforoka rifes erek bua bisisi joug bisinsa bebin obkoser.
54005002	Erek koma tein rot rujager ongga rerin ari mega ofoj ekirsa jeska bua tein. Bisisi joug rua erek bua bisisi joug bisinsa bebin mosib. Noba bisisi joug ruforoka rujowu erek bua bisisi joug bisinsa bebin ebieser. Bua bisisi mar joug rua insa koma nomnaga rot budou efesi ongga eskeiramera rot rua ojgomu.
54005003	Bua bucunc budou ongga okora rot rujona ongga rija mesina tein ongga rerin riser egema tein guru, fogora bufij rua ojgomu.
54005004	Tina erek rujona ongga rija mesina rerin riser, era rerin ridebeser ongga runofoguma ros, beda riser era ridebeser insa koma rugif gu rerin ruser era rimower fogora rufij rua rot iskusk ojgomu. Koma erek rua ridaga rerin ruser era rerin rimower rufons sons gu rua. Mar koma bera ongga Allah ondou os rot.
54005005	Noba rujona ongga rija mesina ongga rerin mareibra oskiyai tein guru, era rerin riser egema tein guru, beda rua ruisum gij Allah ojgomu. Noba rua rum riteij gu Allah orofosut mona jera motu tein jeskaseda Ofa ofij rua.
54005006	Tina erek rujona ongga rija mesina runoisum gij Allah guru, tina rujohca mar ongga ereita risinsa rudou efaga ouka eteb rot ojgomu, beda rua rimeseiseifa si. Erek rua rifena ebah ros, tina gij mona kahma beda rinesma eiteij ah ongga efeinah jinaga guru.
54005007	Bisisi joug rusnok insa koma oida rua rumofij gu rerin rujager rija mesina ojgomu jeskaseda rusnok runocunc rua erek rusnok ongga oska guru.
54005008	Tina erek osnok egens onofij efen ebskir era efen mod etma guru, beda koma erek ofa okoja Allah oga ongga mimif muroru. Jefeda ofa oska efekeifa ekirsa jeska rusnok ongga runororu Yesus jinaga guru.
54005009	Rujona rija mesina ongga erek rujonokona fob, noba rinahi igers deika guru, bera ebirfager Mod Ari rucunc rudou ongga okora rot rua ojgomu.
54005010	Rujona rija mesina insa koma bera runcunc gu rusnok enjgineg oida rua rita mar ongga ongkoska ojgomuja. Koma erek rua rufij rerin riser rot iskusk fob, noba rua tein ruroun rusnok ongga runjogog rua rot rudou ongga eskeiramera. Noba rua rufij rusnok ongga ruroru Yesus tein, noba rua rufij ruforoker rujowu rot mar okum ongga ah keingg rua. Rua rutunggom mar nomnaga rot iskusk ojgomu.
54005011	Rusnok Mod Ari runofij rujona rija mesina ongga erek ruforoka rujowu ros guru. Jeska gij mona egema deika beda rua rudou osos runa egema. Jefeda rua runofij Yesus Kristus erek rua ranggen rot sis fob deika guru, tina rua raha mar koma jah fogora rahi igers deika ojgomu.
54005012	Beda rusnok rumocunc rua erek oska jeska runofij Yesus Kristus erek rua ranggen rot gij mona ongga rahiner ragos jeska rua fob guru.
54005013	Dokun mar insa koma bera rua rufora ogug rot mar, noba rua rudou os rija jah rusnok egema rerin mod jeskaseda ruh ofonoknok osok gij rusnok enjgineg rerin mar ojgomuja.
54005014	Erek koma jefeda didif disisi joug rujona rija mesina ongga ruforoka rujowu ros jeskaseda rua rijahi igers deika ojgomu. Beda rumok riser noba rita mar gij rerin mod etma rot iskusk tein. Rua rita mar erek koma jeskaseda rusnok enjgineg ongga rudou oska skoita mimif rimek fogora rinagot mar ongga oska osok gij mimif ongga muroru Yesus guru.
54005015	Didif dagot erek koma jeska ebeibeyaif rujona rija mesina rineya ongga runororu Yesus oga deika guru, jefeda rua ruroru mar ongga oska ongga en jeska Bilis ojgomu.
54005016	Erek koma tein, erek ojaga egens ongga ororu Yesus fob, noba ofa efen mokorer era mokoser ongga rinjerek rujona rija mesina fob, beda ofa tein ofij rua ojgomu. Enadaij nou ofa osujohu rot oida rusnok Mod Ari bera rumofij rua ojgomu si guru. Ofa tein ofij rua insa koma jeskaseda ebirfager Mod Ari rumofij rujona rija mesina ongga rerin riser era ridebeser era rusnok egema tein guru rot tenten ojgomu.
54005017	Timotius, didif duis gu rusnok ongga ruroru Yesus jeskaseda rua rugif gu rerin ebirfager Mod Ari ojgomuja. Noba ongga ofoufem ekirsa bera rua rugif gu rerin ebirfager koma ongga ruftuftu noba rifesij mar rot Allah gu rua.
54005018	Jeska mar egens gij Mar Efeyi Ebsi agot oida, "Iwa inagei maat jeska rua ongga rumfij iwa guru, jeskaseda rua rumofij iwa ojgomuja." Noba mar egema tein gij Mar Efeyi Ebsi bera agot oida, "Rua ongga rimfarur gij mar bera risma rerin rufons rot ojgomu." Jefeda rusnok Mod Ari tein rufij rerin ebirfager rot rerin maat ongga rimet era meisoufa ongga rimergi ojgomu.
54005019	Timotius, erek osnok egens bera efesij gu bua rot mar ongga oska ongga ebirfaga Mod Ari egens ontunggom fob, beda budou onororu mar koma guru. Tina erek gosnok gegeka era rusnok rugomu rifesij rot mar ongga oska ongga ebirfaga Mod Ari egens ontunggom fob, beda bua big rot mar ongga rua rifesij insa koma ojgomu.
54005020	Erek ebirfaga Mod Ari rineya runtunggom mar ongga oska fob, beda bagot rot gu rua gij rusnok Mod Ari rifekesa jeskaseda ebirfager ongga enjgineg tein rimek fogora rimeesa rot rutunggom mar ongga oska.
54005021	Noba didif duis gu bua jeskaseda bua buftuftu rot mar insa koma gu rusnok ebic nomnaga ojgomu. Enadaij nou bua bufra rusnok ebic egens erek ekirsa jeska rusnok ebic rineya guru. Budou ah keingg rot oida, Allah jera Yesus Kristus jera malaikat-malaikat ongga Allah efen, rua nomnaga ringg rot mar ongga didif danggot insa kef gu bua fob.
54005022	Bua bunocunc rusnok ebireira erek ebirfaga Mod Ari guru. Jeska erek bua bucunc osnok egens ongga edemdemi mar ongga oska gij odou efesi ros, beda mar ongga oska ongga ofa otunggom bera emah gu bua tein si. Tina bibes bifaga jeska rusnok erek insa koma ojgomu.
54005023	Noba bua binej mei tuturu guru. Tina ongga oufa bera bij anggur efei erek oskiyai tein jeskaseda orot rot butkonu ongga okora koma.
54005024	Mimif mijginaga rot rusnok rineya rerin mar ongga oska fob, jeska rua rinedemi mar insa koma jeska rusnok guru. Noba Allah ensejah nou ofra mar okum keingg rua rot. Tina rineya ridemi rerin mar ongga oska jeska rusnok. Tina mar insa koma tein emah rot tomnomna beda rua rimesma okum rot tein si.
54005025	Erek koma tein, mar ongga oufamofa ongga rusnok rutunggom bera ah tomnomna gu rusnok nomnaga. Tina enadaij nou rusnok ridemi rerin mar ongga oska jeska rusnok ojgomuja guru. Jeska gij mona kahma beda mar insa koma tein emah rot tomnomna gu rusnok nomnaga si.
54006001	Timotius, rusnok ongga rufij rerin rusnok ebirfager ojgomuja bera rugif gu ebirfager insa koma rot tenten ojgomu. Rua rucunc rudou ongga rugif gu rua ojgomu jeskaseda rusnok rineya runoga oruh Allah ofoka era runoga oruh mar ongga memef moftuftu rot gu iwa guru.
54006002	Noba rua insa koma ongga rerin ebirfager ongga rirek Kristen tein bera rufij rerin ebirfager insa koma rot ongkoska ekirsa ojgomu. Enadaij nou rua rusujohu rot oida rerin rufoka bera morototuma jera rerin ebirfager ofoka jefeda rua runougif gu rua deika guru. Jeska ebirfager insa koma ongga rua rumfij bera ororu Yesus rot tenten tein fob, noba rua rudou okora rot rerin ebirfager insa koma tein. Buftuftu rot mar insa koma gu rusnok jah suma, noba buis gu rua jeskaseda rumororu mar koma ojgomuja.
54006003	Erek koma tina, rusnok rineya ruftuftu rot mar ongga tenten guru. Noba rua runoitij rot mar ongga Tuhan Yesus kristus anggot rot tenten sis fob guru. Noba rua tein rukoja mar ongga memef moftuftu rot Allah oga ongga ebsi komowa guru.
54006004	Rusnok insa koma bera rufra risinsa rufoka erek aksa ojgomu. Noba rua rudou osumsumu ojgomuja. Rua rudou os ruga omosokuma ojgomuja onjoros ruga oska moguma. Jefeda mar insa koma orotunggom rusnok rudou efesi emejiseima ni, rimagobuma ni, rucuwei mar moguma ni, noba ris rudou efesi ofogog moguma gij mar ongga ranggot insa koma ni.
54006005	Rua rudou oska fogora ruga emaksema moguma rot mar ojgomuja. Rua runororu mar ongga tenten deika guru, tina rua rusujohu rot oida ruroru Allah jeskaseda risma mareibra ofoukou ojgomu.
54006006	Tina rusnok ongga ruroru Allah oga rot tenten fob bera rita rudou ongga eskeira rot mar ongga rua risma jeska Allah ojgomu. Noba koma bera ongga omofij rua rot tenten si.
54006007	Jeska gij mona ongga mimif munjuj jeska musir bera munorka mar egema tein guru. Noba gij mona ongga mimif manggos fob tein bera munorka mar egema guru.
54006008	Jefeda erek mimif misma maat jera meisoufa, beda koma bera adaij fogora mudou eskeira rot ojgomu.
54006009	Tina rineya ongga rudou os jeskaseda risma mareibra ofoukou ojgomuja bera risiri gij mar ongga oska ongga oroku rudou rot ojgomuja. Jefeda rudou osos rot fogora eftirir keingg mar ongga oska ofoukou rot rudou ongga osumsumu onjoros riteij ah ejeseiseifa rot ojgomu.
54006010	Jeska rusnok ongga rudou os mareibra ofoukou bera ruhca nou mar koma onjoros rua risiri gij mar ongga oska ofoukou ojgomu. Rusnok rineya ongga rudou osos fogora eftirir keingg mareibra ofoukou bera ringkikif jeska Allah beda runororu Ofa efen oga deika guru. Jefeda koma erek rua rufra mar okum keingg risinsa gij mar ongga rua runtunggom insa koma fob.
54006011	Erek koma tina, bua Timotius bunroru Allah rot tenten fob. Jefeda bua bibes bifaga jeska mar ongga oska insa koma nomnaga ojgomuja. Bua bita mar rot budou ongga ebsi komowa ojgomuja ni, buroru Allah oga rot tenten ni, butunggom mar nomnaga rot tenten ni, budou okora rot rusnok enjgineg ni, bita budou ahais gij mar ongga ereneni bua ni, noba bucunc budou ongga eriagamaga skoita rusnok enjgineg ni erek koma ojgomuja.
54006012	Sis fob bua bimeesa joug bebin mar ongga oska jah rusnok rufoukou rudou. Beda gij mona insa koma Allah enjeka bua tein jeskaseda bisma eiteij ah ongga ah aibin ojgomuja. Jefeda erek tentarer rimagobuma rot ahais, beda bua tein bireni rot ahais jeskaseda buroru Allah oga ongga oufamofa rot tenten ojgomuja.
54006013	Oisouska Allah ofoka ongga eita eiteij ah gu mar nomnaga, jera Yesus Kristus ongga anggot mar rot esinsa ongga erek tenten skoita Pontius Pilatus sis fob, bera didif duis gu bua jeskaseda
54006014	bua buroru mar insa koma nomnaga ongga didif danggot gu bua rot budou ongga ebsi komowa ojgomuja. Noba bua buroru mar insa koma rot ahais ojgomuja onjoros mona ongga mifmin Tuhan Yesus Kristus ongksons en fob.
54006015	Allah esinsa bera ongga eita mar rot odou ongga ongkoskamoka. Ofa esinsiyai bera ongga ofoka ereij keingg mar nomnaga. Ofa bera erek raja egens ongga ofoka ekirsa jeska raja nomnaga. Noba Ofa bera erek Tuhan rot mar nomnaga tein. Jefeda ofa bera ongga oga ojga rot mona kenefo fogora Yesus Kristus omoksons en.
54006016	Allah esinsiyai bera enagos jinaga guru. Ofa engker gij eisa eteb ongga rusnok egema tein rimen doida gij jinaga guru. Sis fob rusnok egema tein rinek Ofa gu riteij guru. Noba ebeibeyaif rusnok rinek Ofa gu riteij tein guru. Mimif mudou os jeskaseda rusnok nomnaga rufra Ofa efen ofoka erek aksa eteb. Noba mimif mudou os jeskaseda Ofa ocunc rot efen owesa efek eteb gu rusnok nomnaga. Ainsoma.
54006017	Bua bagot gu rusnok ongga runa mei ahtah jeskaseda rua rinesitit risinsa rifaga era runoisum gij rerin mareibra ofoukou ojgomuja guru. Jeska rusnok egema tein rinejginaga rot oida rerin mareibra ofoukou emah gu rua era emeseiseifa jeska rua guru. Tina ongga tenten bera rua ruisum gij Allah ojgomu. Jeska Ofa bera eita mar nomnaga ongga ongkoska eteb gu mimif jeskaseda mudou erirei rot ojgomu. Ofa otunggom erek koma jeskaseda mudou efaga ouka eteb rot Ofa.
54006018	Bua bagot rot gu rua tein jeskaseda rua rita mar ongga ongkoska ojgomu. Rua rucunc rot teinefa rerin riteij ah ongga ongkoska fogora rufij rusnok enjgineg rot rerin mareibra ojgomuja.
54006019	Beda mar insa koma omorka rufons ongga ongkoskamoka eteb gu rua gij mebaga. Mar insa koma emah aibin gij mona ongga emen. Rua rita mar erek insa koma jeskaseda rua rimesma eiteij ongga efeinah rot tenten ojgomu.
54006020	Timotius, budou ah keingg rot ahais gij mar ongga Allah anggot rot noba angha gu bua jeskaseda bufij Ofa rot ojgomuja. Bibes bifaga jeska mar ongga rusnok rimfesij rot ongga onorka mimif skoita Allah guru. Noba but joug budou efesi jeska mar ongga rusnok enjgineg ruftuftu ongga eretei rot Allah oga ongga tenten tein. Rua ragot oida rua ruftuftu mar insa koma rot rudou ongga ebriyi eteb gij, tina guru.
54006021	Rusnok rineya ruroru mar insa koma ongga tenten guru fob. Jefeda ebeibeyaif rua runororu Allah oga ongga tenten deika guru. Didif dum diteij gu Allah jeskaseda Ofa ocunc odou ongga oufamofa eteb gu iwa nomnaga. Ainsoma.
55001001	Didif Paulus bera dinjerek Yesus efen rasul egens jeni Allah odou ejginaga rot fob. Didif dunogu surat kef gu bua Timotius ongga didif dudou okora rot erek dedin edesa egens tein. Noba oisouska mar ongga Yesus Kristus ontunggom fob bera Allah anggen rot oida efen rusnok nomnaga rimeita eiteij ah ongga efeinah si. Didif dum diteij gu Allah jeskaseda Ofa jera mifmin Tuhan Yesus Kristus omocunc odou ongga oufamofa noba ongga eriaga skoita bua. Noba didif dum diteij jeskaseda Ofa emeita biteij ah ongga eskeiramera gu bua ojgomuja.
55001003	Gij orofosut mona jera motu nou ongga didif dum diteij gu Allah, beda didif duis oufamofa eteb gu Ofa. Ofa bera ongga didif dufij rot dudou ongga eskeiramera ojgomuja. Noba dedin indimower tein rufij Ofa gij mona ongga sis fob. Noba orofosut mona ongga didif dum diteij gu Ofa, beda didif duis oufamofa eteb rot bua Timotius tein.
55001004	Didif dudou ah keingg rot teinefa bua budou oubsaha eteb noba ebisa rot gij mona ongga didif dinja jeska bua sis fob tein. Noba didif dudou os dujorodosu bua deika jeskaseda didif dudou efaga ouka morototuma jera bua deika.
55001005	Didif dudou ah keingg rot teinefa bua buroru Yesus rot tenten fob. Sismeni bebin abowa Lois jera mosib Eunike ongga gororu Yesus rot tenten fob. Noba didif dudou ejginaga rot tenten oida bua buroru Yesus rot tenten tein fob.
55001006	Erek koma jefeda didif disisi joug bua deika jeskaseda bua bicira gij owesa efek ongga Allah eita gu bua sis fob. Ofa eita owesa efek insa koma sis mona ongga didif dangha ditma esij bua noba dum diteij keingg bua fob.
55001007	Erek koma jeska Efena Ebsi ongga Allah ensa skoita mimif bera onotunggom mudou erek emeesa rot mar guru. Tina ongga tenten bera, Efena Ebsi insa koma eita owesa efek gu mimif gij mudou efesi fogora mifmin mudou ongga okora rot rusnok enjgineg ni, noba mudou ororu mar ongga oufamofa rot ahais ojgomuja ni.
55001008	Erek koma jefeda mojenenib rot Tuhan oga guru. Noba mojenenib rot didif jeska rusnok raha didif gij mod oskusk insa kef fob guru. Tina bua bisejah budou efesi jeskaseda bita bifera okora morototuma jera didif askesi magef mancira rot Allah oga ongga oufamofa. Magef mancira rot ahais oisouska Allah efen owesa efek ojgomu.
55001009	Allah bera ongga onsuwa mimif nomnaga jeska mifmin mar ongga oska, noba Ofa oncunc mimif jeskaseda mita mar rot mudou ongga ebsi komowa ojgomuja. Ofa onotunggom mar insa koma oisouska mar ongga oufamofa ongga mimif misinsiyai muntunggom guru. Tina Ofa ontunggom mar insa koma oisouska Ofa esinsa odou ejginaga rot ojgomu, noba oisouska odou ongga oufamofa rot mimif tein. Ofa ensejah nou ocunc efen odou erek insa koma gu mimif oisouska Yesus Kristus gij mona ongga sis dojunmeni fob.
55001010	Tina ebeibeyaif Allah oncunc rot mar insa koma oisouska Yesus Kristus fob. Ofa bera ongga en jeskaseda oskotu mimif jeska mifmin mar ongga oska. Jefeda ebeibeyaif mimif minagos deika guru. Noba oisouska efen oga ongga oufamofa insa koma bera rusnok ruira gij efen eisa fob. Jefeda rua risma eiteij ah ongga efeinah noba ongga ah aibin ojgomuja.
55001011	Allah ocunc didif erek efen rasul egens jeskaseda dijefesij rot efen oga ongga oufamofa insa koma gu rusnok enjgineg noba jeskaseda duftuftu rua rot efen ofou jeni tein fob.
55001012	Jefeda ebeibeyaif rusnok rumfra mar okum keingg didif rot ojgomuja. Tina mojenen didif rot mar insa koma guru. Jeska didif dijginaga rot tenten oida Yesus omofij didif si. Noba didif dijginaga rot tenten oida Ofa omot joug didif rot oga ongga oufamofa insa koma ongga Ofa oncunc rot gu didif onjoros mona ongga didif dimfesij rot mar insa koma oisa fob.
55001013	Timotius, didif dumftuftu bua rot oga insa koma ongga tenten. Jefeda buroru mar insa koma rot ahais fogora buh budou ongkas rot ojgomuja. Buroru Yesus Kristus noba budou okora rot rusnok enjgineg tein. Mimif nomnaga mita mar insa koma oisouska mudou ongga egens jera Yesus Kristus fob.
55001014	Butunggom mar insa koma nomnaga oisouska owesa efek ongga en jeska Efena Ebsi Allah ongga engker gij budou efesi ojgomuja. Noba bicira gij mar ongga oufamofa insa koma ongga Allah oncunc bua rot fob ojgomuja.
55001015	Bua bijginaga rot fob oida dedin edohujir nomnaga gij monuh Asia rija jeska didif fob. Rineya jeska rua insa koma bera Figelus gonu Hermogenes.
55001016	Tina Onesiforus jera efen rusnok nomnaga ongga ringker jera ofa bera mojenenir rot didif jeska dingker gij mod oskusk kef guru. Jeska gij mona ongga Onesiforus ensaga gu kota Roma fob, beda ofa ohca didif ojgomuja onjoros ofa ek didif. Beda ofa ofij didif jeskaseda dudou onokum eteb rot mar ongga angh keingg didif guru. Jefeda didif duis gu Allah jeskaseda Ofa ocunc odou ongga eskeiramera gu Onesiforus jera efen rusnok tein.
55001018	Noba bua tein bijginaga rot oida gij mona ongga dingker jah kota Efesus ros, beda ofa ofij didif ofoukou jah suma tein. Jefeda didif duis gu Tuhan jeskaseda Ofa ocunc efen odou ongga oufamofa eteb gu Onesiforus gij mona ongga Ofa ongksons en deika fob.
55002001	Timotius, bua birek dedin edesa egens. But rot ahais oisouska budou ongga enjerek egens jera Yesus Kristus fob. Jeska Ofa ocunc odou ongga oufamofa eteb skoita memef fob.
55002002	Bua bingg rot mar nomnaga ongga didif dumftuftu jah rusnok rufoukou rudou fob. Jefeda bua tein buftuftu rot mar insa koma gu rusnok enjgineg tein rot koisoisa ojgomu. Beda rua tein rumoftuftu rot mar insa koma gu rusnok enjgineg rot koisoisa deika si.
55002003	Noba erek tentarer rita rudou ahais gij mar ongga eita rifera okora gu rua, beda bua tein bita budou ahais gij mar ongga eita bifera okora gu bua tein. Jeska bua bera erek osnok egens ongga ofij Yesus Kristus ojgomuja.
55002004	Tentarer ongga rufij rerin ebirfaga egens bera runoromohohuma rot mar ongga ebirfaga insa koma odou os rot jera mar ongga rusnok enjgineg rudou os rot guru. Tina rua rutunggom mar ongga rerin ebirfaga egens ondou os rot ojgomu. Erek koma tein rot bua ongga bufij Yesus Kristus.
55002005	Noba rusnok ongga rufof riremeteima jeskaseda risma rufons ongga ongkoska bera ruroru ebirfager ruga jeni jeskaseda risma mar insa koma ojgomu.
55002006	Noba rusnok ongga rif mar gij mekeni rot iskusk bera risma maat efema ongga sismeni jeska mekeni egens insa koma.
55002007	Bua busujohu rot osok gij mar orocunc insa koma nomnaga rot iskusk jeskaseda budou emebriyi gij efen ofou ojgomu. Jeska Tuhan omofij bua jeskaseda budou ebriyi gij mar insa koma nomnaga efen ofou si.
55002008	Beda bua budou ah keingg rot Yesus Kristus ojgomuja. Ofa onjuj jeska efen ofou ebiedi meimowa raja Daud. Noba Allah omfra Ofa jeska agos fob. Didif dumftuftu rot oga ongga oufamofa insa koma gu rusnok rufoukou fob.
55002009	Noba didif dimfesij rot oga ongga oufamofa insa koma, jefeda rusnok rita efera okora gu didif fogora rira rantai rirakid ditma erek osnok egens ongga ofogog. Tina enadaij nou rusnok rakid Allah oga ongga oufamofa jinaga guru.
55002010	Jefeda didif dug dijmeg gij mar okum nomnaga ongga angh gu didif jeskaseda rusnok ongga Allah oncunc fob rimeg rot oga insa koma si. Beda Allah omoskotu rua tein oisouska Yesus Kristus fogora rua rimesma eiteij ah ongga ongkoska noba ongga ah aibin ojgomuja. Kef bera ongga tenten oida,
55002011	"Erek mimif manggos rot mifmin mar ongga oska gij mona ongga Ofa anggos tumu mega salib, beda mimif tein bera mimesma eiteij ah morototuma jera Ofa gij mona ongga Ofa endebecki jeska agos fob.
55002012	Noba erek mimif mita mudou ahais gij mar ongga eita efera okora gu mimif, beda mimif tein mumofoka ereij keingg mar nomnaga morototuma jera Ofa si. Noba erek mimif mudou okoja Ofa, beda Ofa tein odou omokoja mimif.
55002013	Noba erek mimif munororu efen oga rot tenten guru, tina Ofa omotunggom mar nomnaga ongga Ofa anggen rot ojgomu. Jeska Ofa enekikif jeska mar ongga Ofa anggen rot gu mimif sis fob jinaga guru."
55002014	Timotius, enadaij nou bebin rusnok ruga omosokuma rot mar ongga erek onofoufem insa koma guru. Jeska mar koma bera orotunggom rusnok rudou oska moguma ojgomu. Bua bisisi joug bebin rusnok jah suma ahah Allah odou rot ahais jeskaseda rua rineita mar erek koma guru.
55002015	Budou mojenenib rot mar ongga bua bimfarur gij guru. Tina buftuftu rusnok osok gij Allah oga rot tenten ojgomu. Beda ahah Allah bera bua bimerek osnok egens ongga Ofa odou eskeira eteb rot si.
55002016	Bua bibes bifaga jeska rusnok ongga ruga omosokuma noba ruga rahisent mar rot rudou ongga osumsumu eteb ojgomu. Jeska mar koma onoroun mimif skoita Allah jinaga guru.
55002017	Noba erek aki efera ejerek eteb fogora omorok mokcin aki nomnaga, beda erek koma tein, mar ongga rua rumftuftu rot insa koma orok mokcin rusnok rufoukou fogora nomnaga rimejerek oska. Himeneus gonu Filetus bera gerek gosnok gegeka ongga gotoiru gij mar insa koma.
55002018	Goga gonororu Allah oga ongga tenten deika guru. Noba ebeibeyaif goga goftuftu rot oida Allah omfra rusnok nomnaga jeska ranggos fob, jefeda Ofa onofra rusnok egema deika guru. Erek koma jefeda rineya rija jeska Allah noba ruroru Ofa deika guru.
55002019	Erek koma tina, Allah oga ongga oufamofa bera ah rot ahais erek mamu ofoj eteb egens ongga eneineina gij jinaga guru. Noba Allah oga insa koma bera agot mar erek kef oida, "Allah ejginaga rot idu ongga ejerek efen rusnok fob." Noba mar egens enjgineg agot oida, "Idu ongga agot rot oida ofa oira jera Allah efen rusnok fob, beda ofa ekikif jeska efen mar ongga oska ojgomu."
55002020	Gij mod efesi ongga runa mei ahtah rerin bera bokor efeyi jera morogum ongga runtunggom jeska emas jera perak ongga efen efera osok eteb enah jah suma. Noba rua rira mar insa koma gij mona ongga rusnok ongga rufoka aksa runjogog rua ojgomu. Tina gij mod insa koma bera bokor efeyi ongga rutunggom jeska mombus owoha jera mok osku ongga runtunggom jeska meic owoha ongga erek onok efera erek eteb gij guru bera ah jah suma tein. Noba rua rira mar insa koma gij mona ongga rusnok giskini runjogog rua ojgomu.
55002021	Erek koma tein, erek rusnok rikikif jeska rerin mar ongga oska noba rita riteij ah ongga ongkoska, beda Allah omocunc rua jeskaseda ricira gij efen mar ongga ofoufem si. Jeska ahah Ofa eiteij bera rua erek efen rusnok ongga ofoufem eteb. Noba rua rinsejah nou rufij Ofa gij mar ongga erek oufamofa eteb ojgomuja.
55002022	Timotius, but joug budou efesi rot ahais jeska mar ongga oska ongga oroku ruforoker rudou efesi ojgomuja. Noba bireni rot ahais ojgomu jeskaseda butunggom mar ongga orocunc rot budou ongga efen mar ongga oska oskiyai tein guru. Noba buroru Allah oga rot tentenmen ojgomu ni, bita budou ongga okora rot rusnok enjgineg ni, biker rot biteij ah ongga eskeira jera rusnok nomnaga ni. Bita mar erek insa koma jera rusnok enjgineg tein ongga ruis gu Tuhan jeskaseda Ofa omofij rua ojgomuja.
55002023	Noba bibes bifaga jeska rusnok ongga ruga omosokuma osok gij mar rourou rot rudou ongga osumsumu ojgomu. Jeska bua bijginaga rot oida mar insa koma bera otunggom rusnok rudou otkonu oska moguma ojgomuja.
55002024	Bua bera osnok egens ongga bufij Tuhan, jefeda bua bunoga omosokuma jera rusnok enjgineg guru. Bucunc budou ongga eriagamaga skoita rusnok nomnaga. Noba buin keingg budou efesij rot rusnok nomnaga noba buftuftu rua rot budou ongga oufamofa rot rua.
55002025	Noba buftuftu rusnok enjgineg ongga riretei rot bua jera budou ongga eriagamaga ojgomu. Beda Allah emeita mona efekesa gu rua jeskaseda rimekikif jeska rerin mar ongga oska fogora rumororu efen oga ongga tenten tein.
55002026	Beda rua rudou emebriyi gij rerin rita mar erek teinefa fogora rua rumosuwa risinsa jeska Bilis si. Beda rua runororu mar ongga Bilis odou os rot deika guru.
55003001	Timotius, budou ah keingg rot mar kef oida: Gij mona ongga enja ejgwaga ensaga doida fob, beda rusnok rimek mar ongga okum ofoukou.
55003002	Gij mona insa koma bera rusnok rudou agei rerin mareibra ojgomuja ni, rudou ekeben keingg mareibra ofoukou ni, rua rimesitit risinsa rufoka ni, ruga omoruh rusnok enjgineg ni, runougif gu riker ruga jinaga guru ni, runois oufamofa gu rusnok enjgineg rot mar ongga rua risma guru ni, runororu Allah oga rot tenten guru ni.
55003003	Rua rimeita mar ongga oska skoita rusnok enjgineg ni, runocunc rudou ongga eriaga skoita rusnok enjgineg guru ni, ruga oska rot rusnok enjgineg ni, rita mar ongga ofogog eteb skoita rusnok enjgineg ni, rudou oska rot mar nomnaga ongga erek ongkoska ni,
55003004	Rua rurokrusa rusnok enjgineg ni, rutunggom mar nomnaga rot rudou ongga oska ni, rufra risinsa rufoka erek aksa ekirsa jeska rusnok enjgineg ni, rua rudou os rita mar ongga eita rudou erirei ojgomu ni, tina rudou onosos Allah guri ni.
55003005	Rua rucunc risinsa erek rusnok ongga rua rugif gu Allah, tina rua rukoja mar nomnaga ongga Allah eita gu efen rusnok ongga rumofij rua ojgomu.
55003006	Rineya jeska rua insa koma ruhca rujager ongga rudou okumkum rot risinsa, jeska rujager koma runtunggom mar ongga oska ofoukou gij mar ongga rudou eftirir keingg ojgomuja. Beda rua ruhurmei mar jeska rujager insa koma jeskaseda rujager koma ruroru mar ongga rua ruftuftu ojgomu.
55003007	Rujager insa koma rudou os jeskaseda rusnok ruftuftu rua rot mar ongga tenten, tina rua rudou enekikif jeska rerin mar ongga oska insa koma guru. Jefeda rua runororu mar ongga tenten guru.
55003008	Rusnok ongga rutunggom mar ongga oska insa koma bera rirek gonerga ongga gofoka Yanes gonu Yambres. Jeska sis fob eteb goga geretei rot mar ongga Musa oftuftu gu efen rusnok Israel ojgomuja. Erek koma tein rusnok insa koma riretei rot mar nomnaga ongga erek tenten ojgomuja. Rua rudou onosujohu rot mar ongga ongkoska jinaga guru. Noba rua ringkikif jeska Allah oga fogora runororu oga insa koma deika jinaga guru.
55003009	Tina rua runotoiru gij rerin mar ongga oska ojgomuja guru, jeska rusnok nomnaga rimek rot teinefa rua rita mar rot rudou ongga osumsumu eteb si. Koma morototuma erek Yanes gonu Yambres insa koma ongga geretei rot Musa sis fob. Gij mona ongga estir deika beda rusnok runororu goga deika guru.
55003010	Tina bua bijginaga rot mar nomnaga ongga didif duntunggom fob jera mar ongga didif dumftuftu gu rusnok fob. Noba bua bijginaga rot oida duh dudou rot ongkas jeskaseda dufij Yesus Kristus ojgomuja. Bua bingk rot teinefa didif duroru Allah oga rot tenten ojgomuja. Noba bua bingk rot teinefa didif duin keingg dudou efesi gij mar ongga ereneni didif ojgomuja tein. Bua bingk rot teinefa didif dudou okora rot rusnok enjgineg noba rot teinefa didif dug dijmeg gij mar okum ongga ah gu didif ojgomuja.
55003011	Bua bijginaga rot teinefa didif dita dudou ahais sis mona ongga rusnok rita efera okora eteb gu didif jah Kota Antiokhia ni, kota Ikonium ni, jera kota Listra tein. Tina Tuhan oskotu didif jeska mar insa koma nomnaga.
55003012	Ongga tenten bera idu ongga odou os ororu Allah oga rot tenten oisouska odou ongga egens jera Yesus Kristus fob, beda ofa emek mar okum jeska rusnok enjgineg ongga rufogog rot ofa si.
55003013	Erek koma noba rusnok ongga rufogog jera rusnok ongga rucuwei mar bera rimeita mar ongga oska ofoukou odudu dokun deika ojgomuja. Rua rumorokrusa rusnok enjgineg noba rusnok enjgineg rumorokrusa rua tein sons.
55003014	Tina Timotius, bua butoiru gij mar ongga tenten ongga rusnok enjgineg rumftuftu gu bua sis fob. Jeska bua budou ororu mar insa koma rot ahais fob. Budou ah keingg rot rusnok insa koma ongga rumftuftu bua rot Allah oga sis fob.
55003015	Noba budou ah keingg rot oida sis mona ongga bua bumforoka bifes ros onjoros deisef tein bera budou ebriyi gij Mar Efeyi Ebsi fob. Jeska oisouska Mar Efeyi Ebsi insa koma bera bua bisma budou ongga ebriyi gij rot teinefa rusnok risma eiteij ah ongga efeinah. Rua risma mar insa koma oisouska rudou ongga ororu Yesus Kristus rot tenten ojgomu.
55003016	Mar nomnaga ongga rusnok runggu gij Mar Efeyi Ebsi fob bera en oisouska Efena Ebsi Allah ongga oncunc rot mar insa koma gu rua gij rudou efesi fob. Noba oisouska Mar Efeyi Ebsi insa koma bera mimif muftuftu rusnok enjgineg rot mar ongga tenten ni, mimif magot joug rua rot rerin mar ongga oska ni, mimif mucunc gu rua rot teinefa rua rita mar ongga oufamofa ojgomu ni, noba mimif muftuftu rua rot teinefa rua rita riteij ah ongga ongkoska ojgomu ni.
55003017	Mimif mita mar erek insa koma jeskaseda rusnok ongga rufij Allah bera rijginaga rot teinefa rua rita mar nomnaga ongga oufamofa eteb ahah Allah eiteij ojgomuja.
55004001	Yesus Kristus omoksons jah mebif deika jeskaseda oga ojga rot rusnok nomnaga osok gij rerin rita mar. Koma rot rua ongga ranggos fob jera rua ongga rifena ebah ros tein. Beda Ofa omofoka ereij keingg rusnok nomnaga erek raja. Jefeda didif duis gu bua jah Allah odou jera Yesus Kristus odou rot mar erek kef:
55004002	Bua bifesij rot Allah oga ojgomuja. Noba bua bisejah budou efesi jeskaseda bagot rot Allah oga gu rusnok nomnaga ongga rudou os rig rot jera rusnok nomnaga ongga runodou os rig rot guru tein. Bua buftuftu rusnok ongga rineita mar ongga oufamofa guru, noba bisisi joug rusnok rot mar ongga oufamofa tein. Bua bita mar insa koma nomnaga rot budou ongga eriagamaga skoita rua. Noba buftuftu rot mar insa koma rot koisoisa tein ojgomu.
55004003	Jeska gij mona ongga emen bera rusnok rineya rumokoja Allah oga ongga tenten si. Tina rua rimekikif jeska oga insa koma fogora rua rumohoturu Guru-Guru enjgineg ongga rumoftuftu mar ongga oska jeni rua risinsa rudou os rot ojgomu.
55004004	Rua rinagosuit rot mar ongga tenten deika guru, tina rua rumoj rusu nou mar ongga rusnok rifesij ongga erek rourou ojgomuja.
55004005	Erek koma tina bua Timotius, bitin budou gij mar nomnaga, noba but rot ahais gij mar okum ongga ereneni bua tein. Noba bifesij rot Allah oga ongga oufamofa gu rusnok ongga rineg rot enesi. Bua bera osnok egens ongga bufij Allah, jefeda butunggom mar insa koma nomnaga rot iskusk ojgomuja.
55004006	Mona ongga didif dimagos bera enesaga doida fob. Noba erek osnok egens ongga era mar orougif gu Allah, beda erek koma tein dedin diteij ah bera erek mar ongga didif durougif gu Allah fob.
55004007	Noba erek tentara efer egens ororu jeni ebirfaga oga, beda didif tein duroru jeni mar nomnaga ongga Allah oncunc gu didif fob. Noba erek osnok egens ofof eremeteima onjoros oisa fob, beda didif tein dincira gij mar nomnaga ongga Allah enjeka didif rot fob. Noba didif dunroru Allah oga nomnaga rot koisoisa fob.
55004008	Jefeda ebeibeyaif Allah ensejah dufons ongga ongkoska eteb nou didif fob, jeska gij mona insa koma bera Allah omoroun didif erek osnok egens ongga efen mar ongga oska oskiyai tein guru. Allah, ongga oga ojga rot rusnok nomnaga oisouska efen oga ongga tenten, bera omorocunc rot didif erek koma gij mona ongga emen. Noba ofa emeita mar insa koma gu rusnok nomnaga ongga rumom rudou nou mona ongga Yesus Kristus ongksons en gu mebif si.
55004009	Timotius, bireni rot iskusk jeskaseda bin skoita didif jah sif.
55004010	Jeska Demas aha didif jah fob noba enja jah Kota Tesalonika. Ofa eja jeska didif erek koma jeska ofa odou os ekirsa rot mareibra ongga angh gu mebif ojgomu. Noba Kreskes tein enja jah monuh Galatia fob, noba Titus tein enja jah monuh Dalmatia fob.
55004011	Noba Lukas esinsiyai bera ongga eneker jera didif jah sif ros. Noba buhca Markus beda buroun ofa morototuma jera bua jah sif. Jeska ofa omofij didif rot iskusk tein.
55004012	Didif dubk Tikhikus jah kota Efesus fob.
55004013	Noba gij mona ongga bua bin, beda burka dedin meisoufa ongga didif dangha gij kota Troas. Koma ah gij mod ongga Karpus efen. Noba burka dedin buku-buku ongga giskini jera Surat Mar Efeyi Ebsi ongga rungkuku tein jah sif.
55004014	Aleksander, ongga otunggom mar jeska besi, ofa eita mar ongga oska ofoukou skoita Didif fob. Tina Tuhan omofra mar okum keingg ofa rot mar insa koma si.
55004015	Jefeda bua tein but joug bisinsa rot ofa, jeska ofa bera ofogog skoita mimif rot mar ongga mimif muftuftu gu rusnok.
55004016	Gij mona ongga didif danggot mar rot disinsa gu ebirfager ongga ranggei didif fob, beda dedin edohujir nomnaga rinja jeska didif fogora runofij didif deika guri. Beda didif duis gu Allah jeskaseda Ofa osuna rot rerin mar ongga oska insa koma ojgomu.
55004017	Erek koma tina Allah ofij Didif fogora eita owesa efek gu didif ojgomu. Ofa ofij didif erek koma jeskaseda difesij osok gij efen oga ongga oufamofa rot ongkasmos gu rusnok nomnaga ongga erek Yahudi guru. Noba Allah oskotu didif jeska rusnok ongga ofogog doska gij mona insa koma tein.
55004018	Didif dijginaga rot tenten oida Tuhan omoskotu didif jeska mar nomnaga ongga ofogog si. Beda Ofa omofra didif jah mebaga rot eskeiramera tein. Mimif mufra efen ofoka erek aksa eteb ojgomuja. Ainsoma.
55004019	Didif duisu Priskila jera efen mahina Akwila. Noba didif duisu Onesiforus jera efen mohona jera efeser tein.
55004020	Erastus engker gij kota Korintus ros, noba Trofimus maren, jefeda ofa engker gij kota Miletus ros.
55004021	Bua bireni rot iskusk ojgomu jeskaseda bin jah sif rot ebeirens ojgomu. Jeska gij mona dektek deika guru, beda mona ongga mof meifina emesaga. Bulus ni, Pudes ni, Linus ni, Klaudia ni, jera rusnok enjgineg ongga ruroru Yesus jah sif ruisu bua.
55004022	Didif duis gu Allah jeskaseda Ofa ofij bua noba ocunc odou ongga oufamofa eteb gu bua. Ainsoma.
56001001	Surat egens kef jeska didif Paulus. Didif direk osnok egens ongga omfij Allah. Noba Yesus Kristus oncunc didif erek efen rasul egens ongga omfij Ofa fob. Allah tein enjeka didif erek koma fogora obk didif jeskaseda dija skoita efen rusnok ongga Ofa oncunc fob. Beda didif dufij rua jeskaseda rumororu Ofa efen oga rot ahais noba jeskaseda ruroun rua skoita Ofa ongga efen oga ongga tenten. Koma bera oisouska mar ongga didif duftuftu rot efen oga insa koma gu rua.
56001002	Noba oisouska efen oga insa koma bera mimif muisum gij Ofa nou eiteij ah ongga ah aibin ojgomuja. Allah onocuwei mar jinaga guru, noba gij mona ongga sis dojunmeni bera Ofa anggen rot oida Ofa emeita eiteij ah insa koma gu rusnok si.
56001003	Noba gij mona ongga Ofa esinsa anggot rot fob bera Ofa ocunc rot eiteij ah insa koma oisouska efen oga ongga oufamofa. Noba Ofa oncunc didif jeskaseda dijefesij rot efen oga insa koma gu rusnok enjgineg. Jefeda didif dita mar insa koma oisouska Ofa efen owesa efek ojgomuja.
56001004	Didif disa surat egens kef gu bua Titus, ongga dudou okora rot erek dedin edesa egens tein. Jeska bua tein bunroru Yesus Kristus morototuma erek didif fob. Didif duis gu mifmin mika Allah jera Yesus Kristus, ongga onskotu mimif jeska mifmin mar ongga oska fob, jeskaseda Ofa ocunc efen odou ongga oufamofa skoita bua noba eita eiteij ah ongga eskeiramera gu bua tein ojgomuja.
56001005	Sis fob didif dubk bua jeskaseda biker gij motowohu Kreta fogora buftuftu osok gij mar nomnaga rot omoisa gu rusnok jah suma. Noba didif dubk bua jeskaseda bucunc rusnok rineya erek ebirfager Mod Ari gij orofosut kota egens egens tein.
56001006	Gij mona insa koma didif duftuftu bua rot mar erek kef oida: Rua ongga rijerek ebirfager Mod Ari bera rerin rita mar ongga oufamofa ojgomu. Rua ruskotu ruhoner egensmes ojgomu. Noba rerin riser tein ruroru Yesus Kristus rot tenten, noba rua rinerek ruforoker ongga rutunggom mar ongga oska guru, era ongga rukoja rot mar ongga riker ruftuftu gu rua guru.
56001007	Rua ongga rijerek ebirfager Mod Ari bera rutunggom mar ongga Allah odou os rot ojgomu. Jefeda rusnok ongga rimejerek ebirfager Mod Ari bera rerin rita mar ongga ongkoskamoka ojgomu. Rua rinerek rusnok ongga risitit risinsa rerin rufoka guru, noba runotkonu oska ebeirens skoita rusnok enjgineg tein guru. Rua ribirfaga enerebibei rot mofut efei tein guru. Rua rineita mar ongga ofogog skoita rusnok enjgineg guru, noba rua rudou eneftirir keingg fifi ojgomuja guru.
56001008	Ongga oufamofa bera rua ruroun rusnok gij rerin mod rot rudou ongga oufamofa ojgomu ni, rudou ot rot mar ongga ongkoskamoka ojgomuja ni, rut joug rudou efesi rot ahais osok gij mar ongga oska tein ni, rita mar rot rudou ongga aharukamoka ojgomu ni, ricira gij mar nomnaga ongga rua ranggen rot ojgomuja ni.
56001009	Rua ruroru oga ongga oufamofa ongga mimif mumftuftu gu rua rot ahais ojgomu. Jeska oga insa koma bera tenten noba ororu jeni mar ongga mimif nomnaga muftuftu rot fob. Beda rua tein rimeita owesa efek jeskaseda risisi joug rusnok enjgineg rot Yesus oga insa koma ongga erek tenten. Beda oisouska oga ongga oufamofa insa koma bera rua rumocunc oida rusnok ongga riretei rot rerin ruga insa koma bera runsujohu rot mar ongga tenten guru.
56001010	Erek koma jeska rusnok rufoukou bera rungkoja rot mar ongga mimif mumftuftu rot fob. Noba rua rurokrusa rusnok enjgineg rot mar ongga rua runsujohu rot tein. Noba rua ongga Yahudi ongga ruroru Yesus fob bera runtunggom mar erek koma ekirsa jeska rusnok enjgineg.
56001011	Bagot joug rusnok insa koma, jeska mar insa koma ongga rua ruftuftu rot bera orotunggom rusnok enjgineg rudou eineina gij mar ongga tenten jera mar ongga oska ojgomu. Noba rua ruftuftu rot mar insa koma jeskaseda risma fifi ofoukou ojgomu. Noba koma bera erek oska ekirsa ojgomu.
56001012	Rusnok jeska motowohu Kreta insa koma risinsa rerin nabi egens ongga anggot sis fob oida, "Rua ongga motowohu Kreta bera rucuwei mar ofoukou. Rua rirek mar ongga oska ojgomu, noba rua rudou ot rot jeskaseda rit maat ofoukou doska ojgomu, tina rudou eskes rot mar enjgineg."
56001013	Erek koma jefeda bua buftuftu rua rot buga ahais jeskaseda rua rumororu Allah oga rot tenten ojgomu.
56001014	Butunggom erek koma jeskaseda rua runororu rusnok Yahudi rerin erebent ongga erek rourou ojgomuja guru.
56001015	Rusnok ongga rerin rudou ongga ebsi komowa bera ruroru mar ongga erek oufamofa ojgomu. Tina rusnok ongga rudou ahtaboku rot rerin mar ongga oska noba ongga runororu Yesus Kristus guru bera ruhca mar ongga oska ojgomuja. Jeska mar ongga angh gij rudou efesi fob jera mar ongga rua runsujohu rot bera erek oska ojgomu.
56001016	Rua ragot oida rua bera ruroru Allah oga rot tenten fob. Tina gij mona ongga mimif mik mar ongga oska ongga rua runtunggom fob, beda mimif mijginaga rot oida rua runororu Allah oga rot tenten jinaga guru. Rua rudou oska rot rusnok enjgineg ojgomuja, noba rerin owesa efek jeskaseda rita mar ongga oufamofa jinaga guru.
56002001	Erek koma, tina bua Titus buftuftu rot mar ongga tentenmen gu rusnok jah suma ojgomu.
56002002	Buftuftu mar gu runer jeskaseda ribirfaga enerebibei rot mofut efei guru ni, rita mar rot rudou ongga ocosu efei ahtah ni, rut joug rudou efesi jeska mar ongga oska ni, ruroru Allah oga rot ahais ojgomuja ni, rita rudou ongga okora rot rusnok enjgineg erek tenten ni, rut rot ahais gij mar ongga ereneni rua ni.
56002003	Beda bua bisisi joug rujoner jeskaseda rua tein rita riteij ah ongga ongkoska jeni rujager ongga ruroru Allah rot tenten fob. Enadaij nou rua ruga oruh rusnok enjgineg jinaga guru. Noba ribirfaga enerebibei rot mofut efei ojgomuja guru. Ongga oufamofa bera rua rucunc rot mar ongga erek oufamofa ojgomu
56002004	jeskaseda rujowu enjgineg rimek fogora rimejginaga rot teinefa rua rudou okora rot rerin rahiner jera riser.
56002005	Beda rujowu insa koma rumot joug rudou efesi jeska mar ongga oska fogora rimeita mar rot rudou ongga ebsi komowa ojgomu. Beda rua rifarur rot iskusk gij rerin mod etma noba rumougif gu rerin rahiner tein. Rua rita mar ongga oufamofa erek insa koma jeskaseda enadaij nou rusnok enjgineg ruga oruh Allah rot mar ongga rujager insa koma runtunggom ongga erek oska guru.
56002006	Erek koma tein buis gu ruforoker runer jeskaseda rua tein rut joug rudou efesi rot ahais jeska mar ongga oska ojgomu.
56002007	Bua bisinsa tein bita mar nomnaga ongga erek oufamofa ojgomu jeskaseda rusnok enjgineg jah suma rimek fogora rumororu mar insa koma tein. Noba gij mona ongga bua buftuftu mar, beda bagot mar insa koma rot budou ongga eriagamaga ojgomu, noba binagot mar ongga erek rourou gij mona insa koma guru.
56002008	Bagot rot mar ongga erek tenten ojgomu jeskaseda enadaij nou rusnok enjgineg ruga onoruh bua rot guru. Bita mar erek koma jeskaseda enadaij nou rusnok enjgineg rik mar egema tein ongga bua buntunggom ongga erek oska jinaga guru. Beda mojenir rot mar ongga risinsa ranggot fob ojgomu.
56002009	Beda bua bisisi joug rua ongga rumfij rerin ebirfager jeskaseda rua rugif gu ebirfager insa koma rot tenten. Noba rua rita mar rot rudou ongga ocosu efei ahtah tein ojgomu. Enadaij nou rua ragot mar esesa sons gu rerin ebirfager insa koma guru.
56002010	Noba enadaij nou rua rukoreka mar jeska rerin ebirfager insa koma tein guru. Tina ongga oufamofa bera rua rucunc rot oida rerin rudou ongga aharukamoka noba ruroru mar nomnaga ongga rerin ebirfager insa koma ranggot rot ojgomu. Rua rita mar erek insa koma nomnaga jeskaseda rusnok enjgineg rimek fogora rimejginaga rot oida mar ongga mimif muftuftu osok gij Allah, ongga oskotu mimif, bera erek oufamofa ojgomu.
56002011	Erek koma jeska Allah bera oncunc rot efen odou ongga oufamofa skoita rusnok nomnaga fob. Noba oisouska efen odou ongga oufamofa insa koma bera rusnok rimesma eiteij ah ongga efeinah si.
56002012	Noba oisouska Allah odou ongga oufamofa insa koma bera mimif mijginaga rot oida munororu mar ongga eretei rot Ofa efen oga guru. Noba mimif mukoja mar ongga oska ongga oroku mudou efesi ojgomuja ni, mimif mut joug mudou efesi rot ahais gij mar koma nomnaga ni, mimif mita mar rot mudou ongga ebsi komowa ojgomu ni.
56002013	Mimif mita mar insa koma nomnaga askesi mimif muisum gij mona ongga Ofa emen rot efen ofoka aksa eteb. Jeska gij mona insa koma bera mimif mimek Yesus Kristus ongga erek Allah. Ofa bera ongga onskotu mimif jeska mifmin mar ongga oska fob.
56002014	Noba Ofa bera ongga aha esinsa gu rusnok ongga rufogog fogora agos. Ofa ontunggom mar koma jeskaseda osuwa mimif jeska mifmin mar nomnaga ongga ofogog. Beda oisouska mar insa koma bera Ofa ontunggom mimif erek efen rusnok ongga ebsi komowa fob. Jefeda mimif mudou os mita mar ongga oufamofa nou Ofa ojgomuja.
56002015	Erek koma jefeda bua buftuftu rusnok jah suma rot mar insa koma nomnaga ojgomu. Bua bisisi joug rusnok rineya ongga rita mar ongga oufamofa, noba bagot joug rot buga ahais skoita rusnok rineya ongga rita mar ongga oska ros. Noba bita mar insa koma oisouska bebin owesa efek ojgomu. Enadaij nou rusnok egema tein rita rudou ongga oska rot mar ongga bua buftuftu insa koma jinaga guru.
56003001	Titus, bua bisisi joug rusnok jah suma juens deika jeskaseda rua rugif gu rerin ebirfager monuh nomnaga fogora ruroru mar nomnaga ongga rerin ebirfager runcunc gu rua fob ojgomu. Rua risejah rudou efesi jeskaseda rita mar nomnaga ongga erek oufamofa tein.
56003002	Enadaij nou rua ruhurmei mar gij rusnok egema tein guru. Tina rua rita rudou ongga eriagamaga jera rusnok nomnaga noba rufij rua tein. Noba rua ruin keingg risinsa rufoka rot tenten skoita rusnok nomnaga ojgomu.
56003003	Sis fob mifmin mudou efesi ongga osumsumu rot mar insa koma nomnaga tein. Gij mona insa koma bera mimif mugif gu mar ongga oska nomnaga ongga oroku mudou efesi rot ojgomuja. Mifmin mudou ongga ejisei rot mar ongga rusnok enjgineg rerin ojgomuja, jefeda mudou ofogog rot rua. Noba mudou oska moguma ojgomuja.
56003004	Erek koma tina gij mona ongga Allah ocunc efen odou ongga oufamofa skoita mimif, beda Ofa oskotu mimif jeska mifmin mar ongga oska.
56003005	Noba Allah onoskotu mimif oisouska mar ongga oufamofa ongga misinsa muntunggom fob jinaga guru. Tina Ofa oskotu mimif oisouska Ofa esinsa efen odou ongga eriaga rot mimif ojgomu. Ofa onskotu mimif oisouska Efena Ebsi ongga engker gij mudou efesi fogora eita eiteij ah ongga efeinah gu mimif. Jefeda mimif minja erek rusnok ongga efeinah deika.
56003006	Noba Ofa eita Efena Ebsi insa koma gu mimif rot odou ongga oufamofa oisouska Yesus Kristus ongga onskotu mimif jeska mifmin mar ongga oska fob.
56003007	Ofa ontunggom mar insa koma jeskaseda mimif misma mudou ongga ebsi komowa oisouska efen odou ongga oufamofa rot mimif ojgomu. Beda mimif muisum gij Ofa rot oida mimif mimesma eiteij ah ongga ah aibin fogora Ofa emeita mar ongga oufamofa eteb gu mimif erek efen efeser.
56003008	Mar ongga didif danggot insa koma bera erek tentenmen ojgomu. Noba bua buftuftu mar insa koma rot ahais gu rusnok jah suma jeskaseda rua ongga rudou eredi rot Allah fob bera rumoh rudou efesi ahais rot mar ongga oufamofa ojgomu. Jeska mar ongga oufamofa insa koma bera erek ongkoska eteb nou rusnok nomnaga. Noba mar koma omofij rua si.
56003009	Bua bibes bifaga jeska rusnok ongga ruga emesedema rot mar ongga erek rourou ni, jera mar ongga rusnok rimfesij osok gij rerin rufou ebiedi ni, era mar ongga rua ruga omosokuma rot ojgomuja ni. Jeska mar insa koma bera onofij rusnok egema tein jinaga guru.
56003010	Erek osnok egens oftuftu mar ongga orotunggom rusnok fogora rimekeinggma rot, beda biyahehir joug ofa rot ojgomu. Tina erek ofa onororu buga insa koma guru, beda biyahehir joug ofa juens deika. Tina erek ofa onororu buga insa koma tein guru, beda bibes bifaga jeska osnok egens koma ojgomu.
56003011	Jeska osnok egens koma bera efen odou ongga ofogog ojgomu. Ofa odou os ororu mar ongga oska ojgomuja. Jefeda oisouska esinsa efen eita mar ongga oska bera ofa emesma okum eteb jeska Allah si.
56003012	Didif dumobk Artemas era Tikhikus skoita bua si. Jefeda gij mona ongga gegema gen skoita bua fob, beda bireni rot ahais jeskaseda bin skoita didif jah kota Nikopolis. Jeska didif dimeker gij kota egens koma onjoros mona ongga mof meifeni oisa fob.
56003013	Noba bua bufij Zenas, ongga ot deismos rot rusnok skoita Hakim jera Apolos tein gij mona ongga goga genja jeskaseda gegan maat jera mar enjgineg tein ongga adaij fogora gefarur gij Allah oga ojgomu.
56003014	Bua buftuftu mifmin muhujir nomnaga jeskaseda rua ruh rudou efesi ahais rot mar ongga rimfarur gij ojgomuja. Beda orofosut mona bera rerin mar ongga ofoufem nou rua fogora rineker gij riteij ah kef erek rourou guru.
56003015	Rusnok nomnaga ongga ringker jah sif ruisu gu bua. Noba bua tein buisu gu mefmen mohujir nomnaga ongga rudou okora rot memef. Didif duis gu Allah jeskaseda Ofa ocunc efen odou ongga oufamofa eteb skoita bua ojgomuja. Ainsoma.
57001001	Didif Paulus, ongga dingker gij mod oskusk jeska didif duftuftu mar rot Yesus Kristus efen oga, bera ongga dunogu surat egens kef. Noba surat egens kef bera jeska Timotius tein ongga omfij didif jah sif. Didif dugu surat egens kef skoita bua Filemon ongga erek mefmen mohuj egens ongga modou okora rot. Noba bua tein bera ongga bufij Yesus Kristus rot efen oga morototuma jera memef. Didif disa surat egens kef skoita rusnok koma ongga rumohoturuma jeskaseda rum riteij gu Allah gij bebin mod tein. Noba didif disa surat egens kef skoita Apfia ongga erek mefmen meyesa tein jera Arkhipus ongga erek Yesus efen tentara egens tein.
57001003	Didif dum diteij gu mifmin mika Allah jera Tuhan Yesus Kristus tein jeskaseda Ofa ocunc odou ongga oufamofa skoita iwa, noba jeskaseda Ofa eita idou efesi ongga eskeiramera ojgomuja.
57001004	Gij orofosut mona ongga didif dum diteij gu mika Allah bera didif duis oufamofa eteb gu Ofa rot bua.
57001005	Jeska didif dingg rot fob oida bua buroru Yesus Kristus rot tenten fob, noba budou okora rot rusnok nomnaga ongga ruroru Ofa tein.
57001006	Noba didif dum diteij gu Allah jeskaseda gij mona ongga iwa imfesij rot teinefa iwa iroru Yesus Kristus gu rusnok enjgineg, beda rusnok koma rimek yeyin ita mar ongga erek ongkoskamoka ojgomu. Erek koma jefeda rua rudou emebriyi gij rot teinefa Yesus eita mar ongga oufamofa eteb gu mimif nomnaga ongga muroru Ofa rot tenten fob.
57001007	Noba mar ongga bua buntunggom nou rusnok enjgineg oisouska budou ongga okora rot rua bera ereita didif dudou eskeira eteb noba erirei rot tein. Erek koma jeska bua bumfij Allah efen rusnok enjgineg fogora rua rita rudou ongga ahais dokun deika.
57001008	Erek koma jefeda, ebeibeyaif didif dudou os direjgei mar jeska bua. Noba erek didif duku dufos fogora direjgei rot mar oisouska Yesus Kristus ofoka beda didif dijginaga rot oida bua bimeita mar insa koma si. Noba koma bera enerek oska guru.
57001009	Erek koma tina didif dinerejgei mar rot duga erek insa koma guru. Ongga tenten bera didif dudou os direjgei mar jeska bua oisouska dudou ongga okora rot bua ojgomu. Koma bera, didif, ongga dunokona fob, noba ongga dingker gij mod oskusk rot Yesus efen oga
57001010	bera direjgei bua osok gij dedin edohuj egens ongga enjerek dedin edesa fob. Jeska askesi didif dingker gij mod oskusk kef ros bera didif duroun ofa skoita Yesus fob. Ofa koma bera Onesimus.
57001011	Noba didif dijginaga rot oida sis fob bera ofa onofij bua rot iskusk guru. Tina ebeibeyaif ofa bera erek osnok egens ongga ofij didif jera bua tein rot iskusk fob.
57001012	Noba didif dubk ofa, ongga dudou okora eteb rot, sons skoita bua fob.
57001013	Noba ongga tenten bera, didif dudou os eteb jeskaseda ofa eker jera didif jah sif askesi dingker gij mod oskusk kef ros fogora ofij didif ojgomuja. Beda koma tein erek ofa ofij didif oisouska bua bebin bufoka ojgomu.
57001014	Tina didif dineita mar ongga ekirsa jeska meidu ongga bua budou os rot guru. Jeska didif dineita mar ongga erek eradgodu bua jeskaseda bufij didif rot erek koma guru. Erek bua budou os bufij didif rot, beda koma en jeska bua ojgomu.
57001015	Onesimus ongku jeska bua gij mona ongga estir ojgomu. Noba koma jeskaseda gij mona kahma beda ofa omoksons noba ofij bua ojgomuja.
57001016	Jeska ebeibeyaif ofa onoksons skoita bua erek bebin osnok egens ongga omfij bua ojgomu guru. Tina ongga oufamofa ekirsa bera ofa oksons en skoita bua erek bebin obohuj egens ongga ororu Yesus Kristus rot tenten fob. Koma bera, ofa erek osnok egens ongga ofoufem nou didif, tina ofa erek ofoufem ekirsa nou bua tein. Jeska ofa enerek bebin osnok egens ongga omfij bua ojgomu guru, tina ofa tein bera erek bebin obohuj ongga erek Kristen fob.
57001017	Erek koma jefeda, erek bua busujohu rot oida bua bifarur rot Yesus Kristus morototuma erek egens jera didif ei, beda buroun Onesimus rot budou ongga eskeiramera rot ofa morototuma erek bua buroun didif teina.
57001018	Noba erek ofa eita mar ongga oska gu bua fob, era erek bebin mar okowu ongga ah gu ofa, beda didif dumoh bebin mar okowu insa koma tera ofa si.
57001019	Didif Paulus, bera dugu keingg rot disinsa dedin ditma oida, "Didif dumoh bebin mar okowu insa koma tera ofa si." Erek koma tina budou onofoj joug guru rot oida bua bisma eiteij ah ongga efeinah jeska didif dumftuftu rot Yesus oga ongga oufamofa gu bua sis fob.
57001020	Jefeda, edohuj ongga dudou okora rot, bua bita mar erek Kristen egens ongga ororu Tuhan rot tenten fob fogora buroun Onesimus sons rot budou ongga eriagamaga ojgomu. Koma tein bera emeita dudou erirei eteb rot si.
57001021	Didif disa surat egens kef skoita bua jeska didif dijginaga rot oida bua bimeita mar insa koma erek jeni si. Noba bua bimeita mar ongga oufamofa erek bugun dokun deika rot tein.
57001022	Erek koma noba bua bisejah bebin mer efesi egens jah nou didif. Jeska didif duisum gij Allah rot oida Ofa emeita mar ongga bua bum biteij rot fogora omosuwa didif jeska mod oskusk insa kef. Beda didif dimen skoita iwa jah kota Kolose.
57001023	Epafras tein oisu iwa. Ofa bera erek dedin edohuj egens ongga engker morototuma jera didif gij mod oskusk jeska ofa tein oftuftu rot Yesus efen oga ongga oufamofa.
57001024	Noba Markus ni, Aristarkus ni, Demas ni, Lukas ni, rua nomnaga ongga rifarur morototuma jera didif jah sif bera ruisu iwa tein.
57001025	Didif dum diteij gu Tuhan Yesus Kristus jeskaseda Ofa eita oufamofa eteb gu iwa nomnaga. Ainsoma.
58001001	Gij mona ongga sismeni eteb fob bera Allah anggot mar ofoukou skoita mifmin mimower. Ofa anggot mar koma oisouska mar ongga Ofa oncunc gu efen nabi-nabi gij rudou efesi. Noba Ofa era efen moroju ongga erek ofoukou jeskaseda oroftuftu rot efen oga gu nabi-nabi insa koma. Beda rua rifesij rot mar insa koma gu rusnok enjgineg.
58001002	Erek koma tina, gij mona ongga enja ejgwaga insa kef bera Ofa anggot mar skoita mimif oisouska efen efesa Yesus Kristus. Noba oisouska Yesus Kristus bera Allah ontunggom mar nomnaga. Noba Ofa bera ongga Allah oncunc jeskaseda eja erek ebirfaga ongga ofoka aksa egens rot mar nomnaga tein.
58001003	Ofa bera ongga orocunc erek jeni rot Allah efen ofoka ongga aksa eteb noba ongga eskeira eteb tein. Noba Ofa bera ongga otunggom mar nomnaga jeni erek Allah otunggom mar tein. Noba oisouska efen oga bera Ofa agei joug mar nomnaga rot owesa efek eteb tein. Noba gij mona ongga Ofa aha esinsa jeskaseda agos tumu mega salib, beda Ofa onsuna rot rusnok rerin mar ongga oska nomnaga fob. Beda Ofa eja eker desi Allah gu mebaga. Beda jah suma bera Ofa ofoka ereij keingg mar nomnaga oisouska efen owesa erek eteb morototuma jera Allah ongga efen ofoka aksa eteb tein.
58001004	Erek koma jefeda Allah oncunc rot oida Yesus bera efen ofoka ongga aksa ekirsa jeska malaikat-malaikat tein. Noba koma bera ongga orocunc rot oida Ofa efen owesa efek ongga ekirsa jeska malaikat-malaikat nomnaga tein.
58001005	Erek koma jeska gij Mar Efeyi Ebsi bera Allah enagot gu malaikat-malaikat rot mar insa kef guru. Ofa agot oida, "Deisef bera Didif dagot rot tomnomna oida Bua bera dedin edesa noba Didif bera erek bebin mekeb."
58001006	Ofa agot mar insa koma osok gij Yesus Kristus ojgomu. Jeska nou ongga Ofa omobk Yesus jah gu mebif, beda rusnok runggu gij Mar Efeyi Ebsi rot sismeni oida, "Allah efen malaikat-malaikat nomnaga bera rugif gu Ofa ojgomu."
58001007	Noba mimif mijginaga rot oida Yesus ofoka bera aksa ekirsa jeska malaikat-malaikat, jeska rusnok runggu gij Mar Efeyi Ebsi oida, "Malaikat-malaikat ongga Allah obk bera erek mof eteb. Ofa obk malaikat-malaikat koma ongga rumfij Ofa erek mah eisa egigir eteb."
58001008	Tina runggu gij Mar Efeyi Ebsi osok gij mar egens mar enjgineg deika ongga Allah anggot rot efen efesa Yesus erek kef oida, "Edesa, Bua bera bufoka ereij keingg mar nomnaga nou mona ongga ah aibin ojgomuja. Noba Bua bufoka ereij keingg mar nomnaga rot budou efesi ongga aharukamoka ojgomu tein.
58001009	Bua budou okora rot rusnok ongga runotunggom mar ongga oska oskiyai tein guru. Noba Bua bukoja rusnok nomnaga ongga rutunggom mar ongga ofogog. Beda Didif ongga bebin mekeb bera dimeita budou efesi ongga erirei eteb ekirsa jeska rusnok nomnaga si."
58001010	Erek koma tein, rusnok runggu mar osok gij Yesus erek kef oida, "Tuhan, gij mona ongga bua butunggom mar nomnaga rot sismeni, beda Bua buntunggom mebif nomnaga fob. Noba Bua tein buntunggom mar nomnaga ongga angh gij mebaga tein.
58001011	-
58001012	Noba mar insa koma nomnaga bera emeja oska erek meisoufa ongga efeyei eteb ongga eja erek oska. Beda mar koma nomnaga bera emeseiseifa si. Tina Bua bera biker rot mona ongga ah aibin ojgomuja. Noba Bua bumohoda rot mar insa koma nomnaga fogora bimeferwei mar koma jera mar ongga erek efeinah deika. Koma erek osnok egens ongga eij efen meisoufa ongga efeyei eteb jah fogora eferwei rot meisoufa ongga efeinah deika. Tina Bua bineja erek mar ongga efeyei fob jinaga guru. Bua bera biker rot mona ongga ah aibin ojgomuja."
58001013	Noba mar kef ongga Allah anggot gu Yesus bera Ofa enagot gu malaikat-malaikat tein guru. Ofa anggot oida, "Bua biker desi Didif rot bufoka ongga aksa eteb, noba Didif dumoin keingg mesa nomnaga fogora rumougif gu Bua si."
58001014	Allah agot mar insa koma gu Yesus Kristus ojgomu. Jeska efen malaikat-malaikat insa koma bera erek mar ongga Ofa obk skoita rusnok ongga rimesma eiteij ah ongga ah aibin jeskaseda rufij rua ojgomu.
58002001	Erek koma jefeda mimif muh mudou efesi rot ahais ojgomu osok gij mar insa koma ongga rusnok runggu gij Mar Efeyi Ebsi sis fob ojgomuja. Beda mimif mita mar erek koma jeskaseda minekikif deci deci jeska mar insa koma ongga tenten fogora minaha mar koma jah jinaga guru.
58002002	Mimif mijginaga rot oida Allah efen oga ongga Ofa eita gu rusnok oisouska malaikat-malaikat sis fob bera erek tenten ojgomu. Noba mimif tein mijginaga rot oida Allah omofra mar okum eteb keingg rusnok nomnaga ongga ringkirsa rot efen oga insa koma era ongga runororu rot tenten tein guru.
58002003	Allah oga insa koma bera efen owesa efek eteb noba efesij rot teinefa rusnok risma eiteij ah ongga efeinah. Tina erek mifmin mudou eskes rot, beda mimif munosuwa jeska mar okum koma guru. Noba Tuhan Yesus bera ongga emfesij rot oga insa koma skoita rusnok rot sismeni fob. Beda rusnok koma rimfesij rot gu mimif oida oga insa koma bera erek tenten ojgomu.
58002004	Noba Allah tein oncunc rot oida oga insa koma bera erek tenten ojgomu. Ofa otunggom mar koma oisouska owesa efek ongga Ofa eita gu rusnok jeskaseda rutunggom mar onswos gu rusnok rufoukou rifekesa. Noba rua rutunggom mar enjgineg tein rot owesa efek jeska Allah. Beda rua tein rutunggom mar oisouska owesa efek ongga Efena Ebsi oncunc gu rua orofosut osnok egens egens gij rudou efesi fob. Noba mar koma bera ororu Allah odou ejginaga rot tein.
58002005	Mimif mijginaga rot oida Allah onocunc malaikat-malaikat jeskaseda rufoka ereij keingg rusnok gij mona efeinah ongga emen guru. Tina Ofa ocunc rusnok jeskaseda rufoka ereij keingg mar nomnaga gij mona insa koma. Ainsa kef bera didif difesij rot mona egens koma ongga emen ojgomu.
58002006	Jeska sis fob bera osnok egens onggu mar gij Mar Efeyi Ebsi ongga eragot rot tenten osok gij mar insa koma. Ofa onggu rot oida, "Rusnok mebif bera erek mar ongga onofoufem guru. Rua nomnaga bera erek Adam efen efeser ongga runjuj jeska ofa ojgomu. Erek koma tina Bua Allah bera budou efeneinei rot bebin rusnok ros. Jefeda Bua budou os bufij rua ojgomuja.
58002007	Noba ebeibeyaif bera malaikat-malaikat rerin owesa efek ongga ekirsa oskiyai jeska rusnok, tina Bua bumfra rusnok rufoka aksa erek raja ongga rineya rugif gu.
58002008	Noba Bua buncunc rusnok fob jeskaseda rufoka ereij keingg mar nomnaga tein." Mar egens insa koma agot rot oida, "Bua buncunc rusnok fob jeskaseda rufoka ereij keingg mar nomnaga." Noba koma bera erek tenten ojgomu. Erek koma tein, gij mona ebeibeyaif bera mimif minek rusnok egema ongga rufoka ereij keingg mar erek koma enesi.
58002009	Tina mimif mijginaga rot oida gij mona ongga sismeni fob bera Allah eita owesa efek gu malaikat-malaikat ongga ekirsa oskiyai jeska owesa efek ongga Ofa eita gu Yesus gu mebif. Allah ontunggom mar erek koma oisouska odou ongga eskeira rot mimif jeskaseda Yesus Kristus agos tumu mega salib nou rusnok nomnaga. Noba ebeibeyaif Yesus bera esma ofoka ongga aksa eteb noba ongga rusnok rugif gu. Jeska Ofa bera eita efera okora fogora agos nou mifmin mar ongga oska fob.
58002010	Allah bera ongga ontunggom mar nomnaga, noba mar nomnaga ah oisouska Ofa ojgomu. Noba Ofa bera oitij rot oida Yesus Kristus eita efera okora tein. Jeska sis fob bera Allah ensejah mar insa koma nou Yesus jeskaseda Ofa eja okag rot efen rusnok nomnaga rot rerin eiteij ah ongga efeinah. Noba mar koma ongga Allah ontunggom bera erek oufamofa eteb.
58002011	Yesus bera eja erek egens jera rusnok ongga risma rudou ongga ebsi komowa fob. Noba Ofa bera ongga eita rudou ongga ebsi komowa gu rua tein. Jefeda mojenen Ofa rot rusnok insa koma tein guru, tina Ofa ejeka rua erek Ofa efen mokoser jera meiyeser.
58002012	Noba mar ongga runggu gij Mar Efeyi Ebsi osok gij mar insa koma bera oida, "Didif dimagot rot bebin bufoka gu dedin edkoser jera edieser. Noba Didif dimesitit rot bebin bufoka gu rusnok rifekesa gij mona ongga rua rumohoturuma ojgomu."
58002013	Noba mar egens enjgineg tein gij Mar Efeyi Ebsi bera agot rot Yesus erek kef oida, "Didif dudou emeredi Ofa ojgomuja." Noba gij Mar Efeyi Ebsi bera Yesus agot oida, "Didif diker jah sif morototuma jera dedin edeser jera edieser ongga Allah eita gu Didif fob."
58002014	Erek koma noba, Allah efen efeser nomnaga ongga rirek rusnok giskini ojgomu, jefeda Yesus Kristus tein en gu mebif erek osnok egens ongga giskini tein. Ofa eita mar erek koma jeskaseda oisouska Ofa ongga anggos tumu mega salib bera Ofa orohoda rot Bilis efen owesa efek nomnaga. Jeska Bilis bera ongga eita mar ongga oska skoita rusnok fogora riseiseifa ojgomuja.
58002015	Noba Yesus ontunggom mar insa koma jeskaseda rusnok nomnaga rinemeesa rot mona ongga rua ranggos deika guru.
58002016	Yesus onotunggom mar insa koma jeskaseda ofij malaikat-malaikat rot guru. Tina Ofa otunggom mar insa koma jeskaseda ofij rusnok ongga runjuj jeska Abraham jera rusnok enjgineg tein ongga runojuj jeska Abraham guru tein.
58002017	Erek koma noba, jeska Ofa odou os ofij rusnok nomnaga, jefeda Ofa en erek osnok egens ongga giskini tein. Beda Ofa ejeka rusnok erek efen mokoser jera meiyeser tein. Ofa otunggom mar insa koma jeskaseda Ofa eja erek rusnok rerin ebirfaga imam egens ongga ocunc rot efen odou ongga oufamofa skoita rua. Noba Ofa bera ongga ofij Allah rot tenten gij mar insa koma ojgomuja. Ofa otunggom mar insa koma jeskaseda rusnok rerin mar ongga oska bera enah gu rua deika guru.
58002018	Noba Ofa bera efen owesa efek adaij nou ofij rusnok ongga rita efera okora gij mona ongga rusnok enjgineg rireneni rua tein. Jeska Ofa tein bera eita odou efera okora gij mona ongga rusnok rireneni Ofa sis fob.
58003001	Edohuji, Allah bera enjeka iwa morototuma jera didif erek Ofa efen rusnok ongga rudou ebsi komowa. Jefeda iwa isujohu rot koisoisa osok gij Yesus Kristus ojgomu. Jeska Ofa bera ongga Allah ombk jeskaseda efesij rot efen oga gu rusnok nomnaga. Noba Ofa bera ongga Allah ombk jeskaseda eja erek mifmin ebirfaga imam egens ongga ofoka aksa. Noba mimif magot rot oida mudou ororu Ofa rot tenten ojgomuja.
58003002	Allah oncunc Ofa erek ebirfaga imam egens, noba Ofa otunggom mar nomnaga ongga Allah odou os rot. Koma tein erek Musa ongga ontunggom mar nomnaga ongga Allah ocunc gu ofa nou efen rusnok sis fob.
58003003	Noba Yesus bera efen ofoka ongga aksa ekirsa jeska Musa. Erek koma jeska giskini rusnok runougif gu mod egens ongga osnok egens ei fob guru. Tina rua rugif gu ofa ongga enei mod insa koma. Jefeda rusnok runougif gu Musa guru, tina rua rugif gu Yesus ojgomu.
58003004	Koma tenten, jeska mod nomnaga ongga onotuma bera rusnok enjgineg rii fob. Tina Allah bera ongga ontunggom mar nomnaga.
58003005	Noba Musa omfij Allah efen rusnok rot tenten, erek osnok egens ofij efen ebirfaga ojgomu. Jefeda ofa ougif gu Allah fogora emfesij gu rusnok rot mar ongga angh gij mona kahma ros tein.
58003006	Tina Yesus bera ofij efen meka Allah rot tenten ojgomu, jeska Ofa bera ongga Allah oncunc erek mifmin ebirfaga egens fob. Noba erek mimif muku mufos rot fogora muisum gij Yesus nou mar ongga Allah emeita gu mimif, beda Allah omocunc mimif erek efen rusnok ojgomuja si.
58003007	Yesus bera erek mifmin ebirfaga imam egens, jefeda iwa idou ah keingg rot mar ongga runggu gij Mar Efeyi Ebsi oisouska Efena Ebsi Allah erek kef oida, "Ebeibeyaif, erek iwa ig mar ongga Allah anggot gu iwa gij idou efesi fob,
58003008	beda iwa inokoja mar koma rot idou ongga osumsumu guru.
58003009	Jeska koma bera ongga yeyin imower rusnok ongga Israel runtunggom sis fob. Rua rikikif jeska Ofa gij mona ongga rua rincira gij monuh ongga mebi oska. Noba gij tahun rara setka tohkuru bera rua rik mar onswos nomnaga ongga Allah ontunggom jah gu rifekesa. Tina rua rireneni Allah rot mar ongga oska ongga rua runtunggom gij mona insa koma ojgomuja.
58003010	Jefeda gij mona insa koma bera Didif dudou okum eteb rot rua, beda Didif dagot oida rua runougif nou dedin duga jinaga guru, noba rua rudou osumsumu rot mar ongga Didif dudou os jeska rua ojgomu.
58003011	Ebeibeyaif Didif dudou okum eteb rot rua. Jefeda Didif danggen rot oida rua runoira gij monuh ongga ongkoska koma guru. Fogora rua rineker keingg rufons rot rerin mar okum jah suma tein jinaga guru."
58003012	Erek koma jefeda, edohuji, didif duis gu iwa jeskaseda iwa ineita idou efesi ongga ofogog erek yeyin imower insa koma ongga ringkikif jeska Allah ongga eker rot ah aibin tein jinaga guru.
58003013	Tina jeska mona efekesa enahuma ros, jefeda iwa imeisisima joug moguma ojgomuja. Iwa ita mar erek koma jeskaseda iwa inocuwei mar gu isinsa oisouska yeyin mar ongga oska ongga orotunggom idou efesi erek eskes rot Allah oga guru.
58003014	Jeska erek mudou ot rot Ofa efen oga ojgomuja, morototuma erek mona ongga mimif munroru Ofa erek efeinah ros, beda mimif mimesma mar nomnaga ongga ongkoska morototuma jera Ofa si.
58003015	Koma bera tenten, jeska rusnok runggu gij Mar Efeyi Ebsi erek kef oida, "Ebeibeyaif, erek iwa idou ebriyi gij mar ongga Allah anggot rot gu iwa gij idou efesi fob, beda iwa inokoja rot mar koma jera idou ongga osumsumu ojgomu guru. Jeska yeyin imower rungkoja rot mar koma sis fob. Rua rikikif jeska Ofa gij mona ongga rua rincira gu monuh ongga mebi oska."
58003016	Iwa idou ah keingg rot mar ongga yeyin imower insa koma runtunggom sis fob ojgomu. Jeska rua bera ongga ruroru Musa gij mona ongga rua rurogna jeska monuh Mesir. Noba gij mona insa koma rua rig Allah oga noba rik mar onswos ofoukou tein ongga Ofa ontunggom jah gu rifekesa fob. Tina rua ringkikif jeska Ofa ojgomu.
58003017	Noba iwa idou ah keingg rot oida Allah odou okum eteb skoita rua rot tahun rara setka tohkuru fob, jeska rua rutunggom mar ongga oska ojgomuja. Jefeda rusnok rufoukou jeska rua bera ranggos askesi rua rincira gij monuh ongga mebi oska insa koma.
58003018	Noba jeska rua ongga Israel insa koma runororu Allah oga rot tenten guru, jefeda Ofa agen rot oida rua runoira gij monuh ongga ongkoska koma guru. Fogora rua rineker keingg rufons rot rerin mar okum jah suma tein guru.
58003019	Erek koma jefeda mimif mijginaga rot oida rua runoira gij monuh ongga ongkoska insa koma guru, jeska rua rudou onororu Allah rot tenten jinaga guru.
58004001	Allah bera anggen rot oida mimif tein mimeker keingg mufons rot mifmin mar okum ojgomuja si. Jefeda mimif nomnaga mut joug mudou efesi rot ahais ojgomu jeskaseda rineya jeska mimif minesiri gij mar ongga oska fogora minesma mar ongga oufamofa koma ongga Allah anggen rot guru.
58004002	Jeska mimif mingg mar ongga Allah anggen rot oisouska efen oga ongga oufamofa skoita mimif fob. Jefeda iwa isujohu osok gij rusnok Israel ongga riker sis fob. Jeska rua tein ringg mar ongga Allah anggen rot gu rua fob. Tina mar koma onofij rua jinaga guru, jeska rua runororu efen oga rot tenten guru. Noba erek mimif tein munororu Ofa efen oga ongga oufamofa guru, beda mar insa koma ongga Ofa anggen rot gu mimif bera onofij mimif tein jinaga guru.
58004003	Erek koma, tina mimif ongga muroru Allah oga ongga oufamofa osok gij Yesus Kristus fob bera miker keingg mufons rot mifmin mar okum ojgomuja. Noba mimif mijginaga rot oida mar insa koma bera tenten ojgomu. Jeska sis fob Allah agot mar osok gij rua ongga Israel erek kef oida, "Didif dudou okum eteb rot iwa ongga Israel. Jefeda Didif dagen rot oida rua rineker keingg rufons rot rerin mar okum jinaga guru." Erek Allah esinsa engker keingg ofons rot mar ongga Ofa otunggom gu mebif sis fob, tina Ofa agot mar insa koma rot rua ongga Israel insa koma ojgomu.
58004004	Koma tenten, jeska gij Mar Efeyi Ebsi bera rusnok runggu mar osok gij mar ongga Allah ontunggom gij mona ongga cinja erfeka fob. Rua runggu oida, "Gij mona ongga cinja erfeka, beda Allah eker keingg ofons, jefeda Ofa onotunggom mar deika guru."
58004005	Tina iwa ik juens deika rot mar ongga runggu osok gij rua ongga Israel. Jeska gij mar egens insa koma bera Allah agot oida, "Rua rineker keingg rufons rot rerin mar ongga okum jinaga guru."
58004006	Sis fob rineya ongga Israel ringg rot Allah efen oga, tina rua runororu Ofa efen oga ongga oufamofa insa koma guru. Jefeda Ofa okoja rua jeskaseda runoira gij monuh egens ongga ongkoska eteb guru. Beda rua rineker keingg rufons rot rerin mar okum jah suma tein guru. Tina gij mona ongga egema deika beda Allah odou os rot oida rusnok rineya riker keingg rufons rot rerin mar okum jah suma fog tein.
58004007	Noba mona ongga egema deika insa koma bera erek mona ebeibeyaif tein. Sismeni eteb fob bera Allah anggot rot mona ongga ebeibeyaif oisouska raja Daud. Raja Daud agot oida, "Gij mona ebeibeyaif tein, erek iwa idou ebriyi gij mar ongga Allah anggot gu iwa gij idou efesi fob, beda iwa inokoja mar koma rot idou ongga osumsumu guru."
58004008	Noba gij mar insa koma bera Allah enagot mar osok gij mona ongga Yosua ongkag rot rua ongga Israel gij monuh ongga ongkoska sis fob guru. Jeska gij mar egens koma Ofa bera agot rot mona kahma ongga ah yes ros.
58004009	Mimif mijginaga rot oida mona ongga rusnok ringker keingg rufons rot rerin mar okum bera enahuma ros.
58004010	Jefeda, ebeibeyaif Allah efen rusnok rinecira rot rerin mar okum deika guru, tina rua riker keingg rufons rot rerin mar okum koma ojgomuja. Jeska gij mona ongga Allah otunggom mar nomnaga oisa fob, beda Ofa tein engker keingg ofons.
58004011	Erek koma jefeda mimif tein muh mudou efesi gu Allah rot efen oga insa koma jeskaseda mingker keingg mufons rot mifmin mar okum tein ojgomuja. Mimif mita mar erek koma ojgomu jeskaseda minesiri gij mar ongga oska erek rua ongga Israel rinsiri gij sis fob guru. Jeska rua runororu Allah oga rot tenten guru.
58004012	Mimif muh mudou efesi rot ongkas gu Allah erek koma, jeska Ofa efen oga bera erek mar ongga efena ebah rot owesa efek eteb tein. Ofa efen oga insa koma bera erek meiteb kalawan ongga efeya doska. Rusnok rira meiteb kalawan insa koma rireris marska fogora rik rot ongga ojga gij efen ofoufu erek koisoisa. Beda erek koma tein Allah oga bera ongga orocunc rot koisoisa gij mudou efesi rot mar ongga oska jera mar ongga oufamofa tein.
58004013	Noba enadaij nou rusnok ridemdemi mar egema tein gij rudou efesi jeska Allah jinaga guru. Jeska Ofa efen owesa efek adaij nou ek tumu mar nomnaga ongga angh gu mebif nomnaga. Noba gij mona kahma deika bera Ofa emejeka joug mimif rot mifmin mita mar nomnaga si.
58004014	Erek koma noba mimif mifmin imam egens ongga ofoka aksa. Ofa bera ongga ot deismos nou mimif skoita Allah rot mifmin mar ongga oska. Ofa bera Yesus Kristus ongga Allah efen efesa, noba ongga Ofa omfra jah mebaga fob. Noba erek mimif magot rot oida mudou ororu Ofa efen oga fob tein, jefeda mimif muroru oga insa koma rot ahais ojgomu.
58004015	Noba Yesus, ongga erek mifmin imam egens ongga ofoka aksa, bera ejginaga rot teinefa mifmin mudou efesi enahais rot mar ongga ereneni mimif guru. Jeska gij mona ongga Ofa engker gu mebif ros, beda mar okum ereneni Ofa tein. Tina Ofa enesiri gu mar koma jinaga guru.
58004016	Jefeda oufa nou mimif tein mirejgei mar jeska Allah rot mudou ongga enemeesa guru. Jeska Ofa bera ongga ofoka ereij keingg rusnok nomnaga rot odou ongga oufamofa eteb. Mimif mirejgei Ofa rot mar erek koma jeskaseda Ofa omofij mimif rot odou ongga eskeira gij mona ongga mar ereneni mimif. Beda mimif mimesma mudou efesi ongga ahais rot si.
58005001	Imam-imam jeska rusnok ongga Yahudi bera erek rusnok giskini ojgomu. Noba sis fob bera Allah oncunc rua jeskaseda rut deismos nou rusnok enjgineg skoita Ofa. Imam-imam rumorka mar jeskaseda rimeita gu Allah. Beda rua ris mah gij marska erek mar ongga rurougif gu Ofa. Beda Ofa osuna rot rusnok enjgineg koma rerin mar ongga oska.
58005002	Noba imam-imam insa koma bera rufij rusnok ojgomu. Jeska rusnok bera rutunggom mar ongga oska rot rudou ongga osumsumu ojgomu noba rua ringkikif jeska Allah tein. Tina imam-imam koma rufij rusnok insa koma rot rudou ongga eskeira ojgomu. Jeska rua rijginaga rot oida rua tein rerin rudou ongga eriaga noba ongga runtunggom mar ongga oska morototuma erek rusnok insa koma tein.
58005003	Jefeda rua ris mah gij marska insa koma skoita Allah nou risinsa rerin mar ongga oska sismeni fog. Beda rua rutunggom mar erek koma juens deika rot rusnok enjgineg rerin mar ongga oska tein.
58005004	Rusnok runocunc risinsa jeskaseda rija erek Allah efen imam guru. Tina Allah bera ongga ocunc rua erek efen imam-imam. Koma erek Allah oncunc Musa efen mokosa Harun erek efen imam egens sis fob.
58005005	Erek koma tein, Yesus onofra esinsa ofoka aksa fogora eja erek imam egens tein guru. Tina Allah oncunc Ofa efek imam egens gij mona ongga Ofa anggot gu Yesus oida, "Deisef Didif dagot rot tomnomna oida Bua bera dedin edesa noba, Didif bera bebin mekeb."
58005006	Noba gij mar egens ongga enjgineg bera Ofa agot rot Yesus oida, "Didif ducunc Bua erek dedin imam egens morototuma erek dedin imam egens ongga ofoka Melkisedek."
58005007	Gij mona ongga Yesus engker gu mebif ros, beda Ofa om eiteij rot ahais gu Allah askesi efen odou okumkum rot mar ongga ah keingg Ofa. Ofa om eiteij erek koma jeskaseda Allah omofij Ofa rot mar ongga okum insa koma. Noba Allah omfij Ofa rot, jeska Ofa bera osnok egens ongga ougif gu Allah rot tenten ojgomu.
58005008	Ofa bera Allah efen efesa. Tina oisouska mar okum ongga angh keingg Ofa bera Ofa eita odou ongga ebriyi gij rot teinefa Ofa ougif gu Allah rot efen oga ojgomuja.
58005009	Noba gij mona ongga Ofa ontunggom mar nomnaga ongga Allah ombk Ofa rot erek oisa fob, beda Ofa esma ofoka ongga aksa eteb ekirsa jeska mar nomnaga. Jefeda Ofa efen owesa efek ongga adaij nou oskotu rusnok nomnaga ongga rugif gu Ofa rot efen oga tein.
58005010	Erek koma beda Allah oncunc Ofa erek imam egens morototuma erek Allah efen imam egens ongga ofoka Melkisedek.
58005011	Memef modou os moftuftu iwa deika osok gij mar insa koma, tina koma bera okum nou memef, jeska iwa idou enebriyi gij mar insa koma erek eteb enesi.
58005012	Erek koma tina iwa inroru Yesus Kristus efen oga erek dektek fob. Jefeda memef mosujohu rot oida adaij nou iwa yuftuftu rusnok enjgineg rot mar insa koma nomnaga, tina guri. Jeska iwa idou os oida memef moftuftu mar ongga erek osufou rot Allah oga gu iwa deika sons ojgomu. Koma erek rusnok ongga rita mengk gu osnok egens ongga orna fob jeska enadaij nou ofa et marska enesi.
58005013	Jefeda rusnok ongga ruroru Yesus Kristus rot dektek fob, tina rudou onororu Efena Ebsi Allah rot tenten enesi, beda rua rinejginaga jeni rot mar meidu ongga oufamofa jera mar meidu ongga erek oska tein enesi.
58005014	Tina rusnok ongga rufokor gij Allah efen oga fob, noba ongga ruroru Efena Ebsi Allah rot tenten fob, rua bera ongga rijginaga jeni rot mar meidu ongga oufamofa jera mar meidu ongga oska tein.
58006001	Erek koma jefeda, ongga oufa bera iwa ifokor gij Allah efen oga erek eteb ekirsa deika ojgomu. Enadaij nou iwa ifokor rot mar ongga memef moftuftu gu iwa rot sismeni ojgomu guru. Jeska mar koma bera nou rusnok ongga ruroru Yesus Kristus erek efeinah ros. Enadaij nou memef moftuftu gu iwa deika oida imeesa joug rot yeyin mar ongga oska jeskaseda ineseiseifa guru ni, era oida iroru Yesus Kristus rot tenten ojgomu ni,
58006002	era eita baptis gu rusnok ni, era osok gij owesa efek ongga Allah eita gu rusnok oisouska Efena Ebsi ni, era osok gij rot teinefa rusnok rimedebecki jeska ranggos ni, era osok gij rot teinefa Allah omofra mar okum keingg rusnok nomnaga ongga rutunggom mar ongga oska tein ni. Jeska iwa ijginaga rot mar insa koma nomnaga fob.
58006003	Noba oisouska Allah odou ejginaga rot bera memef momoftuftu iwa rot mar ongga erek ekirsa deika jeska mar insa koma nomnaga si.
58006004	Memef modou os moftuftu rot Allah oga erek ekirsa deika gu iwa. Jeska erek osnok egens ororu Yesus Kristus efen oga fob, tina ofa ekikif fogora okoja rot oga insa koma, beda ofa emeseiseifa si. Noba enadaij nou rusnok enjgineg ruroun ofa sons skoita Allah jinaga guru. Erek koma jeska, erek osnok egens odou ebriyi gij Allah efen oga osok gij Yesus Kristus fob ni, erek ofa esma mar ongga ongkoska jeska Allah fob ni, erek Efena Ebsi engker gij odou efesi fob ni,
58006005	erek ofa ensma oufamofa eteb jeska Allah efen oga fob ni, erek ofa ek Allah efen owesa efek ongga omorogna keingg rusnok nomnaga gij mona ongga enja ejgwaga fob ni,
58006006	tina ofa ekikif fogora okoja mar insa koma nomnaga, beda enadaij nou rusnok enjgineg ruroun ofa sons skoita Allah jinaga guru. Jeska mar ongga ofa ontunggom insa koma bera erek ofa esinsa otob Yesus Kristus tumu mega salib fob. Noba koma bera erek ofa oga oruh Yesus rot tomnomna gu rusnok nomnaga rudou tein.
58006007	Gij mona ongga mos ens, beda mebi mekeni eja erek ofogu rara. Jefeda rusnok ongga rif mekeni koma risma maat ofoukou. Noba koma bera erek mar ongga oufamofa eteb ongga en jeska Allah. Koma tein bera erek rusnok ongga ruroru Yesus Kristus fob. Jeska erek rua rutunggom mar ongga ereita Allah odou eskeira rot ojgomuja, beda Ofa emeita oufamofa deika gu rua si.
58006008	Tina mebi mekeni ongga ebera rot moworug ofogog bera erek oska ojgomu, noba rusnok rukoja fogora rinerefa maat gij guru. Dektek deika guru, beda rua rimes mah gij mekeni insa koma ojgomu fogora eseiseifa. Erek koma tein rot rua ongga rikikif jeska Allah efen oga fogora rutunggom mar ongga oska deika sons fob. Jeska Allah bera omofra mar okum eteb keingg rua rot si, beda rua rimeseiseifa ojgomu.
58006009	Edohuji ongga modou okora rot, memef mejginaga rot oida iwa bera inerek rusnok insa koma ongga ringkikif jeska Allah fob guru. Jeska iwa bera intunggom mar jeni erek rusnok ongga Allah onskotu jeska rerin mar ongga oska fob.
58006010	Allah bera erek oufa ojgomu, noba Ofa ek rot teinefa iwa imfarur rot ahais nou Ofa fob. Noba Ofa ek rot teinefa iwa icunc idou ongga okora rot Ofa askesi iwa yufij rusnok Kristen enjgineg tein ojgomuja. Jefeda Ofa emeita oufamofa eteb gu iwa rot si.
58006011	Memef modou os rot oida iwa ita mar erek insa koma ojgomuja onjoros iwa insma mar nomnaga ongga iwa yuisum gij Ofa rot.
58006012	Iwa ineita idou ongga eskes rot guru. Tina yuin keingg idou efesi ojgomuja fogora iroru Allah oga rot tenten ojgomuja. Beda iwa imesma mar nomnaga ongga Allah anggen rot nou efen rusnok si.
58006013	-
58006014	Gij mona ongga sismeni eteb fob bera Allah agen gu Abraham rot oida, "Rusnok ongga runjuj jeska bua noba ongga rumougif gu Didif bera rimeja erek rufoukou doska." Beda Allah agen deika rot oida, erek Ofa eneita mar insa koma gu Abraham guru, beda Ofa omocunc esinsa erek oska. Ofa agot mar erek koma jeska enadaij nou rusnok enjgineg rucunc Allah erek oska guru.
58006015	Jefeda Abraham oin keingg esinsa odou efesi fogora eker rot mar insa koma ongga Allah anggen rot gu ofa ojgomu. Noba gij mona kahma deika beda Abraham ensma mar insa koma jeska Allah fob.
58006016	Gij mona ongga rusnok ragen mar moguma, beda rua ragen mar koma oisouska osnok egens ongga ofoka ekirsa jeska rua. Beda koma orocunc rot oida rua rimeita mar ongga rua ranggen rot si. Noba rusnok nomnaga rumoitij rot mar insa koma ojgomu.
58006017	Erek koma tein, sis fob Allah odou os orocunc erek jeni gu rusnok ongga rimesma oufamofa eteb jeska Ofa rot oida Ofa emeita mar koma ongga Ofa anggen rot gu rua si.
58006018	Noba enadaij nou Allah ocuwei mar jinaga guru. Erek koma tina Ofa anggen rot mar insa koma gu Abraham jera rusnok ongga runjuj jeska ofa jeskaseda mimif mijginaga rot oida mimesma eiteij ah ongga efeinah si. Noba mimif muisum gij Ofa rot mar insa koma. Noba koma bera ongga ereita mudou efesi erek erirei eteb rot ojgomuja.
58006019	-
58006020	Mimif muisum gij Allah efen oga insa koma rot ahais ojgomuja, erek rusnok ongga ruisum gij kamantuw ongga rua rij gij mei jeskaseda agei rerin kabar mei rot ahais. Noba mimif muisum gij Yesus Kristus ongga ongkag rot mimif jah monuh ongga Allah engker gij. Jah suma bera Ofa ot deismos nou mimif skoita Allah. Koma bera erek imam-imam Yahudi ongga rirabj meifeti ongga ont joug montoj rot rusnok jeska Mod Allah efesi. Jah suma bera rua rut deismos nou rusnok nomnaga skoita Allah. Jefeda Yesus Kristus bera enja erek Allah efen imam egens ongga ofoka aksa eteb morototuma erek Allah efen imam egens ongga ofoka Melkisedek rot mona ongga ah aibin ojgomuja. Jeska Melkisedek bera erek Allah efen imam egens ongga ofoka aksa eteb tein.
58007001	Didif dudou os difesij mar deika rot imam egens insa koma ongga ofoka Melkisedek. Gij mona ongga sismeni eteb fob, ofa bera raja egens ongga ofoka ereij keingg kota Salem. Noba ofa tein bera erek Allah efen imam egens ongga ofoka aksa eteb ekirsa jeska nomnaga. Erek koma, noba gij mona ongga Abraham jera efen rusnok rimagobuma jera raja-raja enjgineg, beda raja-raja insa koma risiri gu Abraham. Beda ofa oksons gu efen monuh. Noba askesi ofa encira gu moroju ros, beda Melkisedek orodosu Abraham. Beda Melkisedek ois gu Allah jeskaseda Ofa eita oufamofa eteb gu Abraham.
58007002	Beda Abraham ekeba egema jeska efen mareibra ofoukou ongga ofa eita jeska raja-raja insa koma gu Melkisedek. Ofoka Melkisedek efen ofou erek egeka. Ongga sismeni bera efen ofou oida, "Raja ongga ofoka ereij keingg rot odou ongga efen mar ongga oska oskiyai tein guru." Noba ofa tein erek raja rot kota Salem. Jefeda efen ofou ongga egeka bera oida, "Raja ongga ofoka ereij keingg rot odou ongga eskeiramera eteb tein."
58007003	Noba runogu gij Mar Efeyi Ebsi rot ofa efen meka jera mosu, era rot rusnok ongga ofa onjuj jeska tein jinaga guru. Noba mimif minejginaga rot mona ongga ofa onjuj jeska efen mosu jera mona ongga ofa anggos tein jinaga guru. Jefeda koma erek ofa bera Allah efen imam egens ojgomuja morototuma erek Allah efen efesa Yesus erek imam egens ojgomuja.
58007004	Mimif mijginaga rot oida imam Melkisedek bera efen ofoka ongga aksa eteb. Jeska mifmin mimowa Abraham bera efen ofoka ongga aksa eteb tein. Tina ofa ougif gu Melkisedek fogora eita egema jeska efen mareibra ofoukou ongga ofa agei jeska raja-raja insa koma gu ofa.
58007005	Rusnok ongga runjuj jeska Abraham efen medebesa Lewi bera rufij Allah erek imam-imam. Noba gij hukum Musa bera mar egens agot rot oida Allah efen rusnok nomnaga rikeba rerin mareibra egema gu rua ongga ebic Lewi. Noba Allah efen rusnok insa koma nomnaga bera erek rumokosama ongga runjuj jeska Abraham tein. Tina rua rugif gu hukum Musa ojgomu fogora rikeba rerin mareibra egema gu ebic Lewi insa koma ongga rufij Allah erek efen imam-imam.
58007006	Noba Abraham bera erek imam ongga sismeni. Jeska ofa bera erek ebic Lewi insa koma rerin rimowa. Erek koma, tina gij mona ongga Melkisedek orodosu Abraham fob, beda Abraham ougif gu Melkisedek fogora ekeba efen mareibra egema gu ofa. Noba Melkisedek tein bera ongga ois gu Allah jeskaseda Allah eita oufamofa eteb gu Abraham. Erek koma tein, mimif mijginaga rot oida sis fob bera Allah anggen rot oida Ofa emeita oufamofa eteb gu Abraham si.
58007007	Noba mimif tein mijginaga rot oida rusnok ongga rufoka aksa ekirsa bera ongga ruis oufamofa oisouska Allah ofoka gu rusnok ongga rufoka oin gij rua. Jefeda mar ongga egeka insa koma orocunc rot oida Melkisedek bera efen ofoka ongga aksa ekirsa jeska Abraham.
58007008	Imam-imam jeska ebic Lewi ongga risma mifmin mareibra egema gij mona ebeibeyaif tein bera rimagos gij mona kahma si. Tina runogu gij Mar Efeyi Ebsi rot imam Melkisedek efen mona ongga ofa anggos guru. Beda koma bera erek ofa efena ebah ojgomuja. Jefeda ofa ongga erek efena ebah ojgomuja bera esma rusnok rerin mareibra egema tein.
58007009	Noba Abraham ekeba efen mareibra egema gu Melkisedek. Jefeda koma tein erek imam-imam jeska ebic Lewi bera ongga rikeba rerin mareibra egema insa koma gu Melkisedek. Jeska Abraham bera erek rua rerin rimowa ongga rua runjuj jeska.
58007010	Koma tenten, jeska gij mona ongga Melkisedek orodosu Abraham, beda rua ongga ebic Lewi runojuj jeska Abraham enesi.
58007011	Gij mona ongga sismeni eteb fob bera Allah eita efen hukum-hukum gu Musa. Noba mar egens jeska hukum koma agot rot oida rua ongga ebic Lewi rufij Allah erek efen imam-imam. Tina mar ongga rua rutunggom nou rusnok skoita Allah bera enadaij nou eita rusnok rudou erek ebsi komowa ahah Allah eiteij guru. Jefeda Allah ocosu rot omobk imam egens ongga ofoka ekirsa jeska ebic Lewi jera rerin rimowa Harun tein. Ofa efen ofoka ongga aksa morototuma erek Melkisedek ojgomu. Ofa koma bera Yesus Kristus.
58007012	-
58007014	Erek koma tina mimif mijginaga rot oida Yesus onojuj jeska ebic Lewi guru. Tina Ofa onjuj jeska efen meimowa Yehuda ojgomu. Noba sis fob Musa onocunc rusnok jeska ebic Yehuda jeskaseda rufij Allah erek imam-imam guru. Tina Allah ombk Yesus erek efen imam egens ongga efeinah deika. Jefeda Ofa otunggom hukum-hukum ongga erek efeinah deika tein.
58007015	Beda mimif mijginaga rot oida koma erek tenten ojgomu, jeska gij mona ongga Yesus Kristus en gu mebif fob, beda Ofa esma efen ofoka ongga aksa morototuma erek Melkisedek.
58007016	Noba Ofa eneja erek imam egens oisouska mar ongga hukum Musa anggot rot gu rusnok ongga runjuj jeska ebic Lewi guru. Tina Ofa eja erek imam egens oisouska efen owesa efek ongga adaij nou efena ebah rot ah aibin ojgomuja.
58007017	Koma erek tenten, jeska gij Mar Efeyi Ebsi bera Allah anggot osok gij Yesus oida, "Bua bimeja erek imam egens ongga efena ebah ojgomuja morototuma erek Melkisedek."
58007018	-
58007019	Erek koma beda oisouska mar insa koma bera Allah oncunc rot oida mar ongga hukum Musa anggot rot imam-imam bera efen owesa efek deika guru. Jeska hukum insa koma bera onotunggom rusnok rudou ebsi komowa erek Allah odou os rot guru. Beda Ofa obk Yesus ongga mimif muisum gij erek osnok egens ongga ofoka aksa ekirsa. Jeska oisouska Ofa bera mimif mita mudou ongga egens jera Allah tein.
58007020	Gij mona ongga Allah ocunc rusnok ebic Lewi erek imam-imam, beda Ofa enagen rot mar gu rua guru. Tina gij mona ongga Allah oncunc Yesus erek efen imam egens, beda Ofa agen rot mar gu Yesus ojgomu.
58007021	Mimif mijginaga rot erek koma jeska runggu gij Mar Efeyi Ebsi oida, "Allah anggen rot oida Bua bimeja erek efen imam egens ojgomuja. Noba Ofa eneferwei mar insa koma jinaga guru."
58007022	Noba oisouska Yesus bera mimif muisum gij rot ahais oida mimif mimesma mar nomnaga ongga Allah anggot eimofoj rot si. Jeska mar koma bera oufa ekirsa jeska mar ongga Ofa anggen rot oisouska hukum Musa sis fob.
58007023	Sis fob Allah efen imam-imam jeska ebic Lewi erek rufoukou doska. Jeska gij mona ongga rineya ranggos fob, beda Ofa oncunc egema deika ongga eferwei rua ongga ranggos insa koma.
58007024	Erek koma tina ebeibeyaif bera Ofa efen imam Yesus Kristus ongga efena ebah rot mona ongga ah aibin ojgomuja. Jefeda Ofa onocosu rot eferwei efen imam egema deika guru.
58007025	Jefeda adaij nou Ofa oskotu rusnok nomnaga ongga rin skoita Ofa oisouska Yesus Kristus ojgomu. Jeska ebeibeyaif bera Yesus Kristus onot deismos nou rusnok nomnaga skoita Allah rot mona ongga ah aibin ojgomuja.
58007026	Noba mimif mucosu rot imam egens ongga erek Yesus Kristus ojgomu. Jeska Ofa bera ongga Allah oncunc ongga erek ebsi komowa. Noba Ofa eneita mar ongga oska oskiyai tein jinaga guru. Noba gij mona ongga Ofa efena ebah gu mebif ros, beda Ofa ebes efaga jeska mar ongga oska ongga rusnok runtunggom ojgomuja. Noba ebeibeyaif Ofa omfra jah mebaga fogora ensma efen ofoka ongga aksa eteb fob.
58007027	Rua ongga imam-imam jeska ebic Lewi ongga rufoka aksa bera rita mar ongga rurougif gu Allah rot risinsa rerin mar ongga oska sismeni fog. Beda rua rutunggom mar erek koma juens deika rot rusnok enjgineg nomnaga rerin mar ongga oska ojgomuja. Tina Yesus bera eneita mar erek koma ojgomuja jinaga guru. Jeska gij mona ongga Ofa aha esinsa skoita rusnok ongga rufogog fogora rua runtob Ofa tumu mega salib, beda efen efaga koma bera erek mar ongga Ofa orougif gu Allah rot rusnok nomnaga rerin mar ongga oska. Ofa otunggom mar koma erek ofosma juens ojgomu, beda koma erek adaij nou.
58007028	Noba oisouska hukum-hukum Musa bera Allah oncunc efen imam-imam ongga ofoka aksa. Tina rua tein rerin mar ongga oska erek rusnok giskini ojgomu. Erek koma, tina gij mona kahma deika beda Allah agen rot oida Ofa omocunc efen efesa erek imam egens ongga ofoka aksa. Noba ebeibeyaif Ofa bera efena ebah rot odou ongga ebsi komowa ojgomuja.
58008001	Mar insa koma nomnaga ongga didif dunggu gij surat kef bera efen mar ofoka egens. Koma bera oida, Yesus Kristus eja erek mifmin imam egens ongga ofoka aksa fob. Noba Ofa enja eker gu mebaga fogora ofoka ereij keingg mar nomnaga morototuma jera efen meka Allah fob.
58008002	Jefeda Ofa ofij Allah erek efen imam ongga ofoka aksa gij monuh mebaga ongga erek ebsi komowa ojgomuja. Noba gij monuh insa koma bera rusnok rugif gu Allah rot tenten ojgomu, jeska Tuhan Allah bera ongga ontunggom monuh insa koma. Rusnok mebif runotunggom monuh insa koma guru.
58008003	Allah bera ongga oncunc orofosut imam-imam ongga ofoka aksa egens egens jeskaseda rumorka mar fogora rurougif gu Ofa rot. Beda rua tein ris mah gij marska koma erek mar ongga rurougif gu Ofa rot. Erek koma jefeda Yesus Kristus tein ocosu rot otunggom mar erek insa koma, jeska Ofa tein bera erek imam egens ongga ofoka aksa.
58008004	Tina erek Yesus eker gu mebif ojgomu ros, beda Ofa enerek imam guru. Jeska gu mebif bera mifmin imam-imam ongga rutunggom mar insa koma jeni hukum Musa.
58008005	Noba mar ongga imam-imam rutunggom gu mebif gij Mod Allah efesi bera erek orocunc rot mar ongga Yesus otunggom gu mebaga. Gij mona ongga sismeni fob bera Allah ocunc gu Musa jeskaseda ofa ei Mod nou Ofa gu mebif jeskaseda Mod koma orocunc erek jeni rot monuh ongga angh gu mebaga. Jefeda Ofa eisisi joug Musa erek kef oida, "Bua bii dedin Mod jeni erek Didif duncunc gu bua fob gij mona ongga bua bineker gu memaga Sinai ros."
58008006	Erek koma tina, ebeibeyaif Yesus ofij Allah gu monuh mebaga erek oufa ekirsa jeska imam-imam ongga Ofij Allah gu mebif ros. Noba ebeibeyaif Ofa ot deismos nou rusnok skoita Allah ojgomuja. Koma bera ongga Allah anggot eimofoj rot gij mona ongga sis fob. Noba koma tein bera erek oufa ekirsa jeska hukum Musa ongga Allah anggot eimofoj rot sismeni fob. Jeska mar ongga Allah anggot eimofoj rot oisouska Yesus bera omofij mimif ekirsa jeska hukum Musa insa koma tein.
58008007	Noba erek hukum Musa ongga Allah anggot eimofoj rot sismeni fob bera adaij nou ofij mimif rot mar nomnaga tein, beda munocosu rot oida Allah agot eimofoj rot mar egema deika fog erek koma guru.
58008008	Tina mimif mijginaga rot oida hukum Musa insa koma bera enadaij tein guru. Jeska mar egens gij Mar Efeyi Ebsi bera agot rot teinefa Allah odou okum rot rua ongga Israel. Gij mar egens insa koma Allah agot mar erek kef oida, "Didif Tuhan dagot oida, gij mona kahma bera Didif dimagen rot mar ongga erek efeinah deika rot rua ongga ebic Yehuda jera rua ongga ebic Israel.
58008009	Noba mar ongga efeinah koma bera enerek mar ongga Didif danggot eimofoj rot jera rusnok ongga Israel rerin rimower gij mona ongga Didif dincira deci deci rot rua jeska monuh Mesir guru. Jeska rua runororu mar ongga Didif danggot eimofoj rot erek tenten sis fob guru. Jefeda Didif dumokoja rua ojgomu.
58008010	Noba Didif Tuhan dagot oida, Didif danggot eimofoj rot mar ongga erek efeinah deika gu rua ongga Israel. Didif dumotunggom mar erek koma gij mona ongga mar ongga Didif danggot eimofoj rot gu rerin rimower sis fob bera omoisa fog. Beda gij mona insa koma bera Didif dumofij rua jeskaseda rua rudou ebriyi gij rot dedin duga. Noba Didif dumofij rua jeskaseda rua ruroru dedin duga rot tenten ojgomuja. Beda Didif dumofoka ereij keingg rua erek rerin Allah. Noba rua rumororu Didif erek dedin rusnok.
58008011	Jefeda gij mona insa koma bera rusnok runoftuftu rerin ruhujir era rukoser rot Didif deika guru. Jeska rusnok nomnaga rimejginaga rot Didif fob. Rusnok ongga runok ofoka guru jera rusnok ongga rufoka aksa tein nomnaga rimejginaga rot Didif si.
58008012	Jeska Didif dumosuna rot rerin mar ongga oska jeska rudou efesi oisouska dudou ongga eskeiramera eteb rot rua ojgomu. Beda Didif dumocunc rua erek rusnok ongga rerin mar ongga oska deika guru."
58008013	Erek koma jefeda gij mar insa koma bera Allah oncunc rot oida Ofa emeferwei mar koma ongga Ofa anggen rot sismeni fob si. Jeska mar nomnaga ongga erek ensis bera emeseiseifa si.
58009001	Gij mona ongga Allah anggot eimofoj rot sismeni insa koma, bera Ofa ocunc gu rusnok rot mar ongga rua rutunggom erek jeni jeskaseda rugif gu Ofa. Noba Ofa tein ocunc gu rua rot teinefa rua rii efen Mod erek jeni nou Ofa. Beda rua rumougif gu Ofa gij Mod efesi egens insa koma.
58009002	Mod egens insa koma bera erek modwok frak efeyi eteb ongga rusnok runtunggom jeska meifeti. Beda gij modwok efesi insa koma bera rua runtunggom morongsu egens ongga erek eteb. Noba gij morongsu efesi egens insa koma bera rua raha lampu egens jera meja egens. Beda rua raha roti esij meja egens koma erek mar ongga rurougif gu Allah rot. Noba rua rijeka morongsu egens insa koma oida, Morongsu ongga Ebsi Komowa.
58009003	Beda rua rutunggom morongsu egens deika gij morongsu egens insa koma efesi ongga rua rira meifeti rurof joug montoj rot rusnok. Noba rua rijeka morongsu ongga egeka koma oida, Morongsu ongga Ebsi Komowa Eteb.
58009004	Beda rua raha meja egens ongga rutunggom jeska emas gij morongsu efesi insa koma. Beda rua ris mah gij mar ongga efen ensesa esij meja egens koma erek mar ongga rurougif gu Allah rot. Noba rua raha burwa egens ongga runtunggom jeska emas gij morongsu efesi insa koma. Noba rua rijeka burwa koma oida, "Burwa ongga orocunc rot mona ongga Allah anggot eimofoj jera rusnok ongga Israel." Beda rua risah mar egens ongga erek roti egema gij burwa insa koma. Beda rua risah Harun efen moskur gij burwa insa koma tein. Noba rua tein risah mamu ongga Allah onggu efen hukum-hukum tumu nou Musa gij burwa insa koma tein.
58009005	Beda rua rutunggom mar erek malaikat-malaikat ongga efen efembra ofou. Beda rua raha mar koma skida burwa insa koma. Noba mar ongga erek Malaikat efembra ofou insa koma bera orocunc rot Allah efen eskeira eteb. Noba mar efembra ofou koma bera orocohun joug burwa insa koma tein. Noba rua rira marska efen ogufu fogora rires burwa insa koma. Koma erek orocunc rot rusnok rerin mar ongga oska ongga Allah onsuna jeska rudou efesi fob. Didif dinagot rot mar insa koma nomnaga efen ofou deika enesi.
58009006	Nou ongga imam-imam runtunggom mar insa koma nomnaga oisa fob, beda imam-imam Yahudi ruira gij morongsu ongga sismeni. Beda rua rutunggom mar ongga erek rurougif gu Allah jah suma.
58009007	Tina imam egens ongga ofoka aksa esinsiyai bera ongga oira gij morongsu ongga egeka koma ongga meifeti orof joug rot rusnok enjgineg ojgomu. Noba ofa oira erek ofosma juens gij tahun egens ojgomu. Gij mona insa koma bera ofa orka ogufu jeska marska ongga ofa eris fob. Beda ofa eita ogufu insa koma gu Allah erek mar ongga orougif gu Ofa rot. Ofa otunggom mar erek koma rot ofa esinsa efen mar ongga oska sismeni fog. Beda ofa otunggom koma tein juens deika nou rusnok enjgineg rerin mar ongga oska ongga rua runtunggom rot rudou ongga osumsumu ojgomu.
58009008	Noba oisouska mar ongga imam-imam runtunggom insa koma bera Efena Ebsi orocunc rot oida mar ongga Allah anggot eimofoj rot nou rusnok bera angh gij mona kahma ros. Jeska oisouska mar insa koma bera Allah ocunc rot oida enadaij nou rusnok giskini rin teisis skoita Ofa enesi. Jeska mar ongga imam-imam runtunggom ecira rot efen owesa efek ros.
58009009	Noba mar insa koma bera orocunc rot mona ongga Allah anggot eimofoj sismeni fog, ongga ecira gij efen owesa efek ros. Jeska gij mona insa koma bera rusnok rurka mar insa koma jeskaseda rita gu Allah noba ris mah gij gu Ofa tein. Beda Ofa onofra mar okum keingg rua rot rerin mar ongga oska guru. Rua rutunggom mar erek insa koma jeni hukum Musa, tina gij rudou efesi bera rua rijginaga rot oida rerin mar ongga oska bera enahuma ros.
58009010	Rua rutunggom mar insa koma jeska hukum Musa agot rot erek koma ojgomu. Koma erek mar enjgineg tein ongga rua rutunggom jeni hukum Musa. Jeska hukum Musa agot rot maat ongga rusnok rinet guru, era mar ongga rusnok rinej guru, jera rot teinefa rua rut rerin mar oboha erek jeni sismeni fog. Noba hukum-hukum insa koma ongga Allah eita gu rua bera nou rusnok rifaga ojgomu. Noba hukum-hukum koma efen owesa efek ecira ojgomuja onjoros mona ongga Allah anggot eimofoj rot mar efeinah bera encira fob.
58009011	Yesus Kristus en erek mifmin imam ongga ofoka aksa eteb fob. Noba Ofa otunggom mar ongga ongkoska ekirsa nou mimif jeska mar ongga hukum Musa insa koma ontunggom nou rusnok sis fob. Ofa bera eja eker morototuma jera Allah gij efen Mod ongga tenten noba ongga ongkoska eteb gu mebaga. Jah suma bera rusnok rugif gu Ofa rot tenten.
58009012	Gij orofosut tahun egens bera imam-imam orka mar ogufu jeska kambing jera sapi efer jeskaseda eita gu Allah erek mar ongga rurougif gu Ofa rot rerin mar ongga oska. Noba gij mona ongga Yesus ogufu eya jeska esinsa efaga tumu mega salib, beda koma bera erek Ofa oira gij morongsu gu Mod Allah efesi jeskaseda eita esinsa efen ogufu erek mar ongga orougif gu Allah tein. Noba Ofa eita mar koma gu Allah rot ofosma juens ojgomu jeskaseda osuwa mimif nomnaga jeska mifmin mar ongga oska. Jefeda oisouska mar ongga Ofa ontunggom fob bera mimif misma eiteij ah ongga efeinah noba ongga ah aibin ojgomuja tein.
58009013	Ororu Yahudi rerin erebent bera imam-imam rira mar ogufu jeska kambing jera ogufu jeska sapi orna fogora rires ogufu koma gij Mod Allah efesi. Noba rua tein ris mah gij sapi efer onjoros ofora ebsi fob. Beda rua rira ofou insa koma tein fogora rires gij Mod Allah efesi. Noba rua rutunggom mar insa koma jeni rerin agama erebent jeskaseda Allah onofra mar okum keingg rua rot rerin mar ongga oska guru. Tina koma bera ororu rerin agama erebent insa koma ojgomu.
58009014	Erek koma tina, Yesus bera aha esinsa efaga erek mar ongga eirirbi eteb gu Allah nou mifmin mar ongga oska fob. Noba Ofa otunggom mar koma oisouska owesa efek jeska Efena Ebsi ongga eker rot ah aibin. Noba mar ongga Ofa ontunggom koma bera efen owesa efek ekirsa jeska ogufu ongga sapi efen. Jeska Ofa efen ogufu bera ongga orosuna rot mifmin mar ongga oska nomnaga. Noba mar ongga oska koma bera ongga orotunggom mimif fogora miseiseifa rot ojgomu. Tina ebeibeyaif bera mudou efesi onokum rot mifmin mar ongga oska deika guru. Jefeda mimif mufij Allah ongga efen owesa efek eteb ojgomuja.
58009015	Noba rusnok rerin mar ongga oska ros jeska rua runororu jeni hukum-hukum ongga Allah anggot eimofoj rot sismeni fob erek jeni guru. Jefeda Yesus Kristus aha esinsa fogora anggos tumu mega salib jeskaseda orosuwa rusnok nomnaga jeska rerin mar ongga oska fob. Noba ebeibeyaif Ofa ot deismos nou mimif skoita Allah jeskaseda rusnok ongga Allah enjeka bera rimesma mar ongga efeinah koma ongga Ofa anggot eimofoj rot sis fob. Mar ongga efeinah koma bera oida mimif misma eiteij ah ongga efeinah rot ah aibin ojgomuja.
58009016	-
58009017	Didif dagot mar orocunc egens osok gij mar ongga Yesus ontunggom insa koma fob. Giskini bera rusnok ragen mar rot idu ongga emesma osnok egens efen mareibra gij mona ongga ofa anggos fob. Tina rua ongga rimesma mareibra insa koma bera rinesma askesi osnok egens insa koma efena ebah ros guru. Jeska mar ongga osnok egens insa koma anggen rot bera ah gij efera gij mona ongga ofa anggos fob ojgomu.
58009018	Erek koma tein rot hukum-hukum Musa ongga Allah anggen rot sismeni fob. Hukum koma efen owesa efek enecira guru onjoros mar egens agos sismeni fog. Beda rua rira mar koma efen ogufu fogora rires gij Mod Allah efesi. Beda hukum-hukum efen owesa efek ecira ojgomu fob.
58009019	Jeska gij mona ongga Musa emfesij rot Allah efen hukum-hukum nomnaga gu rua ongga Israel fob, beda ofa eita ogufu jeska sapi efer jera kambing fogora orohoh mar ogufu koma jera mei. Beda ofa eita domba efeji ongga ekeni fogora erakid koma rejrej mega efetma ongga ofoka hisop. Beda ofa ec mega efetma koma rot domba efeji gij mar ogufu insa koma. Beda ofa era mar koma eres kertas efeyi ongga rungkuku noba ongga rua runggu hukum-hukum Allah tumu. Noba ofa tein eres rusnok jah suma rot mar ogufu insa koma tein.
58009020	Beda ofa agot gu rusnok insa koma oida, "Oisouska ogufu kef bera Allah orocunc gu iwa oida hukum-hukum ongga Ofa anggot eimofoj rot bera erek tenten ojgomu. Jefeda iwa iroru hukum-hukum koma rot tenten ojgomu."
58009021	Beda ofa tein era ogufu insa koma eres Mod Allah jera mar nomnaga ongga rua risah gij Mod koma efesi tein.
58009022	Ofa otunggom mar erek koma jeska hukum-hukum insa koma agot rot oida rua rira ogufu fogora rires mar ofoukou ojgomu. Noba erek rua rineres mar rot ogufu guru, beda Allah onosuna rot rerin mar ongga oska tein guru.
58009023	Mod Allah jera mar ongga angh gij Mod efesi insa koma bera erek orocunc rot mar ongga angh gu mebaga. Jefeda imam-imam insa koma rucosu rot rira mar ogufu jeskaseda rutunggom mar insa koma erek ebsi komowa ojgomu. Tina enadaij nou mar insa koma orotunggom mar ongga angh gu mebaga erek ebsi komowa jinaga guru. Jefeda Yesus ongga anggos tumu mega salib bera orotunggom mar koma ongga ah gu mebaga erek ebsi komowa ojgomu.
58009024	Noba Ofa onoira gij mod egens ongga rusnok rii fob jeskaseda era efen ogufu fogora orougif gu Allah rot guru. Jeska Mod Allah koma bera erek mar ongga orocunc rot mebaga ojgomu. Tina Yesus oira gij mebaga ojgomu. Noba ebeibeyaif bera Ofa eker jah suma morototuma jera Allah jeskaseda ot deismos nou mimif skoita Allah tein.
58009025	Rua ongga imam-imam rucosu rot ruira gij Mod Allah orofosut tahun egens jeskaseda rutunggom mar insa koma nomnaga ongga hukum Musa anggot rot ojgomuja. Noba rua runoira oisouska risinsa rerin rugufu guru. Tina rua rira mar ogufu rot ojgomu. Erek koma tina Yesus oira gij mebaga erek imam egens oisouska esinsa efen ogufu jeskaseda otunggom mar rot ofosma juens ojgomu. Noba koma bera adaij nou tein.
58009026	Jeska erek Yesus oira mebaga gij orofosut tahun egens jeskaseda otunggom mar erek imam egens, beda koma bera erek Ofa eita efera okora tumu mega salib gij orofosut tahun egens tein ojgomuja. Koma erek Ofa otunggom mar insa koma sis mona ongga Allah ontunggom mebif ojgomuja onjoros ebeibeyaif tein, tina guru. Jeska gij mona ongga enja ejgwaga kef bera Yesus angha esinsa efaga erek mar ongga orougif gu Allah rot ofosma juens ojgomu. Noba Ofa ontunggom mar erek koma jeskaseda mifmin mar ongga oska enah gu mimif deika guru.
58009027	Rusnok nomnaga ragos erek ofosma egens ojgomu. Beda Allah oga ojga rot rerin rita mar nomnaga.
58009028	Jefeda erek koma tein, Yesus agos rot ofosma egens ojgomu jeskaseda osuwa mimif jeska mifmin mar ongga oska. Beda Ofa omoksons en gu mebif deika si. Tina Ofa onoksons jeskaseda osuwa rusnok jeska rerin mar ongga oska deika guru. Ofa omoksons en jeskaseda eita eiteij ah ongga efeinah gu rusnok nomnaga ongga rug moroju nou Ofa.
58010001	Didif dudou os difesij deika rot hukum Musa insa koma. Allah eita hukum-hukum insa koma gu Musa erek mar ongga orocunc rot mar enjgineg ongga erek oufamofa ekirsa. Noba mar ongga oufamofa ekirsa koma bera emen gij mona kahma si. Jeska hukum-hukum insa koma enerek mar ongga oufamofa eteb ongga Allah anggen rot sis fob guru. Jefeda mar ongga imam-imam rutunggom gij Mod Allah efesi ojgomuja bera enadaij nou orotunggom Allah efen rusnok rudou efesi erek ebsi komowa guru.
58010002	Jeska erek mar ofoukou ongga rua runtunggom insa koma bera adaij nou, beda rusnok insa koma ongga rugif gu Allah bera rimeja jera rudou ongga eskeiramera rot ojgomu. Jeska rua rusujohu rot oida rerin mar ongga oska egema enah gu rua deika guru. Beda rua rineita mar gij Mod Allah efesi deika guru.
58010003	Tina rua rinesma rudou efesi ongga ebsi komowa oisouska mar insa koma guru. Ongga tenten bera, mar ongga imam-imam insa koma rutunggom gij Mod Allah efesi gij orofosut tahun egens bera erek mar ongga eisisi keingg rua rot oida rudou enebsi komowa rot tenten enesi.
58010004	Jeska enadaij nou sapi orna efen ogufu era kambing efen ogufu orosuna rot rusnok rerin mar ongga oska jinaga guru.
58010005	Jefeda nou ongga Yesus emen gu mebif, beda runggu gij Mar Efeyi Ebsi rot mar ongga Ofa agot gu efen meka Allah. Ofa agot mar erek kef oida, "Bua bunodou os rot sapi jera kambing efaga ongga rusnok riris erek mar ongga rurougif gu Bua gij orofosut tahun egens guru.
58010006	Noba marska ongga rusnok ris mah gij erek mar ongga rurougif gu Bua bera enereita budou efesi eskeira rot tein guru. Noba mar enjgineg tein ongga rua rutunggom erek mar ongga rurougif gu Bua bera enereita budou efesi eskeira rot guru. Tina Bua bubk Didif erek osnok egens jeskaseda dagos erek mar ongga orougif gu Bua.
58010007	Beda Didif dagot gu Bua rot oida, Didif dimeja gu mebif jeskaseda dutunggom mar ongga Bua budou os rot ojgomu nou rusnok ongga rerin mar ongga oska. Koma bera ororu jeni mar ongga rusnok runggu gij Mar Efeyi Ebsi rot Didif."
58010008	Iwa ik rot mar insa koma juens deika. Jeska gij mar egens insa koma bera Yesus agot oida, "Bua bunodou os rot sapi jera kambing efaga ongga rusnok riris erek mar ongga rurougif gu Bua orofosut tahun egens jera marska ongga rusnok ris mah gij guru. Jeska mar insa koma enereita Budou eskeira rot guru." Noba erek hukum Musa agot rot oida imam-imam rutunggom mar koma ojgomu, tina enadaij nou mar koma ereita Allah odou eskeira rot rusnok jinaga guru.
58010009	Gij Mar Efeyi Ebsi insa koma Yesus agot oida, "Didif dimeja gu mebif jeskaseda durosuna rot rusnok rerin mar ongga oska. Noba koma bera oisouska Budou ejginaga rot." Erek koma noba hukum Musa bera erek moroju ongga sismeni nou rusnok jeskaseda Allah osuna rot rerin mar ongga oska. Tina gij Mar Efeyi Ebsi insa koma bera Yesus agot oida Ofa of joug rot moroju insa koma. Beda Ofa ohoda moroju ongga efeinah deika jeskaseda Allah osuna rot rusnok rerin mar ongga oska.
58010010	Jefeda ororu Allah odou ejginaga rot ojgomu bera mimif misma mudou ongga ebsi komowa fob. Noba koma bera oisouska Yesus Kristus ongga aha esinsa jeskaseda anggos tumu mega salib nou mimif rot ofosma juens ojgomu.
58010011	Gij orofosut mona bera imam-imam Yahudi rut gu meja ofoj egens ongga angh gij Mod Allah efesi. Beda rua rutunggom mar nomnaga ongga hukum Musa anggot rot ojgomu. Noba rua riris marska erek giskini ojgomuja tein. Noba mar ongga imam-imam runtunggom insa koma bera onorosuna rot rusnok rerin mar ongga oska guru.
58010012	Tina Yesus bera aha esinsa efaga erek mar ongga orougif gu Allah rot mifmin mar ongga oska nomnaga. Noba Ofa otunggom mar erek koma rot ofosma juens ojgomu. Beda Ofa eja gu mebaga jeskaseda ofoka ereij keingg mar nomnaga morototuma jera efen meka Allah.
58010013	Noba ebeibeyaif Ofa eker jah suma ojgomuja onjoros mona ongga mesa nomnaga rinsiri gu Ofa fob.
58010014	Yesus aha esinsa efaga jeskaseda agos tumu mega salib rot ofosma juens ojgomu. Noba oisouska koma bera Allah ocunc efen rusnok rudou efesi erek ebsi komowa nou mona ongga ah aibin ojgomuja.
58010015	Efena Ebsi tein ocunc rot oida mar insa koma bera erek tenten ojgomu. Jeska sis fob bera runggu gij Mar Efeyi Ebsi rot mar ongga Efena Ebsi agot erek kef oida,
58010016	"Tuhan agot oida, 'Gij mona kahma, beda Didif dimagen rot mar ongga erek efeinah deika nou rua. Beda Didif dumofij rua jeskaseda rudou ebriyi gij rot dedin hukum-hukum. Noba Didif dumofij rua jeskaseda rua ruroru hukum-hukum koma rot tenten ojgomu.' "
58010017	Erek koma noba Efena Ebsi agot tein oida, "Didif dumosuna rot rua rerin mar ongga oska fogora Didif dunosujohu rot mar insa koma deika guru."
58010018	Noba gij mona ongga Allah ocunc oida rusnok rerin mar ongga oska deika guru fob, beda imam-imam onocosu rot rutunggom mar erek rurougif gu Ofa nou rusnok insa koma rerin mar ongga oska deika guru.
58010019	Erek koma jefeda oisouska Yesus Kristus ogufu ongga eya jeska efen efaga tumu mega salib, bera mimif nomnaga minemeesa nou mija teisis skoita Allah jeskaseda mugif gu Ofa guru. Koma erek imam-imam insa koma ongga rija teisis skoita Allah gij efen Mod efesi tein.
58010020	Tina oisouska Yesus efaga ongga anggos tumu mega salib fob bera Ofa ohoda moroju ongga efeinah. Noba moroju ongga efeinah koma bera efen owesa efek ongga ofij mimif jeskaseda mija teisis skoita Allah tein. Noba koma erek Ofa ohoda rot meifeti insa koma ongga orof joug rusnok jeska Mod Allah efesi fob.
58010021	Noba Yesus Kristus bera erek mifmin imam egens ongga ofoka aksa tein. Ofa bera ongga ofij mimif ongga erek Allah efen rusnok.
58010022	Jefeda ongga oufa bera mimif mija erek egens jera Allah rot mudou ongga erirei noba rot mudou ongga ororu rot tenten oida mifmin mar ongga oska enah gij mudou efesi deika guru. Jeska erek imam-imam rires mar ogufu nou rusnok rerin mar ongga oska, beda erek koma tein Yesus ogufu ongga eya jeska efen efaga tumu mega salib bera ongga orosuna rot mifmin mar ongga oska fob. Noba erek imam-imam rut risinsa rifaga jeni jeskaseda rija skoita Allah gij efen Mod efesi, beda erek koma tein mar ongga Yesus ontunggom bera orot mimif rot mifmin mar ongga oska fob. Jefeda mimif tein mija teisis skoita Allah ojgomu.
58010023	Beda ongga oufamofa bera mimif muroru Allah efen oga ongga erek tenten ojgomuja. Noba mudou eneineina gij mar ongga Ofa anggen rot guru. Tina mimif muisum gij mar insa koma ojgomuja. Jeska Ofa emeita mar nomnaga ongga Ofa agen rot gu mimif si.
58010024	Noba mimif muh mudou efesi erek ahais rot mar insa koma fogora mimif mita mudou ongga omokorema jera mudou ongga omofijma ojgomuja.
58010025	Beda mimif miremecinma jeskaseda mugif gu Allah erek egens ojgomuja. Noba mimif minaha mar koma jah erek rusnok Kristen enjgineg runtunggom fob guru. Tina ongga oufa bera mimif misisi joug moguma rot mar ongga oufamofa ojgomuja. Noba mimif mita mar insa koma erek odudu deika askesi mimif mug moroju rot mona ongga Tuhan Yesus Kristus ongksons en fob.
58010026	Mimif mita mar erek insa koma ojgomu, jeska ebeibeyaif bera mimif mijginaga rot mar meidu ongga erek tenten ojgomu. Noba mifmin mudou bera ororu mar koma rot tenten fob. Tina erek mimif mikikif jeska mar insa koma nomnaga fogora misiri sons gij mifmin mar ongga oska, beda koma bera erek mimif mukoja rot mar ongga Yesus ontunggom nou mimif fob. Jefeda enadaij nou mar egema tein ofij mimif rot mifmin mar ongga oska deika guru.
58010027	Beda mimif mijginaga rot mudou ongga emeesa oida Allah emeij mimif gij mahmei meren ongga eisa egigir rot ahais ojgomuja. Jeska Allah ensejah mahmei meren koma nou rusnok nomnaga ongga rufogog rot Ofa fob.
58010028	Sis fob hukum Musa agot rot oida, erek rusnok egeka era rugomu ragot gu ebirfager Yahudi oida osnok egens bera okoja rot efen hukum fob, beda rua rudou eneskeira rot osnok egens insa koma jinaga guru. Jefeda rua ragob ofa rot ojgomu.
58010029	Jefeda Allah omofra mar okum eteb ekirsa keingg rusnok ongga rukoja Yesus ongga erek Ofa efen efesa si. Noba Ofa emeita mar koma skoita rusnok ongga ruga oruh Yesus rot efen ogufu ongga eya tumu mega salib tein. Jeska efen ogufu koma bera ongga ohoda moroju ongga efeinah nou mimif. Noba efen ogufu koma bera ongga oroskotu mimif jeska mifmin mar ongga oska nomnaga tein. Beda Allah omofra mar okum eteb keingg rusnok ongga ruga oruh Efena Ebsi Allah ongga ofij mimif rot odou ongga eskeiramera tein.
58010030	Mimif mijginaga rot oida Allah omofra mar okum eteb keingg rusnok ongga rutunggom mar ongga oska erek insa koma si. Jeska runggu gij Mar Efeyi Ebsi rot mar ongga Ofa anggot rot erek kef oida, "Didif disinsa dimesesa mar okum sons keingg rusnok nomnaga rot mar ongga oska ongga rua rutunggom skoita iwa fob si." Noba mar enjgineg tein ongga runggu rot bera oida, "Didif duga omojga rot mar nomnaga ongga dedin rusnok runtunggom fob."
58010031	Jefeda mar okum eteb emah keingg rusnok ongga Allah ocunc rot oida rerin mar ongga oska ros. Jeska mimif mijginaga rot oida Allah, ongga efen owesa efek eteb, bera omofra mar okum eteb keingg rua rot si.
58010032	Iwa idou ah keingg rot mona ongga iwa inroru Yesus Kristus fogora yuira gij eisa fob. Gij mona insa koma bera mar ongga okum ofoukou ereneni iwa jeska iwa iroru Yesus Kristus rot tenten fob. Noba iwa yut rot ahais askesi mar koma ah keingg iwa sis fob.
58010033	Gij mona insa koma bera rusnok ongga rudou oska rot iwa bera ruga oruh iwa rot tomnomna. Noba iwa yumfij rusnok enjgineg ongga rifera okora rot mar ofogog insa koma tein.
58010034	Noba gij mona insa koma tein bera iwa yumfij rua ongga rusnok enjgineg rikris jah mod oskusk jeska rua ruroru Yesus Kristus efen oga fob. Beda gij mona insa koma bera rusnok ongga rufogog rikris yeyin mareibra jeska. Rua rita mar koma jeska iwa iroru Yesus Kristus fob. Tina iwa ineita idou ofogog sons skoita rua sis fob guru. Jeska iwa ijginaga rot oida yeyin ifons gu mebaga bera erek oufamofa ekirsa.
58010035	Jefeda ebeibeyaif bera didif duis gu iwa jeskaseda iwa ita idou ahais deika morototuma erek iwa intunggom gij mona ongga sismeni fob ojgomu. Jeska erek iwa iroru Allah rot tenten ojgomuja, beda Ofa emeita yeyin ifons ongga oufamofa eteb si.
58010036	Iwa iroru Allah efen oga rot ahais ojgomuja. Beda gij mona ongga iwa intunggom mar nomnaga ongga Allah odou ejginaga rot, beda iwa imesma mar nomnaga ongga Ofa anggen rot si.
58010037	Iwa itunggom mar erek koma ojgomuja, jeska gij Mar Efeyi Ebsi bera runggu rot mar ongga Allah anggot erek kef oida, "Gij mona ongga dektek guru, beda Ofa ongga Didif danggen eimofoj rot oida emen bera emen si.
58010038	Tina askesi Ofa enen enesi, beda rua ongga Didif duncunc erek rusnok ongga rerin mar ongga oska guru bera ruroru Didif rot tenten ojgomuja. Noba erek rua risiri fogora runororu Didif deika guru, beda Didif dudou omokum eteb rot rua si."
58010039	Tina mimif bera enerek rusnok ongga rimeesa fogora runororu Yesus Kristus deika guru, erek koma guru. Rusnok ongga rita mar erek koma bera rimeja eseiseifa si. Ongga tenten bera, mimif mita mar erek rusnok ongga ruroru Allah rot ahais ojgomuja. Jefeda mimif mimesma eiteij ah ongga ah aibin ojgomuja tein si.
58011001	Ebeibeyaif didif dudou os difesij mar osok gij rusnok ongga rudou os ruroru Allah rot tenten ojgomuja. Jeska oisouska mudou ongga ororu Allah rot tenten, bera mimif mijginaga rot oida mimesma mar ongga oufamofa eteb jeska Ofa si. Noba mimif tein mijginaga rot oida erek minek mar ongga oufamofa koma gu miteij enesi, tina gij mona kahma bera mimif mimek mar insa koma si.
58011002	Koma erek tenten, jeska mifmin mimower tein bera ruroru Allah rot tenten ojgomuja. Jefeda Ofa odou eskeira eteb rot rua tein.
58011003	Noba oisouska mudou ongga ororu Allah bera mimif mijginaga rot oida Ofa ontunggom mar nomnaga gu mebif jera mebaga. Noba Ofa otunggom mar insa koma oisouska esinsa efen oga ojga rot ojgomu.
58011004	Erek koma tein, Adam efen efesa Habel bera anggos sismeni eteb fob. Tina mar ongga ofa otunggom bera erek orocunc nou mimif ongga deisef tein. Jeska oisouska efen odou ongga ororu Allah rot tenten fob bera ofa eita mar erek orougif gu Allah. Noba Allah odou eskeira eteb ekirsa rot mar ongga ofa eita jeska mar ongga ofa efen mokora Kain eita. Beda Allah ocunc ofa erek osnok egens ongga efen mar ongga oska guru.
58011005	Noba oisouska Henokh efen odou ongga ororu Allah rot tenten fob bera ofa efen eiteij ah ongga ongkoska fogora ereita Allah odou eskeira rot ofa. Jefeda Allah ofra ofa rot efen efaga jah mebaga. Beda rusnok ruhca ofa, tina rua rinek ofa deika guru. Ofa enagos guru, tina Allah omfra ofa erek koma, jeska sis fob Ofa ocunc Henokh erek osnok egens ongga ereita Ofa efen odou erek eskeiramera.
58011006	Jeska erek rusnok runororu Allah rot tenten guru, beda enadaij nou rua rita Ofa efen odou erek eskeira rot rua jinaga guru. Jeska osnok egens ongga odou os ougif gu Allah, beda ofa odou ororu rot tenten oida Allah bera ongga efena ebah rot ah aibin, noba Ofa bera ongga eita ofons skoita rusnok nomnaga ongga rugif gu Ofa si.
58011007	Noba oisouska Noak efen odou ongga ororu Allah rot tenten fob bera ofa otunggom meg eteb egens jeskaseda oskotu esinsa jera efen mohona jera efen efeser tein. Jeska Allah agot gu ofa rot oida gij mona kahma beda Ofa omotunggom mei ofot eteb fogora rusnok ongga runororu efen oga guru nomnaga rimageben si. Jefeda Noak ougif gu Allah jera odou ongga emeesa rot fogora ofa otunggom meg eteb egens insa koma. Beda mar ongga ofa ontunggom koma bera erek orocunc rot oida rusnok enjgineg gij mona insa koma rimagos si. Jefeda oisouska mar ongga ofa ontunggom insa koma bera Allah ocunc ofa erek osnok egens ongga efen mar ongga oska oskiyai tein guru.
58011008	Noba oisouska Abraham efen odou ongga ororu Allah rot tenten fob bera ofa ougif gu mar ongga Allah anggot rot gu ofa, fogora ofa eja eker gij monuh efeinah ongga ofa enejginaga rot enesi. Jeska Allah agot gu ofa rot oida Ofa emeita monuh ongga efeinah insa koma gu ofa si.
58011009	Noba oisouska odou ongga ororu Allah rot tenten fob bera ofa engker gij monuh insa koma erek osnok egens ongga osodosa. Koma bera, ofa engker gij modwok frak efeyi ojgomuja. Noba ofa efen efeser Ishak jera efen medebesa Yakub tein geker erek koma jah suma. Jeska rua nomnaga bera ongga rimesma mebi gij monuh insa koma ongga Allah anggen rot gu rua sis fob.
58011010	Abraham eker gij modwok frak efeyi ongga orohuhur erek koma, jeska ofa ejginaga rot oida gij mona kahma beda ofa emeker gij monuh egens ongga Allah esinsa ontunggom fob. Noba monuh egens koma bera angh rot ahais ojgomuja, jeska monuh insa koma bera angh gu mebaga.
58011011	Noba oisouska Abraham efen odou ongga ororu Allah rot tenten fob bera ofa esma efen efesa orna egens. Sis fob Abraham eja erek onokona fob. Noba efen mohona Sara tein bera erek ebsei fob. Erek koma tina ofa ororu Allah rot tenten ojgomu. Jeska sis fob Allah agen gu ofa rot oida ofa emesma efen efesa orna egens si. Noba ofa ororu rot tenten oida Allah emeita mar ongga Ofa anggen rot gu ofa si.
58011012	Erek koma jefeda oisouska Abraham, ongga erek onokona eteb fob, bera rusnok rufoukou doska ongga runjuj jeska ofa. Noba enadaij nou mimif mufosuit orofosut osnok egens egens ongga runjuj jeska ofa insa koma jinaga guru. Jeska rua nomnaga bera erek motur ofoukou doska ongga angh gu mebaga, era erek mebsta ofoukou ongga angh gu mei mojumu efembra nomnaga.
58011013	Noba askesi rusnok insa koma nomnaga riker rot mar ongga Allah anggen rot, beda rua ragos fob. Noba erek rua risinsa rinesma mar koma askesi rifena ebah ros guru, tina rua ragos jera rudou ongga eskeiramera rot ojgomu. Jeska rudou ororu rot tenten oida mar insa koma emen gij mona kahma si. Noba rua tein rusujohu rot oida rua riker gu mebif erek rusnok ongga rusodosa ojgomu. Jeska rua rijginaga rot oida rerin monuh ongga tenten bera angh gu mebaga ros.
58011014	Rusnok ongga ragot mar erek koma bera erek rua ongga ruhca rot rerin monuh ongga tenten ojgomu.
58011015	Jeska erek rua rusujohu rot rerin monuh giskini ongga rua rin jeska sis fob, beda adaij nou rua ruksons gu rerin monuh insa koma ojgomu.
58011016	Tina rua ruhca rot monuh egens ongga ongkoska eteb ekirsa ojgomu. Noba monuh insa koma bera angh gu mebaga. Jefeda gij mona ongga rua ragot oida rua bera ongga ruroru Allah rot tenten fob, beda mojenen Ofa rot rua guru. Jeska Ofa ontunggom monuh egens gu mebaga nou rua fob.
58011017	-
58011018	Noba oisouska Abraham efen odou ongga ororu Allah rot tenten fob, bera ofa esejah odou efesi jeskaseda agob efen efesa Ishak ororu mar ongga Allah anggot rot gu Ofa. Koma bera, sis fob Allah anggen rot oida ofa emesma efen efesa ongga onjuj jeska efen mohona Sara si. Noba Allah anggot rot tein oida rusnok rufoukou rumojuj jeska ofa oisouska efen efesa Ishak ojgomu. Beda gij mona kahma deika Allah obk ofa jeskaseda eris efen efesa Ishak ojgomu. Allah ereneni ofa odou efesi jeskaseda ek oida erek ofa ororu efen oga rot tenten ei era gurei.
58011019	Beda Abraham ensejah odou efesi jeskaseda eris efen efesa, jeska ofa osujohu rot oida Allah efen owesa efek ongga adaij nou ofra efen efesa sons jeska anggos. Beda gij mona ongga ofa ensejah nou eris efen efesa, beda Allah agot joug rot oida, "Bua bineris ebesa kef guru." Jefeda koma bera erek Abraham ensma efen efesa sons jeska anggos fob.
58011020	Noba oisouska Ishak efen odou ongga ororu Allah rot tenten fob, bera ofa om eiteij gu Allah jeskaseda Ofa eita oufamofa eteb gu efen efeserga Yakub jera Esau gij mona ongga ofa anggos fob.
58011021	Noba oisouska Yakub efen odou ongga ororu Allah rot tenten fob, bera ofa om eiteij gu Allah jeskaseda Ofa eita oufamofa eteb gu efen medebeserga ongga Yusuf efen efeserga. Ofa tein ois oufamofa eteb gu Allah erek koma askesi ofa era moskur oroisif ojgomu fob. Jeska gij mona insa koma ofa erek onokona eteb ojgomu fob. Noba erek dektek deika guru beda ofa nou ongga anggos.
58011022	Noba oisouska Yusuf efen odou ongga ororu Allah rot tenten fob, bera gij mona ongga ofa nou ongga anggos, beda ofa efesij mar rot mona ongga rusnok Israel nomnaga rumorogna jeska monuh Mesir. Beda ofa tein agot gu efen rusnok jeskaseda rua rurka efen ofora jeska odog gij mona ongga rua rumorogna jeska monuh Mesir fob. Beda rua risah efen ofora insa koma gij monuh efeinah ongga rua rinja gij.
58011023	Noba oisouska Musa efen meka jera mosu godou ongga gororu Allah rot tenten fob, bera goga gendemdemi gegan oforokai ongga ofoka Musa gij mesta orgomu. Gij mona insa koma raja monuh Mesir agot rot oida rua ongga Israel rerin riser ongga orna nomnaga ragos ojgomu. Tina goga godou enemeesa rot raja egens insa koma efen oga guru. Jefeda goga gejedemi gegan oforokai egens insa koma, jeska goga gosujohu rot oida ofa erek ongkoska eteb.
58011024	Noba oisouska Musa efen odou ongga ororu Allah rot tenten fob bera ofa ekeba esinsa jeska raja Mesir jera efen rusnok nomnaga. Jeska sis fob raja koma efen efesa ojaga egens ongga ofra Musa erek esinsa efen efesa.
58011025	Tina gij mona ongga Musa erek orna eteb fob, beda ofa onodou os ororu rua ongga Mesir gij rerin mar ongga oska erek oskiyai tein guru. Jefeda ofa eja sons erek egens jera Allah efen rusnok Israel jeskaseda eita efera okora morototuma jera rua ojgomu.
58011026	Jeska ofa osujohu rot oida erek ofa eita efera okora nou Kristus, ongga Allah anggot eimofoj rot oida emen, beda koma bera erek oufamofa ekirsa jeska mareibra ofoukou ongga ofa emesma jeska raja Mesir. Ofa osujohu rot erek koma jeska ofa odou ororu rot tenten oida gij mona kahma bera Allah emeita efen ofons ongga erek ongkoska ekirsa jeska mar insa koma si.
58011027	Beda oisouska Musa efen odou ongga ororu Allah rot tenten fob, bera ofa orogna jeska monuh Mesir insa koma. Noba ofa enemeesa rot raja Mesir ongga otkonu oska rot ofa guru. Jeska erek ofa enek Allah gu eiteij guru, tina ofa ororu mar ongga Allah ocunc gu ofa gij odou efesi rot ahais ojgomuja.
58011028	Noba oisouska Musa efen odou ongga ororu Allah rot tenten fob bera ofa obk rua ongga Israel nomnaga jeskaseda ruina maat keingg mona ongga rua rires domba efer efen ogufu tumu mod montoj ojgomu. Jeska gij mona insa koma Allah obk efen malaikat jeskaseda agob rusnok nomnaga rerin riser ongga rusumbohka. Tina malaikat koma enagob rusnok ongga Israel rerin riser guru, jeska rua rires domba efer efen ogufu insa koma tumu rerin mod montoj.
58011029	Noba oisouska rudou ongga ororu Allah rot tenten fob bera rua ongga Israel ruira gij Mei Mojumu Efei Ekeni. Tina rua rinageben gij mei koma guru jeska Allah esinsa orohoda mei koma jeska rua fogora ruira ojgomuja. Jefeda rua ricira gij mei oforga ongga erek ahahir ojgomu onjoros rinjesaga jah gu mei mojumu efei koma enama fob. Tina gij mona ongga raja Mesir efen tentarer rutoij rua ongga Israel gij mei insa koma, beda Allah aha mei mojumu efei insa koma moguma sons, jefeda tentarer insa koma nomnaga rageben gij mei ojgomu.
58011030	Noba oisouska rusnok Israel ongga ruroru Allah rot tenten fob bera mamu ongga rusnok enjgineg rungk erek mejga aksa eteb joug kota Yerikho jeskaseda orof joug rusnok jah suma bera ohoda nomnaga fob. Erek koma jeska Allah ocunc gu efen rusnok rot oida rua rumotoijma rejrej kota insa koma gij mona cinja erfeka. Beda Ofa omotunggom mamu ongga rungk erek mejga insa koma jeskaseda ohoda nomnaga.
58011031	Noba oisouska Rahab odou ongga ororu rot mar ongga Allah anggot rot bera ofa enagos morototuma jera efen rusnok nomnaga ongga ringker gij kota Yerikho ongga runougif gu Allah guru. Ofa bera erek ojaga eja motu egens. Tina ofa ofij rua ongga Israel gij mona ongga rua rinsejah nou rimagob rusnok insa koma nomnaga, jefeda rua ongga Israel rinagob ofa guru.
58011032	Erek koma noba, rusnok enjgineg tein ongga rutunggom mar rot rudou ongga ororu Allah rot tenten fob bera erek ofoukou doska. Tina enadaij nou didif difesij rot mar nomnaga ongga rua tein runtunggom gij surat kef guru. Rineya jeska rua bera erek Gideon ni, Barak ni, Simson ni, Yefta ni, Daud ni, Samuel ni, jera nabi-nabi enjgineg tein.
58011033	Jeska oisouska rudou ongga ororu Allah rot tenten fob bera rineya ongga rimedima jera rusnok enjgineg ongga rufogog. Beda rusnok koma risiri gu rua ojgomu. Noba rineya ongga rucunc rot oida rua risma owesa efek jeska Allah gij mona ongga rua rufoka ereij keingg Israel rot tenten noba rufra okum keingg rusnok ongga runororu Allah oga rot tenten guru. Noba rineya ongga risma mar ongga Allah anggen rot gu rua askesi rua ruroru Ofa gij monuh ongga efeinah. Noba rineya ongga ruskotu jeska singa ongga ofogog doska.
58011034	Noba rineya ongga ruskotu jeska mah eteb ongga et mar rot ebeirens. Noba rineya ongga ruskotu jeska rusnok enjgineg ongga rudou os ragob rua. Noba rineya ongga runofora efek guru bera rija erek rufora efek deika sons. Noba rineya ongga rimedima jera rusnok ongga rusodosa bera risma rufora efek fogora rikemeji rusnok insa koma.
58011035	Noba rineya ongga erek rujager risma riser sons jeska ranggos. Noba oisouska rudou ongga ororu Allah rot tenten fob bera rineya ongga risma rifera okora eteb jeska rusnok enjgineg tein. Koma bera, rineya ongga runougif gu rusnok ongga rufogog guru. Jefeda rusnok koma ragob rua onjoros ranggos fob. Tina rua runokoja rot guru, jeska rua rijginaga rot oida rua rimesma eiteij ah ongga ah aibin jeska Allah si.
58011036	Noba rineya bera rusnok ruga oruh rua noba rangha rua rot ahais tein. Noba rineya ongga rusnok rikris rua jah mod oskusk tein. Beda rusnok koma rira rantai rirakid rerin ritma jera raki tein.
58011037	Noba rineya ongga ragos jeska rusnok enjgineg rira mamu riredi rua rot ahais ojgomu. Noba rineya bera rusnok enjgineg rira meiteb aksa rireris rifaga fogora ojga erek egeka. Noba rineya ongga rusnok enjgineg rira meiteb aksa riragob rua. Noba rineya ongga ricira rourou gij monuh ongga owowa. Rua rirgi meisoufa ongga erek domba jera kambing ofos ojgomu. Jeska rerin fifi era mareibra egema tein guru. Noba rusnok enjgineg rudou ofogog rot rua ojgomuja.
58011038	Jeska mar ongga rusnok insa koma runtunggom gu rua fob, beda Allah efen rusnok ruku fogora ricira rourou gij monuh ongga owowa erek memaga jera modreni tein. Noba rua rahca gij mansu efesi ojgomuja. Rusnok ongga rufogog rutunggom mar ongga oska erek insa koma gu Allah efen rusnok ojgomuja. Jefeda enadaij nou rusnok koma risma mar ongga oufamofa egema tein jeska Allah efen rusnok insa koma jinaga guru.
58011039	Mar ongga rusnok insa koma nomnaga runtunggom rot rudou ongga ororu Allah rot tenten fob bera erek oufa ojgomu. Noba Allah bera erek eskeira rot rua tein. Tina gij mona insa koma rua rinesma mar nomnaga ongga Allah anggen rot gu rua enesi.
58011040	Jeska Ofa odou os rot oida rua riker nou rerin rufons onjoros mimif tein misma mufons insa koma morototuma jera rua. Noba mufons insa koma bera mifmin mudou ongga eja erek ebsi komowa oisouska Yesus Kristus fob.
58012001	Erek koma jefeda ongga oufamofa bera mimif mudou ah keingg rot mar ongga rusnok insa koma nomnaga runtunggom rot rudou ongga ororu Allah rot tenten fob ojgomu. Jeska mar insa koma nomnaga bera erek mar ongga ereisisi joug mimif rot mar okum ongga ah keingg mimif tein ojgomuja. Jefeda erek rusnok ongga raha rerin meisoufa ongga okum jah jeskaseda rufof riremeteima, beda mimif tein maha mar nomnaga ongga orotunggom mudou efesi okum rot jah. Noba erek rusnok rufof riremeteima jeni mar ongga rusnok runcunc gu rua fob, beda mimif tein muroru jeni mar nomnaga ongga Yesus Kristus oncunc rot sis fob.
58012002	Beda mimif tein musujohu rot Yesus efen oga insa koma ojgomuja. Jeska Ofa eita odou ahais gij mona ongga rusnok runtob Ofa tumu mega salib. Beda mojenen Ofa rot mar ongga rua runtunggom skoita Ofa gij mona insa koma guru. Jeska ofa osujohu rot mar ongga emereita efen odou erirei eteb rot gij mona kahma ojgomu. Noba ebeibeyaif bera Ofa enja jah mebaga fob jeskaseda ofoka ereij keingg rusnok nomnaga morototuma jera efen meka Allah.
58012003	Erek koma jefeda gij mona ongga mar okum ah keingg iwa, beda iwa idou ah keingg rot teinefa Yesus eita odou ahais gij mona ongga rusnok ongga rufogog rutunggom mar insa koma gu Ofa ojgomu. Beda koma omorofij iwa tein jeskaseda idou ahais fogora imororu Allah rot tenten ojgomuja.
58012004	Onjoros mona deisef bera iwa iroru Allah rot idou ongga ahais jeskaseda inesiri gu Bilis guru. Tina askesi mar okum ereneni iwa bera yeyin yugufu eneya jeska ifaga erek Yesus ogufu eya jeska Ofa sis fob guru.
58012005	Iwa bera Allah efen efeser. Jefeda iwa inodou ofoj joug rot mar ongga Allah anggot gij Mar Efeyi Ebsi guru. Jeska koma bera ongga ereisisi joug iwa. Ofa agot oida, "Edesa, gij mona ongga Didif dira mar okum jeskaseda duroftuftu bua, beda bineita budou ongga eskes rot guru. Noba gij mona ongga Didif ducunc gu bua rot bebin mar ongga oska, beda budou enesiri rot guru.
58012006	Jeska Didif dutunggom mar insa koma gu rusnok nomnaga ongga Didif dudou okora rot erek dedin edeser."
58012007	Jefeda iwa yuin keingg idou efesi rot ahais ojgomu askesi Allah era mar okum jeskaseda oroftuftu iwa. Ofa otunggom mar koma nou iwa jeska Ofa bera erek yeyin ika, noba iwa bera erek Ofa efen efeser.
58012008	Noba Ofa oftuftu efen efeser nomnaga rot mar erek koma ojgomu. Jefeda erek Ofa onoftuftu iwa rot yeyin mar ongga oska guru, beda iwa inerek Ofa efen efeser rot tenten guru.
58012009	Erek koma tein, sis fob bera mimif nomnaga mifmin miker giskini ongga rira mar okum ruroftuftu mimif. Beda mimif mugif gu rua rot ojgomu. Jefeda gij mona ongga mifmin mika Allah era mar okum oroftuftu mimif erek insa koma, beda koma erek oufa ekirsa nou mimif ojgomu. Jeska oisouska Efena Ebsi Allah bera mimif mita eiteij ah ongga efeinah noba ongga ah aibin.
58012010	Erek koma noba sis mona ongga mimif erek muforoka ros, beda mifmin miker rira mar okum ruroftuftu mimif gij mona ongga estir ororu risinsa rudou ejginaga rot ojgomu. Tina Allah bera era mar okum oroftuftu mimif jeskaseda orofij mimif rot ojgomu. Ofa otunggom mar insa koma nou mimif jeskaseda mimif tein mita mudou ongga ebsi komowa morototuma erek Ofa.
58012011	Noba gij mona ongga Allah era mar okum jeskaseda oroftuftu mimif, beda giskini mudou enerirei rot guru. Jeska mimif mita mifera okora rot mar insa koma tein. Tina mar koma bera orofij mimif jeskaseda miker gij miteij ah kef rot mudou ongga eskeiramera jera mudou ongga efen mar ongga oska oskiyai tein guru.
58012012	-
58012013	Erek koma jefeda, iwa ita idou efesi ongga erek ahais rot mar insa koma ojgomu fogora iroru Allah oga rot tenten ojgomuja. Iwa ita mar erek koma jeskaseda rua ongga Kristen enjgineg ongga rudou eriaga rot bera rinesiri guru. Beda mar insa koma omorofij rua jeskaseda rua tein rita rudou ongga ororu Allah rot tenten deika.
58012014	Erek koma beda iwa ireneni rot ahais jeskaseda ita idou ongga eskeira morototuma. Noba ita mar rot idou ongga ebsi komowa ojgomu tein. Jeska rusnok ongga ruroru mar ongga oska ros bera rineker morototuma jera Allah gij mona kahma guru.
58012015	Beda iwa tein yut joug idou efesi rot ahais ojgomu jeskaseda rineya rinekikif jeska Allah guru. Jeska rusnok koma rinesma eiteij ah efeinah ongga Allah eita rot odou ongga oufamofa guru. Beda iwa tein yut joug idou efesi rot ahais jeskaseda ineita idou ongga oska skoita rusnok enjgineg fogora rudou oska rot iwa tein guru. Jeska mar insa koma bera orok mokcin rusnok nomnaga onjoros rua tein rudou oska morototuma fob. Beda rusnok rufoukou rimeita mar ongga oska rot tein ojgomu.
58012016	Beda iwa isisi joug moguma jeskaseda rineya rinesiri morototuma jera egema efen mohona guru. Noba iwa tein ineita mar erek Esau eita sis fob rot odou ongga osumsumu eteb guru. Jeska ofa erek osnok egens ongga onougif gu Allah rot tenten guru. Ofa erek Ishak efen efesa ongga osumbohka. Jefeda gij mona kahma ofa bera ongga emesma oufamofa jeska Allah morototuma erek efen meka ensma jeska Allah sis fob. Tina ofa eferwei mar insa koma rot maat ongga mokosa efen.
58012017	Noba gij mona ongga efen meka ai juens anggos, beda ofa odou os esma oufamofa insa koma jeska Allah ojgomu. Tina efen meka okoja ofa rot ojgomu, jeska ebeibeyaif mokosa emesma oufamofa jeska Allah ojgomu. Beda ofa erejgejgei efen meka noba ebisa rot tein, tina guru.
58012018	Gij mona ongga iwa in skoita Allah beda koma enerek mona ongga rusnok Israel rin skoita Allah gu memaga ofos Sinai sis fob guru. Jeska gij mona insa koma bera rua rik mah eteb. Noba mebaga eja erek motkobah rot mocgoj ofog ongga orocohun rua. Beda mof eteb tein edi rot rua.
58012019	Beda rua rig Allah oga ongga erek manghi mei ongga oga eteb tein. Jefeda rua rimeesa eteb noba ruis gu Allah jeskaseda Ofa enagot mar teisis skoita rua erek koma guru.
58012020	Jeska rua rimeesa eteb rot mar ongga Ofa anggot erek kef oida, "Erek rineya jeska iwa era yeyin kambing tein rusok memaga kef, beda Didif dagot rot oida rusnok rira mamu riredi rua era kambing insa koma onjoros ranggos fob."
58012021	Noba mar insa koma ongga rua rik noba rig bera orotunggom rua fogora rimeesa eteb rot. Beda Musa tein agot oida, "Didif dimeesa eteb rot."
58012022	Sis fob yeyin imower rija jah Memaga Ofos Sion jera kota Yerusalem jeskaseda rugif gu Allah jah suma. Jeska Allah, ongga efena ebah rot ah aibin, bera efen Mod ongga angh gij kota koma. Tina ebeibeyaif, oisouska Yesus Kristus, bera iwa inja teisis skoita Allah ongga engker jah gu mebaga ojgomu. Jah suma bera Allah efen malaikat-malaikat ofoukou doska ongga risitit gu Ofa rot rudou ongga erirei eteb ojgomuja.
58012023	Noba iwa tein yuira jera Allah efen rusnok nomnaga ongga risma mar ongga ongkoska eteb jeska Ofa, erek orna osumbohka egens ongga esma mareibra ongga oufamofa jeska efen meka. Noba jah suma bera Allah onggu keingg yeyin ifoka gij efen buku eiteij ah fob. Noba rusnok ongga ranggos sis fob rot rudou ongga ebsi komowa tein bera rerin rifena ongga ringker jah suma tein. Noba iwa bera in skoita Ofa ongga oga ojga rot rusnok nomnaga rerin rita mar.
58012024	Noba iwa bera in skoita Yesus Kristus ongga ot deismos nou mimif skoita Allah rot mar efeinah ongga Ofa anggot eimofoj rot sis fob. Jeska oisouska efen ogufu ongga eya jeska efen efaga tumu mega salib erek mar ongga orougif gu Allah, bera Allah onsuna rot mifmin mar ongga oska fob. Noba Yesus ogufu bera oufa ekirsa jeska Habel efen ogufu. Jeska Habel efen ogufu eya gij mona ongga efen mokora anggob ofa fob. Jefeda efen ofoj emah keingg ofa esinsa sons si. Tina Yesus ogufu bera eya, jeska Ofa aha esinsa gu rusnok ongga rufogog erek mar ongga orougif gu Allah jeskaseda Ofa osuna rot rusnok rerin mar ongga oska nomnaga.
58012025	Erek koma jefeda iwa ig mar nomnaga rot iskusk ongga Allah agot gu iwa ojgomuja. Jeska sis fob bera rusnok ongga Israel runororu mar ongga Musa eisisi joug gu rua rot guru. Jefeda rua runosuwa jeska mar okum ongga Allah ofra keingg rua rot guru. Erek koma tein, erek mimif munororu mar ongga Allah esinsa eisisi keingg mimif rot guru, beda koma erek mimif munosuwa jeska mar okum insa koma tein guru.
58012026	Noba gij mona ongga Allah efesij mar gu rua ongga Israel gu Memaga ofos Sinai sis fob, beda mebif nomnaga icusur rot ahais. Tina ebeibeyaif bera Allah agen rot oida, "Gij mona kahma bera Didif dumotunggom mebif jeskaseda icusur rot ahais juens deika. Tina gij mona insa koma tein Didif dumotunggom mebaga jeskaseda eineina erek ahais tein."
58012027	Noba jeska Ofa agot oida, "Mebif icusur juens deika," beda koma orocunc rot mebif jera mebaga nomnaga ongga Ofa ontunggom fob. Beda Ofa omorohoda rot mar insa koma nomnaga jeskaseda mar ongga angh gu monuh mebaga bera emah rot ahais ojgomuja.
58012028	Erek koma jefeda, ongga oufa bera mimif muis oufamofa eteb gu Allah noba mugif gu Ofa rot mudou ongga emeesa ojgomu. Jeska mimif minja erek efen rusnok ongga rumuira gij efen monuh mebaga si. Noba monuh koma bera eneineina jinaga guru, tina ah rot ahais gij mona ongga ah aibin ojgomuja.
58012029	Jeska mifmin Allah bera omofra mar okum eteb keingg rusnok nomnaga ongga rerin mar ongga oska morototuma erek mah ongga et mar nomnaga.
58013001	Iwa ita idou ongga omokorema erek imokosama morototuma.
58013002	Beda iwa icunc idou ongga oufamofa skoita rusnok ongga iwa inejginaga rot enesi tein. Noba yufij rua rot maat era mar enjgineg tein. Jeska sis fob mifmin muhujir ruroun rusnok ongga rua rinejginaga rot enesi gij rerin mod jeskaseda rufij rua. Tina rua rinejginaga rot oida rusnok insa koma ongga rua rumfij bera malaikat-malaikat ongga Allah ombk guru. Rua rusujohu rot oida rusnok insa koma bera erek rusnok giskini ojgomu.
58013003	Noba iwa idou ah keingg rot mar okum ongga ah keingg yeyin ihujir Kristen ongga ringker gij mod oskusk ros, fogora rufij rua ojgomuja. Noba yufij yeyin ihujir ongga risma rifera okora jeska rusnok enjgineg tein.
58013004	Beda iwa iroru Allah efen moroju ongga tenten nou runer jera rujager ongga rumoskotuma fob rot koisoisa ojgomu tein. Noba iwa inesiri jera egema efen mohona guru. Jeska Allah omofra mar okum eteb keingg rusnok ongga rutunggom mar ongga erek koma si. Ofa omofra mar okum keingg rusnok nomnaga ongga risiri morototuma si.
58013005	Noba yut joug idou efesi jeskaseda idou enesma keingg rot fifi eteb ojgomuja guru. Tina ita idou ongga eskeira rot mar ongga iwa yeyin ebeibeyaif ojgomu. Noba iwa inemeesa rot yeyin iteij ah kef ojgomuja guru. Jeska gij Mar Efeyi Ebsi bera Allah agot oida, "Didif dumofij iwa si. Didif dinaha iwa igef jah jinaga guru."
58013006	Jefeda mimif tein magot erek mar egens gij Mazmur agot oida, "Allah bera ongga ofij didif, jefeda didif dinemeesa rot mar egema tein guru. Jeska enadaij nou rusnok rutunggom mar ongga oska skoita didif jinaga guru."
58013007	Beda iwa tein idou onofoj joug rot rusnok ongga ruftuftu iwa osok gij Allah oga rot sismeni fob guru. Tina isujohu osok gij mar ongga rua rutunggom rot rudou ongga ororu Allah gij mona ongga rua rifena ebah ros. Beda iwa ita mar morototuma erek rua ojgomu.
58013008	Jeska Yesus efen eita mar eneja erek toga guru. Mar ongga Ofa eita sis fob, jera deisef, jera gij mona kahma tein bera erek morototuma ojgomuja.
58013009	Jefeda iwa ibes ifaga jeska rusnok ongga ruftuftu mar ongga erek toga jeska Allah efen oga ojgomu. Jeska mar koma omoroku idou efesi fogora imesiri gij tein. Noba mimif munororu rerin erebent osok gij maat ongga rinet guru, jeska koma eneita owesa efek gu mimif era gu rua tein jinaga guru. Tina ongga oufa bera mimif misma owesa efek oisouska Allah odou ongga oufamofa rot mimif ojgomu.
58013010	Jeska mifmin Tuhan Yesus Kristus bera anggos tumu mega salib erek mar ongga orougif gu Allah nou mimif fob. Noba koma bera onofij rusnok ongga ruroru erebent ongga hukum Musa anggot rot jeskaseda rusuna rot rerin mar ongga oska ros guru.
58013011	Ororu jeni erebent hukum Musa bera imam ongga ofoka aksa orka mar ogufu gij Mod Allah efesi jeskaseda eita mar koma erek orougif gu Allah nou rusnok rerin mar ongga oska. Tina rua rurka marska insa koma efen efaga jeska kota jah mebah. Beda rua ris mah gij marska insa koma jah suma.
58013012	Erek koma tein, rusnok ruroun Yesus Kristus jeska kota jah mebah fogora Ofa agos tumu mega salib jah suma jeskaseda orosuna rot rusnok rerin mar ongga oska.
58013013	Jefeda ongga oufa bera mimif maha mifmin erebent jeska hukum Musa insa koma nomnaga jah ojgomu. Beda mimif muroru Yesus Kristus jeskaseda misma eiteij ah ongga efeinah deika. Noba mimif tein mita mudou ahais askesi rusnok rutunggom mar ongga oska skoita mimif rot. Koma morototuma erek rusnok rita mar ongga oska skoita Yesus tein sis fob.
58013014	Jeska gu mebif bera mimif mifmin kota egens ongga enah aibin guru. Noba mimif miker rot mifmin monuh ongga ah gu mebaga ojgomu. Monuh insa koma bera ah aibin ojgomuja.
58013015	Jefeda oisouska Yesus Kristus bera mimif mira muga miresitit rot Allah erek mar ongga murougif gu Ofa rot ojgomu. Noba Ofa odou bera eskeira rot tein. Beda gij mar insa koma bera mimif tein magot rot oida mudou ororu Ofa rot tenten ojgomuja.
58013016	Noba iwa icunc idou ongga oufamofa skoita rusnok enjgineg tein, noba yufij rua tein rot mar ongga rua rucosu rot. Jeska koma tein bera erek mar ongga iwa irougif gu Allah rot. Noba Ofa odou bera eskeira rot mar erek koma tein.
58013017	Beda iwa yugif gu yeyin ebirfager ongga ruftuftu iwa rot Allah efen oga tein. Noba iwa iroru rerin ruga rot mar insa koma tein. Jeska rua bera ongga rufij iwa jeskaseda iwa iroru mar ongga tenten ojgomu. Noba rua rijginaga rot oida gij mona kahma, beda Allah emejeka joug rua rot mar ongga rua rumftuftu gu iwa fob. Jefeda iwa iroru rerin ruga rot tenten ojgomu jeskaseda rudou onokum rot iwa guru. Jeska erek iwa yufij rua, beda koma erek iwa yufij isinsa rot tein.
58013018	Noba iwa yum iteij gu Allah nou memef tein jeskaseda Ofa omofij memef ojgomuja. Jeska memef mosujohu rot oida monotunggom mar ongga ereita Allah odou okum skoita memef rot guru. Noba memef modou os meita mar ongga erek oufamofa skoita iwa ojgomu.
58013019	Noba didif disinsa duis gu iwa erek koma jeskaseda Allah omohoda moroju nou didif fogora dumoksons skoita iwa.
58013020	Didif dum diteij gu Allah nou iwa fob. Noba Ofa bera ongga eita eiteij ah ongga eskeira gu mimif. Noba Ofa bera ongga omfra Yesus sons jeska anggos fob. Noba ebeibeyaif bera Yesus Kristus ot joug mimif ojgomuja erek gembala egens ongga ont joug efen domba-domba. Allah omotunggom mar erek koma jeskaseda orocunc gu rusnok nomnaga rot oida mar ongga Ofa anggot eimofoj rot sis fob bera ah gij efera fob. Noba koma bera oisouska Yesus Kristus ogufu ongga eya jeska efen efaga tumu mega salib. Noba mar koma bera ah rot aibin ojgomuja. Mimif mudou os erek koma (Ainsoma).
58013021	Noba didif dum diteij gu Allah jeskaseda Ofa emeita owesa efek gu iwa fogora iwa imotunggom mar nomnaga ongga Ofa odou ejginaga rot tein. Askesi iwa itunggom mar insa koma nou Ofa ojgomuja, beda Ofa omotunggom mar gij idou efesi ongga ereita Ofa odou eskeira rot iwa si. Ofa otunggom mar koma oisouska Yesus Kristus. Jefeda mimif mudou os oida rusnok nomnaga risitit gu Yesus Kristus rot efen ofoka ongga aksa eteb ojgomuja.
58013022	Edohuji, didif duis gu iwa jeskaseda iwa isujohu rot iskusk osok gij mar nomnaga ongga didif dinsisi joug gu iwa gij surat egens kef fob. Jeska surat egens kef bera erek estir ojgomu.
58013023	Noba didif dudou os dagot gu iwa rot oida mifmin muhuj Timotius bera orogna jeska mod oskusk fob. Noba erek ofa en skoita didif ebeirens, beda dimeja skoita iwa morototuma jera ofa si.
58013024	Didif duisu yeyin ebirfager nomnaga ongga ruftuftu iwa rot Allah efen oga, jera Allah efen rusnok nomnaga jah suma. Allah efen rusnok gij monuh Italia insa kef bera ruisu iwa tein.
58013025	Didif duis gu Allah jeskaseda Ofa ocunc odou ongga eskeiramera eteb rot iwa nomnaga. Ainsoma.
59001001	Didif Yakobus bera dunogu surat egens kef gu iwa ongga Yahudi jeska ebic setka kungkob erfeka ongga enjerek Allah efen rusnok fob. Iwa tein bera ongga iroru Yesus Kristus fob. Noba ebeibeyaif iwa injeker sinefa sinefa rejrej monuh ofoukou fob. Didif bera erek osnok egens ongga dumfij Allah jera mifmin Tuhan Yesus Kristus ojgomuja. Noba didif duis oufamofa eteb gu iwa nomnaga!
59001002	Edohuji, gij mona ongga mar okum ofoukou ereneni iwa, beda iwa idou efaga ouka rot mar koma ojgomu.
59001003	Jeska iwa ijginaga rot oida, erek iwa iroru Tuhan Yesus rot ahais gij mona insa koma, beda iwa imot rot ahais ojgomuja askesi mar insa koma ah keingg iwa si.
59001004	Iwa ita idou ongga ahais erek koma ojgomuja onjoros iwa injerek Kristen ongga rinsma riteij ah ongga ongkoska gij mar nomnaga.
59001005	Erek osnok egens jeska iwa ongga odou enebriyi eteb gij mar enesi, beda ofa ois gu Allah rot ojgomu. Jeska Allah bera ongga eita mar ongga oufamofa erek ofoukou gu rusnok. Beda osnok egens koma emesma odou ongga ebriyi gij mar rot tenten si. Jeska Allah emeita mar erek koma rot efen odou ongga eriagamaga eteb ojgomu. Ofa enagei mar koma jeska iwa guru.
59001006	Tina idu ongga omois rot mar erek insa koma gu Allah, beda odou ororu rot tenten oida Allah emeita mar ongga ofa ois rot insa koma gu ofa si. Enadaij nou ofa osujohu rot oida Allah eneita mar koma gu ofa guru. Jeska idu ongga ejekjeka gij odou efesi erek koma, beda ofa erek mega rawom efek ongga eibibi gij mei mojumu efei ojgomuja. Noba mei mojumu efei omorkorka rawom efek insa koma jah sinefa sinefa.
59001007	-
59001008	Idu ongga osujohu rot mar erek insa koma bera erek rusnok ongga rudou egekeka rot mar ongga rumois rot gu Allah ojgomu. Jeska ofa osujohu rot oida, "Tuhan Allah emeita mar koma gu didif ei, era gurei." Koma bera orocunc rot oida efen odou ongga eineina gij mar nomnaga ongga ofa otunggom ojgomuja. Erek koma jefeda enadaij nou rusnok ongga rudou egekeka erek insa koma rusujohu rot oida rua rimeita mar egema tein jeska Allah jinaga guru.
59001009	Erek rusnok enjgineg rusujohu rot oida mifmin muhujir rineya rerin rufoka guru, beda muhujir insa koma rudou onokum rot koma guru. Ongga tenten bera, rua ongga runofoka guru rita rudou efaga ouka rot ojgomu. Jeska rua ruroru Yesus Kristus fob, jefeda Allah omfra rua jeska rerin mar ongga okum tein fob.
59001010	Erek koma tein rot rua ongga runa mei ahta. Gij mona ongga rua rerin mareibra nomnaga enseiseifa jeska rua fob, beda rudou onokum rot koma ojgomu guru. Jeska runa mei ahta koma bera erek marfok ongga er reirei ojgomu.
59001011	Ai juens beda mowa endi marfok koma fogora osra, noba efen ofok ongga ongkoska koma ejba toumou. Erek koma tein rot runa mei ahta ongga ribirfaga erebibei tumu rerin mareibra ojgomuja. Jeska gij mona ongga rua ranggos fob, beda rua rija jeska rerin mareibra ongga ofoukou koma nomnaga fob.
59001012	Oufamofa eteb nou rua ongga rita rudou ahais gij mona ongga mar okum eteb ereneni rua. Jeska erek rua rut rot ahais askesi mar ongga okum koma angh gu rua ros, beda gij mona kahma bera rua rimesma rufons ongga Allah anggen rot gu rusnok nomnaga ongga rudou okora rot Ofa. Rufons insa koma bera erek rua rijeker morototuma jera Allah jah mebaga nou mona ongga ah aibin ojgomuja.
59001013	Erek koma tein, gij mona ongga mar egema ereita rusnok rudou efesi fogora risiri gij mar ongga oska fob, beda enadaij nou rua rusujohu rot oida Allah bera ongga ombk mar koma gu rua guru. Jeska Allah esinsa enesiri gij mar ongga oska ongga ereita odou efesi jinaga guru. Noba Ofa onobk mar ongga ereita rusnok rudou efesi tein guru.
59001014	Tina erek mar egema ongga ereita rusnok rudou efesi fogora risiri gij mar ongga oska, beda mar koma en jeska risinsa rudou ongga eftirir keingg mar ongga oska insa koma sis fob ojgomu.
59001015	Rua risah mar ongga oska insa koma gij rudou efesi sis fob ojgomu. Noba gij mona egema deika bera rua rutunggom mar ongga oska insa koma jeni rudou os rot ojgomu. Rua runtunggom mar ongga oska erek koma fob, jefeda rua rimeja jah mahmei meren rot ah aibin ojgomuja si.
59001016	Edohuji ongga dudou okora rot, erek iwa isujohu rot mar ongga oska insa koma ojgomuja, beda koma erek iwa yucuwei mar jeska isinsa ojgomu. Jeska Allah onobk mifmin mudou efesi jeskaseda mita mar ongga oska guru.
59001017	Mar ongga ongkoska bera en jeska Allah ongga angh gu mebaga ojgomu. Ofa bera ongga ontunggom mowa ni, mesta ni, motur ni. Ofa eneferwei mar egema tein ongga Ofa anggot rot era ontunggom sis fob jinaga guru.
59001018	Noba sis fob Ofa esinsa onsujohu rot oida Ofa omoroun mimif erek efen rusnok. Jefeda oisouska efen oga ongga oufamofa insa koma bera mimif minjerek mar ongga ofoufem ekirsa jeska mar nomnaga ongga Ofa otunggom fob.
59001019	Edohuji ongga dudou okora rot, didif duis gu iwa jeskaseda idou ororu mar erek kef ojgomu: Orofosut osnok egens eg Allah oga rot iskusk ojgomu. Beda rua runojoftuftu rot oga insa koma ebeirens gu rusnok enjgineg guru. Tina rua riker noba rusujohu rot oga insa koma sismeni fog. Noba rua tein rudou onotkonu oska rot ebeirens skoita rusnok enjgineg guru.
59001020	Jeska rusnok ongga rutkonu oska bera rerin rudou efesi ongga oska. Tina Allah odou os oida mimif mita mudou efesi ongga efen mar ongga oska oskiyai tein guru.
59001021	Jefeda iwa ija jeska yeyin mar ongga oska nomnaga ongga oroku idou efesi rot ojgomuja. Beda iwa ita idou ongga eriagamaga fogora iroru Allah oga ongga ofa ensah gij idou efesi fob. Allah oga ongga oufamofa bera efen owesa efek nou osuwa iwa jeska yeyin mar ongga oska.
59001022	Gij mona ongga iwa ingg rot Allah oga ongga oufamofa fob, beda iwa ita mar jeni Allah oga insa koma ojgomu. Jeska erek iwa ingg rot Allah oga insa koma fob, tina iwa ineita mar jeni oga insa koma guru, beda koma erek yucuwei mar jeska isinsa fob.
59001023	Jeska rusnok ongga ringg rot Allah oga fob, tina rineita mar jeni guru, beda rua koma bera erek rusnok ongga ringk rusum gij kansinam.
59001024	Rua rik rifena rot iskusk gij kansinam insa koma, tina nou ongga rua rinja jeska, beda ainsa koma tein rudou ofoj joug rot rerin rusum insa koma deika. Koma bera erek rusnok ongga ringg rot Allah oga tein, tina rudou ofoj joug rot ebeirens ojgomu.
59001025	Erek koma, tina hukum Allah bera ongkoska eteb noba efen owesa efek nou osuwa rusnok jeska rerin mar ongga oska. Noba rusnok ongga rig Allah oga rot iskusk noba rudou onofoj joug rot guru, tina rua rita mar koma jeni ojgomu, beda Allah omofij rua rot mar nomnaga ongga rua risinsa rutunggom. Jeska rua bera erek rusnok ongga ruroru hukum Allah rot tentenmen fob.
59001026	Erek koma tein, idu ongga osujohu rot oida ofa esinsa bera ororu Allah oga rot tenten fob, tina onof joug awesi jeska mar ongga oska guru, beda koma erek ofa ocuwei mar jeska esinsa ojgomu. Mar insa koma ongga ofa esitit esinsa efaga rot bera onofij ofa jinaga guru, jeska Allah odou eneskeira rot ofa guru.
59001027	Noba, rusnok ongga Allah osujohu oida ruroru Ofa rot rudou ongga ebsi komowa bera rutunggom mar erek kef: Rua rufij ruforoker ongga rusir jera riker ragos jeska fob. Noba rua rufij rujager rija mesina ongga rinesma mar rot risinsa rifaga guru. Noba rua rut joug rudou efesi jeska mar ongga oska tein ojgomuja.
59002001	Edohuji, mimif nomnaga bera muroru Tuhan Yesus Kristus ongga mimif mufra efen ofoka erek aksa eteb fob. Jefeda enadaij nou mudou ekeba rusnok oisouska mar ongga mimif mingk jeska rua guru.
59002002	Erek osnok egens ergi meisoufa ongga ebahetkitk noba aha emas tumu otub ofou, noba osnok egens enjgineg ongga ergi meisoufa ongga ebgebga tumu efaga gen jah mod ongga iwa imohoturuma gij,
59002003	beda giskini iwa yugif gu ofa ongga ergi meisoufa ongga ebahetkitk insa koma ojgomu. Beda iwa iroun ofa noba yagot gu ofa oida, "Akeina, bijeker gij kursi ongga oufamofa koma." Tina iwa yagot gu osnok egens insa koma ongga ergi meisoufa ebgebga rot oida, "Bua but yes jah sunj ojgomu," era "Bijeker jah mersa degini koma ojgomu."
59002004	Erek iwa itunggom mar insa koma, beda koma erek idou ekebkeba rusnok oisouska mar ongga iwa ingk jeska rua ojgomu. Beda koma erek iwa yuga ojga rot rua noba yufra rineya erek eteb ekirsa jeska rigema. Jefeda mar ongga iwa intunggom insa koma bera oska eteb fob.
59002005	Edohuji ongga dudou okora rot, idou ah keingg rot kef ojgomu: Rusnok ongga runok rufoka gij guru nou mona insa kef, rua bera ongga Allah oncunc fob jeskaseda rija erek efen rusnok ongga ruroru efen oga rot rudou ongkasmos. Rua bera ongga rimesma eiteij ah ongga efeinah jeska Ofa gij mona ongga Ofa ofoka ereij keingg rusnok nomnaga. Jeska koma bera ongga Ofa anggen rot sis fob gu rusnok nomnaga ongga rudou okora rot Ofa.
59002006	Tina ebeibeyaif iwa bera yuga oruh rua insa koma ongga runok rufoka gij guru. Iwa itunggom mar erek koma gu rua, tina rusnok ongga runa mei ahta bera ongga rut keingg iwa tein ojgomu. Noba rua bera ongga rikris iwa skoita hakim tein.
59002007	Erek koma tein, Yesus bera ongga iwa iroru erek yeyin ebirfaga ongga ofoka aksa eteb. Tina runa mei ahta insa koma bera ruga oruh rot Yesus Kristus ofoka tein.
59002008	Mar egens ongga Allah anggot gij Mar Efeyi Ebsi sis fob bera erek kef oida, "Idou okora rot rusnok enjgineg erek iwa idou okora rot isinsa." Jefeda erek iwa ita mar jeni hukum Allah egens insa kef ojgomu, beda koma erek iwa itunggom mar ongga oufamofa eteb.
59002009	Tina erek iwa idou ekebkeba rusnok oisouska mar ongga iwa ingk jeska rua, beda koma erek iwa ikirsa rot hukum Allah egens insa koma ojgomu ros. Noba koma erek iwa intunggom mar ongga oska fob.
59002010	Jeska erek osnok egens ororu jeni hukum Allah nomnaga, tina ofa ekirsa rot hukum Allah egens ai ojgomu, beda koma erek ofa ekirsa jeska hukum insa koma nomnaga tein fob.
59002011	Koma tenten, jeska Allah anggot rot mar erek kef oida, "Iwa inesiri morototuma jera egema efen mohona guru." Noba Ofa tein anggot rot oida, "Iwa inagob rusnok enjgineg guru." Jefeda erek iwa inesiri morototuma jera egema efen mohona guru, tina iwa yagob rusnok enjgineg ojgomu, beda koma erek iwa ingkirsa rot hukum Allah nomnaga fob ojgomu.
59002012	Allah oga ongga oufamofa bera ongga onsuwa mimif jeska mifmin mar ongga oska fob. Jefeda ebeibeyaif Ofa omoga ojga rot mimif nomnaga oisouska jeni erek mar ongga muntunggom rot efen oga insa koma. Erek koma jefeda mimif mut joug misinsa mudou efesi rot ahais osok gij mar ongga mimif mutunggom noba magot rot ojgomu.
59002013	Jeska erek rusnok rudou onokora rot rusnok enjgineg guru, beda gij mona ongga Yesus Kristus ongksons en fob, beda Allah odou onokora rot rua tein guru. Tina rusnok ongga rudou okora rot rusnok enjgineg fob bera rinemeesa rot mona ongga Tuhan emen jeskaseda ofra okum keingg rusnok guru.
59002014	Edohuji, erek iwa yagot oida iwa iroru Allah oga rot tenten fob, tina mar ongga iwa itunggom bera onocunc jeni rot koma guru, beda mar ongga iwa yanggot insa koma bera eneita eiteij ah ongga efeinah gu iwa jinaga guru.
59002015	Erek yeyin ihuj orna egens era ojaga egens ongga efen meisoufa era maat enadaij nou ofa guru,
59002016	noba iwa yuis gu ofa oida, "Biker rot ongkoska ojgomu," tina iwa inofij ofa rot maat era meisoufa tein guri. Beda mar insa kef ongga iwa yuis gu ofa bera onofij ofa rot jinaga guru.
59002017	Jefeda erek osnok egens agot oida ofa ororu Allah oga fob, tina ofa onocunc rot koma oisouska mar ongga ofa otunggom guru, beda mar ongga ofa esitit esinsa efaga rot insa koma bera erek rourou ojgomu. Jeska koma bera orocunc rot oida ofa onororu Allah oga rot tenten enesi. Jefeda mar ongga ofa anggot insa koma bera onofij ofa erek oskiyai tein jinaga guru.
59002018	Beda rineya ongga ranggot oida, "Memef mororu Allah rot tenten fob." Tina teinefa fogora mimif mijginaga rot oida mar ongga rua ranggot koma bera erek tenten ei era gurei? Jeska mimif minek rua rutunggom mar ongga oufamofa jeni mar insa koma ongga rua ranggot jinaga guru. Erek koma, tina didif dagot oida mar ongga ongkoska ongga mimif muntunggom bera ongga orocunc rot oida mimif muroru Allah rot tenten fob ojgomu. Koma bera erek ofoufem. Jeska erek rusnok enjgineg rik mar koma ongga mimif mutunggom fob, beda rua rimejginaga rot oida mimif muroru Allah rot tenten fob.
59002019	Iwa isitit isinsa ifaga fogora yagot oida, "Memef mougif gu Allah ongga tenten ojgomu. Noba mar ongga rusnok enjgineg rugif gu bera erek tenten guru." Mar ongga iwa yanggot insa koma bera ongkoska, tina koma onocunc rot oida iwa iroru Allah rot tenten enesi. Jeska rifena ofogog ragot oida Allah bera ongga tenten tein. Tina efena ofogog koma rimeesa eteb rot mar okum ongga Allah omofra keingg rua gij mona kahma si.
59002020	Noba iwa ongga yagot mar erek insa koma bera yucuwei mar ros! Jefeda mar ongga yanggot insa koma bera onofij iwa oskiyai tein jinaga guru. Didif dumocunc gu iwa juens deika rot teinefa rusnok ongga ranggot mar erek insa koma bera runororu Allah rot tenten enesi.
59002021	Mimif nomnaga mijginaga rot mifmin mimowa Abraham fob. Ofa ougif gu Allah noba ontunggom mar ongga Allah anggot rot fob, jefeda Allah odou eskeira eteb rot ofa. Koma erek sis fob gij mona ongga Allah obk Abraham jeskaseda eris efen efesa Isak erek mar ongga orougif gu Allah rot.
59002022	Abraham odou ororu Allah oga rot tentenmen, jefeda ofa otunggom mar nomnaga ongga Allah ombk ofa rot fob. Noba mar egeka insa koma ongga Abraham ontunggom bera orocunc rot oida ofa ororu Allah rot tenten ojgomuja fob.
59002023	Noba mar insa koma ongga ofa otunggom bera angh gij efera jeni Mar Efeyi Ebsi anggot rot sis fob oida, "Abraham ororu Allah oga rot tenten, jefeda Allah ocunc ofa erek osnok egens ongga efen mar ongga oska oskiyai tein guru." Noba Allah tein ejeka Abraham erek efen mohuj egens.
59002024	Erek koma jefeda Allah odou eneskeira rot rusnok ongga ragot rot oida rua ruroru Ofa fob, tina rua runotunggom mar egema tein ongga orocunc jeni rot mar insa koma guru. Tina Allah odou eskeira eteb rot rusnok ongga rutunggom mar ongga orocunc rot koisoisa oida rua ruroru Ofa efen oga rot tenten ojgomuja.
59002025	Mimif mijginaga rot Rahab tein fob. Ofa erek ojaga egens ongga rija motu nou fifi. Tina Allah odou eskeira rot ofa jeska mar egens ongga ofa ontunggom sis fob. Koma gij mona ongga ofa edemi Yosua efen gosnok ongga goira gij kota Yeriko jeska tentarer ongga ruhca goga. Beda Rahab ofij goga jeskaseda geja rot toumou jeska kota koma tein. Ofa otunggom mar insa koma jeska odou ororu rot tenten oida ai juens beda Allah omofra mar okum eteb keingg ofa efen rusnok ongga ringker gij kota koma.
59002026	Koma erek mifmin mifaga kef tein. Gij mona ongga mifena eneker gij mifaga deika guru, beda koma orocunc rot oida manggos fob. Koma erek rusnok ongga ragot oida rua ruroru Allah fob, tina runotunggom mar egema tein ongga orocunc rot koma guri. Jefeda mimif mijginaga rot oida rua runororu Allah rot tenten enesi. Jeska rua rineita mar ongga orocunc rot jeni guru. Jefeda mar ongga rua ranggot insa koma bera onofij rua erek oskiyai tein guru.
59003001	Edohuji, rusnok rufoukou rudou os ruftuftu rot Allah oga erek didif. Tina ongga oufamofa bera rua rusujohu decideci rot mar ongga rudou os insa koma fog. Jeska gij mona ongga Yesus Kristus ongksons en fob, beda Ofa emejeka joug memef ongga moftuftu rot efen oga erek ahais ekirsa jeska rusnok ongga runoftuftu rot efen oga guru.
59003002	Mimif nomnaga bera muntunggom era manggot mar ongga oska onjoros mona deisef fob. Tina idu ongga ot joug awesi rot mar ongga oska, beda koma erek ofa ot joug esinsa efaga nomnaga rot ahais ojgomu. Jefeda koma erek ofa onotunggom mar ongga oska egema tein deika guru.
59003003	Didif dimagot mar egens ongga orocunc rot marni ofou ongga erek mar ongga ofokai ojgomu. Giskini bera mimif mira mar ongga ofokai erek marfeb jeskaseda mirakid kuda awesi. Kuda egens koma bera erek eteb doska, tina mimif muku marfeb rot kuda egens insa koma, beda kuda egens koma ororu meidu ongga mimif mudou os rot ojgomu.
59003004	Noba mifmin marni ofou insa koma bera erek kabar mei tein. Kabar mei erek mar ongga eteb doska. Tina efen mansinya ongga ofokai ojgomu. Noba rusnok ragei mansinya koma fogora rifin kabar mei ongga eteb jah monuh ongga rudou os rinja gij, beda kabar mei ororu ojgomu.
59003005	Erek koma tein rot mifmin marni ofou. Marni ofou kef erek ofokai tein, tina mimif mira marni ofou koma fogora misitit misinsa erek eteb tein. Mimif mijginaga fob rot oida mah efesi erek ojgomai tein, tina gij mona ongga mah ofokai ensiri gij mekta, beda koma adaij nou et mekta ongga eteb doska koma nomnaga tein.
59003006	Mifmin marni ofou koma erek mah ongga ent mar. Marni ofou koma bera erek mar ongga ofokai, tina koma omorka mimif gij mar ongga oska eteb onjoros mifmin mifaga nomnaga enjeseiseifa rot. Bilis bera onokub mah gij mifmin marni ofou insa koma. Jefeda mar ongga mimif manggot bera orka mar okum skoita mimif sis mona ongga muforokai onjoros mona ongga munokona rot tein fob.
59003007	Mar nomnaga ongga osuwotu gu mebif erek rusa ni, mem ni, jera mar enjgineg ongga angh gu mei mojumu efei bera rusnok rifa onjoros egma. Beda mar koma ororu meidu ongga rusnok koma rundou os rot ojgomu.
59003008	Tina marni ofou egens koma bera erek mar ofogog ongga otunggom mar ongga oska ojgomuja. Enadaij nou mimif mut joug marni ofou koma rot ahais jinaga guru. Jeska mar ongga rusnok ranggot rot bera ongga orka mar ongga oska ofoukou tein.
59003009	Mimif mira mifmin marni murois oufamofa eteb gu Allah. Tina mimif mira marni insa koma miragot mar ongga oska eteb skoita rusnok enjgineg tein. Tina koma enadaij guru, jeska Allah esinsa era etma orotunggom rusnok insa koma jeskaseda rerin rifena tein morototuma erek Ofa efen efena.
59003010	Gij mona juens bera mimif mira marni ofou egens murois oufamofa gu Ofa. Beda gij mona egema deika bera mimif mira marni ofou egens insa koma tein fogora miragot mar ongga oska skoita rusnok enjgineg. Noba mar koma bera onoufa jinaga guru.
59003011	Mei ongga oska efekeifa jera mei ongga eyejkita bera enen jeska mei eiteij egensmes guru.
59003012	Noba mega meibetnek enejefek erek jodi tein guru. Noba mega ongga efen efek bera enejefek morug tein guru. Erek koma tein, mimif minej mei ongga eyejkita jeska mei efej ongga efen mei osusuwu ojgomu guru. Jefeda edohuji, mimif mira marni ofou jeskaseda miragot mar ongga oufamofa ojgomu, noba minera marni ofou jeskaseda magot mar ongga oska skoita rusnok enjgineg tein guru.
59003013	Idu jeska iwa ifekesa ongga odou ebriyi gij mar rot tenten, beda ofa efen eiteij ah ongga orocunc jeni rot mar insa koma ojgomu. Ofa otunggom mar ongga oufamofa skoita rusnok enjgineg rot odou ongga eriagamaga jera odou ongga ebriyi gij mar rot tenten ojgomu.
59003014	Tina idu ongga odou ejisei noba odou os ofra esinsa ofoka erek eteb ojgomu, beda enadaij nou ofa efesij rourou gu rusnok oida ofa efen odou ongga ebriyi gij mar rot tenten guru. Jeska koma erek ofa ocuwei mar ojgomu.
59003015	Mar ongga rusnok mebif ranggot oisouska rudou ongga risinsa rusujohu rot oida ebriyi eteb gij fob bera enen jeska Allah guru. Mar koma en jeska rusnok rudou efesi ongga oska ojgomu. Noba Bilis bera ongga eita rudou efesi ongga oska erek koma ojgomu.
59003016	Jeska gij mona ongga mimif mik rusnok ongga rudou enjisei noba rufra risinsa rufoka erek eteb, beda mimif tein mimek mar erek rusnok ongga ruga omosokuma jera rusnok ongga rutunggom mar ongga oska ofoukou tein.
59003017	Tina idu ongga odou ebriyi gij mar ongga en jeska Allah rot tenten ojgomu, beda mimif mik mar erek kef: Ofa efen odou ongga ebsi komowa ni, ofa ocunc odou ongga eskeiramera skoita rusnok enjgineg ni, ofa odou eriagamaga skoita rusnok enjgineg tein ni, efen ebirfaga ombrera guru n, odou okora rot rusnok enjgineg ni, ofa tein eita mar ongga ongkoska ojgomu ni, ofa enekeba rot rusnok ebic enjgineg guru ni, tina ofa efen odou ongga aharukamoka rot rusnok nomnaga ni,
59003018	Erek osnok egens erefa marsi, beda gij mona kahma ofa emek efen efek si. Erek koma tein rot rusnok ongga rucunc rudou ongga eriagamaga skoita rusnok enjgineg. Jeska gij mona kahma beda rua rimek oida rua nomnaga riker morototuma rot rudou ongga eskeiramera eteb. Noba Allah odou eskeira rot rerin riteij ah tein si.
59004001	Mar ongga idou eftirir keingg rot, noba mar ongga oroku idou efesi bera ongga orotunggom idou ongga erek ofogog moguma. Jefeda iwa yuga omosokuma ojgomuja.
59004002	Idou eftirir keingg mar, tina inesma mar koma guru. Jefeda iwa isujohu gij idou efesi oida yagob rusnok jeskaseda ita mar insa koma ojgomu. Noba iwa idou eftirir keingg rot mar ongga rusnok enjgineg rerin. Tina iwa inesma mar koma guru, jefeda iwa yuga omosokuma onjoros imagobuma. Noba iwa inerejgei gu Allah rot mar koma sismeni fog guru.
59004003	Tina gij mona ongga iwa yuis gu Allah rot mar, beda iwa inesma mar koma jeska Ofa guru. Jeska iwa yuis rot mar insa koma oisouska idou ongga onosujohu rot mar ongga tenten enesi. Idou eyet rot yeyin mar ojgomuja, jefeda inekeba gu rusnok enjgineg tein guri.
59004004	Iwa bera irek ojaga egens ongga eja jeska efen mahina noba ejeker jera orna egens egema deika. Ofa otunggom mar erek koma jeska odou otot nou mareibra ongga angh gu mebif ojgomuja ros. Yeyin idou eftirir keingg mar erek insa koma ojgomu, noba koma erek iwa ingkirsa rot Allah oga fob. Jefeda Ofa onocunc iwa jeskaseda ijerek efen rusnok deika guru.
59004005	Mar egens ongga angh gij Mar Efeyi Ebsi agot oida, "Allah eita eiteij ah gu mimif jeska Ofa odou okora rot mimif, noba jeskaseda mimif tein mudou okora rot Ofa ojgomu." Efena Ebsi Allah ongga engker gij mudou efesi bera odou os jeskaseda mimif muroru Allah rot ahais ojgomu. Tina iwa isujohu rot oida mar ongga angh gij Mar Efeyi Ebsi insa koma bera enerek tenten gurei?
59004006	Tina Allah oncunc efen odou ongga oufamofa eteb gu mimif ojgomuja. Jeska mar egens ongga angh gij Mar Efeyi Ebsi agot rot mar erek koma oida, "Allah odou onoufa skoita rusnok ongga rumfra risinsa rufoka guru. Tina Ofa eita oufamofa eteb gu rusnok ongga rudou eriagamaga ojgomu."
59004007	Erek koma jefeda iwa yugif gu Allah ojgomu. Noba ita idou ahais gij mona ongga Bilis ereni iwa ojgomu, beda ofa emesiri gu iwa si.
59004008	Noba yuh idou rot ongkasmos gu Allah, beda Ofa omoroun iwa desi Ofa erek efen rusnok si. Erek osnok egens ongga ot efen etma ongga ahtaboku, beda iwa tein ikikif jeska yeyin mar ongga oska ongga angh gij idou efesi erek mar ongga ahtaboku. Beda idou efesi emejerek ebsi komowa. Noba inororu Allah oga erek rusnok ongga rudou egeka rot mar ongga tenten guru.
59004009	Ita idou okumkum rot mar oska ongga iwa intunggom sis fob ojgomu. Noba ibisa rot isinsa osok gij mar insa koma ojgomu. Iwa inotut rot mar ongga oska ongga iwa intunggom sis fob guru. Tina ita idou okum rot ojgomu. Jeska mar koma bera ongga orocunc rot oida iwa imeesa joug yeyin mar ongga oska rot tentenmen fob.
59004010	Yuin keingg isinsa ifoka jah Allah odou, beda Ofa omofra iwa fogora emeita yeyin ifoka ongga aksa gu iwa tein si.
59004011	Edohuji, iwa inoga omoruhuma guru, jeska idu ongga oga oruh efen mohuj egens noba agot rot oida ofa bera erek mar ongga oska, beda koma erek ofa oga oruh hukum Allah noba agot rot oida hukum koma bera oska tein. Erek ofa agot mar insa koma, beda koma orocunc rot oida ofa onororu hukum koma rot tenten enesi, tina ofa ofra esinsa erek ekirsa jeska hukum Allah insa koma ojgomu.
59004012	Allah esinsiyai bera ongga eita hukum gu rusnok. Ofa bera ongga oga ojga rot rusnok oisouska efen hukum insa koma. Ofa bera ongga efen owesa efek eteb jeskaseda osuwa rusnok jeska rerin mar ongga oska jera eij rusnok ongga runtunggom mar ongga oska gij mahmei meren tein. Tina erek iwa yuga ojga rot mar ongga oska ongga yeyin ihujir rutunggom fob, beda koma bera erek oska tein.
59004013	Rineya jeska iwa ragot oida, "Deisef era monog, beda memef memeja jah kota enjgineg noba meker jah suma erek Tahun egens jeskaseda mefarur rot fifi eteb doska fob."
59004014	Rua ragot mar erek koma, tina rua rinejginaga rot meidu ongga emecirej rua gij mona kahma jinaga guru. Erek mah efeb ongga mof ongk noba ainsa koma tein eseiseifa toumou ojgomu, beda yeyin iteij ah tein emeseiseifa toumou erek koma si.
59004015	Erek koma jefeda iwa yagot mar erek kef ojgomu, "Erek Tuhan odou os rot noba memef mefena ebah ros, beda momotunggom mar koma, era mar kef ojgomu."
59004016	Tina ebeibeyaif iwa isitit isinsa ifaga noba yawesi efei rourou rot mar ongga yanggot. Noba mar ongga iwa yanggot rot insa koma bera erek oska ojgomu.
59004017	Ebeibeyaif iwa ijginaga rot mar ongga tenten fob. Jefeda idu ongga ejginaga rot meidu ongga tenten fob, tina ofa onotunggom mar koma guru, beda ahah Allah eiteij koma bera erek ofa ontunggom mar ongga oska skoita Allah ojgomu.
59005001	Iwa ongga yurna mei ahta, iwa ig mar ongga didif dimagot kef rot iskusk ojgomu fog. Iwa ibisa noba irahahuma, jeska mar okum ongga emen gij mona kahma bera emah keingg iwa si.
59005002	Yeyin mareibra ofoukou emejeseiseifa, noba yeyin meisoufa ongga ebahetkit koma nomnaga eja oska efekeifa tein fob.
59005003	Noba yeyin fifi ongga eirirbi koma nomnaga motetesi et fob. Koma erek orocunc rot mar ongga emecirej iwa si. Jeska gij mona kahma tein Allah emeij iwa gij mahmei meren fogora ifora emeribseb nomnaga. Iwa idou eyet rot yeyin mareibra ofoukou gij mona ongga doida enja ejgwaga kef tein ojgomuja. Jefeda erek mar ongga mah ent fogora eribseb, beda yeyin mareibra ofoukou tein emejeseiseifa noba iwa tein imeita ifera okora eteb.
59005004	Idou eyet rot yeyin rot fifi ojgomuja, noba inoh rufons gu rusnok ongga rimfarur nou iwa tein guri. Jefeda ebeibeyaif rusnok insa koma nomnaga ongga rimfarur nou iwa ragerir gu Tuhan ongga efen owesa efek eteb. Noba Ofa engg mar ongga rangerir rot insa koma fob.
59005005	Yeyin iteij ah kef bera ongkoska eteb gij mareibra ofoukou ongga iwa yagei rot isinsa ojgomu. Noba mar ongga iwa intunggom koma bera erek sapi ongga ent mofombra efej fogora efaga oskumom. Tina sapi koma enejginaga rot oida ai juens beda efen tuan emeris ofa guru. Erek koma rot iwa tein. Iwa idou eftirir keingg rot mareibra ofoukou gij mebif ojgomuja, tina iwa inejginaga rot oida mona ensaga doida nou iwa fob gurei. Jefeda iwa imeita ifera okora eteb gij mona ongga ah aibin ojgomuja.
59005006	Iwa ikris rusnok ongga runotunggom mar ongga oska guru skoita hakim egens jeskaseda hakim egens koma omofra okum keingg rua. Rusnok insa koma runotunggom mar ongga oska skoita iwa guru, tina iwa yagob rua insa koma ojgomu.
59005007	Edohuji, iwa ita idou ahais gij mar insa koma ongga runa mei ahta runtunggom skoita iwa ojgomu. Noba iwa iroru Allah rot idou ongkasmos ojgomuja onjoros mona ongga Tuhan Yesus ongksons en fob. Iwa isujohu rot osnok egens ongga efarur gij efen mekeni. Nou mona ongga mosua beda ofa ebij mekeni. Nou ongga koma oisa fob beda ofa erefa marsi gij onjoros mona ongga mos ens. Beda ofa eker rot odou ahais ojgomuja onjoros maat ongga enrefa insa koma enjefema beda ofa et.
59005008	Erek koma tein, iwa ita idou ahais ojgomuja, jeska mona ongga Tuhan Yesus emen ensaga doida fob.
59005009	Beda isum onoskusk noba inoga omosokuma guru, beda Allah onofra okum keingg iwa rot guru. Jeska mona ongga Allah omoga ojga rot rusnok nomnaga rerin rita mar bera ensaga doida fob.
59005010	Edohuji, iwa ijginaga rot oida sis fob nabi-nabi ranggot mar nou Allah gu efen rusnok. Gij mona insa koma bera rua rita rudou ahais gij mar ongga oska ofoukou ongga ereneni rua ojgomuja. Jefeda iwa ita mar erek koma tein.
59005011	Mimif musujohu rot oida nabi-nabi insa koma rinsma rufoka ongga aksa fob jeska rua rita rudou ahais gij mar koma ongga ereneni rua sis fob. Erek koma tein, iwa ingg rot osnok egens ongga ofoka Ayub ongga engker gij mona ongga sis eteb fob. Noba iwa ijginaga rot teinefa Allah eita oufamofa eteb gu Ofa fob. Ofa eita efera okora eteb, tina odou ororu rot tenten oida Allah omofij ofa si. Ofa eita odou ahais gij mar koma ojgomuja. Noba gij mona ongga mar okum koma oisa fob, beda Allah eita oufamofa eteb gu ofa. Erek koma jefeda mimif mijginaga rot oida Allah odou okora rot mimif tein, noba efen odou oufamofa skoita mimif tein. Jeska mimif mita mudou ahais gij mar ongga ereneni mimif ojgomuja.
59005012	Mar ofoka egens ongga ofoufemfem bera erek kef: Iwa inagen mar moguma oisouska Allah ofoka erek rourou guru. Noba iwa inagen mar moguma oisouska mebaga ofoka era mebi ofoka erek rourou tein guru. Tina erek iwa yuitij moguma rot mar, beda yagot oida, "Tenten, memeita si." Iwa yagot mar erek koma ojgomu. Noba erek inoitij moguma rot mar guru, beda yagot oida, "Monoitij rot guru," ojgomu. Koma bera adaij nou. Iwa itunggom mar erek koma jeskaseda Allah onofra okum keingg iwa rot mar ongga iwa yanggen rot erek rourou guru.
59005013	Erek mar ongga okum ah gu yeyin ihuj egens fob, beda ofa om eiteij gu Allah rot ojgomu. Noba erek eneya ongga odou erirei, beda ofa ois oufamofa noba esitit gu Allah rot odou ongga efaga ouka eteb ojgomu.
59005014	Erek eneya ongga maren, beda ofa ois gu ebirfager Mod Ari jeskaseda rua rira miniyi ruros eitofu. Beda rua rum riteij oisouska Tuhan Yesus ofoka nou osnok egens koma.
59005015	Noba erek rua ongga rum riteij insa koma rumois rot rudou ongga ororu Allah rot tenten ojgomu, beda Tuhan Allah emeita eskeira gu osnok egens koma ongga maren si. Noba erek osnok egens koma tein ontunggom mar ongga oska sis fob, beda Allah omosuna rot efen mar ongga oska insa koma jeska odou efesi tein si.
59005016	Jefeda iwa imeesa joug rot yeyin mar ongga oska ongga iwa intunggom moguma ojgomu. Beda iwa yum iteij moguma jeskaseda Allah eita eskeira gu iwa ongga marenir. Rusnok ongga rum riteij rot rudou ongga efen mar ongga oska egema tein guru bera rerin owesa efek eteb rot mar ongga rumois insa koma. Noba Allah emeita mar koma ongga rua rum riteij rot insa koma si.
59005017	Koma erek nabi Elia ongga agot mar jeska Allah gu rusnok sis fob. Ofa osnok egens giskini erek mimif tein. Tina gij mona juens beda ofa om eiteij gu Allah jeskaseda mos enes guru. Beda ainsa koma tein Allah enaha mos enes gij tahun orgomu noba ofod guru.
59005018	Gij mona egema deika beda ofa om eiteij gu Allah, beda Allah aha mos es deika onjoros mebi tein omforu eriagamaga noba mega efej nomnaga enjefek.
59005019	-
59005020	Edohuji, erek rineya jeska iwa rikikif jeska Allah oga ongga tenten, noba osnok egens enjgineg oftuftu ofa fogora ofa oksons skoita Allah, beda koma erek oufamofa eteb. Jeska osnok egens insa koma oskotu ofa jeska efen mar ongga oska ongga omorka ofa gu mahmei meren. Beda Allah omosuna rot efen mar ongga oska jeska odou efesi. Ainsoma.
60001001	Surat egens kef bera jeska didif Petrus ongga Yesus Kristus oncunc erek efen rasul egens fob. Noba didif dunogu surat kef gu iwa ongga Allah oncunc erek efen rusnok fob. Iwa bera ongga irebserma fogora ijeker erek rusodosa jah gu monuh Pontus ni, Galatia ni, Kapadokia ni, Asia ni, Bitinia ni.
60001002	Noba mifmin mika Allah bera ongga oncunc iwa jeni Ofa odou ejginaga rot gij mona ongga sismeni eteb fob. Beda oisouska Efena Ebsi ongga engker gij idou efesi fob bera iwa injerek Ofa efen rusnok ongga idou ebsi komowa. Ofa otunggom koma jeskaseda iwa idou ekebin Yesus Kristus oga fogora efen ogufu omosuna rot yeyin mar ongga oska nomnaga jeska idou efesi. Didif dum diteij gu Allah jeskaseda Ofa eita oufamofa eteb gu iwa noba eita eiteij ah ongga eskeiramera gu iwa ojgomuja.
60001003	Didif disitit gu Allah ongga erek mifmin Tuhan Yesus Kristus efen meka. Ofa bera oncunc odou ongga oufamofa eteb gu mimif fogora Ofa eita eiteij ah efeinah gu mimif fob. Ofa otunggom koma oisouska Yesus Kristus ongga endebecki jeska anggos fob. Ofa otunggom erek koma jeskaseda mimif muisum gij Ofa rot oida Ofa emeita eiteij ah ongga efeinah koma gu mimif si.
60001004	Erek koma jefeda mimif tein muisum gij Ofa rot mar ongga oufamofa eteb ongga Ofa ensejah gu mebaga nou mimif fob. Jah suma bera mar ongga oufamofa insa koma eneja erek oska era enetefa guru, tina ah aibin ojgomuja.
60001005	Noba Allah omot joug iwa rot efen owesa efek oisouska idou ongga eredi rot Ofa. Noba Ofa omotunggom mar koma rot ongkasmos nou mimif ongga misma eiteij ah ongga efeinah. Noba Ofa ensejah nou ocunc mar koma gu rusnok nomnaga gij mona ongga enja ejgwaga.
60001006	Gij mona ongga estir kef bera mar ongga okum ofoukou ah keingg iwa ros, jefeda iwa ifera okora ojgomuja. Erek koma, tina idou efaga ouka eteb rot mar ongga didif danggot gu iwa insa koma nomnaga ojgomu.
60001007	Mar ongga okum koma bera enen rourou guru. Tina mar koma en jeskaseda orocunc rot oida yeyin idou bera ororu Yesus Kristus rot tenten fob ei era enesei. Koma erek rusnok ongga ris mah gij emas jeskaseda mah et fogora orocunc rot efen eirirber ojgomu. Erek koma tina, gij mona ongga enja ejgwaga, beda emas koma tein emeseiseifa si. Tina yeyin idou ongga ororu Yesus Kristus bera efen efera osok ekirsa jeska emas insa koma. Noba mar ongga okum koma ongga ereneni iwa bera orocunc rot oida yeyin idou ongga ororu Yesus tein ongga erek eirirber. Beda Ofa emesitit iwa noba omofra ifoka erek aksa gij mona ongga Ofa ongksons en.
60001008	Erek iwa inek Yesus Kristus gu iteij jinaga guru, tina idou okora rot Ofa ros. Noba gij mona ongga deisef tein bera iwa inek Ofa enesi, tina iwa iroru Ofa ros. Noba idou erirei eteb ekirsa jeska mudou ebriyi gij ojgomuja tein. Noba idou tein erirei eteb doska rot mar koma.
60001009	Erek ebeibeyaif iwa inesma mar koma ongga iwa iroru Yesus rot fob enesi, tina mar ongga iwa imesma koma bera erek eiteij ah ongga efeinah noba ah aibin.
60001010	-
60001011	Eiteij ah ongga efeinah insa koma bera ongga nabi-nabi rimfesij rot sis fob. Jeska rua ranggot oida gij mona kahma, beda Allah emeita eiteij ah ongga efeinah gu rusnok oisouska efen odou ongga oufamofa eteb. Sis fob rua riajga joug rot eiteij ah ongga efeinah insa koma ongga en skoita iwa ongga irebserma fob. Jeska sis fob Efena Ebsi Allah ocunc gu rua gij rudou efesi rot teinefa Kristus emeita efera okora eteb fogora emesma ofoka ongga aksa eteb ekirsa jeska rusnok enjgineg nomnaga. Jefeda rua riajga touj rot mar insa koma. Rua rudou os rijginaga rot teinefa noba gij mona juaho fogora mar insa koma emesaga.
60001012	Noba Allah oncunc gu rua insa koma oida mar insa koma ongga rua rimfesij rot bera enen nou rua risinsa guru. Tina mar koma en nou mimif ongga miker gij mona deisef ojgomu. Ebeibeyaif rusnok rimfesij rot oga ongga oufamofa insa koma osok gij Yesus Kristus gu iwa fob. Rua rutunggom mar erek koma oisouska owesa efek jeska Efena Ebsi ongga Allah ombk jeska mebaga. Noba malaikat-malaikat ongga ringker gij mebaga rudou os eteb jeskaseda rua tein rudou ebriyi gij rot teinefa rusnok risma eiteij ah ongga efeinah erek koma.
60001013	Erek koma jefeda, iwa isejah idou efesi rot ahais noba yuisum gij Allah rot eiteij ah ongga efeinah ongga iwa insma rot fob. Ofa eita mar insa koma rot ongkas gu iwa oisouska efen odou ongga oufamofa eteb rot iwa. Koma bera, gij mona ongga Yesus Kristus ongksons en fob, beda iwa imesma mar koma rot ongkasmos ojgomu tein.
60001014	Iwa yugif gu Allah ongga erek yeyin ika ojgomu. Noba iwa inororu mar ongga oska koma ongga idou os itunggom gij mona ongga idou osumsumu rot Allah oga ros guru.
60001015	Tina iwa ita idou ongga ebsi komowa gij mar nomnaga ongga iwa itunggom. Jeska Allah, ongga ejeka iwa erek efen rusnok fob, bera ebsi komowa.
60001016	Erek koma jeska gij Mar Efeyi Ebsi bera Allah agot oida, "Iwa ita idou ongga ebsi komowa, jeska Didif bera erek ebsi komowa ojgomu tein."
60001017	Allah bera erek yeyin ika. Noba Ofa bera ongga oga ojga rot mar ongga oska jera mar ongga oufamofa nomnaga tein ongga rusnok runtunggom fob. Jefeda iwa yugif gu Ofa gij mona kef ongga iwa ingker gu mebif ros ojgomu.
60001018	Jeska Ofa onskotu iwa jeska mar ongga oska ongga iwa intunggom sis fob. Mar ongga ensis koma bera onofij iwa oskiyai tein guru. Mar koma bera onjuj en jeska yeyin imower ojgomu. Noba Allah enera mar ongga erek emas era perak fogora oroskotu iwa jeska yeyin mar ongga oska guru. Jeska mar koma bera erek orohuhur ojgomu.
60001019	Tina Yesus Kristus ogufu ongga eya nou mimif tumu mega salib bera efen efera osok eteb ekirsa. Noba koma bera ongga oskotu iwa jeska yeyin mar ongga oska fob. Rusnok ongga Yahudi riris domba efer egens ongga efen efeji eirirber ojgomu jeskaseda rurougif gu Allah. Erek koma tein, Yesus Kristus bera erek mifmin domba efer egens ongga efeji eirirber. Jeska Ofa bera ongga oskotu mimif jeska mifmin mar ongga oska fob. Ofa bera erek ebsi komowa ojgomu.
60001020	Gij mona ongga Allah onotunggom mebif enesi, beda Ofa osujohu gij odou efesi rot oida Ofa omobk Yesus Kristus jeskaseda agos nou mimif. Tina Ofa en gij mona ongga doida omoisa insa kef jeskaseda ofij mimif fob.
60001021	Noba oisouska mar ongga Yesus Kristus ontunggom nou iwa, bera iwa iroru Allah fob. Ofa bera ongga omfra Yesus jeska anggos. Noba Ofa omfra Yesus efen ofoka erek aksa ekirsa jeska mar nomnaga tein fob. Erek koma jefeda iwa iroru Allah rot ahais noba yuisum gij Ofa rot mar insa koma nomnaga.
60001022	Ebeibeyaif iwa iroru oga ongga tenten koma osok gij Yesus Kristus fob. Jefeda koma erek iwa yut idou efesi rot yeyin mar ongga oska fob. Noba ebeibeyaif idou omokorema rot tenten ojgomuja. Jefeda iwa ita idou ongga omokorema rot tenten noba ahais ojgomuja.
60001023	Iwa insma eiteij ah ongga efeinah fob. Noba koma en oisouska Allah oga ongga oufamofa noba ongga ereita eiteij ah ongga efeinah gu rusnok. Noba eiteij ah ongga efeinah koma bera enen jeska yeyin iker gonu yuser jinaga guru. Tina eiteij ah insa koma bera en jeska Allah ojgomu. Jeska oga ongga oufamofa insa koma bera ongga eita eiteij ah ongga efeinah noba ah aibin.
60001024	-
60001025	Mimif mijginaga rot koma jeska Allah anggot gij Mar Efeyi Ebsi oida, "Rusnok mebif bera erek mofombra jera marfok. Mofombra er gij mebi oforu rara, noba marfok tein efen ofok ongga ongkoska. Tina gij mona ongga estir deika, beda mofombra jera marfok koma osrosra ojgomu. Erek koma tina Tuhan Allah oga ongga oufamofa bera ah aibin ojgomuja." Noba oga ongga oufamofa osok gij Yesus Kristus insa kef bera ongga rusnok enjgineg rimfesij gu iwa sis fob.
60002001	Erek koma jefeda, iwa ibes ifaga jeska mar nomnaga ongga oska jera mar ongga ofogog. Iwa inohurmei mar guru ni, inororu mar ongga oska ongga iyahehir joug rusnok enjgineg rot guru ni, idou eneftirir keingg mar ongga rusnok enjgineg rerin guru ni, inoga oruh rusnok enjgineg guru ni.
60002002	Erek oforoka efes egens ongga ebisa rot mengk ojgomuja jeskaseda et mengk koma fogora omona eteb, beda iwa tein yuisum gij Allah oga ojgomuja ongga otunggom idou efesi erek ahais. Iwa yuisum gij efen oga insa koma jeskaseda idou ejerek ahais fogora iwa imesma eiteij ah ongga efeinah si.
60002003	Jeska iwa ijginaga rot oida Tuhan bera eita oufamofa eteb skoita iwa fob.
60002004	Iwa in skoita Tuhan Yesus ongga erek mamu ahais egens ongga angh rot mod nomnaga. Ofa bera ongga rusnok rungkoja fob, tina Allah oncunc Ofa erek mar ongga efen efera osok eteb ojgomu.
60002005	Iwa bera erek mamu egens ongga ahais tein noba ongga efena ebah. Noba iwa iroru Allah oga rot tenten fob, jefeda iwa injerek mod egens ongga Ofa ei nou esinsa fob. Ofa otunggom mar erek koma jeskaseda iwa ijerek Ofa efen imam-imam ongga ebsi komowa, noba ongga yufij Ofa gij efen mod insa koma. Jefeda oisouska mar ongga Yesus Kristus ontunggom nou iwa fob, bera Allah odou eskeira eteb rot mar ongga iwa itunggom nou Ofa.
60002006	Jeska Allah anggot gij Mar Efeyi Ebsi rot oida, "Iwa ig mar ongga dinagot kef fog: Ai juens beda Didif dumocunc osnok egens ongga omofoka ereij keingg dedin rusnok gij monuh Zion. Ofa bera erek mamu ahais egens ongga efen efera osok eteb. Noba mod nomnaga bera angh esij mamu egens koma. Noba idu ongga odou eredi rot Ofa, beda gij mona kahma bera mojenenir rot jinaga guru."
60002007	Ebeibeyaif iwa iroru Yesus rot tenten fob. Jefeda Ofa bera erek mamu ahais egens insa koma. Noba Ofa bera erek mar ongga efen efera osok eteb skoita Allah. Tina Allah anggot mar gij Mar Efeyi Ebsi osok gij rusnok ongga runororu Ofa guru. Ofa agot oida, "Mamu ahais egens koma ongga rusnok rij jeska noba rukoja rot mod efeinah, mamu egens koma enjerek mamu ongga ofoufem ekirsa nou mod koma nomnaga."
60002008	Noba mimif mijginaga rot oida Allah omofra okum eteb keingg rua insa koma ongga rungkoja Yesus Kristus si. Jeska Allah anggot gij Mar Efeyi Ebsi oida, "Mamu ongga ahais egens koma bera orotunggom rusnok fogora rukockereta noba risiri rot ojgomu." Rua rukockereta mamu egens insa koma fogora risiri, jeska rudou oska rot Ofa efen oga fogora rukoja rot efen oga insa koma ojgomu. Noba gij mona ongga sismeni fob bera Allah ejginaga rot oida rua rimeita mar erek koma si.
60002009	Tina iwa bera erek rusnok ongga Allah oncunc fob. Noba sis fob Ofa ocunc imam-imam jeska rusnok ongga Yahudi jeskaseda rufij Ofa gij efen Mod efesi. Beda erek koma tein, ebeibeyaif Ofa oncunc iwa jeskaseda yufij Ofa ojgomuja. Iwa injerek rusnok monuh egens ongga ebsi komowa nou Allah ojgomu, jeska iwa bera injerek Ofa efen rusnok fob. Ofa oncunc iwa erek koma jeskaseda iwa ijefesij rot mar ongga oufamofa eteb ongga Ofa ontunggom nou rusnok fob. Jeska Ofa bera ongga ejeka iwa jeskaseda irogna jeska motkobah noba yuira gij efen eisa ongga oufamofa eteb. Eisa koma bera en jeska Ofa.
60002010	Sis fob bera iwa inerek Allah efen rusnok rot tenten guru, tina ebeibeyaif iwa injerek Ofa efen rusnok fob. Noba sis fob Ofa onocunc efen odou ongga oufamofa skoita iwa guru, tina ebeibeyaif Ofa oncunc efen odou ongga oufamofa eteb skoita iwa fob.
60002011	Edohuji ongga dudou okora rot, iwa ongga inroru Yesus Kristus fob bera iker gij mebif erek rusnok ongga rusodosa ros. Noba didif duis gu iwa jeskaseda iwa ibes ifaga jeska mar ongga oska ongga idou osos rot ojgomu. Jeska mar koma bera oroku idou efesi ojgomuja fogora imesiri gij mar ongga oska si.
60002012	Noba iwa ongga ingker morototuma jera rusnok ongga runororu Yesus Kristus enesi ros, beda ita mar ongga erek ongkoskamoka ojgomu. Jeska ebeibeyaif rua ruga oruh iwa ojgomuja. Tina gij mona ongga Allah en jeskaseda ofra okum keingg rusnok ongga rita mar ongga oska, beda rua insa koma rumofra efen Ofoka erek aksa. Rua rimeita mar erek koma jeska rua rik mar ongga iwa itunggom gij mona deisef ongga erek ongkoskamoka ojgomu.
60002013	Beda iwa yugif gu yeyin ebirfager nomnaga ongga rusnok runcunc fob. Noba yugif skoita yeyin ebirfaga egens ongga ekirsa jeska nomnaga.
60002014	Noba iwa yugif gu efen moskur ongga ofa oncunc tein, jeska Allah odou os erek koma. Ebirfaga egens koma obk efen moskur jeskaseda rufra okum keingg rusnok ongga rita mar ongga oska. Noba ofa tein emeita oufamofa gu rusnok ongga rita mar ongga oufamofa ojgomu.
60002015	Allah odou os rot oida iwa ita mar erek koma jeskaseda mar insa koma omorocunc rot tenten gu rusnok ongga rudou osumsumu rot. Beda rua rimejginaga rot oida mar ongga rua ruga oruh iwa rot bera erek tenten guru.
60002016	Ebeibeyaif iwa yut gu isinsa jeska Yesus Kristus onsuwa iwa fob. Erek koma tina enadaij nou iwa isujohu rot oida iwa ita mar ongga oska ojgomuja tein jinaga guru. Ongga tenten bera iwa ita mar jeni erek rusnok ongga rumfij Allah ojgomuja.
60002017	Beda yugif gu rusnok nomnaga. Noba idou omokorema rot yeyin ihujir ni, imeesa rot Allah ongga ebsi komowa ni, noba yugif gu yeyin ebirfaga egens ongga ofoka ereij keingg yeyin monuh tein.
60002018	Iwa ongga yumfij yeyin ebirfager ojgomuja bera yugif gu rua fogora iroru rerin ruga rot iskusk ojgomu. Noba iwa ineita mar erek koma rot yeyin ebirfager ongga rudou eriagamaga rot iwa ojgomu guru, tina iwa ita mar erek koma rot yeyin ebirfager ongga rudou oska rot iwa tein.
60002019	Jeska erek osnok egens ororu Allah oga rot ahais fob, tina rusnok enjgineg rita efera okora gu ofa rot, beda Allah odou emeskeira eteb rot ofa si.
60002020	Tina erek osnok egens ororu mar ongga oska, noba ofa eita odou ahais gij mar okum ongga ah keingg ofa rot, beda Allah eneita oufamofa gu ofa rot mar insa koma jinaga guru. Erek koma tina erek osnok egens ororu Ofa efen oga erek ahais fogora eita efera okora rot, beda Allah odou eskeira eteb rot ofa.
60002021	Allah bera oncunc iwa jeskaseda ita ifera okora ojgomu. Jeska sis fob Yesus Kristus eita efera okora tein. Ofa eita mar erek koma jeskaseda ofij iwa. Noba Ofa eita odou ahais gij mar ongga okum insa koma ojgomuja. Noba koma bera erek orocunc nou iwa jeskaseda iwa tein ita idou ahais erek Ofa ojgomu.
60002022	Sis fob nabi egens agot mar rot Yesus Kristus erek kef oida, "Ofa eneita mar ongga oska oskiyai tein guru. Noba rusnok rig, tina Ofa onohurmei mar jinaga guru."
60002023	Erek koma tein, gij mona ongga rusnok ragot mar ongga oska ofoukou skoita Ofa, beda Ofa enagot mar ongga oska sons gu rua guru. Noba gij mona ongga rusnok rita rifera okora eteb gu Ofa, beda Ofa enagot oida Ofa emeita mar ongga ofogog skoita rua sons rot guru. Tina Ofa oisum gij Allah ongga omoga ojga rot rusnok nomnaga erek tenten ojgomu.
60002024	Ofa esinsa bera ongga eita efera okora eteb tumu mega salib rot mifmin mar ongga oska fob. Ofa otunggom mar erek koma jeskaseda mifmin mar ongga oska enah gu mimif ojgomuja guru. Tina mimif mudou os mutunggom mar ongga oufamofa ojgomu. Jeska oisouska Yesus Kristus efen efera okora insa koma bera Ofa onsuna rot mifmin mar ongga oska jeska mudou efesi fob.
60002025	Sis fob iwa intunggom mar ongga oska jeska inejginaga rot Yesus Kristus enesi. Jefeda koma erek iwa ijeker yes jeska Ofa erek domba-domba ongga ejeker yes jeska rerin gembala egens ongga ont joug rua. Tina ebeibeyaif iwa iroru Ofa fob. Jefeda Ofa omot joug iwa erek gembala egens ongga ot joug efen domba-domba ongga ongksons skoita ofa fob.
60003001	Erek koma tein, iwa ongga yanghi igers fob bera yugif gu yeyin yahiner rot tenten ojgomu. Noba erek yahiner rineya ongga runororu Yesus Kristus enesi, beda ineradgodu rua rot mar insa koma guru. Tina nou ongga rua rik mar ongga oufamofa ongga iwa itunggom jera rot teinefa iwa yugif gu Allah rot tenten fob, beda oisouska mar insa koma bera rua tein rumororu Yesus Kristus ojgomu.
60003003	Erek koma tein, mar ongga orocunc rot rujager rerin ongkoska bera enen jeska mar ongga rutunggom erek rumoumna risinsa guru. Erek rua rirgi meisoufa ongga ebahetkit ni, era merfej ongga rinsa ni, serag ongga raha tumu ritma ni, jera mofou ongga raha tumu rutufou ni, mar erek koma nomnaga bera onorocunc rot rerin ongkoska guru.
60003004	Tina mar ongga orocunc rot rujager rerin ongkoska rot ah aibin bera en jeska mar ongga angh gij rudou efesi ojgomu. Koma erek rua runofra risinsa rufoka guru. Noba rua rita mar rot rudou ongga eriagamaga tein ojgomu. Jeska ahah Allah eiteij bera mar insa koma efen efera osok ekirsa jeska meisoufa jera merfej tein.
60003005	Sis fob rujager ongga rudou ebsi komowa noba ongga ruisum gij Allah bera rugif gu rerin rahiner ojgomu. Oisouska mar koma bera rua rurocunc rot rerin ongkoska ongga tenten ojgomu.
60003006	Koma bera erek Sara ongga Abraham efen mohona. Jeska sis fob ofa ougif gu efen mahina noba ejeka ofa erek efen ebirfaga egens. Jefeda erek iwa ita mar ongga tenten ojgomu noba inejekjeka idou efesi rot mar egema tein guru, beda koma omorocunc rot oida iwa tein irek Sara fob.
60003007	Iwa ongga yuskotu arja fob, iwa ita mar erek insa koma tein ojgomu. Iwa ita mar ongga ongkoska skoita yeyin yuhoner noba yugif gu rua tein ojgomu. Jeska rua bera runofora efek erek iwa guru, noba rua rimesma eiteij ah ongga efeinah ongga Allah anggen rot morototuma jera iwa tein. Erek iwa ineita mar insa koma guru, beda Allah eneg rot mar ongga iwa yum iteij gu Ofa rot guru.
60003008	Mar ofoka egens gij surat kef rot omoisa bera erek kef: Didif duis gu iwa jeskaseda iker morototuma rot idou ongga eriagamaga ojgomu, ita idou ongga okora rot rusnok enjgineg rot rerin mar okum ni, idou omokorema ni, inofra yeyin ifoka erek ekirsa jeska rusnok enjgineg guru ni.
60003009	Inesesa mar ongga ofogog sons skoita rusnok enjgineg guru ni, inohurmei mar skoita rusnok enjgineg ongga ruhurmei mar skoita iwa guru ni. Tina ongga ongkoska bera iwa ita mar ongga oufamofa sons skoita rua insa koma ojgomu. Jeska Allah enjeka iwa jeskaseda isma oufamofa eteb jeska Ofa.
60003010	Iwa isma mar erek koma jeska Allah anggot gij Mar Efeyi Ebsi erek kef oida, "Idu ongga odou os esma eiteij ah ongga oufamofa eteb ojgomuja, beda ofa enagot mar ongga ofogog skoita rusnok enjgineg guru era onocuwei mar gij rua tein guru.
60003011	Ongga oufa bera ofa ekikif jeska efen mar ongga oska, noba eita mar ongga oufamofa ojgomu. Noba ofa ereni rot ahais jeskaseda eita odou ongga eriagamaga jera rusnok nomnaga ojgomuja.
60003012	Jeska Allah ot joug rusnok ongga rutunggom mar ongga oufamofa ojgomu. Noba Ofa oj osu nou mar ongga rua rum riteij rot gu Ofa tein. Tina Ofa odou oska rot rusnok ongga rutunggom mar ongga ofogog ojgomu."
60003013	Erek iwa idou os eteb jeskaseda ita mar ongga oufamofa ojgomu, beda giskini rusnok enjgineg rineita mar ongga oska skoita iwa rot guru.
60003014	Erek koma, tina erek rusnok rita mar ongga oska skoita iwa fogora ifera okora rot mar ongga oufamofa ongga intunggom fob, beda Allah emeita oufamofa eteb gu iwa rot koma si. Noba iwa inemeesa rot rusnok ongga rudou os rita mar ongga oska skoita iwa guru. Noba iwa inemeesa rot mar egema tein guru.
60003015	Tina yuh idou efesi rot ongkas skoita Yesus Kristus ongga erek yeyin Tuhan ojgomuja. Noba isejah idou efesi ongga ejginaga rot teinefa iwa iroru Yesus Kristus fob. Jeska erek rusnok enjgineg rijeka iwa rot teinefa fogora yuisum gij Yesus Kristus, beda iwa imagot rot koisoisa gu rua si. Tina iwa ifesij osok gij mar koma gu rua rot idou ongga eriagamaga noba ongga emeesa rot Allah ojgomu.
60003016	Iwa ita mar ongga iwa ijginaga bera jeni erek Allah odou os rot ojgomu. Noba ita mar erek koma jeskaseda mojen en skoita rusnok ongga ragot mar ongga oska skoita iwa. Rua ruhurmei mar gu iwa rot mar ongga oufamofa ongga iwa itunggom jeska iwa iroru Yesus Kristus fob.
60003017	Erek iwa ifera okora rot mar ongga oufamofa ongga iwa intunggom fob, noba mar koma bera ororu Allah odou ejginaga rot, beda koma bera oufamofa eteb ojgomu. Tina erek iwa ifera okora rot mar ongga oska ongga iwa intunggom fob, beda koma onofij iwa jinaga guru.
60003018	Gij mona juens bera Yesus Kristus eita efera okora eteb tumu mega salib jeskaseda osuna mar ongga oska nomnaga jeska rusnok rudou efesi fob. Ofa, ongga efen mar ongga oska oskiyai tein guru, bera eita efera okora rot rusnok ongga rerin mar ongga oska ofoukou. Noba mar ongga Ofa ontunggom insa koma bera erek esejah moroju jeskaseda rusnok ruksons skoita Allah. Rusnok mebif bera ongga ragob Ofa fogora agos fob, tina Ofa esma eiteij ah ongga efeinah sons oisouska Efena Ebsi Allah ojgomu.
60003019	Noba oisouska Efena Ebsi koma tein bera Yesus ojoftuftu mar gu rifena ongga ringker gij monuh mar agos noba ongga rineja jeska jinaga guru.
60003020	Jeska sis fob, gij mona ongga Nuh asus meg eteb ros, beda Allah oin keingg odou efesi rot mar ongga oska ongga rusnok rufoukou runtunggom gij mona insa koma ojgomuja. Noba rua runororu Ofa efen oga jinaga guru. Jefeda rua nomnaga rageben gij mei ofot eteb. Tina rusnok rufok cinja orfomu ongga ringker gij meg eteb insa koma bera rifena ebah. Koma bera Nuh jera efen mohona jera efeser ojgomu ongga risma riteij ah.
60003021	Beda mei insa koma tein bera orocunc rot mei baptis ongga iwa ita ebeibeyaif jeskaseda isma eiteij ah ongga efeinah. Noba mei baptis koma ongga iwa ita bera onot rot yeyin ifaga ongga ahtaboku guru. Tina mei baptis insa koma bera orocunc gu rusnok enjgineg oida iwa idou os jeskaseda Allah osuna yeyin mar ongga oska jeska idou efesi. Jefeda iwa ijginaga rot teinefa iwa iroru Ofa rot idou ongga efen mar ongga oska oskiyai tein deika guru. Mei insa koma bera ongga eita eiteij ah ongga efeinah gu iwa oisouska Yesus Kristus ongga endebecki jeska agos fob.
60003022	Beda ebeibeyaif Ofa onjosok jah mebaga fob. Noba jah suma bera Ofa ofoka ereij keingg mar nomnaga morototuma jera Allah. Noba malaikat-malaikat jera mar nomnaga ongga efen owesa efek bera rugif gu Ofa ojgomuja.
60004001	Erek koma jefeda iwa isejah idou efesi erek ahais rot mar ongga eita efera okora gu iwa ojgomu. Jeska sis fob Yesus eita efera okora tumu efen efaga nou mimif tein. Noba idu ongga eita efera okora rot mar oufamofa ongga ofa ontunggom fob, beda koma orocunc rot oida ofa engkikif jeska mar ongga oska rot tenten fob.
60004002	Jefeda ofa onororu mar ongga ofogog ongga rusnok mebif rundou os rot deika guru. Tina ofa eker jeskaseda ororu meidu ongga Allah ondou os rot ojgomu.
60004003	Sis fob bera iwa ita mar ongga oska morototuma erek rusnok mebif rundou os rot tein ojgomuja. Rua ruroru mar ongga oska efekeifa ongga angh gij rudou efesi ojgomuja ni, rua ruckahtah morototuma ojgomuja ni, rudou erebibei rot mofut efeyi ni, risiri morototuma ojgomuja ni, rugif gu mar ongga oska eteb ojgomuja ni, rujohca mar ongga oska efekeifa ni.
60004004	Noba ebeibeyaif rua rudou oubsaha eteb jeska iwa inosoka ebeirens gij rerin mar ongga oska insa koma rot idou ongga erebibei morototuma jera rua deika guru. Jefeda rua ruga oruh iwa rot ojgomu.
60004005	Tina rua rumot jah Allah odou rot gij mona ongga Ofa oga ojga rot rua osok gij rerin rita mar ongga oska nomnaga si. Beda Ofa emaha okum eteb keingg rua rot. Ofa ensejah nou ofra okum eteb keingg rusnok nomnaga ongga ranggos fob jera rusnok ongga rifena ebah ros tein rot rerin rita mar ongga oska.
60004006	Sis fob bera rusnok ruftuftu rot Allah oga ongga oufamofa skoita rusnok ongga ebeibeyaif ranggos fob. Orofosutut osnok egens egens nomnaga rimagos, beda rerin riteij ah insa koma oisa ojgomu fob. Tina rua ruftuftu rot oga ongga oufamofa gu rusnok sis fob jeskaseda rua tein rimesma eiteij ah ongga efeinah morototuma erek Allah efen ojgomu. Eiteij ah koma bera ah aibin ojgomuja.
60004007	Ebeibeyaif mona ongga enja ejgwaga bera ensaga doida fob. Erek koma jefeda iwa yut joug idou efesi rot ahais ojgomu. Yut joug idou efesi jeskaseda inosoka gij mar ongga oska rot ebeirens guru. Iwa ita mar erek koma jeskaseda yum iteij gu Allah rot koisoisa ojgomuja.
60004008	Ongga ofoufemfem bera, iwa idou omokorema rot ahais ojgomuja. Jeska rusnok ongga rita mar erek koma bera rudou eskeira mejerema fogora runotkonu oska rot rusnok enjgineg ongga runtunggom mar ongga oska gu rua jinaga guru.
60004009	Noba iwa icunc idou ongga oufamofa moguma gij mona ongga rusnok runjogog iwa ojgomu. Iwa isum onoskusk rot rusnok insa koma guru.
60004010	Orofosut osnok egens egens era owesa efek ongga Efena Ebsi Allah eita gu ofa fogora orofij rusnok enjgineg tein ojgomu. Iwa ita mar erek koma rot iskusk erek rusnok ongga rinsma owesa efek ofoukou jeska Allah fob. Jeska Ofa eita owesa efek gu iwa rot efen odou ongga oufamofa eteb rot iwa.
60004011	Iwa ongga yuftuftu mar gu rusnok, beda yuftuftu mar rot iskusk ojgomu erek rusnok ongga ranggot mar rot Allah efen oga. Noba idu ongga omfij rusnok enjgineg, beda ofij rot owesa efek koma ongga ofa ensma jeska Allah tein. Ofa otunggom mar erek koma nomnaga oisouska Yesus Kristus efen owesa efek jeskaseda gij mar nomnaga beda rusnok rumofra Allah ofoka erek aksa eteb tein. Mimif mudou os jeskaseda rusnok nomnaga rufra Ofa efen ofoka erek aksa eteb. Noba mimif mudou os jeskaseda Ofa ofoka ereij keingg mar nomnaga rot owesa efek eteb ongga ah aibin ojgomuja tein, ainsoma.
60004012	Edohuji ongga dudou okora rot, iwa idou onoubsaha rot mar koma ongga ereneni iwa fogora ita ifera okora rot guru. Jeska mar koma ongga ereneni iwa bera enerek mar ongga efeinah guru.
60004013	Tina iwa idou efaga ouka rot mar insa koma ojgomu, jeska koma erek iwa ita efera okora morototuma jera Yesus Kristus tein. Iwa ita mar erek koma jeskaseda gij mona ongga rusnok nomnaga rik Ofa ongksons en gu mebif fob, beda yeyin idou emerirei eteb rot efen ofoka ongga aksa gij mona insa koma.
60004014	Noba erek rusnok ruga oruh iwa jeska iroru Yesus Kristus, beda Allah emeita oufamofa eteb gu iwa rot mar insa koma tein. Rua rudou os rutunggom mar ongga oska insa koma skoita iwa jeska Efena Ebsi Allah engker gij idou efesi fob.
60004015	Jefeda ongga oufa nou iwa bera ita ifera okora rot mar ongga oufamofa ongga iwa intunggom fob ojgomu. Jeska rusnok ongga rutunggom mar ongga oska erek ragob rusnok enjgineg ni, rukoreka mar ni, ruromohohuma jera rusnok enjgineg rerin mar ni, rita mar ongga ofogog ni, rua bera rimeita rifera okora jeni rot mar ongga rua runtunggom insa koma si.
60004016	Tina erek iwa ita ifera okora jeska iwa iroru Yesus Kristus fob, beda mojenen iwa rot guru. Tina iwa isitit gu Allah rot ojgomu, jeska iwa bera rusnok ongga ruroru Yesus Kristus rot tenten fob.
60004017	Ebeibeyaif bera Allah ensejah nou omoga ojga rot rusnok nomnaga rerin rita mar ongga oufamofa jera rerin rita mar ongga oska tein. Noba Allah omoga ojga rot mimif ongga erek efen rusnok ebeibeyaif fob. Jefeda gij mona ongga Ofa oga ojga rot rusnok ongga rukoja efen oga ongga oufamofa, beda Ofa omofra mar okum eteb ekirsa keingg rua si.
60004018	Jeska Allah anggot gij Mar Efeyi Ebsi erek kef oida, "Enadaij nou rusnok ongga ruroru mar ongga oufamofa eteb jeskaseda ruskotu risinsa jeska rerin mar ongga oska guru. Tina teinefa rot rusnok ongga runougif gu Allah guru, jera rusnok ongga ruroru mar ongga oska ojgomuja. Erek rua rireni tina rineita eiteij ongga efeinah jinaga guru."
60004019	Erek koma jefeda rusnok ongga rita rifera okora ororu Allah odou ejginaga rot bera ruh rudou efesi gu Ofa, noba rita mar ongga oufamofa ojgomu. Jeska Ofa bera ongga ontunggom mar nomnaga.
60005001	Ebeibeyaif didif dudou os dagot mar gu iwa ongga irek ebirfager Mod Ari. Didif tein bera direk ebirfaga egens nou rusnok Mod Ari, noba sis fob didif dik Yesus Kristus eita efera okora gu diteij. Noba didif dimesma dufoka ongga aksa eteb gij mona ongga Yesus Kristus ongksons en morototuma jera iwa tein. Jefeda didif duis gu iwa ongga irek ebirfager Mod Ari jeskaseda iwa yut joug Allah efen rusnok rot iskusk ojgomu. Koma erek gembala egens ongga ot joug ebirfaga egens efen domba-domba rot iskusk tein. Beda iwa inot joug rua jeska rusnok enjgineg rubk iwa rot ojgomu guru, tina yut joug rua jeni yeyin idou ongga erirei rot ojgomu. Jeska koma bera ongga Allah ondou os rot. Noba iwa inot joug rua jeskaseda isma mareibra ofoukou rot ojgomu guru, tina yut joug rua jeska idou os yufij rua ojgomu.
60005003	Iwa ineradgodu rua rot yuga ongga owesa ojgomuja tein guru, tina iwa ita mar ongga erek orocunc rot ongkoska nou rua ongga erek Allah efen domba-domba ojgomu. Jeska Allah oncunc iwa jeskaseda yufijir.
60005004	Iwa ita mar erek koma ojgomu. Noba gij mona ongga Yesus Kristus, ongga erek ebirfaga nou gembala nomnaga ongksons en fob, beda iwa imesma yeyin ifons ongga efen efera osok eteb doska. Yeyin ifons insa koma bera eneseiseifa jeska iwa jinaga guru.
60005005	Noba skoita iwa ongga iforoka efes ros, bera didif duis gu iwa jeskaseda yufij ebirfager Mod Ari ojgomu. Noba iwa yuin keingg idou efesi rot tenten moguma. Iwa itunggom mar erek koma jeska ranggot gij Mar Efeyi Ebsi oida, "Allah eretei rot rusnok ongga rufra risinsa rufoka erek aksa eteb, tina Ofa eita oufamofa eteb skoita rusnok ongga ruin keingg risinsa rudou efesi."
60005006	Jefeda iwa yuin keingg isinsa idou efesi skoita Allah ongga efen owesa efek eteb jeskaseda Ofa omofra yeyin ifoka erek aksa gij mona ongga Ofa anggot rot.
60005007	Noba idou enefeneinei rot mar egema tein guru, tina yuisum gij Allah rot mar nomnaga ojgomu. Jeska Ofa bera omot joug iwa ojgomuja.
60005008	Iwa yut joug idou efesi rot ahais, noba yusku joug isinsa tein rot mar ongga ofogog skoita iwa. Jeska Bilis bera erek singa egens ongga edib mar efen ojgomuja jeskaseda eska fogora et. Erek koma tein ofa bera ofogog eteb rot iwa, noba ofa ohca moroju jeskaseda otunggom mar ongga ofogog skoita iwa tein.
60005009	Jefeda oisouska idou ongga eredi Allah rot ahais bera iretei Bilis ojgomuja. Jeska iwa ijginaga rot fob oida yeyin ihujir ongga ruroru Yesus Kristus rejrej monuh nomnaga bera rita rifera okora morototuma erek iwa ebeibeyaif tein.
60005010	Noba iwa ita mar erek koma tein jeska Allah, ongga odou oufamofa eteb rot mimif, bera enjeka iwa jeskaseda isma ifoka ongga aksa morototuma jera Yesus Kristus fob. Noba nou ongga mona estir kef ongga iwa ita ifera okora bera oisa fob, beda Ofa emeisisi joug idou efesi deika ojgomuja. Beda Ofa tein emeita owesa efek eteb gu iwa gij mar nomnaga ongga iwa intunggom fogora iwa imot rot ahais ojgomuja.
60005011	Mimif nomnaga mudou os jeskaseda Allah ofoka ereij keingg rusnok nomnaga rot ahais ojgomuja. Ainsoma.
60005012	Silas bera erek dedin edohuj egens ongga ororu Yesus Kristus rot tenten fob. Noba ofa omfij didif jeskaseda dugu surat egens kef ongga estir gu iwa. Didif dunggu surat egens kef gu iwa jeskaseda disisi joug iwa. Noba didif disa surat egens kef jeskaseda iwa ijginaga rot tenten oida, oisouska Allah odou ongga oufamofa eteb rot mimif, bera mimif misma eiteij ah ongga efeinah. Jefeda iwa iroru mar ongga didif danggot gij surat egens kef fob ojgomuja.
60005013	Noba rusnok ongga ruroru Yesus Kristus gij kota Babilon, noba ongga Allah oncunc morototuma jera iwa, bera ruisu iwa. Noba Markus, ongga erek dedin edesa egens, ofa bera oisu iwa tein.
60005014	Gij mona kenefa ongga iwa imorodosuma, beda iwa yagei itma erek irocunc rot oida idou omokorema fob. Didif dum diteij gu Allah jeskaseda iwa nomnaga ongga iroru Yesus Kristus fob imesma iteij ah ongga eskeiramera ojgomuja. Ainsoma.
61001001	Didif Simon Petrus bera ongga dunogu surat egens kef. Didif bera direk osnok egens ongga omfij Yesus Kristus. Noba Ofa bera ongga oncunc didif tein erek efen rasul egens fob. Didif disa surat egens kef skoita iwa ongga isma idou ongga ororu Yesus Kristus morototuma jera memef tein. Mimif misma mudou ongga ororu Yesus Kristus oisouska Allah, ongga odou ebsi komowa, jera Yesus Kristus tein ongga onskotu mimif jeska mifmin mar ongga oska fob. Noba mudou ongga ororu Ofa erek koma bera erek mar ongga ongkoska eteb ahah Allah eiteij.
61001002	Didif dum diteij gu Allah jeskaseda Ofa ocunc efen odou ongga oufamofa eteb skoita iwa noba jeskaseda iwa ita iteij ah ongga eskeiramera eteb ojgomuja. Mimif misma mar insa koma oisouska mar ongga mimif mijginaga rot osok gij Allah jera Yesus tein fob. Ofa bera erek mifmin Tuhan.
61001003	Oisouska Allah efen owesa efek eteb bera mimif misma mar nomnaga ongga mimif mucosu rot jeskaseda mita eiteij ah ongga efeinah noba muroru Ofa rot mudou ongga ebsi komowa ojgomuja. Noba mimif misma mar insa koma oisouska mudou ongga ejginaga rot Ofa tein. Jeska Ofa bera enjeka mimif jeskaseda mija erek efen rusnok fob. Ofa enjeka mimif erek koma oisouska efen ofoka ongga aksa eteb jera odou ongga ebsi komowa eteb tein.
61001004	Noba oisouska mar insa koma nomnaga bera Ofa agen rot oida Ofa emeita mar ongga ofoufem noba ongga ongkoska eteb gu mimif si. Ofa agen rot mar koma jeskaseda mimif tein mutunggom mar ongga oufamofa ojgomu erek Ofa otunggom mar ongga oufamofa. Beda mimif mumosuwa jeska mar ongga oska ongga angh gu mebif si. Jeska mar ongga oska insa koma bera en jeska rusnok rudou efesi ongga ofogog tein.
61001005	Erek koma jefeda iwa ireni rot ahais jeskaseda ita mar ongga oufamofa jeni erek rusnok ongga ruroru Yesus rot tenten fob. Noba iwa ita mar ongga ongkoska tein ni, ita idou ongga ebriyi gij Allah efen oga ni,
61001006	yut joug idou efesi rot ahais ni, yuin keingg idou efesi rot mar ongga oska ni, iroru Allah oga rot ahais ojgomuja ni, ita mar rot idou ongga ebsi komowa ni,
61001007	idou omokorema ni, idou okora rot rusnok enjgineg tein ni.
61001008	Erek iwa ita mar erek koma nomnaga odudu dokun deika, beda mar koma omofij iwa fogora imotunggom mar nomnaga rot tenten ojgomu. Noba mar insa koma bera omorocunc rot oida yeyin idou ongga ebriyi gij mar ongga Tuhan Yesus Kristus anggot rot sis fob tein.
61001009	Tina erek osnok egens eneita mar insa koma tein guru, beda ofa bera erek osnok egens ongga eiteij ofou jefeda engker gij motkobah ros. Ofa odou ofoj joug rot oida Allah onsuna rot efen mar ongga oska jeska odou efesi sis fob.
61001010	Erek koma jefeda, edohuji, iwa ireneni rot ahais jeskaseda mar ongga oufamofa insa koma ongga iwa intunggom bera orocunc rot tenten oida Allah enjeka iwa fogora oncunc iwa erek efen rusnok fob. Jeska erek iwa ita mar insa koma nomnaga, beda iwa inesiri gij mar ongga oska tein deika guru.
61001011	Noba Allah tein omoroun iwa rot odou ongga eskeiramera eteb. Fogora iwa imoira jera rusnok nomnaga ongga mifmin Tuhan Yesus Kristus ofoka ereij keingg nou mona ongga ah aibin ojgomuja. Ofa bera ongga onskotu mimif jeska mifmin mar ongga oska nomnaga fob.
61001012	Iwa idou ejginaga rot mar ongga didif danggot rot insa koma nomnaga fob. Noba iwa inroru Allah efen oga ongga tenten insa koma rot ahais fob. Erek koma tina didif dudou os disisi keingg iwa rot mar insa koma juens deika ojgomu.
61001013	Jeska didif dusujohu oida oufa nou didif dita mar erek koma gij mona insa kef ongga difena ebah ros.
61001014	Jeska Yesus Kristus emfesij rot koisoisa gu didif sis fob oida erek dektek deika guru, beda didif dimagos ojgomu.
61001015	Noba didif direneni rot iskusk jeskaseda disisi keingg iwa rot mar insa koma. Noba gij mona ongga didif danggos fob, beda mar ongga didif danggot insa koma nomnaga emah gij idou efesi ojgomuja.
61001016	Sis fob memef memfesij gu iwa osok gij mifmin Tuhan Yesus Kristus efen owesa efek jera osok gij mona ongga Ofa omoksons en tein. Noba mar koma bera enen jeska rusnok enjgineg ongga rimfesij rourou rot rudou ongga efesis gij guru. Jeska memef mek Tuhan Yesus Kristus efen eskeiramera eteb gu mesinsa meiteij fob.
61001017	Erek koma jeska gij mona insa koma bera mifmin mika Allah omfra mifmin Tuhan Yesus Kristus ofoka erek aksa eteb. Beda memef meg Allah, ongga efen efesa ongga eskeiramera eteb, gij mona ongga Ofa anggot jeska mebaga oida, "Ofa kef bera dedin edesa ongga dudou okora rot noba ongga dudou eskeira eteb rot tein."
61001018	Memef mesinsa meg Ofa efen oga egens koma ongga en teisis jeska mebaga gij mona ongga mengker morototuma jera Yesus gu memaga ofos egens ongga ebsi komowa.
61001019	Noba mimif mifmin buku-buku ongga nabi-nabi runggu rot sis fob tein. Mar ongga rua ranggot rot gij buku-buku koma bera erek tenten ojgomu. Noba mar insa koma ongga rua runggu rot sis fob bera ongga omofij iwa jeskaseda idou ejginaga rot mar ongga rusnok ruftuftu bera erek tenten ei era gurei. Mar insa koma bera erek lampu ongga eisa gij motkobah jeskaseda rusnok rik fogora rimecira rot iskusk gij ojgomu. Iwa iroru mar ongga nabi-nabi runggu rot insa koma onjoros mona ongga Yesus Kristus ongksons en fob. Beda koma omofij iwa jeskaseda idou ebriyi gij ojgomu. Jeska mona ongga Yesus ongksons en bera erek mowa ongga orogna tomnomna jera motur ongga orogna raha tentena jeska mebaga.
61001020	Noba mar ongga ofoufem eteb ekirsa bera, mar nomnaga ongga nabi-nabi ranggot rot gij Mar Efeyi Ebsi sis fob bera bera enen jeska risinsa rudou efesi guru.
61001021	Jeska rua ongga nabi-nabi insa koma bera runogu mar egema tein ongga rusnok mebif runsujohu rot guru. Tina rua runggu rot mar ongga Efena Ebsi Allah oncunc gu rua gij rudou efesi fob ojgomu.
61002001	Sis fob nabi-nabi enjgineg ongga ebireira bera ringker gu rua ongga Israel rifekesa tein. Jefeda Guru-Guru ongga ebireira bera rimeker gu iwa ifekesa tein si. Rua rumoftuftu mar ongga oska gu iwa erek wuswus ongga orotunggom rusnok rudou emekebema. Beda oisouska mar insa koma bera rusnok rineya rimeseiseifa rot. Noba rua rudou omokoja rot Yesus Kristus tein. Ofa bera Tuhan ongga anggos tumu mega salib jeskaseda osuwa rua jeska rerin mar ongga oska fob. Jefeda Allah emaha mar okum eteb keingg rua rot ebeirens si.
61002002	Rusnok rufoukou bera rumororu Guru-Guru ongga oska insa koma rerin mar ongga oska efekeifa tein. Jefeda rusnok enjgineg rimek mar ongga rua runtunggom insa koma fogora rua rimagot rot oida Allah oga ongga oufamofa insa koma bera erek oska ojgomu.
61002003	Noba jeska Guru-Guru insa koma rudou eftirir keingg mar ofoukou, jefeda rua rumocuwei mar gu iwa jeskaseda rurokrusa iwa rot yeyin mareibra. Tina Allah ensejah gij mona dektek fob jeskaseda ofra mar okum eteb keingg rua insa koma ojgomu. Ofa omoga ojga rot rua jeni rerin rita mar ongga oska insa koma si.
61002004	Mimif mijginaga rot oida Allah omofra okum eteb keingg Guru-Guru ongga ebireira insa koma si. Jeska Ofa onorons rot mar ongga oska ongga malaikat-malaikat rineya runtunggom sis fob guru. Tina Ofa eij rua gij monuh ongga motkobah jeskaseda rua riker jah suma ojgomuja onjoros mona ongga Ofa ofra mar okum keingg rusnok nomnaga ongga rerin mar ongga oska.
61002005	Noba Ofa tein onorons rot mar ongga ofogog ongga rusnok runtunggom gij mona ongga sis eteb fob guru. Tina Ofa era mei ofot eteb eredi rua fogora rua nomnaga rageben. Erek koma tina Ofa oskotu Nuh jera efen rusnok rufok cinja erfeka ojgomu. Jeska Nuh bera erek osnok ongga oftuftu rusnok rot mar ongga oufamofa ojgomu.
61002006	Beda sis fob, Allah oga ojga rot rusnok ongga gij kota Sodom jera kota Gomora rot rerin mar ongga oska fogora esa mah keingg rua onjoros rua nomnaga riribseb. Noba mar ongga Ofa ontunggom insa koma bera erek orocunc nou rusnok enjgineg jeskaseda rua tein rineita mar ongga oska erek rua ongga rufogog insa koma guru.
61002007	Tina gij mona insa koma bera Ofa oskotu Lot jeska kota Sodom koma, jeska Lot bera erek osnok egens ongga efen mar ongga oska oskiyai tein guru. Noba Lot tein odou okumkum eteb rot rusnok insa koma rerin rita mar ongga oska. Jeska rua runororu hukum egema tein guru, tina rutunggom mar ongga oska ongga rudou eftirir keingg rot ojgomuja.
61002008	Gij orofosut mona egens egens bera Lot ek noba eg tumu rusnok insa koma ongga runororu hukum egema tein guru. Ofa ek rua rutunggom mar ongga oska ofoukou ojgomuja. Jefeda efen odou efesi ongga ebsi komowa bera okumkum eteb rot rua ojgomu.
61002009	Noba Allah ejginaga rot teinefa oskotu Nuh jera Lot jeska mar ongga ofogog insa koma. Jefeda Ofa tein ejginaga rot teinefa oskotu efen rusnok ongga rudou ebsi komowa jeska mar okum ongga ereneni rua tein gij mona ebeibeyaif ojgomu. Noba Ofa emagei rusnok insa koma nomnaga ongga rutunggom mar ongga oska ojgomuja onjoros mona ongga Ofa ofra mar okum keingg rua jera rusnok enjgineg tein ongga rerin mar ongga oska.
61002010	Ofa emaha mar erek koma keingg rusnok nomnaga ongga risiri gij mar ongga rudou eftirir keingg ojgomuja, jera rusnok ongga rudou oska skoita Ofa efen owesa efek tein si. Erek koma tein, Guru-Guru ongga ebireira insa koma bera ruku rufos ojgomuja, jeska rua rinemeesa guru, tina ruga oruh mar ongga angh gu mebaga rot rufoka ongga aksa tein.
61002011	Erek koma tina, malaikat-malaikat ongga efen owesa efek ekirsa jeska mar ongga angh gu mebaga insa koma bera runoga oruh mar koma jinaga guru. Noba malaikat-malaikat tein runocunc mar koma erek oska skoita Allah jinaga guru.
61002012	Tina Guru-Guru insa koma ruga oruh mar ongga risinsa rudou enebriyi gij guru. Jeska rua bera erek marska ongga ecira ebireira, noba ongga angh gu mebif jeskaseda rusnok ruskotu noba ragob ojgomu. Rua insa koma rutunggom mar ongga oska ebireira ojgomuja, jefeda rua rimesma mar okum eteb jeska Allah rot si.
61002013	Rua rerin rufons bera erek mar okum ongga emah keingg rua si. Jeska rua rita mar ongga okum gu rusnok enjgineg tein. Noba rua rudou eftirir keingg mar ongga oska gij orofosut mona ojgomuja. Noba mar koma bera ongga ereita rudou efesi erirei rot ojgomu. Noba gij mona ongga rua rint maat morototuma jera iwa, beda rua rita mar ongga oska efekeifa gij mona insa koma tein.
61002014	Guru-Guru ongga ebireira insa koma rudou os risiri jera egema efen mohona ebireira ojgomuja. Noba rua rudou osos rot rutunggom mar ongga oska ojgomuja. Rua rik rusnok enjgineg ongga rudou enahais rot mar ongga oufa jera mar ongga oska enesi, fogora rua rurokrusa rusnok insa koma jeskaseda rua tein ruroru rerin mar ongga oska insa koma ojgomuja. Noba rua rijginaga rot teinefa rimeita mar ongga rudou eftirir keingg rot ojgomuja. Jefeda gij mona kahma beda Allah omofra mar okum eteb keingg rusnok erek koma si.
61002015	Erek koma noba rua rikikif jeska rusnok rerin erebent ongga oufamofa, noba rija yes jeska erebent insa koma jeskaseda rita mar ongga oska ojgomu. Rua rita mar erek Bileam ongga Beor efen efesa eita sis fob. Bileam odou osos esma fifi rot mar ongga oska ongga ofa ontunggom gij mona insa koma.
61002016	Tina Allah etaha joug ofa rot mar insa koma ojgomu. Koma bera, Allah eita owesa efek gu keledai egens jeskaseda era oga erek rusnok fogora etaha joug Bileam rot mar insa koma ongga ofa ontunggom. Jefeda keledai egens koma eragou joug Bileam ongga eja rot odou ongga eftirir keingg fifi jeskaseda otunggom mar ongga ofogog.
61002017	Rusnok rik Guru-Guru ebireira insa koma beda rua rusujohu oida rua koma rumoftuftu mar rot tenten ojgomu. Tina rua ruhurmei mar skoita rusnok insa koma ojgomu. Jefeda rua bera erek mei eiteij ongga rusnok runsujohu oida rageya efei jeska si. Tina nou ongga rinsaga gu mei eiteij fob, beda mei koma ofora ojgomu. Noba Guru-Guru insa koma bera erek mocgoj ofog ongga ahtaboku eteb noba ocohun monuh egens tein. Rusnok rik mocgoj koma beda rusujohu oida ai juens mos emes si. Tina mos enes jeska mocgoj ongga ahtaboku insa koma guri. Jefeda Allah ensejah monuh ongga motkobah tuturu ojgomuja nou Guru-Guru ebireira insa koma fob.
61002018	Noba oisouska mar ongga rua ranggot rot ruga efeyei bera rua rusos rusnok rudou efesi jeskaseda rua rita mar ongga oska ongga rusnok mebif rudou eftirir keingg rot ojgomuja. Noba Guru-Guru insa koma rutunggom mar erek koma askesi rusnok insa koma ringkikif jeska rerin mar ongga oska ros. Mar ongga oska koma bera rusnok mebif runtunggom ros.
61002019	Noba rua tein ragen oida rusnok insa koma rimeita owesa efek jeskaseda rut gu risinsa ojgomu. Tina Guru-Guru insa koma rerin owesa efek jeskaseda rusuwa risinsa jeska mar ongga oska ongga angh gij rudou efesi ojgomuja jinaga guru. Jeska rusnok ruroru mar ongga oska ongga angh gij rudou efesi fogora rutunggom mar koma ojgomu.
61002020	Noba erek Guru-Guru insa koma rusuwa risinsa jeska rerin mar ongga oska ongga rusnok mebif rutunggom oisouska mifmin Tuhan Yesus Kristus, beda koma bera oufa. Jeska Yesus bera ongga onskotu rusnok jeska rerin mar ongga oska. Tina rua risiri gij mar ongga oska insa koma deika sons fogora mar koma agei rudou ahais deika. Jefeda rerin riteij ah bera erek oska ekirsa eteb deika.
61002021	Memef ongga rasul moftuftu osok gij mar ongga Allah anggot rot sis fob jefeda Guru-Guru insa koma ruroru mar koma fob. Tina ebeibeyaif rua ringkikif jeska Allah oga insa koma ojgomu fob. Jefeda ongga oufa ekirsa nou rua bera erek sis fob rukoja mar insa koma ojgomu. Jeska erek rusnok ruroru oga ongga oufamofa insa koma, noba gij mona enjgineg bera raha oga koma jah ojgomu, beda koma erek mar ongga oska ekirsa jeska rusnok ongga rungkoja rot efen oga rot sismeni ojgomu.
61002022	Mar ongga rua runtunggom insa koma bera erek mar egens ongga rusnok ragot erek kef oida, "Mes egens ongga aha meisohu jah bera oksons noba enet efen meisohu insa koma sons deika." Noba koma tein erek kef oida, "Mek orins ongga rusnok rut efaga fob bera oksons noba ah gij mohtefa deika fob." Erek koma tein, sis fob rua ongga Guru-Guru ebireira ruroru mar ongga oufamofa. Tina ebeibeyaif rua ruksons gu rerin mar ongga oska efekeifa deika fob.
61003001	Edohuji ongga dudou okora rot, surat egens kef ongga didif dunogu skoita iwa bera erek surat ongga egeka deika nou iwa. Noba didif dugu surat ongga egeka kef jeska didif dudou os direbs idou efesi jeskaseda iwa isujohu rot mar ongga erek ongkoska ojgomu.
61003002	Didif dita mar erek koma jeskaseda idou ah keingg rot mar ongga Allah efen nabi-nabi ongga ebsi komowa ranggot rot sis fob. Noba iwa idou ah keingg rot mar ongga mifmin Tuhan Yesus Kristus, ongga onskotu mimif, anggot rot gu iwa oisouska memef ongga erek iwa yeyin rasul-rasul.
61003003	Iwa ijginaga rot kef ojgomu oida, nou mona ongga enja ejgwaga ensaga doida fob, bera rusnok ongga ruga oruh iwa rimen si. Rua rumoga oruh rusnok ojgomuja noba rumororu mar ongga ofogog ongga rudou eftirir keingg rot tein si.
61003004	Rua rimagot mar erek kef oida, "Sis fob Tuhan Allah anggen rot oisouska nabi-nabi oida Ofa omoksons en si. Tina mimif minek mar egema tein ongga orocunc rot mar insa koma guri. Noba sis mona ongga Kristen rerin ebirfager ongga ranggos fob bera mar nomnaga ecira erek giskini ojgomu. Jeska sis mona ongga Allah ontunggom mebif nomnaga onjoros mona deisef tein bera mar nomnaga ah erek giskini ojgomu. Jefeda Yesus onoksons en deika guru."
61003005	Rua ragot mar rourou erek koma, tina rua rijginaga rot oida mar insa koma bera enerek tenten guru. Jeska rua rudoubu joug rusujohu rot mar ongga Allah ontunggom sis mona ongga dojunmeni ojgomu. Rua rudou onosujohu rot mar erek kef guru oida, "Allah ontunggom mebaga oisouska efen oga ongga anggot rot ojgomu. Noba Ofa era mei orotunggom mebif tein oisouska oga ongga anggot rot ojgomu."
61003006	Noba oisouska mar ongga Ofa anggot rot, bera Ofa era mei ofot orohoda monuh nomnaga onjoros orowora fob.
61003007	Erek koma tein, oisouska mar ongga Ofa anggot rot bera Ofa aha mebaga jera mebif jah. Mar koma emah ojgomuja onjoros mona ongga Ofa omoga ojga rot rusnok rot rerin rita mar ongga oska fogora ofra okum mar keingg rua rot oisa fog ojgomu. Noba Ofa aha mebaga jera mebif koma jah ojgomuja jeskaseda gij mona insa koma tein Ofa emeres mah gij mar koma nomnaga fogora eribseb ojgomu.
61003008	Erek koma tina, edohuji ongga dudou okora rot, iwa idou onofoj joug rot kef guru oida, skoita Allah mona egens bera erek tahun ribu egens ojgomu. Noba skoita Ofa tein tahun ribu egens bera erek mona egens ojgomu.
61003009	Erek koma jefeda rusnok rineya rusujohu oida Tuhan enen jinaga guru. Tina iwa ijginaga rot tenten oida Ofa enen jeskaseda oga ojga rot rusnok enesi, jeska Ofa oin keingg odou efesi rot rusnok ros. Ofa eita mar erek koma jeska Ofa odou os rusnok nomnaga tein rimeesa joug rerin mar ongga oska fogora risma eiteij ah ongga efeinah ojgomu.
61003010	Erek Allah oin keingg odou efesi erek insa koma, tina Yesus emen si. Noba mona ongga Ofa ongksons en bera omorogna keingg rusnok nomnaga erek osnok egens ongga okoreka mar orogna keingg rusnok gij rerin mod efesi ojgomu. Gij mona insa koma bera mebaga emeseiseifa. Beda rusnok rimeg moc ogugur eteb fogora mah emet mar nomnaga ongga angh gu mebaga fogora eribseb. Noba Allah tein emes mah eteb gij mebif jera mar nomnaga ongga angh gij mebif onjoros mar insa koma nomnaga eribseb ojgomu.
61003011	Ofa omotunggom mar erek insa koma si, jefeda iwa ita mar rot idou ongga ebsi komowa ojgomu.
61003012	Iwa ita mar erek koma askesi yug moroju joug mona ongga Allah oncunc rot jeskaseda Yesus Kristus omoksons en rot ebeirens. Jeska gij mona insa koma bera mah emet mebaga jera mar nomnaga ongga angh gu mebaga jera mebif fogora eribseb ojgomu.
61003013	Erek koma tina, mimif mudou ot rot oida Allah omotunggom mebaga jera mebif ongga efeinah deika si. Jeska Ofa anggen rot mar erek koma sis fob. Jeska rusnok ongga rerin rudou ongga ebsi komowa bera rimeker jah suma si.
61003014	Erek koma jefeda, edohuji ongga dudou okora rot, jeska iwa yug moroju rot mar insa koma nomnaga, beda iwa tein ireni rot ahais jeskaseda gij mona ongga Tuhan Yesus ek iwa, beda idou erek ebsi komowa ojgomu. Ita mar erek koma jeskaseda rusnok runocunc iwa rot yeyin mar ongga oska egema tein jinaga guru. Noba ita idou ongga eskeira mejerema ojgomu.
61003015	Noba iwa idou ejginaga rot oida, mifmin Tuhan oin keingg odou efesi rot rusnok jeska Ofa odou os oskotu rusnok jeska rerin mar ongga oska ros. Noba Paulus tein, ongga mudou okora rot, bera onggu mar osok gij mona ongga Yesus omoksons en. Noba ofa ogu mar koma rot odou ongga efesis eteb ongga ofa ensma jeska Allah fob.
61003016	Ofa ogu efen surat nomnaga rot odou ongga efesis eteb erek koma. Noba surat-surat koma bera efen mar ofoka egens egens ongga okum rot rusnok rudou ebriyi gij. Jefeda rusnok enjgineg ongga rudou osumsumu noba ongga risiri gij mar ongga oska bera ragot rot surat-surat insa koma efen ofou ongga erek toga jeska mar ongga Paulus anggot rot. Rua rita mar erek koma rot Mar Efeyi Ebsi tein efen ofou. Jefeda koma erek rua rufra mar ongga okum jeska Allah keingg risinsa ojgomu.
61003017	Edohuji ongga dudou okora rot, iwa ijginaga fob oida mar ongga Guru-Guru ebireira insa koma ranggot rot bera erek oska eteb fob. Jefeda iwa yut joug idou efesi rot ahais. Rua koma runororu hukum egema tein guru. Jefeda iwa ita idou ahais jeskaseda mar ongga rua runtunggom bera onorokrusa iwa fogora imororu rerin mar ongga oska insa koma tein guru. Jeska erek iwa iroru rerin mar insa koma, beda iwa imesiri jeska mar koma ongga iwa inroru rot tenten ebeibeyaif si.
61003018	Iwa ineita mar erek Guru-Guru ebireira insa koma guru, tina iwa ita mar ongga oufamofa jeskaseda mifmin Tuhan Yesus Kristus, ongga onskotu mimif, bera eita efen odou ongga eskeiramera rot iwa ojgomuja. Mimif mudou os jeskaseda rusnok nomnaga rufra Yesus Kristus efen ofoka erek aksa eteb ebeibeyaif noba gij mona ongga ah aibin tein ojgomuja. Ainsoma.
62001001	Didif dugu surat egens kef gu iwa osok gij Ofa ongga enofoguma gij mona ongga Allah onotunggom mar egema tein enesi. Ofa koma bera Yesus Kristus. Noba memef bera meg efen oga ni, memef mek Ofa gu mesinsa meiteij ni, memef meyajga joug Ofa ni, memef tein mahtec Ofa efen efaga ni. Ofa bera ongga oncunc gu memef rot teinefa rusnok risma eiteij ah ongga efeinah tein.
62001002	Noba Allah bera oncunc gu memef rot oida Ofa koma bera ongga eita eiteij ah ongga efeinah gu rusnok. Jefeda memef magot rot tenten noba mefesij tein gu iwa oida memef mek Ofa ongga efena ebah rot ah aibin fob. Sis fob bera Ofa eker jera efen meka Allah noba Allah bera ongga oncunc Ofa gu memef tein.
62001003	Memef mefesij rot oga ongga oufamofa insa koma osok gij Ofa ongga memef mek gu meiteij noba meg rot efen oga tein fob. Memef motunggom mar erek koma jeskaseda iwa tein ita idou ongga egens jera memef rot. Noba mimif nomnaga bera mirek egens jera mifmin mika Allah jera Ofa efen efesa Yesus Kristus.
62001004	Memef mogu mar kef jeskaseda mimif nomnaga mita mudou ongga efaga ouka eteb rot ojgomu.
62001005	Memef magot rot tenten osok gij mar ongga memef meg Yesus Kristus anggot rot sis fob. Mar insa koma bera erek kef oida, Allah bera erek eisa egigir ojgomu, noba motkobah egema tein enah gij Ofa efen odou efesi jinaga guru.
62001006	Erek mimif magot rot oida mudou bera egens jera Allah fob, tina mimif mita mar ongga oska erek rusnok ongga ringker gij motkobah ros, beda koma orocunc rot oida mimif mucuwei mar ojgomu, noba munororu mar ongga tenten enesi.
62001007	Tina erek mimif mita mar ongga oufamofa ojgomu, beda koma orocunc rot oida mimif miker gij eisa fob, erek Ofa eker gij eisa. Beda mifmin mudou eja erek egens jera Ofa fob. Noba oisouska efen efesa Yesus ogufu ongga eya tumu mega salib fob bera Ofa onsuna rot mifmin mar ongga oska nomnaga jeska mudou efesi fob.
62001008	Erek mimif magot oida mineita mar ongga oska egema tein jinaga enesi, beda koma erek mimif mucuwei mar gu misinsa ojgomu ros. Noba Allah efen oga ongga tenten bera enah gij mudou efesi enesi.
62001009	Tina erek mimif mimeesa joug rot mifmin mar ongga oska, beda Allah omosuna rot mar ongga oska insa koma jeska mudou efesi si. Beda Ofa emeita odou ongga ebsi komowa gu mimif fogora mifmin mar ongga oska insa koma enah deika guru fob. Jeska Ofa omotunggom mar nomnaga ongga Ofa anggen rot erek insa koma sis fob si.
62001010	Allah anggot rot oida rusnok nomnaga bera rita mar ongga oska fob. Tina erek mimif magot oida mineita mar ongga oska egema tein enesi, beda koma erek mimif magot oida Allah ocuwei mar ojgomu. Noba koma tein erek mimif mungkoja rot Ofa efen oga tein fob.
62002001	Edohuji ongga dudou okora rot, didif dugu surat egens kef gu iwa ongga erek dedin edeser jeskaseda iwa ineita mar ongga oska guru. Tina erek rineya jeska iwa ongga rita mar ongga oska, beda mifmin osnok egens ongga onot deismos nou mimif skoita Allah. Ofa bera Yesus Kristus ongga efen mar ongga oska oskiyai tein guru.
62002002	Ofa aha esinsa gu rusnok ongga rufogog fogora agos nou mifmin mar ongga oska nomnaga fob. Ofa ontunggom mar koma jeskaseda Allah onofra okum keingg mimif rot guru. Noba Ofa onotunggom mar insa koma nou mimif ojgomu guru, tina Ofa agos nou rusnok monuh nomnaga tein rerin mar ongga oska.
62002003	Erek mudou ororu mar ongga Allah anggot rot, beda koma bera ongga orocunc rot oida mimif mijginaga Ofa rot tenten fob.
62002004	Noba idu ongga agot oida ofa ejginaga Allah rot tenten fob, tina ofa onororu mar ongga Ofa anggot rot insa koma guru, beda ofa ocuwei mar ojgomu. Noba koma tein erek ofa okoja Allah oga ongga tenten tein.
62002005	Tina idu ongga omororu mar ongga Allah anggot rot, beda ofa efen odou ongga okora eteb rot Allah jeni erek Allah odou okora eteb rot mimif tein. Mar koma bera omorocunc rot oida mifmin mudou egens jera Ofa fob.
62002006	Noba idu ongga agot oida ofa efen odou egens jera Allah, beda ofa eita mar erek Yesus Kristus eita ojgomu gij mona ongga Ofa engker gu mebif ros.
62002007	Edohuji ongga dudou okora rot, didif dugu surat egens kef osok gij mar egens ongga Allah anggot rot sis fob. Noba mar ongga dinagot insa kef bera enerek mar ongga efeinah guru. Tina didif dumftuftu iwa rot mar insa koma sis fob. Jeska iwa ingg rot mar insa koma sis mona ongga iwa imororu Yesus Kristus erek efeinah ros.
62002008	Tina mar insa koma bera erek mar ongga efeinah tein. Jeska ebeibeyaif iwa idou omokorema rot tenten erek Yesus Kristus odou okora rot iwa gij mona ongga Ofa engker gu mebif ros. Koma tenten ojgomu, jeska erek mimif mita mar koma erek Yesus eita sis fob, beda motkobah ongga angh gij mudou efesi bera eseiseifa ojgomu. Noba mimif misma eiteij ah ongga efeinah ongga erek eisa egigir.
62002009	Erek osnok egens agot oida ofa eita mar ongga ongkoska ojgomu, tina ofa odou oska rot efen mohuj ongga Kristen tein, beda koma orocunc rot oida ofa engker gij motkobah ros, noba onoira gij eisa tein enesi.
62002010	Tina erek osnok egens odou okora rot efen mohuj ongga Kristen fob, beda ofa koma bera oira gij eisa fob. Noba mar egema tein onotunggom ofa jeskaseda esiri gij mar ongga oska jinaga guru.
62002011	Erek koma tina, erek osnok egens efen odou ongga oska rot efen mohujir ongga Kristen, beda ofa bera erek rusnok ongga ringker gij motkobah ros, jeska ofa otunggom mar ongga oska ojgomu ros. Noba jeska ofa engker gij motkobah ros, beda ofa enejginaga rot oida efen odou ongga osumsumu guru. Ofa enejginaga rot oida ofa emesma okum eteb rot efen mar ongga oska insa koma tein guru.
62002012	Didif dunogu surat egens kef gu iwa ongga erek iforoker ros, jeska Allah onsuna rot yeyin mar ongga oska jeska idou efesi fob. Ofa ontunggom mar erek koma oisouska Yesus Kristus ongga anggos nou iwa sis fob.
62002013	Noba didif dunogu surat egens kef gu iwa ongga erek runa ofos fob, jeska iwa bera ijginaga rot Yesus Kristus ongga eker morototuma jera Allah gij mona ongga Allah onotunggom mebif enesi. Noba didif dunogu surat egens kef gu iwa ongga erek iforoker ros, jeska iwa bera inesiri gu Bilis deika guru, tina ebeibeyaif iwa yut rot ahais ojgomuja. Noba didif dunogu surat egens kef gu iwa nomnaga ongga erek dedin edeser, jeska iwa ijginaga rot mifmin mika Allah fob.
62002014	Noba didif dunogu surat egens kef gu iwa ongga erek runa ofos fob, jeska iwa bera ijginaga rot Yesus Kristus ongga engker morototuma jera Allah sis mona ongga Allah onotunggom mebif enesi tein. Noba didif dunogu surat egens kef gu iwa ongga erek iforoker ros, jeska iwa bera iroru Allah oga ongga angh gij idou efesi rot ahais ojgomuja, noba jeska iwa inesiri gu Bilis deika guru.
62002015	Iwa inofra mar ongga rusnok mebif rufra erek oufamofa guru. Noba idou onosos rot mar ongga rusnok mebif rudou osos rot guru. Erek koma tein, erek osnok egens ongga ofra mar ongga mebif efen insa koma erek oufamofa, beda ofa onofra Allah ofoka erek oufamofa guru.
62002016	Jeska mar insa koma bera ofogog noba en jeska rusnok mebif ojgomu. Noba mar ofogog ongga rusnok rudou eftirir keingg ni, mar ongga rua rik gu riteij fogora rudou osos rot ni, mar ongga rua rufra risinsa rufoka erek aksa rot ni, mar koma nomnaga bera enen jeska mika Allah guru. Tina mar koma bera en jeska rusnok mebif ongga rufogog ojgomu.
62002017	Noba rusnok mebif jera mar nomnaga ongga rudou eftirir keingg bera emeseiseifa si. Tina osnok egens ongga ororu mar ongga Allah ondou os rot ojgomu bera emesma eiteij ah ongga ah aibin si.
62002018	Edohuji ongga dudou okora rot erek dedin edeser, mona ongga enja ejgwaga bera enesaga doida fob. Noba iwa ingg fob rot oida gij mona insa koma bera osnok egens ongga ofogog doska emen. Ofa bera ongga eretei rot Yesus Kristus. Noba ebeibeyaif tein rusnok ofoukou ongga riretei rot Yesus Kristus erek osnok egens insa koma bera rin fob. Erek koma jefeda mimif mijginaga rot oida mona ongga enja ejgwaga bera enesaga doida fob.
62002019	Rusnok rufoukou insa koma rimekebema jeska mimif jeska rudou enerek egens jera mimif deika guru. Erek rua bera Kristen ongga ruroru mar ongga tenten ojgomu, beda rua rimeker erek egens morototuma jera mimif ojgomuja si. Tina rua rineita erek koma guri. Noba rua rudou os rimekebema ojgomu. Jefeda rusnok nomnaga rijginaga rot oida rua rinerek egens jera mimif deika guru.
62002020	Tina iwa bera inerek rusnok insa koma guru. Jeska iwa insma owesa efek jeska Efena Ebsi Allah fob. Jefeda iwa ijginaga rot mar meidu ongga erek tenten ojgomu.
62002021	Noba didif dugu surat egens kef gu iwa jeska iwa ijginaga rot oida Allah efen oga bera erek tenten ojgomu. Noba iwa tein ijginaga rot oida mar ongga rusnok enjgineg rucuwei mar gij bera enen jeska Allah efen oga ongga tenten jinaga guru.
62002022	Erek koma tein, rusnok ongga ranggot oida Yesus bera enerek Kristus koma ongga omosuwa mimif jeska mifmin mar okum guru, beda rua bera ongga rucuwei mar ekirsa jeska rusnok nomnaga. Rua bera ongga rukoja Yesus Kristus erek Allah efen efesa jera mifmin mika Allah.
62002023	Jeska erek osnok egens okoja Yesus erek Allah efen efesa ojgomu, beda koma erek ofa okoja rot Allah tein. Tina erek osnok egens agot oida Yesus bera Allah efen efesa, beda ofa tein efen odou ongga egens jera Allah fob.
62002024	Jefeda iwa iroru Allah oga insa koma ongga iwa ingg rot gij mona ongga iwa inroru Yesus Kristus fob ojgomu. Iwa ita mar erek koma, beda idou emeja erek egens jera Yesus ongga Allah efen efesa, jera Ofa efen meka Allah tein si.
62002025	Noba mar ongga Ofa anggen rot gu mimif sis fob bera oida Ofa emeita eiteij ah gu mimif ongga ah aibin ojgomuja si.
62002026	Mar kef ongga didif dunogu gu iwa bera osok gij rusnok ongga rudou os rurokrusa iwa jeskaseda inororu Allah oga ongga tenten deika guru.
62002027	Tina Efena Ebsi Allah, ongga iwa insma jeska Yesus Kristus fob, bera engker gij idou efesi ros. Jefeda iwa inocosu rot oida rusnok enjgineg ruftuftu iwa deika guru. Jeska Efena Ebsi Allah bera ongga oftuftu iwa osok gij mar insa koma nomnaga. Noba mar ongga Ofa oftuftu gu iwa bera erek tenten ojgomu. Ofa onocuwei mar jinaga guru. Jefeda iwa ita idou egens jera Yesus Kristus noba iroru mar koma ongga Efena Ebsi Allah omftuftu gu iwa sis fob ojgomuja.
62002028	Edohuji ongga dudou okora rot erek dedin edeser, iwa ita idou egens jera Yesus Kristus ojgomuja. Iwa ita mar erek koma jeskaseda gij mona ongga Ofa ongksons en fob, beda yeyin idou erek ahais ros noba mojenen iwa rot gij mona insa koma tein guru.
62002029	Noba iwa ijginaga rot oida mar nomnaga ongga Allah ontunggom fob bera erek oufamofa ojgomu. Jefeda erek osnok egens ontunggom mar ongga oufamofa ojgomu, beda ofa enja erek Allah efen efesa fob.
62003001	Mifmin mudou oubsaha jeska Allah odou okora eteb rot mimif fogora Ofa oncunc mimif erek efen efeser fob. Noba koma erek tenten ojgomu. Tina rusnok mebif bera rudou enebriyi gij mar koma guru, jeska rua rinejginaga rot Allah enesi.
62003002	Edohuji ongga dudou okora rot, ainsa kef mimif bera erek Allah efen efeser. Tina gij mona ongga emen bera minejginaga rot oida mijerek teinefa enesi. Erek koma tina mimif mijginaga rot oida gij mona ongga Yesus ongksons en fob, beda mimif mimesma mifaga ongga morototuma erek Ofa tein efen efaga si. Jeska gij mona insa koma bera mimek Ofa rot koisoisa.
62003003	Jefeda rusnok nomnaga ongga ruisum gij Ofa rot mar insa koma bera rimeita rudou ongga ebsi komowa morototuma erek Ofa efen odou ongga ebsi komowa.
62003004	Tina erek osnok egens eita mar ongga oska, beda koma erek ofa engkirsa rot Allah efen hukum tein fob. Jeska mar ongga rusnok rutunggom ongga ekirsa rot hukum Allah, koma bera erek mar ongga oska ojgomu.
62003005	Noba iwa ijginaga rot oida sis fob bera Yesus en jeskaseda osuna mar ongga oska jeska rusnok rudou efesi. Noba iwa tein ijginaga rot oida Ofa esinsa eneita mar ongga oska egema tein jinaga guru.
62003006	Jefeda rusnok ongga rita rudou egens jera Yesus fob bera runororu mar ongga oska deika guru. Tina rusnok ongga ruroru mar ongga oska ojgomuja bera rudou enejginaga rot Yesus enesi. Noba rudou enebriyi gij mar ongga Ofa ontunggom tein jinaga guru.
62003007	Erek koma jefeda, edohuji ongga dudou okora rot erek dedin edeser, yut joug idou efesi rot ahais jeskaseda rusnok runorokrusa iwa fogora itunggom mar ongga oska guru. Jeska rusnok ongga rita mar ongga erek oufamofa bera risma rudou ongga ebsi komowa morototuma erek Yesus efen odou ongga ebsi komowa.
62003008	Tina rusnok ongga rita mar ongga oska ojgomuja bera rirek Bilis ojgomu. Jeska Bilis eita mar ongga oska ojgomuja gij mona ongga Allah otunggom mebif onjoros deisef tein. Noba Allah efen efesa bera en gu mebif jeskaseda ohoda rot Bilis efen mar ongga ofogog nomnaga ojgomu.
62003009	Erek koma tein, idu ongga Allah enjeka erek efen efesa fob bera eneita mar ongga oska ojgomuja deika guru. Tina ofa odou os eita mar ongga oufamofa ojgomu. Jeska ebeibeyaif ofa bera erek Allah efen efesa fob.
62003010	Noba idu ongga eita mar ongga oska ojgomuja, erek odou onokora rot efen mohujir ongga Kristen guru, beda ofa koma bera enerek Allah efen efesa jinaga guru. Mar insa koma bera ongga orocunc rot oida idu ongga erek Allah efen efeser jera idu ongga erek Bilis efen efeser.
62003011	Gij mona ongga iwa inroru Yesus Kristus bera iwa ingg rot oida mimif mita mudou ongga omokorema ojgomu.
62003012	Noba ongga ofoufem eteb bera mineita mar erek osnok egens ongga ofoka Kain eita sis eteb fob guru. Ofa bera Adam efen efesa ongga ororu Bilis ojgomu. Ofa odou ejisei rot efen mokosa jeska mokosa eita mar ongga oufamofa ojgomu, noba ofa eita mar ongga ofogog ojgomu. Noba Allah odou eskeira ekirsa rot ofa efen mokosa. Jefeda ofa agob efen mokosa insa koma rot.
62003013	Erek koma tein, edohuji, erek rusnok mebif rudou oska rot iwa, tina idou onoubsaha rot koma guru.
62003014	Jeska gij mona ongga mimif munororu Yesus enesi, beda mimif tein mirek rusnok ongga rimagos noba rimeja jah mahmei meren ojgomu. Tina jeska mimif muroru Yesus fob, jefeda ebeibeyaif bera mimif mimesma eiteij ah ongga efeinah noba ah aibin si. Mimif mijginaga rot erek koma jeska mudou okora rot mifmin muhujir ongga Kristen ojgomuja. Tina idu ongga odou onokora rot efen mohujir ongga Kristen guru bera enesma eiteij ah ongga efeinah guru.
62003015	Jeska rusnok ongga rudou oska rot rerin ruhujir ongga Kristen bera rirek rusnok ongga ragob rusnok enjgineg ojgomu. Noba iwa tein ijginaga rot oida Allah eneita eiteij ah ongga ah aibin gu rusnok ongga rutunggom mar ongga oska erek insa koma guru.
62003016	Erek koma tina, Yesus oncunc gu mimif fob rot teinefa mimif mita mudou ongga omokorema rot tenten ojgomu. Jeska Ofa agos tumu mega salib jeskaseda oskotu mimif jeska mifmin mar ongga oska. Noba oisouska koma bera mimif mijginaga rot teinefa mimif mita mudou ongga okora rot mifmin muhujir. Jefeda mimif tein misejah mudou efesi rot mifmin muhujir ongga Kristen fogora mufij rua rot meidu meidu ojgomuja onjoros erek magos nou rua tein ojgomu.
62003017	Erek osnok egens efen mareibra ofoukou, beda ofa ocunc odou ongga okora rot efen mohuj egens ongga ofojingki koma fogora ofij ofa ojgomu. Tina erek ofa onofij efen mohuj egens koma ongga ofojingki guru, beda koma orocunc rot oida ofa odou onokora rot Allah erek tenten enesi.
62003018	Edohuji ongga dudou okora rot erek dedin edeser, mimif minagot rot oida mudou okora rot mifmin muhujir ongga Kristen ojgomu guru. Tina ongga oufamofa bera mimif murocunc rot mar insa koma rot tenten fogora mufij rua rot mar ongga rucosu rot tein.
62003019	Erek koma jefeda erek mimif mufij mifmin muhujir ongga Kristen, beda mimif mijginaga rot tenten oida mimif muroru Allah oga rot tenten fob. Jefeda mifmin mudou enemeesa rot Allah guru. Jeska Ofa odou eskeira rot mimif fob.
62003020	Koma tenten, jeska erek mudou ah keingg rot mar ongga oska ongga mimif mutunggom sis fob, beda mudou efeneinei rot ojgomu. Tina Allah ejginaga rot mar insa koma nomnaga tein. Noba oisouska efen owesa efek bera Ofa onsuna rot mar insa koma fogora odou eskeira rot mimif ojgomu.
62003021	Edohuji ongga dudou okora rot, enadaij nou mudou efeneinei rot mar ongga oska insa koma deika guru, jeska Allah onsuna rot mar ongga oska insa koma jeska mudou efesi fob. Jefeda ebeibeyaif mimif mijginaga rot tenten oida Allah odou eskeira rot mimif ojgomu fob.
62003022	Jeska ebeibeyaif mimif muroru mar ongga Ofa anggot rot noba mutunggom mar ongga ereita Ofa efen odou ongga eskeira rot ojgomu. Jefeda erek mimif mirejgei mar jeska Ofa, beda Ofa emeita mar koma gu mimif si.
62003023	Noba mar ongga Ofa anggot rot insa koma bera erek kef oida, "Mudou ororu Yesus Kristus ongga Ofa efen efesa ojgomu, noba mudou omokorema erek Yesus anggot rot sis fob."
62003024	Beda idu ongga otunggom mar ongga Allah anggot rot bera efen odou erek egens jera Ofa. Noba Allah tein odou erek egens jera ofa. Noba mimif mijginaga rot oida Ofa efen odou erek egens jera mimif oisouska Efena Ebsi ongga Ofa obk jeskaseda engker gij mudou efesi.
62004001	Edohuji ongga dudou okora rot, ongga tenten bera iwa inororu mar nomnaga ongga rusnok ruftuftu gu iwa osok gij Allah oga rot ebeirens guru. Tina iwa isujohu rot koisoisa osok gij mar koma sismeni fog jeskaseda iwa ijginaga rot tenten oida mar koma bera en oisouska Efena Ebsi Allah ei era gurei. Jeska rusnok rufoukou ongga rinja rejrej monuh ofoukou noba ruftuftu rot mar ongga tenten guru. Noba rua tein rucuwei mar rot oida mar ongga rumftuftu insa koma bera en jeska Allah ojgomu, tina guru.
62004002	Rusnok ongga ruftuftu rot mar ongga tenten osok gij Allah oga bera ragot tein oida Yesus Kristus en jeska Allah gu mebif, noba Ofa efen efaga morototuma erek rusnok rerin rifaga tein. Koma orocunc rot oida mar ongga rusnok ruftuftu bera en jeska Allah era gurei.
62004003	Tina erek rusnok ruftuftu oida Yesus enen gu mebif rot efen efaga guru, beda mar ongga rua ruftuftu enen jeska Allah jinaga guru. Rusnok ongga rita mar erek koma bera erek osnok egens koma ongga ok eretei rot Yesus Kristus. Iwa ig rot fob oida ofa koma emen. Noba rusnok ongga rita mar erek ofa bera rin fob.
62004004	Erek koma tina, edohuji ongga dudou okora rot, iwa bera rusnok ongga Allah efen fob. Noba iwa inesiri gu rusnok insa koma guru. Jeska owesa efek ongga iwa insma jeska Allah bera ekirsa jeska owesa efek ongga rusnok insa koma rinsma jeska Bilis.
62004005	Erek koma jeska rusnok ongga ruftuftu mar ongga oska insa koma bera erek rusnok mebif efen ojgomu. Noba rua ruftuftu mar oisouska meidu ongga rusnok mebif runsujohu rot ojgomu. Noba rusnok enjgineg rudou os rig rot mar ongga rua ruftuftu ojgomu.
62004006	Tina memef bera moftuftu mar ongga en jeska Allah. Noba rusnok ongga ruroru Allah rot tenten bera ruroun mar ongga memef moftuftu. Noba rusnok ongga runororu Allah rot tenten guru bera runoroun mar ongga memef moftuftu rot guru. Mar insa koma bera ongga orocunc rot oida mar ongga rusnok ruftuftu bera erek tenten era erek oska ojgomu.
62004007	Edohuji ongga dudou okora rot, ongga oufamofa bera mimif mudou omokorema ojgomuja. Jeska Allah eita owesa efek gu mimif jeskaseda mudou okora rot rusnok. Noba idu ongga odou okora rot rusnok enjgineg, beda ofa bera ongga erek Allah efen efesa. Noba ofa tein ejginaga rot Allah erek tenten fob.
62004008	Tina idu ongga odou onokora rot rusnok enjgineg guru, beda ofa tein enejginaga rot Allah enesi. Jeska mar nomnaga ongga Allah ontunggom bera oisouska odou ongga okora rot rusnok.
62004009	Noba Ofa obk efen efesa ongga egensmes gu mebif jeskaseda agos nou mimif. Beda oisouska koma bera mimif misma eiteij ah ongga ah aibin. Noba oisouska mar insa koma bera Allah oncunc gu mimif oida Ofa odou okora eteb rot mimif.
62004010	Allah onobk efen efesa skoita mimif jeska mimif mudou okora rot Ofa guru. Tina Ofa orocunc rot oida odou okora eteb rot mimif oisouska efen efesa ongga Ofa obk jeskaseda aha esinsa efaga nou mifmin mar ongga oska. Jefeda Allah onofra mar okum keingg mimif rot mifmin mar ongga oska insa koma deika guru.
62004011	Erek koma jefeda, edohuji ongga dudou okora rot, jeska Allah odou okora rot mimif erek koma, jefeda mimif tein mudou omokorema ojgomuja.
62004012	Rusnok egema tein rinek Allah gu riteij enesi. Tina erek mifmin mudou omokorema, beda Allah emeja erek egens jera mimif ojgomuja. Noba mifmin mudou okora rot rusnok erek Ofa odou okora rot rusnok tein ojgomu.
62004013	Jeska mimif mijginaga rot oida Efena Ebsi ongga Ofa eita gu mimif bera orocunc rot oida mudou erek egens jera Ofa fob.
62004014	Noba memef mek gu meiteij jera magot rot gu rusnok tein oida mika Allah ombk efen efesa jeskaseda oskotu rusnok nomnaga jeska rerin mar ongga oska fob.
62004015	Jefeda idu ongga agot oida Yesus Kristus bera Allah efen Efesa, beda ofa bera efen odou ongga egens jera Allah fob.
62004016	Erek koma tein, mimif mijginaga rot tenten oida Allah odou okora rot mimif. Jeska Ofa efen odou ongga okora rot rusnok ojgomuja. Noba idu ongga odou okora rot rusnok enjgineg ojgomuja, beda ofa efen odou ongga egens jera Allah tein.
62004017	Beda oisouska mudou ongga okora rot rusnok erek Allah odou okora rot rusnok bera mimif minemeesa rot mona ongga enja ejgwaga jinaga guru. Gij mona insa koma bera Ofa omoga ojga rot rusnok nomnaga rerin rita mar. Mimif minemeesa rot mona insa koma guru, jeska mimif mita mar ongga oufamofa gij miteij ah insa kef morototuma erek Yesus Kristus eita gij efen eiteij ah sis fob.
62004018	Noba rua ongga rudou okora rot rusnok erek Allah bera rinemeesa rot mona ongga rua runjot jah Allah odou guru. Erek koma jeska rusnok ongga rudou okora rot rusnok enjgineg erek insa koma bera risma rudou ongga enemeesa oskiyai tein guru. Jeska erek rusnok rimeesa, beda koma orocunc rot oida rua rijginaga rot mar okum ongga emen skoita rua ojgomu. Noba rusnok ongga rimeesa rot Allah bera erek rusnok ongga rudou onokora rot rusnok enjgineg erek Allah odou okora rot rusnok enesi.
62004019	Mimif mudou okora rot Allah noba mudou okora rot rusnok enjgineg jeska sismeni bera Allah odou okora rot mimif.
62004020	Noba idu ongga agot oida ofa odou okora rot Allah, tina ofa tein efen odou ongga oska skoita efen mohuj ongga Kristen, beda ofa ocuwei mar ojgomu. Jeska erek osnok egens efen odou oska rot efen mohuj Kristen ongga ofa ek gu eiteij, beda ofa odou onokora rot Allah ongga ofa enek gu eiteij tein guru.
62004021	Noba Allah anggot rot gu mimif erek kef oida, "Idu ongga odou okora rot Ofa, beda ofa tein odou okora rot efen mohuj ongga Kristen ojgomu."
62005001	Idu ongga odou ororu rot oida Yesus bera Kristus ongga Allah omobk fob, beda ofa tein bera erek Allah efen efesa. Noba ofa koma odou okora rot mifmin mika Allah tein. Beda ofa odou okora rot efen mohujir ongga Kristen tein. Jeska mohujir insa koma tein bera erek Allah efen efeser.
62005002	Noba erek mudou okora rot mifmin muhujir, beda oisouska mar koma bera mimif mijginaga rot oida mudou okora rot Allah tein fob. Noba mimif muroru mar ongga Ofa anggot rot ojgomuja.
62005003	Koma tein bera ongga orocunc rot oida mudou okora rot Allah erek tenten fob. Noba mimif muroru mar insa koma ongga Ofa anggot rot ojgomu.
62005004	Jefeda mimif mijginaga rot tenten fob oida rua ongga Allah enjeka erek efen efeser bera rut joug rudou efesi rot ahais jeska mar ongga oska ojgomuja. Jeska oisouska mudou efesi ongga ororu rot tenten oida Yesus Kristus bera Allah efen efesa, beda minesiri gij mar ongga oska deika guru.
62005005	Jeska rusnok ongga rudou ororu rot oida Yesus Kristus bera Allah efen efesa, beda rua koma bera rinesiri gij mar ongga oska gij mebif jinaga deika guru.
62005006	Yesus Kristus bera Allah efen efesa ongga Ofa ombk gu mebif. Ofa en gu mebif jeskaseda eita baptis gu rusnok. Noba Ofa en jeskaseda efen ogufu eya tumu mega salib nou mifmin mar ongga oska tein. Koma bera, Ofa enen jeskaseda eita baptis ojgomu guru. Tina Ofa en jeskaseda efen ogufu eya tumu mega salib nou mifmin mar ongga oska tein. Noba Efena Ebsi Allah bera onocunc gij rusnok rudou efesi rot oida mar insa koma bera tenten. Jeska Efena Ebsi Allah bera agot rot mar ongga tenten ojgomu.
62005007	Jefeda mar orgomu kef bera orocunc rot gu mimif oida Yesus erek Kristus ongga Allah omobk.
62005008	Mar ongga egens insa koma bera, Efena Ebsi Allah ongga angh gij mudou efesi fob. Noba mar ongga egeka insa koma bera, Allah anggot rot erek mar koma gij mona ongga Yesus eita baptis gij mei. Noba mar ongga orgomu bera, rusnok ragot rot erek koma gij mona ongga rusnok enjgineg runtob Yesus efaga tumu mega salib fogora efen ogufu eya. Noba mar ongga orgomu insa koma bera orocunc rot mar ofoka egens ojgomu. Koma orocunc rot oida Yesus Kristus bera Allah efen efesa.
62005009	Giskini mudou ororu mar ongga rusnok ranggot rot. Tina mifmin mudou ororu mar ongga Allah anggot rot erek ekirsa ojgomu. Jeska Ofa anggot rot tenten osok gij Yesus Kristus oida Ofa bera efen efesa.
62005010	Jefeda idu ongga odou ororu rot oida Yesus Kristus bera Allah efen efesa, beda ofa ejginaga gij odou efesi rot oida mar ongga Allah anggot rot insa koma bera tenten ojgomu. Tina idu ongga onororu mar ongga Allah anggot rot insa koma guru, beda koma erek ofa osujohu oida Allah ocuwei mar rot ojgomu. Jeska ofa odou onororu mar ongga Allah anggot rot insa koma osok gij efen efesa Yesus Kristus rot tenten guru.
62005011	Noba mar ongga Allah anggot gu mimif bera erek kef oida, "Mimif misma eiteij ah ongga ah aibin oisouska Ofa efen efesa Yesus Kristus ongga mudou ororu fob."
62005012	Noba idu ongga eita odou egens jera Allah efen efesa, beda ofa emesma eiteij ah ongga ah aibin si. Tina idu ongga okoja Allah efen efesa, beda ofa enesma eiteij ah ongga ah aibin jinaga guru.
62005013	Didif Yohanes, dunogu surat egens kef gu iwa ongga iroru Yesus Kristus ongga Allah efen efesa jeskaseda iwa ijginaga rot oida Allah emeita eiteij ah ongga ah aibin gu iwa si.
62005014	Erek koma tein, mimif minemeesa rot Ofa guru, tina mimif mum miteij rot mar gu Ofa ojgomu. Jeska erek mimif mum miteij gu Ofa rot mar ororu jeni Ofa odou ejginaga rot, beda Ofa emeg muga rot mar insa koma si.
62005015	Noba jeska Ofa emeg muga rot mar insa koma, beda Ofa tein emeita mar insa koma rot koisoisa gu mimif si.
62005016	Erek yeyin ihujir ongga runtunggom mar ongga oska, beda iwa yum iteij nou rua ojgomu. Iwa yum iteij erek koma jeskaseda rua rimekikif jeska rerin mar ongga oska insa koma, beda Allah emeita eiteij ongga efeinah gu rua si. Tina erek rua rutunggom mar egens ongga oska eteb ahah Allah eiteij, beda Ofa onosuna rot mar egens koma jeska rudou efesi jinaga guru. Jefeda iwa inom iteij nou rusnok ongga rutunggom mar egens koma guru. Jeska Allah emeij rua gij mahmei meren rot mar insa koma si.
62005017	Jeska Ofa odou eneskeira rot mar ongga oska egema tein ongga rusnok rutunggom jinaga guru. Tina rot mar ongga oska egema bera Ofa onobk rusnok gu mahmei meren nou mona ongga ah aibin guru.
62005018	Mimif mijginaga rot oida rusnok ongga Allah oroun erek efen efeser bera rineita mar ongga oska ojgomuja deika guru. Erek koma tein Allah omot joug rua jeska mar ongga ofogog. Noba Bilis enesma rua jeska Ofa jinaga guru.
62005019	Mimif mijginaga rot oida mimif bera erek Ofa efen efeser. Noba mimif tein mijginaga rot oida Bilis bera ongga ofoka ereij keingg rusnok nomnaga ongga rutunggom mar ongga oska ojgomuja.
62005020	Erek koma tein mimif mijginaga rot oida Yesus Kristus bera en gu mebif rot tenten fob. Noba Ofa omfij mimif gij mudou efesi jeskaseda mimif mijginaga rot Allah ongga tenten. Jefeda mifmin mudou ongga egens jera Allah rot tenten fob. Noba mifmin mudou tein erek egens jera efen efesa Yesus Kristus fob. Ofa bera Allah ongga tenten, noba Ofa bera ongga eita eiteij ah ongga ah aibin gu rusnok.
62005021	Erek koma Jefeda, edohuji ongga dudou okora rot erek dedin edeser, iwa ibes ifaga jeska mar nomnaga ongga enen jeska Allah guru. Ainsoma.
63001001	Didif, ongga direk ebirfaga Mod Ari egens, bera dugu surat egens kef skoita bua ongga erek ojaga egens ongga Allah oncunc fob jera bebin ebeser nomnaga ongga dudou okora rot tenten fob. Noba rusnok nomnaga tein ongga ruroru mar ongga tenten bera rudou okora rot iwa.
63001002	Jeska mimif nomnaga muroru mar ongga tenten ojgomu, noba mar insa koma enah gu mimif rot mona ongga ah aibin ojgomuja.
63001003	Didif dum diteij gu mifmin mika Allah jera efen efesa Yesus Kristus jeskaseda Ofa eita odou ongga oufamofa skoita mimif jera eiteij ah ongga eskeiramera ojgomuja tein. Mimif tein mimesma mudou ongga omokorema noba ongga muroru mar ongga tenten ojgomuja.
63001004	Didif dudou erirei eteb rot iwa jeska didif dingg rot oida bebin ebeser ruroru mar ongga tenten ojgomuja fob. Koma bera ah jeni erek mar ongga mifmin mika Allah anggot rot gu mimif fob.
63001005	Ebeibeyaif didif duis gu bua, ongga dudou okora rot, jeskaseda iwa nomnaga iroru mar ongga Allah anggot rot sis fob ojgomu. Mar insa kef bera enerek efeinah guru, jeska mimif mingg rot mar insa kef sis fob.
63001006	Noba erek mimif mudou okora rot Allah, beda koma erek mimif muroru mar ongga Ofa anggot rot fob. Noba mar ongga Ofa anggot rot insa koma bera oida mudou omokorema. Noba iwa ig gij mona ongga sismeni fob rot oida Ofa obk mimif jeskaseda mudou omokorema.
63001007	Rusnok rufoukou ongga rucuwei mar bera rurogna noba rirebserma rejrej mebif nomnaga fob. Rua ragot oida Yesus Kristus enen gu mebif jera efen efaga rot tenten guru. Rusnok ongga ragot mar erek insa koma bera erek osnok egens koma ongga ofoka Anti-Kristus. Jeska rua rucuwei mar noba riretei rot Yesus Kristus erek osnok egens koma.
63001008	Iwa isisi joug idou efesi rot ahais jeskaseda inororu mar ongga rua ruftuftu guru. Iwa ita mar erek koma jeskaseda yeyin ifons ongga Allah ensejah gu mebaga bera eneseiseifa jeska iwa jinaga guru. Jeska iwa imfarur rot ahais nou yeyin ifons insa koma fob.
63001009	Noba erek osnok egens ongga oftuftu mar ekirsa jeska mar ongga Yesus oftuftu rot, beda ofa koma bera onororu Allah rot tenten enesi. Tina osnok egens ongga ororu jeni mar ongga Yesus oftuftu rot, beda ofa koma bera ororu Allah jera efen efesa rot tenten fob.
63001010	Beda erek osnok egens en skoita iwa, tina ofa onororu mar ongga didif dimfesij rot ainsa kef guru, beda iwa inoroun ofa gij yeyin mod era inoisu ofa tein guru.
63001011	Jeska idu ongga oroun osnok egens insa koma gij efen mod, beda ofa efen odou erek egens morototuma jera osnok egens insa koma ongga odou ofogog fob.
63001012	Didif dudou os dugu rot mar ofoukou deika skoita iwa, tina didif dunogu rot mar koma ebeibeyaif guru. Jeska didif dusujohu rot oida dimen skoita iwa fogora dimagot rot mar insa koma teisis gu iwa ojgomu si. Didif dudou os erek koma jeskaseda mudou erirei rot erek morototuma.
63001013	Bebin obkosa ongga Allah oncunc fob efen efeser ruisu iwa nomnaga tein. Ainsoma.
64001001	Didif Yohanes, ongga direk ebirfaga Mod Ari egens, bera dunogu surat egens kef skoita bua Gayus ongga dedin edohuj ongga dudou okora rot.
64001002	Didif dum diteij gu Allah nou bua ojgomuja jeskaseda bua bita biteij ah ongga eskeiramera noba ebera rot mar ongga ongkoska ojgomu. Didif dijginaga fob rot oida budou efesi bera erek eskeira ojgomu.
64001003	Noba didif dudou erirei eteb rot mar ongga didif dingg jeska obohujir ongga rin jah sif fob. Jeska rua rifesij gu didif rot teinefa bua bita mar ongga erek tenten ojgomu. Noba rua tein rifesij rot oida bua buroru Allah oga rot tenten ros.
64001004	Gij mona ongga didif dingg oida dedin edohujir ruroru Allah oga rot tenten ojgomuja, beda mar koma ereita dudou efesi erirei eteb rot tein. Dudou erirei erek koma jeska rua bera erek dedin edeser.
64001005	Edohuj ongga dudou okora rot, bua bera buroru Allah oga rot tenten fob, jeska bua bumfij rusnok enjgineg ongga rin skoita bua fob. Erek bua binejginaga rot rua enesi, tina jeska rua erek Kristen tein, beda bua bumfij rua fob. Koma bera erek mar ongga ongkoska eteb.
64001006	Ebeibeyaif rua rimfesij gu mimif gij Mod Ari jah sif rot teinefa bua bucunc budou ongga okora rot rua. Noba ongga oufamofa ekirsa bera, bua bubk rua jah monuh enjgineg tein rot ongkoska ojgomu erek Allah ondou os rot.
64001007	Rua insa koma rincira jah monuh enjgineg jeskaseda ruftuftu mar rot Yesus oga gu rusnok jah suma. Noba rua runohca fifi era mareibra jeska rusnok ongga runororu Yesus enesi guru, tina rua ruisum gij Yesus efen rusnok rot mar koma ojgomu.
64001008	Jefeda erek mimif mufij rusnok ongga rimfarur rot Yesus oga erek koma, beda koma bera erek mar ongga oufamofa eteb ojgomu. Mimif mita mar erek koma jeskaseda mimif nomnaga tein mimfarur morototuma erek egens rot Yesus oga ongga tenten.
64001009	Didif disa surat egens ongga estir kef skoita Mod Ari ongga Diotrefes efen tein jeskaseda rua rufij rusnok ongga rumftuftu rot Allah oga. Tina Diotrefes bera ohca rot efen ofoka ongga aksa ojgomu, jefeda ofa onofij memef rot mar insa koma guri.
64001010	Ofa ocuwei mar rourou gij memef gu rusnok enjgineg. Noba mar ongga oska ekirsa bera, ofa onofij mifmin rusnok insa koma ongga rujoftuftu rot Yesus oga guri. Beda ofa tein eyahehir joug rua ongga rudou os ruftuftu rot Yesus oga noba ekemeji rua jeska Mod Ari jah suma. Jefeda erek didif dija jah suma, beda didif dumocunc mar insa koma ongga ofa ontunggom rot tomnomna gu rusnok nomnaga jah suma tein si.
64001011	Erek koma jefeda, edohuj ongga dudou okora rot, bua bunororu mar ongga oska guru, tina buroru mar ongga ongkoska ojgomuja. Budou ah keingg rot kef oida, rusnok ongga rutunggom mar ongga ongkoskamoka bera rurocunc rot oida rudou ejginaga rot Allah fob. Noba rusnok ongga rutunggom mar ongga oska bera rurocunc rot oida rudou rinejginaga rot Allah enesi.
64001012	Rusnok rufoukou bera ragot mar rot Demetrius fob oida ofa bera erek osnok egens ongga oufamofa eteb. Noba Ofa ororu jeni mar ongga Allah anggot rot ojgomu fob. Noba memef tein magot rot oida ofa bera osnok egens ongga ongkoska ojgomu. Noba iwa ijginaga rot oida monocuwei mar rot tein guru.
64001013	Mar ofoukou ongga didif dudou os dugu gij surat egens kef skoita iwa deika, tina didif dunogu rot mar insa koma ebeibeyaif guru.
64001014	Jeska didif dusujohu oida dimen skoita iwa fogora dimagot rot mar insa koma teisis gu iwa si.
64001015	Didif dum diteij gu Allah jeskaseda Ofa eita oufamofa eteb gu iwa nomnaga. Mifmin muhujir jah sif ruisu iwa tein. Noba didif duisu orofosutut osnok egens egens ongga ringker jera iwa jah suma tein. Ainsoma.
65001001	Didif Yudas bera ongga dunogu surat egens kef. Didif bera erek osnok egens ongga ofij Yesus Kristus ojgomuja. Noba didif tein bera Yakobus efen mokosa. Didif dunogu surat egens kef skoita iwa ongga Allah enjeka erek efen rusnok fob. Noba iwa bera ongga mifmin mika Allah odou okora eteb rot. Noba iwa yut rot ahais oisouska Yesus Kristus efen owesa efek.
65001002	Didif dum diteij gu Allah jeskaseda Ofa ocunc efen odou ongga eskeiramera eteb gu iwa ni, jera eita eiteij ah ongga eskeiramera gu iwa ni, jera ocunc efen odou ongga okora eteb rot iwa odudu deika ni erek koma.
65001003	Edohuji ongga dudou okora rot, sis fob bera didif dinsejah gij dudou efesi jeskaseda dugu surat egens skoita iwa osok gij rot teinefa Allah onskotu mimif jeska mifmin mar ongga oska fob, tina didif dineita erek koma guru. Jeska ebeibeyaif, ongga ofoufem ekirsa bera, didif dugu surat egens kef skoita iwa sismeni fog jeskaseda disisi joug iwa rot mar egens ongga ofoufem eteb ojgomu. Koma bera, didif dudou os duis gu iwa jeskaseda iwa yut joug idou efesi rot ahais ojgomu. Jeska rusnok ongga rudou os riferwei Allah efen oga ongga tenten bera rumorogna keingg iwa is. Jeska Allah eita efen oga insa koma rot ongkasmos juens mes gu rusnok nomnaga fob. Noba enadaij nou rusnok enjgineg rireni jeskaseda riferwei efen oga insa koma jinaga guru.
65001004	Jeska rusnok rineya ongga runougif gu Allah rot tenten guru bera ruira wuswus jah gu iwa ifekesa fob ojgomu. Noba rua ruftuftu gu rusnok rot oida adaij nou mimif ongga erek Kristen mita mar meidu ongga mudou eftirir keingg rot ojgomu, jeska Allah onofra okum keingg mimif rot mar koma guru. Beda rua tein rikikif jeska Yesus Kristus noba rukoja Ofa ongga erek mifmin Tuhan noba ongga erek mifmin ebirfaga egens ongga mimif mufij. Sis fob bera rusnok runggu gij Mar Efeyi Ebsi osok gij mar okum ongga Allah omofra keingg rua insa koma rot mar ongga rua runtunggom ebeibeyaif si.
65001005	Noba mar ongga ai juens dimagot rot gu iwa bera idou ejginaga rot fob. Tina didif dudou os disisi keingg iwa rot juens deika. Koma bera erek kef: Gij mona ongga sis eteb fob Allah onsuwa efen rusnok Israel ongga Ofa oncunc fob jeska monuh Mesir. Tina gij mona kahma deika beda Ofa ofra mar okum keingg rua ongga rudou eneredi Ofa rot tenten guru, fogora rua ragos ojgomu.
65001006	Noba iwa tein idou ah keingg rot malaikat-malaikat ongga ringker gu mebaga sis fob. Rineya jeska rua bera rikikif jeska owesa efek ongga Allah eita gu rua jeskaseda rufij Ofa rot. Beda rua rija jeska rerin monuh ongga Allah ocunc nou rua fob. Jefeda Allah aha rua gij monuh motkobah egens ongga rua runorogna jeska jinaga guru. Ebeibeyaif rua riker jah suma ojgomuja onjoros mona ongga Ofa ofra mar okum eteb keingg rusnok nomnaga ongga rerin mar ongga oska ros.
65001007	Noba iwa tein isujohu rot rusnok ongga ringker gij kota Sodom jera kota Gomora jera kota-kota enjgineg tein ongga angh rejrej kota insa koma sis fob. Rusnok gij kota-kota insa koma tein bera rutunggom mar ongga ofogog. Jeska rua rutunggom mar meidu ongga rudou eftirir keingg rot rifaga tein ojgomuja. Noba rua rudou eftirir keingg jeskaseda risiri jera rujager ebireira ojgomuja. Noba runer tein ruckahtah mekeinggma jeskaseda risiri morototuma. Jefeda Allah omfra mar okum eteb keingg rua erek mah ongga et kota-kota insa koma rot rua nomnaga fogora riribseb ojgomu fob. Jefeda koma bera erek orocunc nou rusnok nomnaga rot oida gij mona kahma beda Allah emeij rusnok ongga rutunggom mar erek insa koma nomnaga gij mahmei meren ongga eisa egigir tumu rufos rot ah aibin ojgomuja.
65001008	Erek koma tein, Guru-Guru ongga ebireira insa koma bera erek rusnok ongga risih mar erek ebireira ojgomu fogora rutoiru gij rerin mar ongga oska efekeifa ongga rua rutunggom rot rifaga ojgomuja. Noba rua tein rukoja Allah efen owesa efek ojgomuja. Noba rua tein ruga oruh rot mar ongga angh gu mebaga rot eskeiramera eteb.
65001009	Erek koma tein gij mona ongga malaikat Mikhael, ongga erek ebirfaga malaikat-malaikat nomnaga, oga osokuma jera Bilis rot Musa efen efaga, beda malaikat Mikhael insa koma enetaha joug Bilis rot guru. Tina ofa agot gu Bilis oida, "Tuhan bera ongga emetaha joug bua rot si."
65001010	Erek koma tein, Guru-Guru insa koma ruga oruh mar nomnaga ongga risinsa rudou enebriyi gij jinaga guru. Rua bera erek mar ongga angh gu merenrah, jeska rua runosujohu rot mar ongga rua runtunggom ongga erek ebireira jinaga guru. Jefeda mar insa koma bera omorohoda rot risinsa ojgomu.
65001011	Ayo, mar okum eteb emah keingg rua rot si! Jeska rua ruroru mar ebireira ongga rudou eftirir keingg rot ojgomu. Koma erek Adam efen efesa Kain otunggom sis fob. Jeska ofa agob efen mokosa jeskaseda eita mar ongga ofa odou os rot ojgomu. Noba Guru-Guru insa koma tein rusoka ebeirens gij mar ongga oska jeskaseda risma fifi ofoukou erek nabi Bileam ontunggom sis fob. Noba jeska rua rikirsa rot mar ongga Allah anggot rot, jefeda Allah oga ojga rot oida rua rimagos rot si. Koma erek Korah otunggom sis fob fogora agos rot tein.
65001012	Noba gij mona ongga iwa int maat morototuma ongga irocunc rot oida idou omokorema, beda Guru-Guru ebireira insa koma rit mat morototuma jera iwa rot rerin rudou ongga erek rourou ojgomu. Noba mojen en rua rot mar ongga rua runtunggom gij mona insa koma jinaga guru. Noba rua rutunggom mar ongga oska ofoukou dokun deika gij mona insa koma tein. Rua bera erek mar ongga ahtaboku ongga eyet meisoufa ongga ebsi komowa ojgomu. Noba rua tein runofij Allah efen rusnok jinaga guru. Jefeda rua bera erek gembala egens ongga onot joug efen domba guru, tina ot joug esinsa ojgomu. Noba rua bera rirek mocgoj ofog ahta ongga mof orkorka ojgomuja. Rusnok rik mocgoj insa koma beda rusujohu rot oida ai juens nou mos ens, tina mos enes jeska jinaga guru. Erek koma tein rusnok rik oida rua bera erek Guru-Guru agama. Jefeda rua rusujohu rot oida Guru-Guru insa koma rumoftuftu rot mar ongga tenten. Tina rua runoftuftu rusnok rot mar ongga tenten egema tein guri. Rua tein bera erek mega egens ongga efen mona ongga emfebi, tina okora jeska mebi fob. Jefeda efen efek egema tein guru. Erek koma tein, mimif minek Guru-Guru insa koma rutunggom mar egema tein nou rusnok enjgineg ongga erek ongkoska jinaga guru. Rua bera erek rusnok ongga ranggos fob jefeda rineita mar ongga oufamofa deika guru.
65001013	Noba erek mei mojumu ofog eteb ongga ot noba esma ojgomuja, beda erek koma tein enadaij nou rua ruin keingg risinsa rot rerin mar ongga oska jinaga guru. Noba erek mei mojumu ofog insa koma efen efeireira ahtahta ongga angh suma suma gij mebsta ojgomu, erek koma tein mar ongga rua ruftuftu bera erek mar ongga oska efekeifa ongga rija suma suma ojgomuja. Noba rua bera erek motur ongga ecira ebeirens jah mebaga, jeska rua ruftuftu rot mar ongga ebireira ojgomu. Jefeda Allah bera ensejah nou eij rua gij monuh ongga motkobah eteb fogora riker jah suma rot mona ongga ah aibin ojgomuja.
65001014	Henokh bera erek ebic cinja erfens ongga onjuj jeska Adam. Noba sis eteb fob bera ofa emfesij rot mar ongga emecira gij mona kahma erek kef oida, "Gij mona kahma bera Tuhan emen rot efen malaikat-malaikat ongga ebsi komowa noba ongga erek rufoukou eteb doska.
65001015	Noba Ofa en jeskaseda oga ojga rot mar nomnaga ongga rusnok runtunggom ongga erek oufa jera oska. Beda Ofa omofra mar okum eteb keingg rusnok nomnaga ongga runougif gu Ofa guru, rot rerin mar ongga oska. Noba Allah omofra okum eteb keingg rua rot mar ongga oska eteb ongga rua ranggot rot efen ofoka tein si."
65001016	Guru-Guru insa koma bera ruga erahah rot mar ojgomuja. Noba rua tein rucunc rusnok enjgineg oida rua bera ongga erek oska, noba risinsa bera guru. Noba rua ruroru mar ongga ofogog ongga rudou eftirir keingg rot ojgomuja. Noba rua risitit risinsa rufoka rot mar ojgomu. Noba rua tein rira ruga efei ruroku rusnok rudou efesi jeskaseda rita mar ongga rua risinsa rudou os rot ojgomu.
65001017	-
65001018	Edohuji ongga dudou okora rot, mimif mijginaga rot Guru-Guru ongga ebireira insa koma rerin rita mar fob, jeska sis fob Yesus Kristus efen rasul-rasul bera rumftuftu rot oida, "Gij mona ongga enja ejgwaga ensaga doida fob, beda rusnok ongga rudou oska rot iwa noba ongga ruga oruh iwa bera rimen si. Rua bera erek rusnok ongga runougif gu Allah guru, tina rua ruroru mar meidu meidu ongga rudou eftirir keingg ojgomu." Erek koma noba ebeibeyaif rusnok ongga rita mar erek koma bera rinjeker jah gu iwa ifekesa fob.
65001019	Rusnok ongga erek insa koma bera ruftuftu rot mar ongga oska fogora rusnok nomnaga rimekebema rot rudou ongga oska moguma. Noba Efena Ebsi Allah bera eneker gij rudou efesi tein guru. Jefeda rua ruroru mar meidu meidu ongga angh gij rudou efesi ojgomuja.
65001020	Tina edohuji, didif duis gu iwa jeskaseda iwa imofijma fogora yut rot ahais gij Allah efen oga ongga iwa iroru rot tenten fob, noba ongga erek ebsi komowa ojgomu. Beda iwa tein yum iteij oisouska owesa efek jeska Efena Ebsi Allah.
65001021	Noba iwa iker gij yeyin iteij ah kef rot ongkoska oisouska Allah odou ongga okora rot iwa ojgomu. Iwa ita mar erek koma askesi iwa yug moroju nou mona ongga mifmin Tuhan Yesus Kristus ongksons en. Ofa emen jeskaseda eita eiteij ah ongga ah aibin gu iwa oisouska efen odou ongga eskeiramera rot iwa.
65001022	Beda iwa tein ineita idou ongga okumkum rot rusnok ongga rijekjeka rudou efesi rot Allah oga ros guru, tina icunc idou ongga oufamofa skoita rua ojgomu.
65001023	Noba iwa iroun rua skoita Yesus Kristus jeskaseda yuskotu rua jeska mahmei meren. Noba iwa tein inocunc idou ongga okumkum skoita rusnok enjgineg ongga ruroru mar ongga oska eteb ros guru. Tina iwa ibes ifaga jeska mar ongga oska insa koma ongga rua ruroru ojgomu jeskaseda iwa tein inesiri gij rerin mar ongga oska efekeifa insa koma guru. Jeska koma bera erek mar ahtaboku ongga oskotu meisoufa ongga ebsi komowa fogora orotunggom meisoufa insa koma nomnaga erek oska fob.
65001024	Didif duis oufamofa eteb gu Allah, jeska Ofa bera ongga ont joug iwa jeskaseda inesiri gij mar ongga oska guru. Noba Ofa bera ongga omoroun iwa nomnaga jah efen monuh ongga ongkoska eteb gu mebaga. Jah suma bera rusnok runocunc iwa erek rusnok ongga rerin mar ongga oska egema tein deika guru. Noba jah suma bera idou efaga ouka eteb ojgomuja.
65001025	Mimif mudou os jeskaseda mifmin Allah, ongga onskotu mimif jeska mifmin mar ongga oska oisouska mifmin Tuhan Yesus Kristus fob, esma ofoka ongga aksa eteb ni, noba ongga ongkoska eteb ni, noba esma owesa efek eteb ekirsa jeska mar nomnaga ni, noba ofoka ereij keingg rusnok nomnaga tein ojgomuja. Ofa bera ongga ofoka ereij keingg mar nomnaga gij mona ongga sis dojunmeni fob, jera deisef tein, noba gij mona ongga ah aibin tein ojgomuja. Ainsoma.
66001001	Sis fob bera Allah ocunc gu Yesus Kristus osok gij mar ongga omorogna keingg Ofa gij mona ongga enja ejgwaga ensaga fob. Ofa otunggom mar erek koma jeskaseda Yesus tein omocunc rot mar insa koma gu efen rusnok ongga rumfij Ofa. Beda rua tein rudou emebriyi gij mar insa koma ongga omorogna en si. Noba Yesus oncunc rot mar insa koma oisouska malaikat egens ongga Ofa obk skoita didif Yohanes ongga dumfij Ofa tein.
66001002	Beda didif dugu keingg mar nomnaga ongga didif dik gu diteij noba dig gu dusuw tein gij surat egens kef. Koma bera, didif dugu keingg osok gij mar ongga Allah anggot rot jera mar ongga Yesus ontunggom nou rusnok sis fob.
66001003	Jefeda oufamofa eteb bera ah gu rusnok ongga rik rot mar ongga Yesus oncunc gu didif fogora dunggu gij surat kef osok gij mar ongga omorogna gij mona kahma si. Noba oufamofa eteb ah gu rusnok ongga ringg rot mar insa koma fogora ruroru rot tenten ojgomuja. Jeska mona ongga mar insa koma omorogna keingg rusnok bera ensaga doida fob.
66001004	Surat kef bera jeska didif Yohanes skoita iwa ongga iroru Yesus Kristus gij kota cinja erfeka ongga angh gij monuh Asia. Noba didif dum diteij gu Allah jeskaseda Ofa eita yeyin iteij ah ongga ongkoskamoka jera eskeiramera gu iwa ojgomuja. Ofa bera ongga enofogu gij mona ongga sismeni fob. Noba Ofa tein bera ongga enofogu ojgomuja ebeibeyaif tein. Noba Ofa tein bera ongga emen si. Noba mar ongga didif dunggu gij surat kef en jeska efena cinja erfeka ongga ringker rejrej kursi eteb ongga Allah engker gij jeskaseda ofoka ereij keingg mar nomnaga.
66001005	Noba oga kef tein en jeska Yesus Kristus ongga emfesij rot mar ongga tenten ojgomu. Ofa bera ongga endebecki jeska agos rot sismeni erek osumbohka rot rusnok nomnaga ongga rimedebecki jeska ranggos si. Ofa tein bera ongga ofoka ereij keingg ebirfager mebif nomnaga. Ofa odou okora rot mimif. Noba oisouska efen ogufu ongga eya jeska efen efaga tumu mega salib bera Ofa onsuwa mimif jeska mifmin mar ongga oska fob.
66001006	Ofa ontunggom mimif erek Allah efen rusnok ongga Ofa ofoka ereij keingg. Jefeda mimif minja erek efen imamir ongga rumfij Ofa efen meka Allah ojgomuja. Mimif mudou os jeskaseda Ofa esma ofoka ongga aksa eteb jera esma owesa efek ongga ekirsa jeska nomnaga rot ah aibin ojgomuja. Ainsoma.
66001007	Iwa ik ojgomu, jeska Ofa emen orogna gij mocgoj ofog. Beda rusnok nomnaga rimek Ofa si. Noba rusnok ongga runduis Ofa efen efaga sis fob tein bera rimek Ofa gij mona insa koma si. Beda rusnok ebic nomnaga bera ruga rifeda risinsa rudou efesi rot gij mona ongga rimek Ofa. Mimif mudou os erek koma ojgomu. Ainsoma.
66001008	Tuhan Allah agot oida, "Didif bera Alfa jera Omega. Didif direk ongga sismeni, noba erek ongga omoisa rot mar nomnaga tein. Didif bera ongga dingker gij mona ongga sismeni fob, noba Didif dineker ojgomuja ebeibeyaif tein, noba Didif dimen si. Noba Didif bera ongga dedin owesa efek ongga aksa ekirsa jeska nomnaga."
66001009	Didif Yohanes bera erek yeyin ihuj egens ongga dita difera okora morototuma jera iwa, jeska mimif muroru Yesus Kristus rot tenten ojgomuja fob. Mimif nomnaga bera morototuma erek Allah efen rusnok. Noba oisouska Yesus Kristus efen owesa efek bera mimif muin keingg mudou efesi askesi mar okum ah keingg mimif ojgomuja. Sis fob rusnok ragei didif fogora rikris didif jah motowohu ongga ofoka Patmos. Rua rutunggom mar insa koma jeska didif difesij rot Allah efen oga jera rot mar ongga Yesus Kristus ontunggom nou rusnok sis fob.
66001010	Gij mona ongga Ari eteb bera didif disma owesa efek jeska Efena Ebsi Allah fogora didif dig oga egens jah ejmeg ongga ogugur eteb erek rusnok ongga rin manghi mei.
66001011	Erek koma beda, oga egens insa koma agot gu didif oida, "Mar ongga ai juens bua bimeg rot bera bugu keingg gij surat egens ojgomu. Beda bua bisa surat koma skoita rusnok ongga ruroru Yesus Kristus gij kota cinja erfeka ongga angh gij monuh Asia. Kota insa koma bera efen ofoka Efesus ni, Smirna ni, Pergamus ni, Tiatira ni, Sardis ni, Filadelfia ni, Laodikia ni."
66001012	Erek koma beda didif dikikif jeskaseda dik rot oida idu bera enagot mar insa koma gu didif. Tina didif dik lampu emas cinja erfeka ongga angh esij mowuj mosu cinja erfeka.
66001013	Noba didif dik mar erek osnok egens ongga ont gu lampu-lampu cinja erfeka insa koma efekesa. Noba Ofa ergi meifeti ongga aksa noba ojuj jah okoda. Noba Ofa era meifeti ongga erek emas erakid okom ofoj tein.
66001014	Ofa efen ebirfaga efeji bera erek ebsi komowa, noba efen eiteij bera eisa egigir eteb erek mah eisa.
66001015	Noba Ofa efen okoda bera eirirbi eteb doska erek kermom ongga rukub gij mah fogora efeskrenmeni. Noba efen oga bera ogugur eteb erek mei ongga onsoka gij ofoska.
66001016	Noba Ofa agei motur cinja erfeka tumu etma jah ognosk. Noba meiteb kalawan ongga efeya jah enama tein enama tein bera orogna jeska awesi. Noba efen osum efesa eteb doska noba eisa egigir erek mowa.
66001017	Nou ongga didif dik rot mar insa koma nomnaga fob, beda didif disiri gu Ofa odou ojgomu, erek osnok egens ongga agos fogora esiri jah gu mebi ojgomu. Beda Ofa aha efen etma ognosk esij didif noba agot oida, "Bua binemeesa rot guru. Jeska Didif bera ongga erek sismeni noba erek ongga omoisa rot mar nomnaga tein.
66001018	Didif bera ongga dita eiteij ah ongga efeinah gu rusnok. Jeska sis fob Didif danggos. Tina Didif difena ebah sons fob. Jefeda Didif difena ebah rot mona ongga ah aibin ojgomuja. Didif bera dedin owesa efek nou danggot rot idu ongga rija gu mahmei meren jera idu ongga risma eiteij ah ongga efeinah. Noba Didif bera dufoka ereij keingg monuh ongga mar agos ringker gij tein.
66001019	Erek koma jefeda bua bugu keingg mar ongga bua bingk ainsa kef jera mar ongga Didif dumocunc gu bua rot mar ongga emen gij mona kahma tein ojgomu.
66001020	Noba ebeibeyaif Didif dimagot rot motur cinja erfeka insa koma ongga bua bik tumu ditma, jera lampu emas cinja erfeka insa koma efen ofou tein. Jeska mar koma efen ofou ongga ah jejema jeska rusnok ros. Motur insa koma bera erek orocunc rot malaikat-malaikat cinja erfeka ongga Allah ombk jeskaseda ot joug Mod Ari ebic cinja erfeka insa koma. Noba lampu emas cinja erfeka insa koma bera orocunc rot Mod Ari ebic cinja erfeka insa koma."
66002001	Erek koma beda Ofa insa koma agot gu didif Yohanes deika oida, "Mar ongga ai juens dimagot gu bua bera bugu keingg rot skoita malaikat egens ongga ont joug rusnok Mod Ari gij kota Efesus erek kef oida, Oga kef bera en jeska Ofa ongga agei motur cinja erfeka tumu etma jah ognosk, noba ongga encira jah gu lampu emas cinja erfeka ongga angh esij mowuj mosu cinja erfeka efekesa. Ofa bera agot erek kef oida,
66002002	Didif dijginaga rot iwa ongga Kristen gij kota Efesus yeyin ita mar nomnaga fob. Noba Didif dijginaga rot oida iwa imfarur rot ahais noba oida iwa ita idou ongga ahais gij mona ongga mar okum ereneni iwa tein ojgomuja. Didif dijginaga rot oida idou eneskes rot rusnok ongga rutunggom mar ongga oska jah gu ifekesa tein guru. Noba iwa tein inororu rua ongga ragot rot ruga efei oida rua bera erek rasul ongga tenten rot ebeirens guru. Tina iwa ijeka joug rua rot sismeni fog. Beda iwa incunc rua erek rasul ongga ebireira ojgomu fob.
66002003	Noba iwa bera ongga ita idou ongga ahais askesi mar okum ah keingg iwa ojgomuja jeskaseda iroru dedin duga. Iwa tein ineita idou ongga eskes rot mar insa koma guru.
66002004	Erek koma tina Didif dudou okum rot iwa osok gij mar ofoka egens erek kef. Gij mona ongga iwa inroru Didif erek efeinah ros, bera idou okora eteb rot Didif erek eteb. Tina gij mona ongga ebeibeyaif bera idou ongga okora rot Didif insa koma bera ensiri fob.
66002005	Didif duis gu iwa jeskaseda iwa idou ah keingg rot mona ongga idou okora rot Didif erek eteb sis fob deika sons ojgomu. Beda iwa imek rot teinefa yeyin idou ongga eskes rot Didif gij mona ebeibeyaif fob. Iwa imeesa joug rot yeyin mar ongga oska fogora ita idou ongga okora rot Didif erek sis fob deika sons ojgomu. Tina erek iwa inemeesa joug yeyin mar ongga oska insa koma guru, beda Didif dimen noba dukweisi lampu ongga ont gu iwa ifekesa.
66002006	Erek koma tina iwa itunggom mar egens ongga ereita dudou eskeira rot iwa ros. Koma bera, iwa idou oska rot mar ofogog ongga Nikolaus otunggom ojgomuja. Jeska Didif tein dudou oska rot mar ofogog ongga ofa otunggom insa koma ojgomuja.
66002007	Erek iwa idou os isma idou ongga ebriyi gij mar insa koma, beda iwa ig rot mar ongga Efena Ebsi agot gu rusnok Mod Ari insa koma rot iskusk ojgomu. Jeska erek iwa inesiri gu Bilis guru, beda Didif dumoroun iwa fogora iwa imet dedin mega efek ongga eita eiteij ah si. Mega eiteij ah insa koma bera ont gu monuh ongkoska ongga Allah engker gij."
66002008	Erek koma beda Ofa agot gu didif Yohanes deika oida, "Mar ongga ai juens dimagot gu bua bera bugu keingg rot skoita malaikat egens ongga ont joug rusnok Mod Ari gij kota Smirna erek kef oida, Oga kef bera en jeska Ofa ongga erek sismeni jera ongga erek omoisa rot mar nomnaga. Ofa bera ongga anggos, beda endebecki jeska agos fob.
66002009	Ofa agot erek kef oida, Didif dijginaga rot oida mar okum ah keingg iwa ongga Kristen gij kota Smirna fob. Noba Didif dijginaga oida iwa irek ifojingki tein. Tina ahah Allah eiteij bera iwa yeyin ifoka aksa erek runa mei ahta, jeska iwa iroru Yesus Kristus ojgomuja. Didif dijginaga rot rusnok Yahudi ongga ranggot rourou oida rua ruroru Allah rot tenten, tina guru. Jeska rua ruga oruh iwa ojgomuja. Rua bera ongga rugif gu Bilis ojgomu.
66002010	Iwa inemeesa rot mar okum ongga emah keingg iwa gij mona ongga emen guru. Jeska gij mona ongga emen bera Bilis emereneni iwa rot ahais fogora rusnok rimekris rineya jeska iwa jah mod oskusk. Beda iwa imeita ifera okora gij mona rara setka. Noba erek rua risejah rudou ofogog jeskaseda ragob iwa, beda iwa inesiri gu rua guru, tina iroru Didif rot ahais ojgomu. Beda Didif dimeita yeyin ifons ongga erek eiteij ah ongga efeinah noba ongga ah aibin ojgomuja gu iwa si.
66002011	Erek iwa idou os isma idou ongga ebriyi gij mar insa koma, beda iwa ig mar ongga Efena Ebsi agot gu iwa ongga rusnok Mod Ari rot iskusk ojgomu. Jeska rusnok ongga rinesiri gu Bilis guru, rua bera rinagos gij mona ongga rusnok ragos rot ofosma jueka guru."
66002012	Erek koma beda Ofa agot gu didif Yohanes deika oida, "Mar ongga ai juens dimagot gu bua bera bugu keingg rot skoita malaikat egens ongga ont joug rusnok Mod Ari gij kota Pergamus. Bua bugu keingg mar erek kef oida, Oga kef bera jeska Ofa ongga agei meiteb kalawan ongga efeya jah enama enama tein tumu etma.
66002013	Ofa agot erek kef oida, Didif dijginaga rot iwa Kristen ongga ingker gij kota Pergamus. Didif dijginaga rot oida yeyin monuh ongga iwa ingker gij bera Bilis ofoka ereij keingg rusnok rufoukou jah suma. Tina iwa iroru dedin dufoka rot tenten ros. Jeska gij mona ongga Antipas oftuftu osok gij dedin dufoka rot tenten jah suma, beda rusnok ongga Bilis ofoka ereij keingg gij yeyin monuh insa koma bera ragob ofa rot. Erek koma tina iwa bera inekikif jeska Didif gij mona insa koma jinaga guru.
66002014	Erek koma tina mar egema ongga iwa intunggom bera ereita dudou okumkum rot iwa ojgomu. Rusnok rineya jeska iwa bera ruroru mar ongga oska ongga Bileam oftuftu rot sis fob. Jeska Bileam bera ongga oftuftu mar gu Balak jeskaseda ofa oroku Israel rerin rimower rudou efesi fogora rua tein rutunggom mar ongga oska. Mar ongga oska insa koma bera erek rua rit marska ongga rusnok enjgineg rira jeskaseda rirejiteyi skoita mar ongga tenten guru, jera risiri morototuma erek ebireira tein.
66002015	Noba erek koma tein rineya jeska iwa bera iroru mar ongga oska ongga rusnok ongga ruroru Nikolaus ruftuftu rot.
66002016	Jefeda Didif duis gu rineya insa koma jeskaseda rimeesa joug rot rerin mar ongga oska insa koma ojgomu. Tina guru, beda Didif dimen rot ebeirens skoita rua. Beda Didif dimera meiteb kalawan ongga orogna jeska dawesi fogora dagob rua si.
66002017	Erek iwa idou os isma idou ongga ebriyi gij mar insa koma, beda iwa ig rot mar ongga Efena Ebsi agot gu iwa ongga rusnok Mod Ari rot iskusk ojgomu. Erek iwa inesiri gu Bilis guru, beda Didif dimeita maat egens ongga ofoka manna gu iwa. Manna insa koma bera ah jejema gij mebaga ros. Noba Didif dimeita mamu ebsi ongga dunggu keingg yeyin ifoka ongga efeinah tumu gu iwa si. Noba yeyin ifoka insa koma bera ah jejema jeska rusnok enjgineg. Iwa isinsiyai egens egens ijginaga rot yeyin ifoka ongga efeinah insa koma ojgomu."
66002018	Erek koma beda Ofa agot gu Didif Yohanes deika oida, "Mar ongga ai juens dimagot gu bua bera bugu keingg rot skoita malaikat egens ongga ont joug rusnok Mod Ari gij kota Tiatira erek kef oida, Oga kef bera en jeska Allah efen Efesa. Noba efen eiteij efej bera erek mah eisa egigir eteb, noba efen okoda bera eirirbi eteb doska erek kermom ongga rukub gij mah fogora efeskrenmeni.
66002019	Ofa agot erek kef oida, Didif dijginaga rot oida iwa ongga Kristen gij kota Tiatira bera intunggom mar ofoukou ongga erek oufamofa ojgomu. Didif dijginaga rot oida idou okora rot Allah ni, idou ororu efen oga ojgomuja ni, iwa yufij Ofa rot iskusk ojgomu ni, iwa yut rot ahais gij mar okum ongga ereneni iwa ni, noba ebeibeyaif bera iwa itunggom mar ongga erek oufamofa ekirsa jeska mar ongga sis fob tein ni.
66002020	Erek koma tina mar egema ongga iwa intunggom bera ereita dudou okum rot iwa ojgomu. Jeska iwa irons rot ojaga egens ongga ofoka Izebel fogora ofa oftuftu mar ongga erek tenten guru jah gu ifekesa ojgomuja. Ofa ocunc esinsa erek Allah efen nabi ojaga egens, tina guru. Jeska oisouska mar ongga ofa oftuftu bera ofa orokrusa dedin rusnok ongga rumfij Didif fogora rua risiri morototuma, noba rua tein rit marska ongga rusnok rira nou rirejiteyi skoita mar ongga erek tenten guru.
66002021	Didif duh mona gu ojaga insa koma jeskaseda emeesa joug rot efen mar ongga oska insa koma. Tina ofa enemeesa joug rot jinaga guri.
66002022	Jefeda Didif dumofra mar okum eteb keingg ofa rot si, beda ofa emah rot ofogu okora eteb ojgomuja. Noba erek rusnok ongga ruromohohuma jera ofa rot efen mar ongga oska insa koma ojgomuja, noba rua rinekikif jeska mar koma guru, beda Didif dimesa mar okum erek insa koma skoita rua tein si. Beda rua tein rimeita rufogu okora eteb rot si.
66002023	Beda Didif dimagob ofa efen rusnok ongga ruroru ofa nomnaga fogora rimagos ojgomu. Beda rusnok Mod Ari nomnaga rimejginaga rot oida Didif bera ongga diajga joug gij orofosutut rusnok egens egens rudou efesi. Jefeda Didif dumofra mar okum eteb keingg rua ororu jeni rerin rita mar ongga oska. Noba didif dimeita oufamofa eteb gu rusnok ororu jeni rerin rita mar ongga oufamofa si.
66002024	Noba Didif dijginaga rot iwa ineya ongga ingker gij kota Tiatira ongga inororu mar ongga oska ongga ojaga egens koma oftuftu guru. Mar ongga oska koma bera rineya rijeka erek mar ongga en jeska Bilis, tina rindemdemi jeska rusnok ongga runororu ojaga egens insa koma guru. Jeska iwa inororu ojaga egens insa koma rot efen mar ongga oska guru, beda Didif dunofra mar okum keingg iwa guru.
66002025	Tina iwa yagei dedin dufoka rot ahais ojgomuja onjoros mona ongga Didif dungksons en fob.
66002026	Erek koma jeska rusnok ongga rinesiri gu Bilis guru, tina rua ruroru mar ongga dudou ejginaga rot onjoros mona ongga omoisa, beda Didif dimeita owesa efek gu rua jeskaseda rufoka ereij keingg rusnok mebif nomnaga.
66002027	Runggu gij Mar Efeyi Ebsi erek kef oida, 'Ofa bera ofoka ereij keingg rua rot ahais doska. Ofa omohoda rot mesa gij monuh mebif nomnaga erek osnok egens orobuma debeji fogora ofojeres nomnaga!' Owesa efek insa koma bera morototuma erek owesa efek ongga Akeina eita gu Didif fob.
66002028	Beda Didif dimeita mensir efaga ongga eisa egigir nou rahah tentena gu iwa.
66002029	Erek iwa idou os isma idou ongga ebriyi gij mar insa koma, beda iwa ig rot mar ongga Efena Ebsi agot gu iwa ongga irek rusnok Mod Ari insa koma rot iskusk ojgomu."
66003001	Erek koma beda Ofa agot gu didif Yohanes deika oida, "Mar ongga ai juens dimagot gu bua bera bugu keingg rot skoita malaikat egens ongga ont joug rusnok Mod Ari gij kota Sardis erek kef oida, Oga kef bera en jeska Ofa ongga agei Allah efen efena cinja erfeka jera motur cinja erfeka. Ofa agot mar erek kef oida, Didif dijginaga rot iwa ongga Kristen gij kota Sardis yeyin ita mar. Jeska rineya rifesij rot oida rerin riteij ah ongga efeinah tein fob. Tina rerin rita mar insa koma bera onorocunc rot erek koma guru.
66003002	Jefeda iwa ibs keingg idou efesi rot mar insa koma sons deika ojgomu fog. Jeska erek iwa ineita mar insa koma guru, beda yeyin ita mar ongga oufa oskiyai insa koma tein bera emeseiseifa. Didif dijginaga rot oida yeyin ita mar ongga oufamofa bera enadaij nou ereita Allah odou eskeira rot iwa enesi.
66003003	Iwa idou ah keingg rot oga ongga oufamofa ongga rusnok rumftuftu gu iwa sis fob noba ongga iwa inroru sis fob tein ojgomu. Iwa imeesa joug rot yeyin mar ongga oska fogora iroru oga ongga oufamofa insa koma deika sons. Tina erek iwa inebs idou efesi rot guru, beda Didif dumorogna keingg iwa morototuma erek osnok egens ongga oukoreka mar orogna keingg rusnok gij rerin mod efesi. Erek koma jeska iwa inejginaga rot mona kenefa ongga Didif dimen skoita iwa jinaga guru.
66003004	Tina rineya gu ifekesa gij kota Sardis koma bera rineita mar ongga orotunggom rudou efesi erek oska guru. Koma bera erek mar ongga ahtaboku eneyet tumu rerin meifeti ongga ebsi komowa guru. Adaij nou rua rimecira morototuma jera Didif rot rerin meifeti ongga ebsi komowa ojgomu.
66003005	Jeska rusnok ongga rinesiri gu Bilis guru, tina rutunggom mar ongga oufamofa erek rua insa koma ros, beda rerin rudou efesi emeja erek ebsi komowa erek rusnok risma meifeti ongga erek ebsi komowa. Beda rua rimeja erek egens jera Didif tein. Noba Didif dunosuna rot rerin rufoka jeska buku eiteij ah tein jinaga guru. Noba Didif dimagot rot rerin rufoka skoita Akeina Allah jera efen malaikat-malaikat tein.
66003006	Erek iwa idou os isma idou ongga ebriyi gij mar insa koma, beda iwa ig mar ongga Efena Ebsi agot gu iwa ongga irek rusnok Mod Ari rot iskusk ojgomu."
66003007	Erek koma beda Ofa agot gu didif Yohanes deika oida, "Mar ongga ai juens dimagot gu bua bera bugu keingg rot skoita malaikat egens ongga ont joug rusnok Mod Ari gij kota Filadelfia erek kef oida, Oga kef bera jeska Ofa ongga ebsi komowa noba ongga tenten tein. Ofa bera ongga agei gusin montouj morototuma erek raja Daud agei gusin montouj sis fob. Jefeda montouj ongga Ofa ohoda bera rusnok enjgineg runof joug sons jinaga guru. Noba montouj ongga Ofa of joug bera rusnok enjgineg runohoda sons jinaga guru.
66003008	Ofa agot oida, Didif dijginaga rot iwa Kristen yeyin ita mar fob. Didif dijginaga rot oida yeyin owesa efek bera erek oskiyai ojgomu, tina iwa iroru dedin duga ojgomuja. Noba iwa inekikif jeska dedin dufoka guru. Jefeda Didif dunghoda montouj egens nou iwa fob. Noba enadaij nou rusnok enjgineg ruf joug montouj koma rot iwa jinaga guru.
66003009	Noba rusnok Yahudi rineya ongga ringker jah gu ifekesa bera ragot rourou oida rua ruroru Didif rot tenten fob, tina rua rucuwei mar ojgomu. Jeska rua bera rugif gu Bilis ojgomu. Jefeda Didif diradgodu rua jeskaseda rugif gu iwa fogora ragot rot tenten oida iwa bera erek rusnok ongga Didif dudou okora rot ojgomu.
66003010	Noba jeska iwa ita idou ahais askesi mar okum ereneni iwa, erek Didif duftuftu iwa rot sis fob, jefeda Didif dumot joug iwa si. Beda gij mona ongga mar okum eteb ah keingg rusnok mebif nomnaga erek mar ongga ereneni rua, beda mar koma enah keingg iwa jinaga guru.
66003011	Gij mona ongga ai estir deika beda Didif dimen si. Jefeda iwa iroru mar ongga Didif dumftuftu gu iwa fob jeskaseda yeyin ifons ongga ongkoska eteb eneseiseifa jeska iwa guru.
66003012	Jeska rusnok ongga rinesiri gu Bilis guru, beda Didif dimeita rerin rufoka aksa eteb gij mebaga. Rua bera rimerek mowuj mosu ongga ot rot ahais erek mamu. Rusnok runokoja rua jeska mod Allah insa koma jinaga guru. Beda Didif dumogu keingg Akeina Allah efen ofoka tumu rua. Noba Didif tein dumogu keingg Akeina Allah efen kota ofoka tumu rua tein. Kota koma ofoka Yerusalem ongga efeinah, noba ongga onjuj jeska Akeina Allah gu mebaga. Noba Didif tein dumogu keingg dedin dufoka ongga efeinah tumu rua.
66003013	Erek iwa idou os isma idou ongga ebriyi gij mar insa koma, beda iwa ig mar ongga Efena Ebsi agot gu iwa ongga irek rusnok Mod Ari insa koma rot iskusk ojgomu."
66003014	Erek koma beda Ofa agot gu didif Yohanes deika oida, "Mar ongga ai juens dimagot gu bua bera bugu keingg rot skoita malaikat egens ongga ont joug rusnok Mod Ari gij kota Laodikia erek kef oida, Oga kef bera en jeska Ofa ongga anggot oida, Ainsoma! Ofa bera ongga otunggom mar ongga tenten noba ongga anggot rot mar ongga tenten. Noba Ofa bera ongga ofoka ereij keingg mar ongga Allah ontunggom nomnaga sismeni fob.
66003015	Ofa agot oida, Didif dijginaga rot iwa ongga Kristen gij kota Laodikia yeyin ita mar. Yo, iwa inokoja Didif guru, tina erek iwa inororu Didif rot ahais tein guri. Koma erek rusnok ongga runt gij mesiga ongga ofon deis ojgomu. Ongga tenten bera iwa ikoja Didif ei, era iroru Didif rot ahais ei.
66003016	Noba jeska iwa yunt gij mesiga ongga ofon deis ojgomu, jefeda Didif dumokoja iwa rot dudou ongga oska eteb rot iwa ojgomu.
66003017	Iwa yagot rot oida iwa ihoturu yeyin mareibra ofoukou fob, jefeda yeyin mareibra ofoukou insa koma bera adaij nou iwa fob. Erek koma tina ahah Allah eiteij bera iwa irek rusnok ongga rufojingki doska ni, jera rua ongga riteij ofou ni, jera rua ongga erek ricira rot rufos robrob ojgomu. Erek koma jeska yeyin ita mar ongga erek ongkoska tein egema enah jinaga guru.
66003018	Erek koma jefeda Didif dimeisisi keingg iwa jeskaseda iwa ita emas ongga rungkub gij mah fogora eirirbi eteb jeskaseda iwa isma ifoka aksa rot tenten ojgomu. Koma erek iwa imeesa joug rot yeyin mar ongga oska fogora ita idou ongga ororu mar ongga oufamofa ojgomu. Noba iwa ita meifeti ongga ebsi komowa jeskaseda mojen en iwa rot ifos robrob insa koma guru. Koma erek iwa ita idou ongga ebsi komowa ojgomuja. Noba iwa ita ariawun ongga imfin gij iteij efej tein jeskaseda ik mar rot koisoisa. Koma erek iwa ita idou ongga ebriyi gij rot dedin duga ojgomu.
66003019	Didif bera dagot joug mar noba duftuftu rot mar ongga ahais skoita orofosutut rusnok ongga dudou okora rot. Jefeda iwa ita idou eriagamaga fogora imeesa joug yeyin mar ongga oska ojgomu.
66003020	Didif dut jah sif noba dingkingk montouj. Noba osnok egens ongga eg rot dedin duga fogora ohoda montouj jeska Didif, beda Didif dumoira gij efen mer efesi noba dimet maat morototuma jera ofa si. Beda ofa emet maat morototuma jera Didif tein.
66003021	Noba rusnok ongga rinesiri gu Bilis guru, beda Didif dimeita owesa efek gu rua jeskaseda riker morototuma jera Didif gij kursi ongga Didif dufoka ereij keingg mar nomnaga jeska. Beda rua rimeker morototuma erek Didif ongga dinesiri gu Bilis guru. Noba Didif bera dingker morototuma jera Akeina Allah gij efen kursi egens insa koma fob.
66003022	Erek iwa idou os isma idou ongga ebriyi gij mar insa koma, beda iwa ig mar ongga Efena Ebsi agot gu iwa ongga irek rusnok Mod Ari rot iskusk ojgomu."
66004001	Nou ongga koma nomnaga oisa fob beda didif dik montouj egens gu mebaga ongga onghoda fob. Beda didif dig oga egens ongga agot mar gu didif rot ahais erek manghi mei oga ongga ogugur eteb. Oga insa koma agot oida, "Bua bin skoita Didif, beda Didif dumocunc gu bua rot mar ongga omorogna gij mona kahma si."
66004002	Ainsa koma tein didif disma owesa efek jeskaseda dik mar ongga onswos eteb gu mebaga. Beda didif dik kursi eteb egens ongga osnok egens engker gij.
66004003	Noba osnok egens koma bera efen Efesa eteb ongga erek mamu ongga efera osok eteb noba efen efeb titnetna ongga erek ebsi oromohohuma jera ofrahamaha jera ekeni mebi tein. Noba didif dik meinji ongga efen efeb titnetna ongga erek ofrahamaha. Noba meinji insa koma ah rejrej kursi eteb insa koma tein.
66004004	Beda didif dik kursi setka egeka noba tohkuru ongga ah rejrej kursi eteb egens insa koma. Noba didif dik ebirfager nou rusnok Mod Ari ringker gij kursi-kursi setka egeka noba tohkuru insa koma. Rua rirgi meifeti ongga erek ebsi komowa ojgomu, noba manggem eteb ongga eirirbi erek emas ah tumu ritoufu tein.
66004005	Beda didif dik moc efesa eteb noba dig moc ogugur rejrej kursi eteb egens insa koma. Noba lampu cinja erfeka ongga eisa eteb bera ah jah kursi insa koma odou. Lampu-lampu insa koma bera orocunc rot Allah efen efena cinja erfeka.
66004006	Beda didif dik mar erek mei mojumu efei ongga edeider noba efena eirirbi eteb erek kasinam ongga ah jah kursi insa koma odou tein. Beda didif dik mar tohkuru ongga efena ebah noba ongga efen eiteij ofoukou ongga ah jah odou jera ejmeg tein. Noba mar insa koma bera ot rejrej kursi egens insa koma deismos.
66004007	Mar egens ongga efena ebah insa koma bera erek singa. Noba mar efena ebah ongga egeka bera erek sapi. Noba mar ongga efena ebah orgomu insa koma bera efen osum ongga erek orna egens efen. Noba mar ongga efena ebah tohkuru insa koma bera erek mem nesmei eteb ongga ofu gij mebaga.
66004008	Noba orofosut mar ongga efena ebah insa koma egens egens bera efen efembra ofou cinja erfens. Noba rua tein rerin riteij ofoukou ongga ah rejrej rifaga nomnaga. Riteij insa koma ah jah rines efesi obohoh tein. Noba rua ragerir orofosut motu jera mona ojgomuja oida, "Tuhan Allah bera efen owesa efek eteb ekirsa jeska nomnaga. Ofa bera ongga ebsi komowa ojgomu. Noba Ofa bera ongga enofoguma gij mona ongga sismeni fob. Noba Ofa bera ongga eneker ojgomuja ebeibeyaif tein, noba Ofa bera ongga emen tein si."
66004009	-
66004010	Beda mar ongga efena ebah tohkuru insa koma risitit mar gu Ofa ongga engker gij kursi egens insa koma noba ongga efena ebah rot mona ongga ah aibin. Rua risitit rot efen ofoka ongga aksa eteb noba rua ruis oufamofa eteb skoita Ofa tein. Noba askesi rua risitit rot mar insa koma, beda ebirfager Mod Ari setka egeka noba tohkuru insa koma bera risiri fogora rugif gu Ofa ongga engker gij kursi insa koma noba ongga efena ebah rot ah aibin ojgomuja. Beda ebirfager insa koma raha rerin manggem ongga eirirbi insa koma jah Ofa odou erek mar ongga rurougif gu Ofa.
66004011	Beda rua risitit gu Ofa oida, "Bua bera erek mefmen Tuhan jera Allah. Noba adaij nou Bua bisinsiyai bisma bufoka ongga aksa eteb, jera owesa efek eteb ojgomu. Noba adaij nou rusnok nomnaga rugif gu Bua ojgomu. Jeska Bua bera ongga buntunggom mar nomnaga. Bua bera ongga buntunggom mar nomnaga oisouska budou ejginaga rot. Mar nomnaga bera ah oisouska Bua ojgomu."
66005001	Erek koma beda didif dik Ofa ongga engker gij kursi eteb insa koma agei kertas efeyi ongga ongkuku tumu efen etma jah ognosk. Noba didif dik mar ongga runggu gij kertas insa koma jah enama tein enama tein. Noba Ofa era mar erek mecij ofot cinja erfeka ereyet joug kertas efeyi insa koma fogora of joug fob.
66005002	Beda didif dik malaikat egens ongga efen owesa efek ois rot oga eteb oida, "Idu bera efen owesa efek ongga adaij nou ohoda rot mar ongga ereyet kertas efeyi ongga ongkuku ainsa kef fogora osu rot."
66005003	Tina rusnok egema tein ongga ringker gu mebaga, era ongga ringker gu mebif, era ongga ringker gij mebif efesi tein bera rerin owesa efek adaij nou ruhoda kertas efeyi insa koma era rik tumu tein jinaga guru.
66005004	Jefeda didif dibisa eteb rot jeska didif dinek rusnok egema tein ongga rerin owesa efek ongga adaij nou ruhoda kertas efeyi insa koma beda rik rot mar ongga runggu gij jinaga guru.
66005005	Erek koma tina, ebirfager egens jeska rua ongga setka egeka noba tohkuru insa koma agot gu didif oida, "Bua binebisa rot guru, jeska osnok egens ongga efen owesa efek ongga adaij nou ohoda mar cinja erfeka insa koma ongga ereyet joug kertas efeyi koma bera enofoguma. Ofa bera ongga erek Singa jeska ebic Yehuda. Noba Ofa bera ongga erek ofojuwu egens ongga onjuj jeska raja Daud. Noba Ofa bera ongga oin keingg efen mesa nomnaga fob."
66005006	Beda didif dik domba efer egens jera efen efera ofamosma jeska rusnok ongga ranggob Ofa sis fob. Ofa ot deismos desi kursi eteb egens insa koma. Noba mar ongga efena ebah tohkuru insa koma jera ebirfager setka egeka noba tohkuru insa koma tein bera rut rejrej domba efer egens insa koma. Noba domba efer insa koma bera efen oubukum cinja erfeka. Noba efen eiteij cinja erfeka tein. Noba mar insa koma bera orocunc rot Allah efen efena cinja erfeka ongga Ofa ombk gu mebif.
66005007	Beda domba efer insa koma en noba eita kertas efeyi koma jeska Ofa ongga engker gij kursi koma etma jah ognosk.
66005008	Nou ongga ofa eita kertas efeyi insa koma, beda mar ongga efena ebah tohkuru jera ebirfager setka egeka noba tohkuru insa koma nomnaga risiri jah gu Domba Efer okoda. Noba orofosutut rua insa koma nomnaga ragei mar egens ongga erek moubseja tumu ritma. Noba rua ragei mokosku ongga erek emas gij ritma enama. Noba mah efeb jeska mar efen ensesa ongga ris mah gij tein orogna jeska mokosku insa koma. Noba mah efeb insa koma bera erek orocunc rot mar nomnaga ongga Allah efen rusnok rum riteij rot gu Ofa sis fob.
66005009	Beda rua nomnaga ruf medemer egens rot mar ongga efeinah erek kef oida, "Bua bera bebin owesa efek ongga adaij nou bita kertas efeyi ongga ongkuku fogora bumohoda mar ongga eyet kertas efeyi insa koma ojgomu. Jeska Bua bera ongga rusnok enjgineg ranggob sis fob. Noba oisouska bebin bugufu ongga eya jeska bifaga bera bua bunskotu rusnok fogora buroun rua skoita Allah fob. Noba rusnok ongga Bua bunskotu fob bera rineya rin jeska orofosutut ruga rusnok egens egens, jera orofosutut rusnok ebic egens egens, jera orofosutut monuh egens egens gu mebif nomnaga.
66005010	Bua bera butunggom rusnok insa koma erek Allah efen rusnok ongga Ofa ofoka ereij keingg mar ojgomuja. Noba rua nomnaga tein bera rinja erek imamir ongga rufij mifmin Allah ojgomuja. Rua tein bera rumofoka ereij keingg rusnok gu mebif si."
66005011	Beda didif dik malaikat-malaikat riskembemba ongga erek ribu-ribu rufoukou doska. Noba rua nomnaga ringker rejrej kursi egens insa koma jera mar ongga efena ebah tohkuru jera ebirfager setka egeka noba tohkuru insa koma tein.
66005012	Beda rua ruf medemer rot ruga ongga eteb erek kef oida, "Adaij nou domba efer egens ongga rusnok ranggob sis fob esma owesa efek ni, jera mar nomnaga ongga oufamofa jeska Allah ni, jera odou ongga ebriyi eteb gij mar ni, jera ofoka aksa ongga rusnok nomnaga rugif gu noba risitit rot tein ni."
66005013	Beda didif dig mar nomnaga ongga efena ebah gu mebaga ni, gu mebif ni, gij mebif efesi ni, gij mei mojumu efei ni, nomnaga ruf medemer erek kef oida, "Mimif mudou os oida Ofa ongga engker gij efen kursi eteb gu mebaga jera efen domba efer esma ofoka ongga aksa eteb ni, owesa efek ni, rusnok nomnaga risitit rot efen ofoka ni, rua rugif gu Ofa rot mona ongga ah aibin ojgomuja tein ni."
66005014	Beda mar ongga efena ebah tohkuru insa koma ruroun oida, "Memef modou os erek koma tein ojgomu." Beda ebirfager setka egeka noba tohkuru bera risiri fogora rugif gu Ofa ojgomu.
66006001	Erek koma beda didif diajga joug domba efer insa koma ohoda mar ongga eyet joug kertas efeyi ongga sismeni. Beda didif dig mar ongga efena ebah egens jeska mar efena ebah tohkuru insa koma agot rot oga eteb oida, "Bua bin." Noba efen oga insa koma bera erek moc ogugur eteb.
66006002	Erek koma beda ainsa koma tein didif dik kuda egens ongga efen efeb titnetna erek ebsi komowa. Noba osnok egens ongga eifef esij kuda egens insa koma bera agei mocongg tumu etma. Beda rusnok rita manggem egens ongga eirirbi nou erakid eitoufu erek raja. Ofa eifef kuda egens insa koma beda eja erek osnok egens ongga eja jeskaseda agob mesa fogora risiri gu ofa.
66006003	Nou ongga Domba Efer insa koma ohoda mar ongga eyet joug kertas efeyi egeka, beda didif dig mar ongga efena ebah egeka jeska mar ongga efena ebah tohkuru insa koma agot oida, "Bua bin."
66006004	Erek koma beda didif dik kuda egeka deika ongga efen efeb titnetna ongga ekendidi erek mah efeskreni. Noba osnok egens ongga eifef esij kuda egens insa koma bera eita owesa efek jeskaseda otunggom mar gu rusnok mebif fogora rineker rot eskeiramera deika guru, tina rua rimagobuma ebireira ojgomu. Ofa esma meiteb kelawan ongga aksa eteb.
66006005	Nou ongga domba efer insa koma ohoda mar ongga eyet joug kertas efeyi orgomu deika, beda didif dig mar ongga efena ebah orgomu jeska mar ongga efena ebah tohkuru insa koma agot oida, "Bua bin." Beda didif dik kuda egens deika ongga efen efeb titnetna ongga erek ahtaboku. Noba osnok egens ongga eifef esij kuda egens insa koma bera agei timbangan tumu etma.
66006006	Beda didif dig mar erek oga egens ongga orogna jeska mar ongga efena ebah tohkuru insa koma nomnaga rifekesa. Noba oga egens insa koma agot oida, "Gij mona insa koma beda maat efen efera osok eteb doska. Jefeda erek osnok egens efarur nou mona juens, beda efen ofons adaij nou engk gandum liter egens ojgomu, era ofa esma meismei liter orgomu rot ojgomu. Noba bunotunggom mar gu mega zaitun efek jera anggur efek tein guru."
66006007	Erek koma beda nou ongga domba efer egens insa koma ohoda mar ongga eyet joug kertas efeyi tohkuru deika, beda didif dig oga jeska mar ongga efena ebah tohkuru insa koma agot oida, "Bua bin."
66006008	Beda didif dik kuda egens ongga efen efeb titnetna erek oruk. Noba osnok egens ongga eifef esij kuda insa koma bera efen ofoka Agos. Noba mar eneya ongga ontoij ofa bera efen ofoka Mahmei Meren. Noba goga insa koma gesma owesa efek jeskaseda gotunggom mar ongga okum eteb skoita rusnok mebif erek tohkuru tumu. Noba mar okum insa koma bera erek rusnok rimagobuma ni, mosona eteb ongk rua ni, mar ofoukou orotunggom rua fogora marenir ni, mar ofogog ongga angh gu merenrah riska rua fogora ragos rot ni.
66006009	Nou ongga domba efer insa koma ohoda mar ongga eyet joug kertas efeyi ongga cinja, beda didif dik rusnok riker degini meja egens ongga imam raha mar esij jeskaseda orougif gu Allah. Rusnok enjgineg ranggob rua sis fob, jeska rua rimfesij rot Allah oga, noba rinaha mar insa koma jah guru.
66006010	Beda rua ragerir rot ruga eteb oida, "Bua Tuhan bera ongga ebsi komowa noba ongga bagot mar ongga tenten ojgomu. Noba Bua bera ongga butunggom mar ongga bua budou os ojgomu. Sis fob rusnok ranggob memef fogora manggos fob. Jefeda memef mois gu Bua jeskaseda Bua bisesa mar okum sons ebeirens skoita rusnok rot mar insa koma ojgomu."
66006011	Beda rua risma meifeti ongga erek ebsi komowa. Beda Allah agot gu rua oida ruin keingg rudou efesi juens deika fog onjoros rerin ruhujir rufoukou ongga rufij Allah noba ongga rusnok mebif rimagob tein nomnaga bera rimagos fog.
66006012	Beda didif dik domba efer insa koma ohoda mar ongga eyet joug kertas efeyi cinja erfens deika. Beda ainsa koma tein mebif icusur eteb, noba mowa eja erek ahtaboku erek meifeti ongga ahtaboku doska. Noba mesta tein eja erek ekenkeni ongga erek ogugufu.
66006013	Beda motur tein esiri jeska mebaga gu mebif erek mega egens ongga mof agoska rot fogora efen efek ongga efej esiri gu mebif.
66006014	Beda mebaga nomnaga omokukuma erek kertas efeyi ongga okuku onjoros eseiseifa nomnaga. Noba memaga jera motowohu nomnaga ojuj jeska efen oka deika beda eseiseifa.
66006015	Beda gij mona insa koma bera raja-raja ongga mebif ni, ebirfager ni, tentarer rerin ebirfager ni, rua ongga runa mei ahta ni, rua ongga rerin owesa efek ni, rua ongga rumfij rerin ebirfaga ni, rua ongga rut gu risinsa ni, rua insa koma nomnaga ruku noba ridemdemi risinsa jejema gij mansu.
66006016	Beda rua ruis gu memaga mosu jera mamu tein rot oida, "Iwa isiri fogora irocohun joug memef jeskaseda mendemdemi. Jeska Ofa ongga ofoka ereij keingg mar nomnaga jeska efen kursi eteb gu mebaga, jera Domba Efer tein bera otkonu oska eteb rot memef.
66006017	Jeska mona ongga Ofa en jeska mebaga jeskaseda ofra mar okum keingg memef bera ensaga fob. Noba enadaij nou memef mot rot ahais joug mar koma jinaga guru."
66007001	Nou ongga mar insa koma oisa fob, beda didif dik malaikat tohkuru rija gu mebif. Beda malaikat egens ojot gu monuh ongga mowa orogna. Noba malaikat egema ojot jah monuh ongga mowa esiri gij. Noba malaikat egema ojot jah emaga. Noba malaikat egema ojot jah agosu. Beda rua ragei mof aki gij monuh tohkuru insa koma jeskaseda mof onokuj gij mebif ni, mei mojumu efei ni, era mega ni deika guru.
66007002	Beda didif dik malaikat egens ongga egema deika en jeska monuh ongga mowa orogna jeska. Ofa orka mar egens ongga erek orocunc rot Allah ongga efena ebah rot ah aibin ojgomuja. Beda ofa ois mar rot oga eteb skoita malaikat tohkuru insa koma ongga rinsma owesa efek jeskaseda rutunggom mar okum skoita mebif jera mei mojumu efei tein.
66007003	Ofa agot gu rua rot oida, "Iwa inotunggom mar okum skoita mebif era skoita mei mojumu efei era skoita mega tein enesi jeskaseda memef maha mar tumu rusnok ritoufu ongga orocunc rot oida rua bera erek Allah efen rusnok ongga rufij Ofa sismeni fog."
66007004	Beda didif dig rot rusnok idu ongga rimesma mar insa koma tumu ritoufu. Rusnok rufok 144,000 jeska rusnok ebic Israel nomnaga bera rimesma mar insa koma.
66007005	Koma bera orofosutut rusnok rufok 12,000 jeska ebic Yehuda ni, ebic Ruben ni, ebic Gad ni,
66007006	ebic Asyer ni, ebic Naftali ni, ebic Manasye ni,
66007007	ebic Simeon ni, ebic Lewi ni, ebic Isakhar ni,
66007008	ebic Zebulon ni, ebic Yusuf ni, ebic Benyamin ni, rusnok rufok 12,000 jeska ebic insa koma nomnaga rimesma mar insa koma tumu ritoufu si.
66007009	Nou ongga mar insa koma oisa fob, beda didif dik rusnok riskembemba doska ongga rin jeska orofosutut monuh ni, rusnok ebic egens egens ni, ruga rusnok egens egens ni. Rua bera rufoukou doska jefeda enadaij nou didif dufosuit rua nomnaga jinaga guru. Beda didif dik rua nomnaga rut jah kursi odou ongga Domba Efer insa koma engker gij. Rua rirgi meifeti ongga ebsi komowa, noba rua ragei ayug efeyi tumu ritma.
66007010	Beda rua nomnaga ragerir rot ruga eteb oida, "Allah, ongga engker gij efen kursi fogora ofoka ereij keingg rusnok nomnaga jera Ofa ongga erek Allah efen Domba Efer, bera ongga eita eiteij ah ongga efeinah gu rusnok ojgomu."
66007011	Noba malaikat-malaikat nomnaga rut rejrej kursi Allah jera ebirfager setka egeka noba tohkuru jera mar ongga efena ebah tohkuru insa koma tein. Beda rua risiri fogora rugif gu Allah.
66007012	Beda rua ragot oida, "Mimif mudou os oida rusnok nomnaga risitit noba rugif gu mifmin Allah noba ruis oufamofa eteb skoita Ofa! Jeska Ofa bera ongga efen ofoka ongga aksa eteb ni, noba ongga efen owesa efek ongga ekirsa jeska nomnaga ni, noba ongga efen odou ongga ebriyi gij mar nomnaga ni, rot mona ongga ah aibin ojgomuja. Ainsoma."
66007013	Beda ebirfaga egens jeska ebirfager setka egeka noba tohkuru insa koma ejeka didif oida, "Rusnok insa kef ongga rirgi meifeti ongga ebsi komowa bera idu? Noba rua bera rin jeska guaidu?"
66007014	Beda didif duroun gu ofa oida, "Tuan, didif dinejginaga rot guru." Beda ofa agot gu didif oida, "Rua bera ongga rifena ebah ros gij mona ongga mar okum ah keingg rusnok nomnaga fogora rita rifera okora eteb gu mebif. Rua bera ongga rut rerin meisoufa oisouska Domba Efer efen ogufu fogora rutunggom erek ebsi komowa fob. Jefeda,
66007015	'Rua riker gij mod Allah jah kursi odou ongga Ofa engker gij. Noba rua rufij Ofa gij efen mod orofosutut mona jera motu ojgomuja. Noba Allah bera ongga orocohun rua rot efen owesa efek ojgomuja.
66007016	Mosona onongk rua gij mona ongga egema tein deika guru. Noba magonen rua tein deika guru. Mowa tein onofogog skoita rua deika guru. Mar egema tein ongga erek ofoufem enefet rua deika guru.
66007017	Jeska Domba Efer egens ongga engker gij kursi insa koma bera orot joug rua erek gembala egens ongga eja okag rot efen domba-domba. Ofa bera omocunc mei eiteij ongga eita eiteij ah ongga efeinah gu rua. Beda Allah omosuna rot mar nomnaga ongga ereita rudou okumkum rot tein.' "
66008001	Nou ongga koma oisa fob, beda didif dik Domba Efer insa koma ohoda mar ongga eyet joug kertas efeyi cinja erfeka. Beda ainsa koma tein, moubsahamaha gij mebaga nou aras ofod ojgomu.
66008002	Beda didif dik malaikat cinja erfeka ongga runt jah Allah odou. Noba rua risma manghi mei cinja erfeka ongga erek akseij.
66008003	Beda malaikat egens deika en noba orka mokosku egens ongga ris mah gij mar ongga ensesa ongga angh gij mokosku. Mokosku koma bera runtunggom jeska emas. Ofa ot gu meja egens ongga imam raha mar esij jeskaseda rurougif gu Allah rot. Beda ofa esma mar efen ensesa ofoukou. Beda ofa aha mar efen ensesa insa koma morototuma jera mar ongga Allah efen rusnok rum riteij gu Ofa rot esij meja ongga emas koma ongga ot jah Allah efen kursi odou.
66008004	Beda mah efeb ongga en jeska mar efen ensesa ongga malaikat koma es mah gij mokosku morototuma jera mar ongga Allah efen rusnok rum riteij rot bera osok erek mah efeb jeska malaikat etma. Beda mah efeb koma eja skoita Allah.
66008005	Erek koma beda malaikat egens insa koma ecka mah efesi krenmeni rot eisa jeska meja ongga emas insa koma, beda ofa aha mar koma gij mokosku insa koma. Beda ofa era mar insa koma orobuma rot gu mebif. Beda ainsa koma tein moc ogugur eteb doska, noba moc efesa tein ofoukou, noba mebif icusur eteb doska.
66008006	Beda didif dik malaikat cinja erfeka risejah nou rin manghi mei oga.
66008007	Beda malaikat ongga sismeni en manghi mei oga. Beda ainsa koma tein mar erek eis mamu jera mah ongga oromohohuma jera ogufu bera ojuj gu mebif. Beda mah et mebif oknama ni, mega oknama ni, jera mofombra ongga efei ofraha nomnaga ni.
66008008	Beda malaikat ongga egeka en manghi mei oga ongga egeka deika. Beda ainsa koma tein didif dik mar erek memaga mosu eteb ongga mah eisa gij nomnaga ojuj gu mei mojumu efei. Beda mei mojumu efei oknama eja erek ogufu.
66008009	Noba mar nomnaga ongga angh gij mei mojumu efei oknama agos. Noba kabar mei ongga ah gu mei mojumu efei oknama eseiseifa.
66008010	Beda malaikat ongga orgomu en manghi mei oga ongga orgomu deika. Beda ainsa koma tein bera mensir efaga ongga erek mah eisa gij ojuj jeska mebaga beda esiri gij mei oknama, noba esiri gij mei eiteij oknama tein.
66008011	Noba mensir efaga insa koma efen ofoka oida, Oska Efeki. Jefeda rusnok rufoukou ragos jeska rua rij mei insa koma ongga eja erek oska efeki.
66008012	Beda malaikat ongga tohkuru en manghi mei oga ongga tohkuru deika. Beda ainsa koma tein mar egens edi mowa oknama jera mesta oknama jera motur oknama. Beda mar insa koma nomnaga oknama eneisa deika guru. Jefeda gij mona beda oknama erek motkobah ojgomu. Noba gij motu tein, oknama erek eneisa deika guru.
66008013	Askesi didif diajga mar insa koma, beda didif dik mem nesmei ofu gu mebaga skidameda. Noba mem insa koma ois rot oga eteb gu rusnok mebif oida, "Ayo rot rusnok mebif, jeska ai juens beda malaikat ongga cinja ni, malaikat ongga cinja erfens ni, malaikat ongga cinja erfeka ni rimen manghi mei oga deika. Beda mar okum ongga ekirsa emecirej iwa si!"
66009001	Beda malaikat ongga cinja bera en manghi mei oga ongga cinja deika. Beda ainsa koma tein didif dik malaikat egens ongga erek mensir efaga ongga ensiri gu mebif sis fob. Ofa esma gusin jeskaseda orohoda moksu ongga eja ah degini kemb montouj jeska.
66009002	Nou ongga ofa ohoda moksu insa koma efen montouj jeska fob, beda mah efeb ofoukou orogna jeska moksu efesi insa koma. Mah efeb insa koma ofoukou doska erek mocgoj ofog ongga ocohun monuh ofoukou. Jefeda mowa jera mebaga eja erek motkobah.
66009003	Beda mof ofoukou orogna jeska mah efeb insa koma noba rujuj rejrej mebif nomnaga. Noba mof insa koma efen owesa efek jeskaseda eska rusnok morototuma erek mouma ofon ongga eska rusnok.
66009004	Beda riyahehir joug mof ofoukou insa koma jeskaseda rinet mofombra era marfok era mega egema tein guru. Tina riska rusnok ongga Allah enaha mar insa koma tumu ritoufu guru. Ofa aha mar insa tumu efen rusnok ritoufu ojgomu ongga erek orocunc rot idu ongga Ofa efen rusnok.
66009005	Noba mof ofoukou insa koma rinesma owesa efek jeskaseda riska rusnok insa koma onjoros ranggos rot guru. Tina rua riska rusnok insa koma jeskaseda rua rufogu okora ojgomuja gij mesta rara cinja. Mof ongga eska rusnok insa koma rita rufogu okora ahais doska morototuma erek mouma ofon ongga eska rua ojgomuja.
66009006	Noba gij mona insa koma bera rusnok rudou os ragos ojgomu, tina guru. Rua rifena ebah askesi mar insa koma enska rua ojgomuja ros. Rua rujohca moroju nou jeskaseda ragos, tina guru.
66009007	Noba mof ongga ofoukou insa koma bera rinsejah nou rija skoita rusnok mebif erek kuda ofoukou ongga rusnok rifef fogora rija rimedima. Noba mof insa koma bera rirgi manggem ongga erek emas tumu ritoufu. Noba rusum bera erek rusnok rusum tein.
66009008	Ribirfaga efeji bera erek rujaga ribirfaga efeji ojgomu. Noba rerin rufon bera erek singa efen ofon ongga akseij doska.
66009009	Noba mof insa koma rerin mar erek monska ofos ontumba ongga erek besi. Nou ongga mof ofoukou insa koma rumfu fob, beda rifembra ofou ogugur eteb doska. Koma erek kuda eskembemba ongga rusnok rifef jeskaseda rija rimedima fogora ogugur eteb doska tein.
66009010	Noba rerin ruiraga ongga eska rusnok erek mouma ofon eska tein. Noba rua tein rerin owesa efek nou riska rusnok mebif fogora rita rufogu okora eteb ojgomuja gij mesta cinja.
66009011	Noba rerin ebirfaga bera malaikat egens insa koma ongga ohoda moksu montouj insa koma. Ofa efen ofoka gij Yahudi oga bera Abadon. Noba gij Yunani oga efen ofoka bera Apolion. Ofoka koma efen ofou oida, "Ofa ongga onghoda mar rot ahais."
66009012	Ebeibeyaif mar okum ongga ah keingg rusnok rot sismeni bera oisa fob. Tina mar okum ongga egeka deika emen gij mona kahma deika ros.
66009013	Erek koma beda malaikat ongga cinja erfens bera en manghi mei oga ongga cinja erfens deika. Beda ainsa koma tein didif dig oga egens en jeska oubukum ongga angh gu meja emas jah Allah odou.
66009014	Beda oga insa koma agot gu malaikat ongga cinja erfens oida, "Bua bija gu mei mosu eteb ongga ofoka Efrat. Beda bua busuwa malaikat tohkuru ongga rinrakid rua jah suma fob."
66009015	Beda malaikat egens insa koma onsuwa malaikat tohkuru insa koma fob. Jeska sis fob rua rinsejah nou tahun kef, jera mesta kef, jera mona kef, jera aras kef tein jeskaseda rijagob rusnok mebif oknama fogora ragos ojgomu.
66009016	Noba didif dig rot oida rerin tentarer ongga rifef kuda bera erek rufok juta wuntin egeka.
66009017	Beda askesi didif diajga mar onswos insa koma, beda didif dik kuda-kuda jera rua ongga rifef kuda insa koma bera erek kef oida, rerin mar erek monska ofos ontumba ongga efen titnetna erek ekenkeni doska jera ofrahamaha jera orugrug tein. Beda kuda-kuda insa koma rerin ribirfaga bera erek singa ebirfaga ojgomu. Beda mah ongga et mar jera mah efeb jera mah eisa ongga erek orugrug bera orogna jeska rawesi.
66009018	Beda mar orgomu insa koma edi rusnok mebif fogora oknama ragos rot.
66009019	Noba kuda-kuda insa koma rerin owesa efek eteb ongga orogna jeska rawesi jera ruiraga tein. Jeska rerin ruiraga bera erek womfieda ongga eska rusnok fogora rita rufogu okora eteb ojgomuja.
66009020	Erek koma tina rusnok mebif enjgineg ongga rinagos gij mar insa koma guru bera rinekikif jeska rerin mar ongga oska jinaga guru. Tina rua rugif gu mar ongga erek tenten guru ojgomuja ros. Mar koma ongga rua rugif gu bera erek efena ofogog jera mar ongga rua risinsa runtunggom jeska emas ni, perak ni, timbaga ni, mega ni, mamu ni. Noba mar insa koma ongga rua rugif gu bera efena enebah guru. Mar insa koma rinek mar guru, noba rineg mar guru, noba rinecira tein guru.
66009021	Noba rusnok insa koma rinekikif jeska rerin mar ongga oska enjgineg tein guru. Tina rua ragob rusnok ebireira ojgomuja ni, rugif gu rerin meseya ojgomuja ni, risiri morototuma ojgomuja ni, rungkoreka mar ojgomuja ni.
66010001	Nou ongga mar insa koma oisa fob, beda didif dik malaikat egens ongga efen owesa efek ojuj jeska mebaga. Didif dik mocgoj ofog ah rejrej ofa, noba meinji tein ok tera ebirfaga. Efen osum bera eisa eteb erek mowa, noba efen aki bera erek mowuj mosu ongga mah eisa egigir eteb tumu.
66010002	Ofa agei kertas efeyi ofokai ongga ohoda fob tumu etma. Ofa efen aki jah ognosk ot keingg mei mojumu efei, noba efen aki jah egris ot keingg jah mog tein.
66010003	Beda ofa agerir mar rot oga ongga ahais doska erek singa efen oga. Nou ongga ofa agerir mar oisa fob, beda moc ogugur erek cinja erfeka ogugur erek eteb sons.
66010004	Nou ongga moc ogugur cinja erfeka insa koma ruis mar, beda didif disejah nou dugu keingg mar ongga rumois insa koma. Tina didif dig oga egens ongga en jeska mebaga agot gu didif oida, "Bua bunogu keingg mar ongga moc ogugur cinja erfeka insa koma rumois rot guru. Tina bua bidemdemi mar insa koma ojgomu."
66010005	Beda malaikat egens insa koma ongga ot gu mei mojumu efei jera mog bera ofra etma ognosk jah mebaga.
66010006	-
66010007	Beda ofa agen mar oisouska Ofa ongga engker rot mona ongga ah aibin ojgomuja ni, noba ongga ontunggom mebaga jera mar nomnaga ongga angh gu mebaga ni, noba ongga otunggom mebif jera mar nomnaga ongga angh gij mebif ni, noba ongga otunggom mei mojumu efei jera mar nomnaga ongga angh gij mei mojumu efei ni. Noba mar ongga ofa agen rot bera oida, "Erek doida mona ongga malaikat cinja erfeka emen manghi mei oga ongga cinja erfeka deika fob, beda Allah omotunggom mar ongga Ofa endemdemi jeska rusnok nomnaga sis fob si. Mar koma bera jeni erek Ofa oncunc gu efen nabi-nabi ongga rumfij Ofa sis fob. Jefeda mar koma bera enah dektek guru, tina emen rot ebeirens si."
66010008	Beda oga egens insa koma ongga onjuj jeska mebaga bera agot gu didif deika oida, "Bua bija skoita malaikat egens ongga ont gij mei mojumu efei jera mog tein, beda bita kertas efeyi ongga ohoda fob tumu efen etma jeska ofa."
66010009	Jefeda didif dija skoita malaikat egens insa koma, beda direjgei ofa rot kertas efeyi ongga ofokai insa koma. Beda ofa agot gu didif oida, "Bua bita kertas kef beda bit ojgomu. Askesi bua bit kertas efeyi koma gij bawesi beda eyejkita erek mosusu efei. Tina nou ongga enja gij butkonu fob, beda erek oska efeki ojgomu."
66010010	Jefeda didif dita kertas efeyi ofokai insa koma jeska efen etma noba didif dit ojgomu. Noba nou ongga dint gij dawesi, beda eyejkita erek mosusu efei. Tina nou ongga enja gij dutkonu fob, beda erek oska efeki ojgomu.
66010011	Beda oga egens insa koma agot gu didif oida, "Bua bagot rot mar ongga Allah oncunc gu bua osok gij rusnok enjgineg ni, oga enjgineg ni, jera raja-raja enjgineg ni juens deika ojgomu."
66011001	Nou ongga koma oisa fob beda didif disma moskur egens ongga erek rusnok rira nou rireni jeni mar. Beda oga egens agot gu didif oida, "Bua bireni jeni Mod ongga Allah efen jera meja ongga imam-imam ris mah gij mar esij. Beda bua tein bufosuit rusnok nomnaga ongga rugif gu Allah jah suma.
66011002	Tina bua binereni jeni momas ongga angh rejrej Mod Allah guru. Jeska rua ongga Yahudi guru bera rimesma owesa efek jeskaseda rutunggom mar ongga oska jeni rudou os rot gij momas insa koma ojgomu. Beda rua rumot keingg kota Yerusalem ongga ebsi komowa gij tahun rara orgomu noba ofod.
66011003	Beda Didif dimeita owesa efek gu dedin gosnok gegeka fogora goga gemefesij rot mar ongga Didif duncunc gu goga fob. Noba goga gemergi meisoufa ongga oska. Koma bera orocunc rot oida godou okumkum noba gebisa rot rusnok rerin mar ongga oska. Beda goga gemefesij rot mar insa koma gij mona rara 1,260.
66011004	Gosnok gegeka insa koma bera erek mega zaitun efej egeka jera mowuj mosu egeka ongga lampu ont esij noba ongga gont jah Allah odou. Allah bera ongga ofoka ereij keingg mebif nomnaga.
66011005	Noba erek rineya rutunggom mar ongga oska skoita goga, beda mah eisa omorogna jeska gawesi fogora et rua ongga rutunggom mar ongga oska skoita goga. Noba rusnok ongga runtunggom mar ongga oska skoita goga, beda rua rimagos erek insa koma tein si.
66011006	Noba goga insa koma gegan owesa efek jeskaseda gof joug mebaga fogora mos enes gij mona ongga goga goftuftu rot Allah oga jinaga guru. Noba goga tein gegan owesa efek jeskaseda gotunggom mei fogora eja erek ogufu. Noba goga tein gegan owesa efek jeskaseda gesa mar ongga okum skoita rusnok fogora marenir. Goga gegan owesa efek ongga adaij nou gotunggom mar erek insa koma nomnaga rot ofosma ofoukou ojgomuja.
66011007	Erek koma beda, gij mona ongga goga gemfesij rot Allah oga erek oisa fob, beda mar ofogog egens omorogna jeska moksu efesi ongga degini kemb. Beda mar koma omosoka keingg goga insa koma, beda emagob goga fogora gemagos.
66011008	Beda gegan gefaga ongga agos fob bera emah joug moroju deis gij kota insa koma ongga ofoka aksa. Gegan Tuhan, Ofa tein bera agos tumu mega salib gij kota insa koma tein. Noba kota Sodom jera monuh Mesir bera erek orocunc rot kota egens insa koma tein.
66011009	Noba gij mona orgomu ofod, beda rusnok jeska orofosutut ruga rusnok egens egens, jera orofosutut rusnok ebic egens egens, jera orofosutut monuh egens egens nomnaga rimeyajga toutou joug rot gegan gefaga ojgomu. Tina rineya rinesah gegan gefaga gij moksu guri.
66011010	Erek koma beda rusnok rufoukou rudou emefaga ouka eteb rot jeska goga gagos fob. Beda rua rumoh mar ongga erek ongkoskamoka moguma ongga orocunc rot rudou ongga efaga oka eteb jeska goga insa koma ganggos fob. Rua rudou emefaga ouka erek koma jeska sis fob gosnok gegeka insa koma gofra mar okum keingg rua oisouska mar ongga goga goftuftu rot Allah oga.
66011011	Tina gij mona orgomu ofod insa koma oisa fob, beda Allah emeita eiteij ah sons gu goga fogora goga gemedebecki beda gecira sons deika. Beda rusnok nomnaga ongga riajga toutou joug gegan gefaga insa koma bera rimek goga gecira sons deika fob. Jefeda rua rudou omoubsaha fogora rimeesa eteb rot tein.
66011012	Beda rusnok insa koma rimeg oga egens ongga emen jeska mebaga ongga agot gu goga oida, "Goga gosok skoita Didif jah sif." Beda goga gomosok mocgoj ofog jah mebaga askesi rusnok insa koma riajga toutou joug goga."
66011013	Beda ainsa koma tein mebi icusur eteb doska, noba mod ofoukou oknama gij kota insa koma emesma. Noba rusnok rufok ribu cinja erfeka rimagos tein. Beda rusnok enjgineg ongga rifena ebah ros bera rudou omoubsaha noba rimeesa eteb rot. Jefeda rua rumofra Allah efen ofoka erek aksa gu mebaga.
66011014	Ebeibeyaif mar okum ongga ah keingg rusnok rot egeka bera oisa fob. Tina mar okum ongga orgomu deika emen gij mona kahma deika ros.
66011015	Erek koma beda malaikat ongga cinja erfeka en manghi mei oga ongga cinja erfeka deika. Beda ainsa koma tein didif dig rusnok ruga ofoukou ongga ragerir eteb gij mebaga. Rua ragot mar erek kef oida, "Ebeibeyaif, owesa efek nou ofoka ereij keingg rusnok mebif nomnaga bera angh gu mifmin Tuhan Allah jera efen osnok egens koma ongga Ofa oncunc erek Kristus fob. Ofa oncunc Kristus koma jeskaseda osuwa rusnok nomnaga jeska rerin mar okum fob. Noba Ofa omofoka ereij keingg mar nomnaga rot mona ongga ah aibin ojgomuja."
66011016	Beda ebirfager setka egeka noba tohkuru insa koma ongga ringker gij rerin kursi jah Allah odou bera risiri fogora rugif gu Allah.
66011017	Beda rua risitit oida, "Memef mois oufamofa eteb gu Bua Tuhan rot bebin bufoka ongga aksa eteb. Bua bera ongga bunofoguma gij mona ongga sismeni fob. Bua bunofoguma gij mona ongga mar nomnaga omoisa rot tein. Jeska Bua bisma bebin owesa efek eteb fogora bumfoka ereij keingg rusnok nomnaga fob.
66011018	Sis eteb fob bera mesa rudou otkonu oska fogora rita rudou ofogog eteb skoita Bua. Tina ebeibeyaif Bua buncunc budou ongga otkonu oska eteb rot rua. Ebeibeyaif Bua bebin eimofoj adaij fob nou buga ojga rot rusnok nomnaga rerin rita mar. Erek koma tein, ebeibeyaif bebin eimofoj adaij fob nou bimeita ofons ongga ongkoska eteb skoita bebin rusnok nomnaga ongga rugif gu bebin bufoka. Koma bera erek skoita rusnok ongga runok rufoka gij guru ni, jera rusnok ongga rufoka aksa tein ni, jera bebin nabi ongga rumfij Bua sis fob ni. Ebeibeyaif Bua bebin eimofoj adaij fob nou bufra okum eteb keingg rusnok ongga runghoda rusnok rerin riteij ah gu mebif tein."
66011019	Erek koma beda, didif dik Allah efen mod montouj gu mebaga ohoda. Beda didif dik burwa ongga rua rinsah mamu efebr ongga Musa onggu keingg Allah efen hukum tumu sis fob gij burwa insa koma efesi. Noba burwa koma bera orocunc rot mar ongga Allah anggen eimofoj rot gu rusnok sis fob. Noba didif dik moc efesa eteb ni, dig moc ogugur eteb ni, mebif erek icusur doska ni, noba mos eteb ongga erek eis mamu ofoukou doska ens ni nomnaga.
66012001	Koma oisa fob beda didif dik mar ongga onswos eteb gu mebaga ongga orocunc rot mar erek kef oida, Didif dik ojaga egens ongga efen meisoufa ongga eisa egigir eteb erek mowa. Noba mesta ah gu okoda obohoh. Noba manggem ongga efen motur setka kungkob erfeka bera ah tumu eitoufu.
66012002	Noba ofa efen efaga okum eteb rot efesa fogora ofa agerir rot otkonu okora, jeska ai juens beda eker rot efen efesa.
66012003	Erek koma beda didif dik mar egens deika gu mebaga ongga orocunc rot mar erek kef oida, didif dik magosu eteb doska egens ongga ofoka Naga. Efen efeb titnetna ongga erek ogugufu, noba efen ebirfaga cinja erfeka jera oubukum setka. Noba orofosutut ebirfaga egens egens insa koma bera efen manggem cinja erfeka ongga eirirbi tumu eitoufu cinja erfeka insa koma tein.
66012004	Beda ofa efen oiraga bera erajgej motur oknama jeska mebaga fogora esiri gu mebif. Noba magosu egens insa koma osku joug jah ojaga egens insa koma odou jeskaseda oskotu ofa efen efesa ongga onjuj rot fogora oub ojgomu.
66012005	-
66012006	Beda ojaga insa koma onjuj rot efen efesa orna fob. Noba gij mona kahma Allah omoskotu efen efesa insa koma fogora ofra Ofa gu mebaga. Jah suma Allah ofoka ereij keingg mar nomnaga. Tina askesi efesa insa koma engker mebif ros, beda efen mosu egens insa koma oku rot efen efesa jah gu monuh ongga mebi oska ongga Allah ensejah nou ofa jeskaseda engker gij. Beda Allah ont joug ofa jera efen efesa egens insa koma jah suma ojgomuja gij mona rara ribu egens noba ofod (1,260) fob. Beda efesa insa koma esma owesa efek eteb morototuma jera Allah. Noba Ofa bera ongga omofoka ereij keingg rusnok monuh mebif nomnaga rot efen owesa efek eteb si.
66012007	Erek koma beda didif dik malaikat-malaikat rimedima eteb gij monuh mebaga. Malaikat Mikhael, ongga erek ebirfaga rot Allah efen malaikat-malaikat enjgineg tein, bera rimedima jera magosu egens insa koma ongga ofoka Naga rot ofa efen malaikat-malaikat tein.
66012008	Tina Naga insa koma bera efen owesa efek enadaij guru, jefeda Mikhael jera Allah efen malaikat-malaikat rikemeji Naga rot ofa efen malaikat nomnaga jeska monuh mebaga.
66012009	Koma bera, rua rij magosu egens insa koma ongga mijeka efen ofoka oida Bilis tein rot efen malaikat nomnaga jeska mebaga gu mebif. Ofa bera erek ebirfaga efena ofogog ongga orokrusa rusnok mebif nomnaga fogora risiri gij rerin mar ongga oska.
66012010	Beda didif dig oga egens gu mebaga agot rot oga eteb oida, "Ebeibeyaif bera Allah efen eimofoj adaij fob nou oskotu efen rusnok jeska rerin mar ongga oska fob. Noba Ofa oncunc efen owesa efek eteb jeskaseda ofoka ereij keingg rusnok. Noba Ofa oncunc rot Kristus koma, ongga osuwa rusnok jeska rerin mar ongga okum, rot efen owesa efek tein. Jeska rua rungkoja Bilis jeska mebaga fob. Ofa bera ongga oh mojen rourou ojgomuja gu mifmin muhujir orofosut mona jera motu tein jah Allah odou.
66012011	Mifmin muhujir bera ruin keingg ofa oisouska Domba Efer efen ogufu ongga eya tumu mega salib nou rua, jera oisouska mar ongga rua rimfesij rot osok gij Allah oga sis fob. Noba rua rinefeneinei rot risinsa riteij ah guru, tina rua raha risinsa jeskaseda ragos rot Allah oga insa koma ojgomu.
66012012	Jefeda iwa nomnaga ongga ingker gu mebaga ita idou ongga efaga ouka eteb rot ojgomu. Tina ayo, teinefa nou iwa ongga ingker gu mebif jera mei mojumu efei teino. Jeska Bilis onjuj gu mebif fob. Noba ofa odou otkonu oska eteb doska, jeska ofa ejginaga rot oida efen eimofoj bera erek estir nou ofa ojgomu fob."
66012013	Nou ongga Bilis, ongga erek magosu egens insa koma, ek rot teinefa rua rungkoja ofa jeska mebaga fob, beda ofa otoij ojaga egens insa koma ongga engker rot efen efesa orna insa koma.
66012014	Tina Allah eita efembra ofou erek mem nesmei efembra ofou gu ofa jeskaseda ofa ofu ebeirens erek mem jah monuh mebi oska ongga Allah ensejah nou ofa. Jah suma bera Allah omot joug ofa rot tahun rara orgomu noba ofod. Jeska enadaij nou Bilis, ongga erek magosu insa koma, ohca ofa jah suma jinaga guru.
66012015	Beda magosu insa koma ej awesi noba mei mosu eteb eya fogora oforkamaga gij mebif jeskaseda edi ojaga egens insa koma fogora ageben gij ojgomu.
66012016	Tina mebif ofij ojaga egens insa koma fogora ohoda awesi ongga eteb doska. Jefeda mei mosu eteb ongga oforkamaga insa koma eya gij mebi efesi ojgomu.
66012017	Erek koma beda magosu egens insa koma odou otkonu oska eteb rot ojaga egens insa koma, jefeda ofa eja jeskaseda edi ojaga egens insa koma efen rusnok ongga runjuj jeska ofa. Rua bera erek rusnok ongga rugif gu Allah rot efen oga noba ruroru mar ongga Yesus omftuftu rot sis fob tein. Noba magosu egens insa koma ongga ofoka Naga ont jah mei mojumu efembra rot.
66013001	Erek koma beda didif dik mar egens ongga ofogog orogna jeska mei mojumu efei. Mar koma efen oubukum ofog setka jera efen ebirfaga cinja erfeka. Noba efen manggem egens ongga ah tumu orofosutut oubukum ofog insa koma tein. Noba runggu ofoka tumu orofosutut efen ebirfaga egens egens. Noba rufoka insa koma bera erek mar ongga ruga oruh Allah rot.
66013002	Noba mar ongga ofogog insa koma bera erek macan tutul. Tina efen okoda bera erek beruang efen. Noba efen awesi erek singa efen awesi tein. Beda magosu ongga erek Bilis insa koma eita ofoka aksa jera owesa efek eteb skoita mar ongga ofogog egens insa koma ongga orogna jeska mei mojumu efei jeskaseda ofoka ereij keingg mar enjgineg.
66013003	Noba didif dik mar erek efera ofamosma tumu efen ebirfaga egens. Efera ofamosma koma bera orocunc rot efen efera ongga eteb doska sis fob. Noba rusnok mebif nomnaga rudou oubsaha eteb jeska ofa enagos rot efen efera eteb insa koma guru. Jefeda rua nomnaga ruroru ofa ojgomu.
66013004	Noba rusnok rugif gu magosu egens insa koma ongga ofoka Naga jeska ofa eita owesa efek gu mar ongga ofogog egens insa koma. Noba rua rugif gu mar ongga ofogog insa koma tein. Rua ragot oida, "Rusnok egema tein rerin rufoka ongga morototuma erek ofa efen ofoka ongga aksa jinaga guru. Noba, enadaij nou rusnok rineya rukoja ofa tein jinaga guru."
66013005	Beda mar ongga ofogog insa koma esma owesa efek jeskaseda esitit esinsa efaga noba oga oruh rot Allah tein ojgomuja. Beda mar ofogog insa koma eita owesa efek erek koma ojgomuja gij mesta rara setka tohkuru noba egeka.
66013006	Beda gij mona insa koma tein mar ofogog koma oga oruh Allah ni, oga oruh Allah efen owesa efek ni, oga oruh Allah efen monuh mebaga ni, oga oruh Allah efen rusnok ongga ringker gij mebaga ni ojgomuja.
66013007	Noba mar ongga ofogog insa koma esma owesa efek tein jeskaseda edi Allah efen rusnok fogora ot keingg rua. Noba ofa tein esma owesa efek jeskaseda ofoka ereij keingg rusnok ebic nomnaga ni, ruga rusnok nomnaga ni, jera monuh nomnaga ni ojgomuja.
66013008	Noba rusnok mebif rufoukou rugif gu mar egens ongga ofogog insa koma. Tina rua bera rimeseiseifa rot si. Jeska sis fob bera Allah onogu keingg rerin rufoka gij Domba Efer efen buku ongga agot rot idu ongga rimesma eiteij ah ongga efeinah guru. Koma bera gij mona ongga Ofa onotunggom mebif enesi. Domba Efer insa koma bera ongga Allah ensejah rot gij mona ongga sismeni jeskaseda agos nou rusnok rerin mar ongga oska.
66013009	Ongga ofoufem bera rusnok nomnaga rik mar erek kef ojgomu oida,
66013010	"Rusnok enjgineg rimagei rua, beda enadaij nou rua rukoja mar koma jinaga guru. Jeska rusnok rimagei rua si. Noba rusnok enjgineg rimera meiteb kalawan rimagob rua, beda enadaij nou rua rukoja mar koma jinaga guru, jeska rusnok rimagob rua si." Jefeda Allah efen rusnok bera ruin keingg rudou efesi rot ahais noba ruroru Allah rot tenten askesi mar okum ah keingg rua ojgomu.
66013011	Erek koma beda didif dik mar ofogog ongga egens deika orogna jeska mebi efesi. Mar koma efen oubukum egeka erek domba efen oubukum egeka. Tina mar koma efen oga bera erek magosu insa koma ongga ofoka Naga.
66013012	Ofa ocunc mar gu rusnok oisouska mar ofogog ongga sismeni insa koma efen owesa efek. Noba mar koma eradgodu rusnok jeskaseda rua rugif gu mar ofogog egens ongga sismeni insa koma. Ofa bera ongga efen efera ofamosma ongga orocunc rot efera eteb ongga od fob tina enagos rot guru.
66013013	Noba ofa tein otunggom mar ongga onswos eteb ahah rusnok riteij. Mar egens ongga ofa otunggom bera erek mah eteb ongga onjuj jeska mebaga gu mebif.
66013014	Noba ofa otunggom mar onswos insa koma oisouska owesa efek ongga ofa esma jeska mar ofogog ongga sismeni insa koma. Jefeda ofa era mar insa koma orokrusa rusnok mebif nomnaga rot ojgomu. Noba ofa obk rusnok jeskaseda rira mega efaga beda ragosus mar egens ongga orocunc jeni erek mar ofogog ongga sismeni insa koma efen efaga ojgomu. Ofa bera ongga efen efera ofamosma ongga orocunc rot meiteb kalawan ongga riragob ofa sis fob, tina enagos rot guru.
66013015	Noba mar ofogog ongga egeka insa koma esma owesa efek tein jeskaseda aha efeni gij mega efaga egens insa koma ongga rusnok ranggosus jeskaseda rugif gu. Jefeda mar egens ongga rusnok runtunggom insa koma tein agot mar noba efen owesa efek jeskaseda agob rusnok nomnaga ongga runougif gu ofa guru.
66013016	Beda mar ofogog ongga egeka insa koma eradgodu rusnok ongga erek runok rufoka gij guru ni, rusnok ongga rufoka aksa ni, rusnok ongga runa mei ahta ni, rusnok ongga rufojingki ni, rusnok ongga rut gu risinsa ni, rusnok ongga rumfij rerin ebirfaga ni, nomnaga jeskaseda risma mar tumu ritma jah rugnosk era tumu ritoufu ojgomu.
66013017	Mar insa koma bera orocunc rot mar ofogog ongga sismeni koma efen ofoka. Era mar insa koma orocunc rot efen ofoka ongga erek nomor. Ofa eradgodu rusnok insa koma jeskaseda erek mar egens koma enah tumu rerin ritma jah rugnosk era ritoufu guru, beda enadaij nou rua ringk maat era ruhu maat jinaga guru.
66013018	Rusnok ongga rudou ebriyi gij bera rusujohu rot iskusk osok gij mar ofogog insa koma efen ofoka fog. Jeska huruf-huruf rot efen ofoka bera orocunc rot ofa efen nomor. Nomor koma bera 666.
66014001	Koma oisa fob beda didif dik Domba Efer ot gu memaga ofos Sion. Noba rusnok rufok 144,000 rut jah suma morototuma jera Ofa tein. Noba Domba Efer insa koma efen ofoka jera efen meka ofoka bera runggu tumu ritoufu tein.
66014002	Beda didif dig mar ongga ogugur eteb egens jeska mebaga ongga erek mei ofoska ongga oforkamaga noba ongga erek moc ogugur eteb tein. Noba didif dig mar egens deika erek rusnok ongga rindi mar ongga erek moubseja oga tein.
66014003	Noba rua insa koma ruf medemer rot mar ongga erek efeinah skoita Allah ongga engker gij efen kursi, noba skoita mar ongga efena ebah tohkuru rudou, noba skoita ebirfager setka egeka noba tohkuru rudou tein. Noba rusnok mebif rufok 144,000 ongga Domba Efer onskotu fob bera rijginaga rot medemer egens insa koma ojgomu. Noba rusnok enjgineg bera guru.
66014004	Rusnok rufok 144,000 insa koma bera erek rua ongga rita mar rot rudou ongga ebsi komowa ojgomuja. Rua rinerek rusnok ongga rinsiri jera rujager ebireira guru. Noba rua ruroru Domba Efer insa koma ojgomuja ojgomu. Ofa onskotu rua jeska rusnok mebif erek rusnok ongga sismeni jeskaseda oroun rua skoita Allah erek mar ongga orougif gu Ofa fogora ereita Ofa odou eskeira rot. Koma erek osnok egens ongga orka maat efej ongga sismeni jeska efen mekeni jeskaseda eita gu Allah erek mar ongga orougif gu Ofa ojgomu.
66014005	Rua bera erek rusnok ongga runocuwei mar oskiyai tein jinaga guru. Noba enadaij nou rusnok enjgineg tein rucunc rua erek oska jinaga guru.
66014006	Erek koma beda didif dik malaikat egens ongga ofu gu mebaga skidameda. Noba ofa orka Allah efen oga ongga oufamofa ongga ah rot mona ah aibin. Ofa orka oga insa koma jeskaseda efesij rot gu orofosutut rusnok ebic nomnaga ni, rusnok ruga nomnaga ni, monuh nomnaga ni.
66014007	Beda ofa agerir rot oga eteb oida, "Iwa icunc idou ongga emeesa rot Allah noba isitit rot efen ofoka ongga aksa eteb. Jeska Allah efen eimofoj adaij fob. Jefeda Ofa omoga ojga rot mar nomnaga ongga rusnok mebif runtunggom fob. Iwa nomnaga yugif gu Ofa ongga ontunggom mebaga ni, mebif ni, mei mojumu efei ni, mei eiteij ni nomnaga."
66014008	Beda malaikat ongga egeka ongga ontoij malaikat egens insa koma ofu gu mebaga skidameda tein. Noba ofa agerir rot oga eteb oida, "Ofa ongga ofoka kota Babel bera onghoda fob. Ofa ejeseiseifa fob! Jeska ofa bera ongga otunggom mar skoita rusnok rufoukou fogora rudou erebibei rot rerin mar ongga oska efekeifa ojgomuja, erek rusnok ongga rudou erebibei rot mofut efeyi ojgomuja. Jefeda rua rugif gu mar ongga oska efekeifa insa koma ojgomuja."
66014009	Beda malaikat ongga orgomu ontoij malaikat egeka insa koma deika noba agerir rot oga eteb oida, "Iwa inororu mar ongga ofogog ongga orogna jeska mebi efesi guru. Noba iwa inougif gu mega efebr ongga rusnok runtunggom ongga erek orocunc rot ofa jinaga guru. Iwa inesma mar tumu itofu era gu itma ongga orocunc rot efen ofoka tein jinaga guru.
66014010	Jeska Allah emeita efen odou omotkonu oska eteb skoita rusnok nomnaga ongga ruroru mar insa koma fob. Beda Ofa emaha mar okum eteb keingg rua nomnaga rot si. Mar ongga Allah omotunggom insa koma bera erek osnok egens ongga eradgodu rusnok enjgineg jeskaseda rij anggur efei ongga ekembemba eteb. Noba rua runokoja mar koma jinaga guru. Erek koma tein, gij mona ongga Allah omfra mar okum eteb keingg rusnok insa koma, beda rua runokoja jinaga guru. Mar okum koma bera erek mah eisa eteb ongga emet rua ojgomuja. Noba malaikat-malaikat jera Domba Efer rimek rusnok insa koma rita rufogu okora eteb gij mah ojgomuja.
66014011	Jeska mah insa koma efen eisa egigir ah ojgomuja. Jefeda rusnok insa koma rita rufogu okora eteb ongga onoisa jinaga guru. Rusnok ongga rugif gu mar ongga ofogog egens insa koma, era ongga risma mar insa koma ongga orocunc rot efen ofoka tumu ritoufu tein, bera rimeita rufogu okora eteb gij orofosutut mona jera motu tein ojgomuja si. Rua rineja jeska mah eisa insa koma jinaga guru."
66014012	Jefeda rua ongga rugif gu Allah efen oga noba ongga ruroru Yesus Kristus rot tenten ojgomu bera ruin keingg rudou efesi fogora rita rudou ahais gij mar okum ongga askesi ah keingg rua ojgomu.
66014013	Erek koma beda didif dig oga egens jeska mebaga ongga agot gu didif oida, "Bua bugu keingg mar erek kef oida, ebeibeyaif rusnok ongga ranggos askesi rua ruroru Allah rot tenten ojgomuja bera rimeita rudou ongga efaga ouka eteb ojgomuja. Noba Efena Ebsi tein agot oida, 'Koma tenten ojgomu. Jeska rua bera rimejeker keingg rufons jeska mar okum ongga angh keingg rua sis fob ojgomuja. Beda rua rimesma rerin rufons rot mar oufamofa ongga rua runtunggom sis fob.' "
66014014	Nou ongga mar insa koma oisa fob beda didif dik mar erek mocgoj ofog ongga ebsi komowa eteb. Noba didif dik osnok egens ongga erek Rusnok Efesa eker jah suma. Noba manggem ongga emas ah tumu eitoufu, noba Ofa agei meiteb yagegeb ongga efen efeya doska tumu etma tein.
66014015	Beda didif dik malaikat egens egema deika. Ofa orogna jeska Mod ongga Allah efen gu mebaga. Beda ofa ois rot oga eteb skoita Ofa ongga engker gij mocgoj ofog insa koma oida, "Bua bira meiteb yagegeb beda biris maat efej ongga oruk fob gij mekeni. Jeska maat efej gu mebif bera nomnaga oruk fob."
66014016	Jefeda Ofa ongga engker gij mocgoj ofog insa koma era meiteb eris maat efej gu mebif ongga oruk nomnaga fob. Beda Ofa ohoturu maat efej insa koma nomnaga nou esinsa fob.
66014017	Erek koma beda didif dik malaikat egens egema deika orogna jeska Mod ongga Allah efen gu mebaga. Noba ofa tein agei meiteb yagegeb ongga efeya doska tumu etma.
66014018	Beda malaikat egens egema deika ongga ont joug mah bera en jeska meja ongga angh jah Allah odou gij efen Mod efesi. Beda ofa ois rot oga eteb skoita malaikat egens ongga agei meiteb yagegeb insa koma oida, "Bua bira meiteb yagegeb ongga efeya doska beda bireris anggur efek gu mebif, jeska anggur efek insa koma bera oruk fob."
66014019	Jefeda malaikat egens insa koma era meiteb yagegeb beda eris anggur efek gu mebif nomnaga fob. Beda ofa ohoturu anggur efek insa koma noba esah gij mansinya eteb fogora ot keingg gij nomnaga. Mansinya ongga ont keingg gij insa koma bera orocunc rot mar okum eteb ongga Allah omofra keingg rusnok.
66014020	Ofa ot keingg anggur efek insa koma nomnaga gij mansinya jah kota ejmeg. Beda ogufu ofoukou eya jeska mansinya insa koma noba ofot osok doska gij meter egens noba ofod. Beda ogufu insa koma eya oforkamaga ojgomuja erek kilometer wuntin orgomu.
66015001	Nou ongga koma oisa fob, beda didif dik mar egens egema deika gu mebaga ongga erek onswos noba ongkoska eteb. Mar koma orocunc rot mar ongga emen deika. Mar onswos insa koma bera erek malaikat cinja erfeka ongga rurka mar okum cinja erfeka. Noba mar okum insa koma orotunggom rusnok rita rufogu okora eteb rot ongga omoisa. Jeska nou ongga rua raha mar okum cinja erfeka insa koma keingg rusnok fob, beda mar ongga Allah ontunggom rot odou ongga okum eteb skoita rusnok mebif bera oisa fob.
66015002	Beda didif dik mar erek mei mojumu efei ongga edeider noba efena eirirbi eteb erek kasinam. Noba mei insa koma oromohohuma jera mah tein. Noba didif dik rusnok ongga rinesiri gu mar ofogog insa koma ongga orogna jeska mebi efesi sis fob guru. Rua tein bera ongga runougif gu mega efebr ongga orocunc rot mar ongga ofogog insa koma tein guru. Noba rua tein bera ongga rinesma nomor tumu ritma era ritoufu ongga orocunc rot mar ofogog insa koma efen ofoka guru. Rua bera rut gu mar ongga erek mei mojumu efei insa koma efembra. Noba rua ragei mar ongga erek moubseja ongga Allah eita gu rua tumu ritma.
66015003	Noba rua ruf medemer osok gij mar ongga Allah ontunggom oisouska Musa ongga omfij Ofa sis fob, jera mar ongga Allah ontunggom oisouska efen Domba Efer tein. Rua ruf medemer erek kef oida, "Bua bera Tuhan Allah ongga efen owesa efek eteb doska. Noba mar nomnaga ongga Bua butunggom bera erek onswos eteb. Mar nomnaga ongga Bua butunggom bera erek tenten ojgomu. Bua buga ojga rot rusnok jera budou ongga aharukamoka ojgomu. Bua bera erek raja nou rusnok monuh nomnaga.
66015004	Rusnok nomnaga rimeesa rot bebin bufoka, noba rua rufra bebin bufoka erek aksa eteb ojgomu. Jeska Bua bisinsiyai bera ongga erek ebsi komowa ojgomu. Rusnok monuh nomnaga bera rimen fogora rumougif gu Bua ojgomuja. Jeska rusnok nomnaga rijginaga rot bebin bita mar ongga erek ongkoska eteb rot tenten fob, jefeda rua rimen noba rugif gu Bua."
66015005	Nou ongga koma oisa fob, beda didif dik mar gij mebaga erek kef oida, Didif dik montouj ohoda jeska mer efesi ongga rinsah burwa ongga orocunc rot mar ongga Allah anggen eimofoj rot gu rusnok sis fob gij. Mer efesi insa koma bera ah deismos gij Mod ongga Allah efen.
66015006	Beda malaikat cinja erfeka rurogna jeska mer efesi insa koma rot mar okum cinja erfeka insa koma ongga rumorka. Noba rua bera rirgi meifeti ongga erek ebsi komowa. Noba rerin meifeti insa koma ongga eirirbi eteb erek emas bera risa tumu ringkwesi.
66015007	Beda mar efena ebah egens jeska mar efena ebah tohkuru ongga ah gu Allah odou bera eita mongkei mos ongga erek emas gu orofosutut malaikat cinja erfeka insa koma. Noba mar ongga ah gij mongkei mos insa koma bera orocunc rot Allah odou ongga otkonu oska eteb rot rusnok mebif. Ofa bera ongga engker rot mona ongga ah aibin ojgomuja.
66015008	Beda mer efesi insa koma bera ebera rot mah efeb eteb ongga en jeska Allah efen owesa efek jera efen ofoka ongga aksa eteb. Mar insa koma bera didif dik erek mah efeb ongga ofoukou doska. Noba enadaij nou rusnok egema tein ruira gij mer efesi insa koma jinaga guru onjoros malaikat cinja erfeka insa koma raha mar ongga okum cinja erfeka keingg rusnok mebif sismeni fog. Mar koma bera orotunggom rusnok mebif fogora rufogu okora eteb erek omoisa rot fob.
66016001	Erek koma beda didif dig oga egens orogna jeska mer efesi ongga angh deismos gij Allah efen mod insa koma. Oga egens insa koma agot gu malaikat-malaikat cinja erfeka insa koma oida, "Iwa ija noba itkinaja yeyin mongkei mos cinja erfeka ongga ebera rot Allah efen mar okum keingg rusnok mebif ojgomu."
66016002	Jefeda malaikat ongga sismeni eja noba otkinaja Allah efen mar okum jeska mongkei mos gij mebi kemb. Ofa otkinaja mar insa koma esij rusnok nomnaga ongga risma mar ongga orocunc rot mar ofogog insa koma efen ofoka tumu ritoufu, jera rua ongga rugif gu mega efebr ongga rusnok ranggosus erek orocunc rot mar ofogog insa koma efen efaga tein ojgomu. Beda rua risma mowug efera ofoukou ongga orotunggom rua fogora rufogu okora eteb ojgomuja.
66016003	Beda malaikat ongga egeka eja noba otkinaja Allah efen mar okum jeska mongkei mos gij mei mojumu efei. Beda mei mojumu efei eja erek rusnok ongga ranggos rerin rugufu. Jefeda mar nomnaga ongga angh gij mei mojumu efei agos rot ojgomu.
66016004	Erek koma, beda malaikat ongga orgomu eja noba otkinaja Allah efen mar okum jeska mongkei mos koma gij mei mosu jera mei eiteij nomnaga. Beda mei insa koma nomnaga eja erek rusnok rugufu.
66016005	Beda didif dig malaikat egens ongga ont joug mei mog nomnaga agot oida, "Bua bera ongga bunofoguma gij mona ongga sismeni, noba Bua bunofoguma ebeibeyaif tein. Bua bera ongga ebsi komowa eteb. Noba Bua bera ongga buga ojga rot rusnok nomnaga rot tenten ojgomu, jeska Bua bumfra mar okum keingg rusnok rot rerin mar ongga oska erek tenten fob.
66016006	Jeska rusnok ongga rufogog insa koma bera ongga ranggob bebin rusnok jera bebin nabi-nabi sis fob. Jefeda rerin rugufu bera ongksons skoita rua erek tenten fob."
66016007	Beda didif dig oga egens en jeska meja ongga angh gij Mod Allah efesi agot oida, "Bua bera Allah ongga efen owesa efek eteb. Noba Bua bera ongga buga ojga rot rusnok nomnaga rot tenten ojgomu. Noba Bua bufra mar okum keingg rusnok rot rerin mar ongga oska erek tenten tein."
66016008	Erek koma beda malaikat ongga tohkuru eja noba otkinaja Allah efen mar okum jeska mongkei mos gij mowa eiteij. Beda mowa eiteij koma esma owesa efek jeskaseda eisa egigir erek mah ongga et rusnok rufos ojgomuja.
66016009	Jefeda rusnok insa koma ongga rugif gu mar ofogog insa koma bera rita rufogu okora eteb jeska mowa eisa egigir insa koma ojgomuja. Beda rua ruga oruh Allah rot mar insa koma ojgomuja. Jeska rua rijginaga rot oida Ofa bera ongga ensa mar okum insa koma skoita rua. Erek koma tein rua rudoubu joug rimeesa rot rerin mar ongga oska, noba runofra Allah ofoka erek eteb jinaga guru.
66016010	Erek koma beda malaikat ongga cinja eja noba otkinaja Allah efen mar okum jeska mongkei mos gij monuh ongga mar ofogog insa koma ofoka ereij keingg rusnok jeska tein. Jefeda ofa efen monuh nomnaga ongga ofa ofoka ereij keingg bera eja erek motkobah ojgomu. Beda rusnok riska rufuj ofou jeska rua rita rufogu okora eteb ojgomuja.
66016011	Beda rua tein ruga oruh Allah ongga engker gu mebaga ojgomuja, jeska rua rita rufogu okora eteb erek insa koma ojgomuja. Tina rua rudoubu joug rimeesa rot rerin mar ongga oska ongga rua runtunggom sis fob ojgomu.
66016012	Erek koma beda malaikat ongga cinja erfens eja noba otkinaja Allah efen mar okum jeska mongkei mos gij mei mosu eteb ongga ofoka Efrat. Beda mei mosu insa koma ofora fogora ahahir jeska oforga nomnaga. Ofa otunggom mar koma jeskaseda raja-raja ongga ringker gij monuh ongga mowa orogna jeska bera rumoira rot rerin tentarer rufoukou tein.
66016013	Beda didif dik efena ofogog orgomu ongga erek mos inyob orgomu. Didif dik mos insa koma orogna jeska magosu ongga ofoka Naga awesi, noba egema orogna jeska mar ongga ofogog insa koma awesi tein, noba egema orogna jeska Bilis, ongga erek nabi ebireira, efen awesi tein.
66016014	Rua bera efena ofogog ongga risma owesa efek jeskaseda rutunggom mar onswos ofoukou. Noba rua bera ongga rija ruhoturu raja-raja jera rerin tentarer nomnaga jeskaseda rimedima jera Allah efen owesa efek gij mona eteb egens ongga emen.
66016015	Iwa isku jah joug ojgomu, jeska Yesus Kristus anggot oida, "Gij mona kahma beda Didif dumorogna keingg iwa ebeirens erek osnok egens ongga ongkoreka mar orogna keingg rusnok ebeirens gij rerin mod efesi tein. Noba rusnok ongga rinsejah nou Didif gij mona insa koma, rua bera rudou emefaga ouka eteb, jeska mojen en rua gij mona insa koma guru. Koma erek osnok egens ongga enahca jeska efen mod guru, tina ofa eker noba ergi efen meisoufa ojgomu. Beda ofa onofos graga rot rua ongga rurogna keingg ofa jeskaseda rukoreka efen mar guru."
66016016	Beda mar ofogog ongga erek mos inyob insa koma rumohoturu raja-raja jera rerin tentarer nomnaga gij monuh egens ongga rijeka ofoka Harmagedon gij Yahudi oga.
66016017	Erek koma beda malaikat ongga cinja erfeka eja noba otkinaja mongkei mos rot Allah efen mar okum gij mebaga. Beda ainsa koma tein didif dig oga egens agot jeska kursi eteb ongga angh gij Allah efen mod efesi. Oga egens insa koma bera agot oida, "Oisa fob!"
66016018	Beda didif dik moc efesa, noba dig moc ogugur eteb, beda mebi icusur eteb doska. Noba sis mona ongga Allah onotunggom rusnok mebif enesi onjoros mona deisef tein bera minek mebi icusur erek insa koma enesi. Jeska koma erek eteb doska ekirsa jeska nomnaga.
66016019	Beda kota eteb ongga ofoka Babel bera ebriyi erek orgomu tumu fogora esma nomnaga. Noba kota-kota ongga angh gij monuh enjgineg tein bera esma nomnaga. Allah ontunggom mar insa koma jeska Ofa odou ah keingg rot rusnok gij kota Babel rerin mar ongga oska efekeifa. Noba rua ongga kota Babel runokoja mar okum insa koma jinaga guru. Mar okum ongga Allah ofra keingg rua bera erek osnok egens ongga otkonu oska eteb fogora eradgodu rusnok jeskaseda rij anggur efei ojgomuja. Noba enadaij nou rua rukoja mar insa koma jinaga guru.
66016020	Noba motowohu nomnaga jera memaga mosu nomnaga eseiseifa ojgomuja.
66016021	Noba mos eteb ongga erek eis mamu ojuj jeska mebaga. Eis mamu insa koma egens egens nomnaga bera okum erek kilo setka cinja. Noba mar insa koma esiri keingg rusnok fogora rita rufogu okora eteb rot. Tina rua nomnaga ruga oruh Allah rot ojgomuja.
66017001	Nou ongga mar insa koma oisa fob, beda didif dik malaikat egens jeska malaikat cinja erfeka insa koma ongga orka mongkei mos cinja erfeka en skoita didif. Beda ofa agot gu didif oida, "Bua bin beda didif dumocunc gu bua rot mar okum ongga emah keingg rusnok gij kota Babel ongga ofoka eiskiskma. Jeska rua bera ongga rudou eftirir keingg rot mar ofoukou erek ojaga eja motu egens ongga odou eftirir keingg runer rufoukou. Kota Babel koma bera ongga angh doida mei mosu ofoukou.
66017002	Raja-raja mebif nomnaga rinsiri morototuma jera rusnok insa koma fob. Noba rusnok mebif ruroru rerin mar ongga oska efekeifa ojgomuja, erek rusnok ongga rudou erebibei rot mofut efei ojgomuja."
66017003	Erek koma beda, Efena Ebsi eita owesa efek gu didif fogora didif dik mar erek malaikat egens ongga oroun didif jah monuh egens ongga mebi oska. Beda didif dik mar egens ongga erek ojaga egens engker esij mar egens ongga ofogog noba efena ebah. Mar koma efen efeb titnetna erek ekenkeni. Noba runggu mar ofoukou tumu efen efaga ongga erek ruga oruh mar rot Allah. Noba ojaga egens koma efen ebirfaga cinja erfeka jera oubukum setka.
66017004	Noba ofa ergi meifeti ongga efera osok eteb noba ongga efen efeb titnetna erek esjiji jera ekeni ofom ahta. Noba mar ongga erek emas jera mamu ongga eirirbi eteb noba efen efera osok eteb jera siriow efej ongga efen efera osok eteb doska bera ruroumna tumu efen meisoufa. Noba ofa agei mok osku ongga runtunggom jeska emas tumu etma. Noba mar ongga angh gij mok osku insa koma bera erek orocunc rot efen mar ongga oska efekeifa jera rot teinefa ofa ensiri morototuma jera runer rufoukou tein.
66017005	Noba mar ongga runggu tumu efen eitoufu ongga erek ah jejema jeska rusnok enjgineg riteij bera efen ofou erek kef oida, "Mar kef bera ah jejema jeska rusnok riteij. Ofa bera erek orocunc rot rusnok ongga ringker gij kota Babel ongga ofoka eiskiskma. Ofa bera erek ebic ongga rujager rija motu nomnaga jera mar ongga oska efekeifa ongga orogna jeska mebif efesi."
66017006	Beda didif dik ojaga egens insa koma odou erebibei noba odou efaga ouka rot Allah efen rusnok ongga ofa anggob sis fob. Rusnok insa koma ongga ofa anggob fob bera erek rua ongga rimfesij mar rot Yesus Kristus oga sis fob. Nou ongga didif dik ojaga egens insa koma beda didif dudou oubsaha eteb rot.
66017007	Beda malaikat egens insa koma agot gu didif oida, "Bua budou onoubsaha rot ojaga egens koma guru. Jeska didif dimefesij osok gij ojaga egens insa koma ongga eifef esij mar ongga ofogog insa koma ongga efen ebirfaga cinja erfeka jera oubukum setka insa koma rot efen ofou gu bua si.
66017008	Mar ongga ofogog insa koma ongga bua bingk bera angh gu mebif sis fob. Noba ebeibeyaif ofa eja jeska fob. Tina gij mona kahma, beda ofa omorogna jeska mebi efesi ongga eteb sons si. Erek koma tein rusnok mebif rimek mar ofogog insa koma, beda rua rudou omoubsaha eteb rot. Jeska sis fob rua rik mar ofogog insa koma efena ebah ros. Noba ebeibeyaif rua rinek ofa deika guru. Tina gij mona kahma beda rua rimek ofa deika si. Beda gij mona insa koma Allah emeij ofa gij mahmei meren. Rua ongga rudou oubsaha rot mar ofogog insa koma bera Allah onogu keingg rerin rufoka gij Ofa efen buku eiteij ah gij mona ongga Ofa onotunggom mebif enesi guru.
66017009	Bua bireni rot iskusk jeskaseda budou ebriyi gij mar kef efen ofou erek kef: Mar ofogog insa koma ongga efen ebirfaga cinja erfeka bera orocunc rot mar ofoka egeka. Mar ofoka egens bera memaga ofog oduma cinja erfeka ongga ojaga egens insa koma engker esij. Noba mar ofoka egeka bera raja cinja erfeka tein.
66017010	Noba raja cinja insa koma bera rerin owesa efek ensiri fob. Noba egens enofoguma ros. Noba egens bera enen enesi. Tina gij mona ongga ofa en, beda ofa omofoka ereij keingg rusnok gij mona ongga estir ojgomu.
66017011	Noba mar ofogog egens insa koma ongga engker sis fob, noba ongga rusnok rinek ofa deika guru, ofa bera erek raja ongga cinja orfomu ongga omokahma otoij raja cinja erfeka insa koma. Noba ofa bera Allah emeij gij mahmei meren tein si.
66017012	Noba oubukum setka ongga bua bingk insa koma bera orocunc rot raja setka ongga runofoka ereij keingg rusnok enesi. Rua bera rimesma owesa efek jeskaseda rufoka ereij keingg rusnok morototuma jera mar ofogog egens insa koma. Tina rua rumofoka ereij keingg rusnok gij mona ongga ai estir ojgomu.
66017013	Raja ongga setka insa koma bera rumofoka ereij keingg rusnok rot rudou ongga erek egens ojgomu. Noba rua rumofij mar ofogog egens insa koma rot rerin owesa efek tein.
66017014	Beda rua rimeja rimedima jera Ofa ongga erek Allah efen Domba Efer. Tina Domba Efer omoin keingg rua nomnaga ojgomu, jeska Ofa bera ongga erek Tuhan, ongga erek ebirfaga eteb ekirsa jeska mar nomnaga. Noba Ofa bera erek raja ongga ekirsa jeska raja-raja nomnaga tein. Noba rusnok ongga rumororu Ofa gij mona insa koma bera rua ongga Ofa enjeka erek efen ruforoker sis fob. Rua bera ongga Ofa ocunc erek efen rusnok ongga ruroru Ofa rot tenten fob."
66017015	Beda malaikat egens agot gu didif deika oida, "Mei mosu ofoukou ongga bua bingk ojaga eja motu engker doida insa koma, mei koma bera orocunc rot rusnok rufoukou jera rusnok ebic rufoukou, jera monuh ofoukou, jera ruga rusnok ofoukou.
66017016	Noba mar ofogog jera oubukum setka ongga orocunc rot raja cinja erfeka insa koma bera rudou ofogog rot ojaga eja motu egens insa koma. Beda rua rimekris efen mareibra nomnaga jeska ofa ojgomu fogora ofa eker rot ofos robrob ojgomu. Beda rua rimet ofa efen ofogu tein, noba rumokub efen efaga tein gij mah ojgomu.
66017017	Rua rimeita mar erek insa koma jeska Allah bera ensah mar koma gij rudou efesi fob jeskaseda rua rutunggom mar jeni Ofa odou ejginaga rot ojgomu. Jefeda Allah oitij rot oida mar ofogog insa koma ofoka ereij keingg rusnok rot owesa efek onjoros mona ongga Allah efen oga ongga Ofa anggot rot sis fob bera ah gij efera fob.
66017018	Noba ojaga eja motu egens ongga bua bingk insa koma bera orocunc rot rusnok gij kota Babel ongga efen ofoka eiskiskma eteb. Jeska rusnok gij kota insa koma bera ongga ofoka ereij keingg raja-raja mebif."
66018001	Nou ongga koma oisa fob, beda didif dik mar erek malaikat egens onjuj jeska mebaga. Ofa efen owesa efek eteb doska, noba ofa efen eisa esenin doska gu mebif.
66018002	Beda ofa ois rot efen oga ongga owesa efek eteb oida, "Babel ongga ofoka eiskiskma eteb bera ensiri rot efen rusnok nomnaga fob! Ebeibeyaif efena ofogog jera mar ofogog enjgineg tein ongga bera riker jah kota insa koma ojgomu. Mar ongga oska efekeifa jera mem nomnaga ongga erek oska noba ongga rusnok rinet guru bera angh jah suma tein ojgomu.
66018003	Jeska rusnok mebif rufoukou bera rinsiri morototuma jera rusnok ongga ringker gij kota koma fob. Noba rua tein rugif gu efen mar ongga oska efekeifa ojgomuja, erek rusnok ongga rudou erebibei rot mofut efei ojgomuja. Raja-raja mebif tein rinsiri morototuma jera rua fob. Noba rusnok gij kota Babel insa koma rudou eftirir keingg mareibra ofoukou ojgomuja. Jefeda rua ringk mareibra ofoukou gij kota koma. Rusnok ongga ruhu mareibra gij kota koma skoita rua ongga kota Babel bera rija erek runa mei ahta rot fifi ofoukou ongga rua rinsma jeska rusnok gij kota Babel insa koma."
66018004	Erek koma beda didif dig oga egema deika en jeska mebaga agot oida, "Iwa ongga irek dedin rusnok bera irogna jeska kota Babel koma ojgomu jeskaseda iwa inoromohohuma jera rusnok koma rerin mar ongga oska efekeifa guru. Beda iwa inesma mar okum ongga emah keingg rua fogora rua guru.
66018005	Erek koma jeska rerin rita mar ongga oska erek eteb edi mebaga doska. Noba Allah odou ah keingg rot rerin mar ofogog ongga rua runtunggom ojgomuja fob.
66018006	Iwa isesa mar okum skoita rua sons rot mar ofogog ongga rua runtunggom gu iwa sis fob. Iwa isesa mar okum eteb ongga erek ekirsa deika skoita rua ojgomu. Jeska erek osnok egens ongga eradgodu rusnok jeskaseda rij mar ekembemba ongga embera gij mok osku egens ojgomuja, beda erek koma tein, sis fob rua riradgodu iwa rot mar okum ojgomuja. Jefeda iwa iradgodu rua tein rot mar ongga okum ekirsa ojgomuja.
66018007	Iwa yufra mar okum eteb keingg rua ongga orotunggom rua fogora rufogu okora eteb ojgomu. Jeska sis fob rua bera risitit risinsa rifaga rot rerin mareibra ongga ofoukou doska ojgomu. Noba rua rusujohu rot oida rinesma rufogu okora rot mar egema tein jinaga guru. Jeska askesi rua risitit risinsa rifaga rot beda rua agot oida, 'Memef bera enerek eja mesina egens ongga odou okumkum noba ebisa ojgomuja guru. Tina memef bera erek raja egens ongga ofoka ereij keingg mar nomnaga ojgomu.'
66018008	Jefeda gij mona juens beda mar okum eteb emesiri keingg rua rot si. Mar koma emereita rufogu okora eteb gu rua ojgomu. Beda rua rimek mar erek mosona ongk rua eteb fogora rusnok rufoukou rimagos rot. Jefeda rusnok rufoukou rimebisa eteb rot tein ojgomuja. Jeska Allah, ongga efen owesa efek eteb ekirsa, bera ongga ofra mar okum keingg rua ojgomu. Jefeda Ofa omohoda rot rua nomnaga erek mah ongga eret mar fogora eribseb nomnaga ojgomuja."
66018009	"Beda gij mona insa koma raja-raja ongga rinsiri gu rusnok gij kota Babel insa koma noba ongga rudou eftirir keingg mareibra morototuma jera rua bera rimek mah efeb ongga onsok jeska kota koma ongga mah et fob. Jefeda rua rimeita rudou ongga okumkum eteb noba rua rimebisa eteb rot rusnok gij kota koma ojgomuja.
66018010	Raja-raja insa koma rimeesa eteb rot mar okum insa koma ongga ensiri keingg rusnok insa koma jera rerin kota. Jefeda rua rumot yes jeska kota insa koma noba rimagerir oida, 'Ayo, sis fob kota Babel ongga erek ofoka aksa etebo, tina gij mona ongga ai estir ojgomu bera kota koma ensiri rot mar okum eteb ongga angh keingg kota koma fobo.'
66018011	Beda gij mona insa koma tein rusnok ongga ruhu mareibra skoita rua ongga kota Babel bera rimeita rudou ongga okumkum noba ribisa rot tein. Jeska ebeibeyaif rusnok rinengk rerin mareibra egema deika guru.
66018012	Jeska sis fob bera rua ongga kota Babel rudou eftirir keingg mareibra ofoukou doska erek emas ni, perak ni, mamu ongga eirirbi noba efera osok eteb ni, mar ongga erek siriow efej ongga efera osok eteb ni, meifeti ongga efera osok eteb doska ni. Meifeti insa koma bera efen efeb erek mei mokowu ni, jera mahwo ekeni efeb ni, jera mei yuhnos efeb ni. Noba rua tein rudou eftirir keingg mar egema ongga erek mega mensek ofos efen ensesa ni, mar ofoukou ongga rusnok ragosus jeska oubukum ni, mega efebr ongga efera osok eteb ni, kermom ongga efen efera osok ni, mamu eirirbi ongga rutunggom erek edeider gij mersa ni,
66018013	mar oforu ofoukou egens egens ongga erek eyejkita ni, mar ofoukou ongga efen ensesa ni, anggur efei ofoukou ni, mini goreng ongga runtunggom jeska zaitun efek ni, gandum ofou ongga esgisgi fob ni, gandum giskini, sapi ofoukou ni, domba ofoukou ni, kuda ofoukou ni, jera korobaga ongga kuda encira rot ni, jera rusnok rufoukou ongga ranggos askesi rumfij rua ojgomuja ni.
66018014	Beda Allah efen rusnok insa koma rimagot rot rua ongga kota Babel efen oida, 'Mareibra ofoukou ongga iwa idou eftirir keingg bera eseiseifa jeska iwa fob. Yeyin mar insa koma ongga erek eirirbi noba efen efera osok eteb nomnaga bera eseiseifa jeska iwa, noba iwa inesma mar erek insa koma deika jinaga guru.'
66018015	Noba rusnok ongga ruhu mareibra insa koma skoita rua ongga kota Babel bera risma fifi ofoukou doska rot. Tina rua bera rujot yes jeska kota insa koma, noba rua rudou emeesa eteb rot mar okum insa koma ongga angh keingg kota koma.
66018016	Rua ribisa eteb rot fogora ragerir oida, 'Ayo, ayo, rot iwa ongga kota Babel ongga efen ofoka eiskiskma eteb. Sis fob iwa bera ongga irgi meifeti ongga erek ongkoska noba eirirbi eteb. Iwa bera ongga rira mar ongga eirirbi erek emas jera mamu ongga efera osok jera siriow efej tein ruroumna tumu yeyin meifeti.
66018017	Tina gij mona ongga ai estir insa kef bera iwa jera yeyin mareibra insa koma nomnaga eja erek eseiseifa fob.' Erek koma tein gij mona ongga kapten kabar mei nomnaga, jera rusnok nomnaga ongga rifef kabar mei tein, jera rusnok nomnaga ongga rimfarur gij kabar mei tein, rua ongga ruhca mos gij mei tein, rua nomnaga rimek mah efeb ongga onsok jeska kota Babel insa koma.
66018018	Beda rua rumot yes jeska noba ragot oida, 'Sis fob, kota Babel kef bera erek ekirsa jeska kota-kota nomnaga.'
66018019	Beda rua rumokruj mebi ofou noba rirebirma jah ribirfaga jeskaseda rurocunc rot oida rudou okumkum eteb rot. Beda rua ribisa eteb rot fogora ragerir oida, 'Ayo, ayo, rot iwa ongga ingker gij kota Babel ongga efen ofoka eiskiskma etebo. Sis fob bera rusnok rufoukou rurka mareibra gij rerin kabar mei jeskaseda ruhu mareibra ofoukou skoita iwa. Jefeda rua risma fifi ofoukou rot jeska iwa fob. Noba gij mona ongga ai estir kef bera kota insa koma ensiri nomnaga fob.
66018020	Tina iwa ongga ingker gu mebaga bera idou efaga ouka eteb rot ojgomu. Noba iwa ongga irek Allah efen rusnok, jera Allah efen rasul, jera Allah efen nabi-nabi nomnaga bera idou efaga ouka eteb rot ojgomu. Jeska Allah bera omfra mar okum eteb keingg rua ongga ringker gij kota Babel insa koma ojgomu. Koma erek Allah bera esesa mar okum sons skoita rua rot mar ofogog ongga rua runtunggom skoita iwa sis fob.' "
66018021	Erek koma beda didif dik malaikat ongga efen owesa efek eteb ofra mamu egens ongga erek eteb doska fogora eij gij mei mojumu efei. Beda ofa agot oida, "Mamu eteb kef ongga didif durobuma bera orocunc rot kota Babel ongga omohoda nomnaga fogora eseiseifa. Beda rusnok enjgineg rinek kota koma deika guru.
66018022	Rusnok rinera mar erek moubseja jera mar erek sulin jera manghi mei jeskaseda ruf medemer rot skoita rusnok enjgineg gij kota koma deika guru. Beda iwa inek rusnok egema tein ongga rimfarur rot rerin mar gij kota koma deika guru. Noba rusnok rinek mamu eteb ongga esgisgi keingg gandum efej deika guru.
66018023	Rusnok rinek lampu eisa gij kota koma deika guru. Noba rua rineg rusnok ruga ofoukou ongga rumoskotuma jah suma deika guru. Sis fob rua ongga ruhu mareibra gij kota insa koma bera ekirsa jeska rua ongga ruhu mareibra gij kota-kota enjgineg. Noba rua ongga erek mendersi bera runtunggom mar ofoukou jeskaseda rurokrusa rusnok jeska monuh enjgineg ofoukou.
66018024	Mar okum insa koma ah keingg kota Babel jeska sis fob rusnok gij kota Babel ranggob nabi-nabi jera Allah efen rusnok ongga ruroru efen oga, jera rusnok enjgineg tein fogora rerin rugufu bera eya jah suma ojgomu."
66019001	Nou ongga koma oisa fob beda didif dig rusnok riskembemba gij mebaga ongga risitit oida, "Mimif nomnaga misitit mar eteb gu mifmin Allah ojgomu. Jeska Ofa bera ongga eita eiteij ah ongga efeinah gu rusnok. Noba Ofa bera ongga efen ofoka ongga aksa eteb ojgomu. Noba Ofa tein efen owesa efek ongga ekirsa jeska nomnaga.
66019002	Noba Ofa bera ongga oga ojga rot rusnok nomnaga rot tenten jera odou ongga aharukamoka ojgomu. Jeska Ofa omfra mar okum eteb keingg rusnok ongga rudou eftirir keingg mar ofoukou erek ojaga eja motu egens ongga odou eftirir keingg runer rufoukou. Jeska rua bera ongga rurokrusa rusnok mebif jeskaseda rugif gu efen mar ongga oska efekeifa ojgomu. Jefeda Allah ensesa efen rusnok rugufu sons skoita ofa fob. Jeska rua bera ongga ranggob rua sis fob."
66019003	Beda didif dig rusnok gij mebaga insa koma rufra ruga eteb oida, "Mimif nomnaga misitit gu mifmin Allah ojgomuja. Jeska mah efeb jeska kota koma ongga mah ent eribseb nomnaga fob bera osok jah mebaga ojgomuja."
66019004	Erek koma beda ebirfager Mod Ari rufok setka egeka noba tohkuru ongga ringker gij mebaga jah Allah odou jera mar ongga efena ebah tohkuru ongga ringker gij mebaga tein bera risiri jah Allah odou fogora ragerir oida, "Mimif nomnaga misitit gu Bua. Noba mimif mudou os erek koma ojgomu!"
66019005	Erek koma beda didif dig oga egens en jeska kursi ongga Allah engker gij noba agot oida, "Iwa nomnaga ongga erek Allah efen rusnok ongga rumfij Ofa jera iwa nomnaga ongga erek ifoka aksa jera iwa ongga inok ifoka gij guru bera isitit Ofa ojgomu."
66019006	Erek koma beda didif dig rusnok rufoukou doska ongga ruga eteb. Noba ruga insa koma ogugur eteb doska erek mei mosu ongga onsoka gij ofoska fogora ogugur eteb, era erek moc ogugur eteb. Noba rusnok insa koma ruis rot ruga eteb oida, "Mimif nomnaga misitit Allah. Jeska mifmin Tuhan Allah ongga efen owesa efek bera ofoka ereij keingg mar nomnaga erek raja egens ojgomuja.
66019007	Mimif nomnaga mudou efaga ouka noba mita mudou ongga erirei eteb, noba misitit rot efen ofoka ongga aksa tein. Jeska Ofa ongga erek Domba Efer bera en fob jeskaseda oskotu efen arja. Noba efen arja insa koma bera ensejah esinsa erek ongkoska nou efen igers insa koma fob.
66019008	Noba arja insa koma bera esma meifeti ongga erek ebsi komowa noba eirirbi eteb jeskaseda ergi gij mona insa koma. " (Meifeti ongga ebsi komowa insa koma bera orocunc rot Allah efen rusnok rerin rita mar ongga erek ongkoska).
66019009	Beda malaikat egens insa koma agot gu didif oida, "Bua bugu keingg mar erek kef oida, 'Oufamofa eteb rot rusnok ongga Allah oga ebin rua jeskaseda riremecinma jera Ofa ongga erek Domba Efer ongga omoskotu arja. Fogora rua ruina maat keingg morototuma jera Ofa.' " Beda malaikat egens koma agot deika oida, "Allah esinsa bera ongga enagot rot mar insa koma ojgomu."
66019010	Nou ongga didif dingg malaikat koma anggot mar insa koma nomnaga oisa fob, beda didif disiri jah ofa odou jeskaseda dugif gu ofa. Tina ofa agot gu didif oida, "Bua bunougif gu didif erek koma guru. Tina bua bugif gu Allah ojgomu. Jeska didif bera dufij Allah morototuma erek bua jera bebin obhujir tein ongga ruroru mar ongga Yesus Kristus anggot rot ojgomu. Bugif gu Allah ojgomu." Ofa agot mar erek koma gu didif jeska mar nomnaga ongga Allah efen nabi-nabi rimfesij rot sis fob bera osok gij Yesus Kristus.
66019011	Nou ongga mar insa koma oisa fob, beda didif dik mebaga ohoda. Beda didif dik kuda egens ongga efeji ebsi komowa. Noba didif dik osnok egens ongga eifef esij kuda egens insa koma. Ofa ofoka bera efen ofou erek kef oida, "Ofa bera ongga ofij Allah rot tentenmen noba ongga otunggom mar ongga tenten ojgomu." Jeska Ofa bera ongga oga ojga rot rusnok nomnaga erek tenten ojgomu. Noba Ofa edi mesa oisouska odou ongga oga ojga rot mar erek tenten tein.
66019012	Ofa efen eiteij erek mah ongga eisa egigir. Noba Ofa aha manggem ofoukou ongga eirirbi eteb tumu ebirfaga. Noba efen ofoka ongga runggu tumu bera Ofa esinsiyai ejginaga rot efen ofou koisoisa ojgomu. Rusnok egema tein rinejginaga rot efen ofou jinaga guru.
66019013	Ofa ergi meifeti ongga ebsi komowa ongga ric gij ogufu. Noba efen ofoka oida, Allah Efen Oga.
66019014	Noba efen tentarer gij mebaga bera rifef esij kuda-kuda noba runtoij Ofa. Rua rirgi meifeti ongga ongkoska eteb noba ebsi komowa.
66019015	Noba meiteb kalawan ongga efeya doska orogna jeska Ofa awesi. Ofa emera meiteb kalawan koma fogora eragob mesa gij monuh mebif nomnaga. Ofa omofoka ereij keingg rua rot ahais doska. Noba Ofa omorka mar okum eteb jeska Allah ongga efen owesa efek eteb. Beda Ofa omot keingg rua rot rerin mar ongga oska, erek rusnok rut keingg anggur efek fogora efen efei orogna jeska.
66019016	Noba runggu keingg tumu meifeti ongga angh esij efembra ofoj jera tumu okom ofoj efen ofoka erek kef oida, "Raja ongga ekirsa jeska raja-raja nomnaga," jera, "Tuhan ongga efen owesa efek ekirsa jeska nomnaga."
66019017	Erek koma beda didif dik malaikat egens ongga ont gij mowa. Noba ofa ois rot oga eteb gu mem nomnaga ongga ofu gu mebaga oida, "Iwa nomnaga iremecinma ebeirens jeskaseda it mar ofoukou ongga Allah ensejah nou iwa fob.
66019018	Iwa iremecinma jeskaseda it rusnok rufogu ojgomu. Iwa in noba it rufogu jeska rua ongga erek raja-raja ni, ebirfager tentarer nomnaga ni, rusnok ongga rerin owesa efek ni, kuda-kuda jera rusnok ongga rifef kuda insa koma ni, rusnok rufoukou ongga erek rufoka aksa ni, rua ongga runok rufoka gij guru ni, rusnok ongga runt gu risinsa ni, rusnok ongga rumfij rerin ebirfager ni, rit nomnaga rerin rufogu ojgomu."
66019019	Erek koma beda didif dik mar ofogog egens ongga orogna jeska mebi efesi sis fob jera raja-raja mebif nomnaga jera rerin tentarer nomnaga. Rua rumohoturuma fob jeskaseda rimedima jera Osnok egens insa koma ongga eifef kuda ongga ebsi komowa jera Ofa efen tentarer.
66019020	Tina Ofa ongga eifef kuda ongga ebsi komowa insa koma bera agei mar ofogog egens insa koma morototuma jera osnok egens ongga erek nabi ebireira. Nabi ebireira koma bera ongga ontunggom mar onswos ahah rusnok riteij. Noba oisouska mar onswos insa koma bera ofa orokrusa rusnok jeskaseda risma mar tumu ritoufu ongga orocunc rot mar ofogog egens insa koma efen ofoka. Beda rua rugif gu mega efaga ongga ranggosus erek mar ofogog insa koma efen efaga tein. Beda Ofa ongga eifef kuda ongga ebsi komowa insa koma bera eij goga insa koma rot gefena ebah gij mahmei meren ongga eisa egigir fogora et gofos ojgomuja.
66019021	Beda Ofa era meiteb kalawan ongga orogna jeska awesi fogora eragob raja-raja jera rerin tentarer insa koma nomnaga. Beda mem insa koma nomnaga rit rusnok insa koma rerin rufogu ojgomuja onjoros erek ereyer doska.
66020001	Erek koma beda didif dik malaikat egens onjuj jeska mebaga. Ofa orka rantai jera gusin tumu etma. Noba gusin insa koma bera nou orof joug montouj mebi efesi.
66020002	Beda malaikat insa koma agei ofa ongga enofoguma rot mona ongga dektek fob noba ongga rinjeka ofoka oida magosu ongga ofogog ni, Bilis ni, Setan ni. Beda malaikat koma era rantai insa koma erakid ofa rot ahais. Beda malaikat eij ofa gij mebi efesi, beda era gusin insa koma orof montouj joug ofa gij tahun rara ribu egens.
66020003	Ofa otunggom mar koma jeskaseda enadaij nou Bilis orokrusa rusnok mebif gij tahun rara ribu egens deika guru. Nou ongga tahun ribu egens insa koma oisa fob, beda rumohoda montouj efeyi jeska ofa fogora omosuwa ofa gij mona ongga estir deika ojgomu.
66020004	Erek koma beda didif dik kursi jera rusnok ongga ringker gij kursi insa koma. Noba rua bera rinsma owesa efek jeskaseda ruga ojga rot rusnok rerin rita mar erek teinefa. Beda didif dik rusnok ongga rusnok enjgineg rinris ribirfaga jeska fob. Jeska rua bera ongga rumftuftu rot Allah oga osok gij Yesus Kristus skoita rusnok enjgineg sis fob. Noba rua insa koma bera runougif gu mar ofogog egens insa koma jinaga guru. Noba rua tein rinesma mar tumu ritoufu era ritma ongga orocunc rot mar ofogog insa koma efen ofoka tein jinaga guru. Rua insa koma rimefena ebah sons beda rufoka ereij keingg mar morototuma jera Yesus Kristus gij tahun rara ribu egens insa koma.
66020005	Rua bera ongga rimefena ebah sons sismeni. (Nou ongga tahun ribu egens insa koma oisa fob, beda Allah efen rusnok enjgineg ongga ranggos fob bera rifena ebah sons tein.)
66020006	Rua ongga rifena ebah sons gij tahun ribu egens insa koma bera rudou efaga ouka ojgomu, jeska rerin rudou bera erek ebsi komowa. Noba Allah eneij rua gij mahmei meren morototuma jera rusnok enjgineg guru. Jeska rusnok ongga Allah emeij gij mahmei meren bera erek rusnok ongga rimagos rot ofosma jueka deika. Tina rusnok ongga rudou ebsi komowa insa koma bera rimeja erek Allah jera Yesus Kristus efen imam-imam. Beda rua rumofoka ereij keingg mar nomnaga morototuma jera Allah gij tahun rara ribu egens insa koma.
66020007	Erek koma noba, nou ongga tahun ribu egens insa koma oisa fob, beda rumosuwa Bilis jeska mebi efesi insa koma ongga ofa engker gij erek mod oskusk.
66020008	Beda ofa emeja jeskaseda orokrusa rusnok gij monuh mebif nomnaga ongga rinjeka ofoka erek Gog jera Magog. Beda ofa omohoturu rusnok insa koma nomnaga jeskaseda rimedima jera Allah. Noba efen rusnok insa koma bera rufoukou doska erek mebsta tuturu ongga angh gu mei mojumu efembra.
66020009	Rua rimecira morototuma jah enama enama tein erek rusnok rufoukou doska. Beda rua rimeja skoita kota egens ongga Allah efen rusnok ringker gij. Beda rua nomnaga rumot rejrej kota egens koma ongga Allah odou okora rot. Tina mah eisa egigir omojuj jeska mebaga noba et rua fogora riseiseifa nomnaga.
66020010	Beda Allah emeij Bilis ongga orokrusa rusnok rufoukou insa koma gij mahmei meren ongga eisa egigir. Jefeda ofa eker morototuma jera mar ofogog egens insa koma noba jera nabi ongga ebireira egens insa koma tein ojgomu. Beda rua rimeita rufogu okora eteb doska orofosut mona jera motu rot mona ongga ah aibin ojgomuja.
66020011	Erek koma beda didif dik kursi eteb egens ongga ebsi komowa jera Ofa ongga engker gij kursi koma. Beda mebif jera memaga nomnaga eja eseiseifa jah Ofa odou ojgomu.
66020012	Beda didif dik rusnok nomnaga ongga ranggos fob. Rua bera erek rusnok ongga rufoka aksa jera rusnok ongga runok rufoka gij guru. Noba rua rut gu kursi eteb insa koma odou. Beda didif dik buku-buku ongga ohoda fob. Noba didif dik buku egema egens deika ongga ohoda fob. Noba buku egens koma efen ofoka oida, Buku Eiteij ah. Noba Allah oga ojga rot rusnok ongga ranggos insa koma ororu rerin rita mar jeni erek runggu gij buku insa koma.
66020013	Beda rusnok ongga ranggos fob rurogna jeska mei mojumu efei jera mebif efesi jera monuh mar agos tein. Noba Allah oga ojga rot rua orofosutut egens egens ororu jeni rerin rita mar ongga sis fob.
66020014	Beda Allah agei rua ongga rerin owesa efek nou rurotunggom rusnok riseiseifa noba ongga rerin owesa efek rot monuh ongga rua ongga riseiseifa ringker gij, beda Ofa eij rua insa koma gij mahmei meren tein. Noba mahmei meren insa koma bera orocunc rot rusnok insa koma ongga ranggos rot ofosma jueka.
66020015	Noba Allah eij orofosutut rusnok ongga rufoka enah gij efen Buku Eiteij ah insa koma guru gij mahmei meren ojgomu.
66021001	Nou ongga koma oisa fob beda didif dik mebaga jera mebif ongga efeinah deika. Jeska mebaga jera mebif ongga ensis bera eja eseiseifa fob. Noba mei mojumu efei bera enah deika guru.
66021002	Beda didif dik kota Yerusalem ongga erek efeinah deika noba ebsi komowa onjuj en jeska Allah. Noba kota koma onjuj rot ongkoska eteb erek ojaga egens ongga oumna esinsa jeskaseda ongkoska eteb nou efen igers.
66021003	Beda didif dig oga eteb egens jeska kursi eteb insa koma agot oida, "Ebeibeyaif bera Allah onjuj jah gu efen rusnok rifekesa. Noba Ofa bera eker morototuma jera rua ojgomuja. Rua bera rirek Ofa efen rusnok, noba Ofa bera eker jera rua erek rerin Allah.
66021004	Allah omosuna rusnok insa koma itoh jeska riteij. Rusnok rineita rufogu okora deika guru ni, rusnok rudou onokumkum deika guru ni, rusnok rinebisa deika guru ni, noba rusnok rinagos deika guru. Jeska mar ongga ensis nomnaga bera eseiseifa fob."
66021005	Beda Ofa ongga engker gij kursi eteb insa koma agot oida, "Didif dumotunggom mar nomnaga erek efeinah deika." Beda Ofa tein agot oida, "Bua bugu keingg mar ongga dimagot kef nomnaga, jeska mar insa koma bera erek tenten noba rusnok rudou ororu ojgomu."
66021006	Beda Ofa agot gu didif oida, "Mar nomnaga bera angh gij efera fob. Didif bera Alfa jera Omega. Didif ongga erek sismeni, noba ongga erek omoisa rot mar nomnaga tein. Noba rusnok ongga magon enir bera rimej mei jeska dedin mei eiteij ah ongga ereita eiteij ah gu rusnok. Noba rua rinengk mei insa koma jeska Didif guru. Tina Didif dimeita mei koma gu rua rot oubji ojgomu.
66021007	Noba rusnok ongga rinesiri gu Bilis guru, rua bera rimesma mar ongga oufamofa insa koma si. Noba rua rimeja erek dedin edeser noba Didif dimeja erek rua rerin Allah.
66021008	Tina rua ongga mojenir rot Didif fogora runororu Didif guru ni, rua ongga runororu dedin duga guru ni, rua ongga rita mar erek oska efekeifa ni, rua ongga ragob rusnok enjgineg ni, rua ongga risiri morototuma ni, rua ongga risa mar ongga oska skoita rusnok enjgineg ni, rua ongga rugif gu mar ongga erek tenten guru ni, rua ongga rucuwei mar ni, rua koma nomnaga bera rimeja gu mahmei meren ongga eisa egigir ojgomu. Koma erek rua ranggos rot ofosma jueka."
66021009	Erek koma beda malaikat egens ongga agei mongkei mos cinja erfeka ongga ebera rot Allah efen mar okum cinja erfeka nou mona ongga omoisa bera en skoita didif. Beda ofa agot gu didif oida, "Bua bin jera didif jah sif, beda didif dumocunc ofa ongga erek Domba Efer efen arja gu bua."
66021010	Beda didif disma owesa efek jeskaseda dik mar erek kef oida, malaikat egens koma ofra didif jah memaga ongga erek skidameda. Beda ofa ocunc kota Yerusalem ongga ebsi komowa noba onjuj jeska Allah gu mebaga gu didif.
66021011	Noba kota koma efen efesa ongga eskeiramera eteb morototuma erek Allah efen efesa ongga eskeiramera eteb tein. Efen efesa insa koma bera morototuma erek mamu egens ongga efen efera osok noba eirirbi eteb.
66021012	Noba mejga mamu ongga aksa eteb angh rejrej joug kota koma. Noba mejga mamu insa koma efen montouj setka kungkob erfeka. Noba malaikat egens ont joug montouj insa koma egens egens. Noba runggu keingg Israel ebic setka kungkob erfeka rerin rufoka egens egens tumu montouj eitoufu insa koma.
66021013	Noba mejga mamu ongga angh jah mowa orogna efen montouj orgomu. Noba mejga mamu ongga angh jah mowa ensiri gij efen montouj orgomu. Noba ongga angh jah emaga efen montouj orgomu. Noba ongga angh jah agosu efen montouj orgomu.
66021014	Noba mejga mamu insa koma nomnaga bera angh esij mamu efebr setka kungkob erfeka ongga ahais doska. Noba runggu keingg rasul setka kungkob erfeka ongga rumfij Domba Efer sis fob rerin rufoka tumu mamu efebr setka kungkob erfeka insa koma tein.
66021015	Beda malaikat egens insa koma ongga emfesij mar gu didif bera agei moskur emas egens tumu etma. Noba ofa era moskur koma ereni kota insa koma rot mejga mamu jera montouj efen tein erek egaho.
66021016	Noba kota insa koma efen efefi jera aksa jera akseij ideja erek edamokuma ojgomu. Noba ofa ereni jeni kota insa koma. Beda ofa ek rot oida kota insa koma efen efefi jera aksa jera akseij ideja bera edamokuma erek 2,400 kilometer.
66021017	Beda ofa tein ereni jeni mejga mamu insa koma ongga angh rejrej kota koma rot efen ontumba erek egaho. Noba ofa ek rot oida efen ontumba bera erek 60 meter. Malaikat ereni jeni rot mar insa koma morototuma erek rusnok giskini rireni jeni mar ojgomu.
66021018	Noba mejga mamu insa koma bera runtunggom jeska mamu ongga efera osok doska noba ongga erek eirirbi eteb. Noba kota koma bera runtunggom jeska emas ongga eirirbi erek kasinam efena eirirbi eteb.
66021019	Noba rira mamu ongga efera osok noba eirirbi eteb fogora ruroumna mamu efebr setka kungkob erfeka insa koma ongga mejga mamu ot esij. Nou mamu efebr ongga egens bera rira mamu ongga efeb titnetna erek ofrahamaha. Noba ongga egeka bera rira mamu ongga efen efeb titnetna erek ahta mei ahta. Noba ongga orgomu bera rira mamu ongga efen efeb titnetna erek ebsibsi tein. Noba ongga tohkuru bera rira mamu ongga efen efeb titnetna erek ebsibsi orohoh jera mebi.
66021020	Noba ongga cinja bera rira mamu ongga efen efeb titnetna erek mebi moubja. Noba ongga cinja erfens bera rira mamu ongga efen efeb titnetna erek ekeni mebi. Noba ongga cinja erfeka bera rira mamu ongga efen efeb titnetna ai erek oruk. Noba ongga cinja orfomu bera rira mamu ongga efen efeb titnetna erek igor efeibah. Noba ongga cinja tohkuru bera rira mamu ongga efen efeb titnetna erek ai orugmok ojgomu. Noba ongga setka bera rira mamu ongga efen efeb titnetna erek oruk orohoh ofraha. Noba ongga setka kungkob erfens bera rira mamu ongga efen efeb titnetna erek igor efeibah ojgomu. Noba ongga setka kungkob erfeka bera rira mamu ongga efen efeb titnetna erek ekeni ofom ahta.
66021021	Noba mejga mamu efen montouj setka kungkob erfeka orofosutut egens egens bera erek siriow efej egens ongga efen efera osok eteb. Noba kota insa koma efen semfag nomnaga bera erek emas ongga eirirbi eteb erek kasinam efena ongga eirirbi.
66021022	Noba didif dinek mod egens ongga erek Allah efen mod jah suma guru. Jeska rusnok rugif gu Allah jera Ofa ongga erek Domba Efer sinefo sinefo gij kota insa koma ojgomu.
66021023	Noba mowa jera mesta eneisa gij kota insa koma deika guru. Jeska Allah esinsiyai efen efesa ongga eisa eteb bera adaij nou kota koma. Noba Ofa efen Domba Efer insa koma bera erek lampu ongga eisa nou rusnok jah suma.
66021024	Noba kota koma efen eisa eteb jeska Allah bera ejinten rusnok nomnaga. Noba raja-raja mebif nomnaga rumorka rerin mareibra ongga ongkoska eteb jah kota koma.
66021025	Noba kota insa koma efen montouj bera runof joug jinaga guru. Jeska rua rinek motkobah deika tein jinaga guru.
66021026	Noba rumorka mar ongga ongkoskamoka jera mar ongga erek ofoufem jeska monuh nomnaga jah kota koma.
66021027	Noba mar ongga oska bera onoira gij kota koma jinaga guru. Noba rinek rusnok rutunggom mar ongga oska egema tein gij kota koma deika guru. Tina rik rusnok ongga rerin rufoka bera angh gij Domba Efer efen buku eiteij ah ojgomu.
66022001	Erek koma beda malaikat egens insa koma ocunc mei mosu egens ongga erek mei ongga eita eiteij ah gu didif. Noba mei mosu ongga eita eiteij ah insa koma bera efen efei eskeiramera eteb ojgomu.
66022002	Noba mei koma eya jeska kursi ongga Allah jera efen Domba Efer gengker gij fogora oroisa moroju efembra. Noba mega egens ongga eita eiteij ah bera ot jah mei insa koma efembra enama tein enama tein. Noba mega insa koma efen efek setka kungkob erfeka erek toga toga. Noba orofosut mesta egens beda efen efek ongga efeinah deika. Noba efen efeyi bera erek ariawun nou rusnok mebif nomnaga.
66022003	Noba mar ongga Allah oncunc erek oska bera egema tein enah gij kota insa koma jinaga guru. Jeska Allah jera Domba Efer bera gengker gij kursi gu kota koma ojgomu. Noba Ofa efen rusnok rumofij Ofa jah suma ojgomuja.
66022004	Rua rimek Ofa efen osum ojgomu. Noba Ofa efen ofoka bera runggu tumu rerin ritoufu tein.
66022005	Noba rua rinek motkobah deika guru. Rua runocosu rot mowa ongga eisa era lampu ongga eisa deika guru. Jeska Tuhan Allah bera erek rerin eisa ongga adaij nou ojgomu. Rua rumofoka ereij keingg mar nomnaga morototuma jera Ofa gij mona ongga ah aibin ojgomuja.
66022006	Erek koma beda malaikat egens agot gu didif oida, "Mar insa koma nomnaga ongga bua bingg noba bingk fob bera erek tenten ojgomu, jefeda bua buroru ojgomu. Jeska Allah, ongga ombk Efena Ebsi skoita efen nabi-nabi sis fob, bera ombk didif skoita bua ongga erek efen osnok egens ongga omfij Ofa tein. Ofa otunggom erek koma jeskaseda orocunc rot mar nomnaga ongga ai juens omorogna keingg rusnok si."
66022007	Noba Yesus bera agot erek kef oida, "Iwa ig rot kef oida, gij mona ongga ai estir ojgomu beda Didif dimen si. Noba rusnok nomnaga ongga ruroru mar ongga runggu keingg gij surat kef rot mona kahma bera rudou emefaga ouka rot mona ongga Didif din fob si."
66022008	Didif, Yohanes, bera ongga dingg noba dingk rot mar nomnaga ongga dunggu keingg gij surat kef. Nou ongga didif dingk noba dingg rot mar insa koma fob, beda didif disiri jah malaikat odou fogora dugif gu ofa ojgomu. Jeska ofa bera ongga ocunc rot mar insa koma nomnaga gu didif fob.
66022009	Tina malaikat egens insa koma agot gu didif oida, "Bua bineita erek koma guru. Jeska didif bera dumfij Allah morototuma erek bua jera bebin obhujir jera nabi-nabi jera rusnok nomnaga ongga ruroru mar ongga angh gij surat egens kef ojgomu. Jefeda mimif nomnaga mugif gu Allah ojgomu."
66022010	Beda ofa agot gu didif oida, "Bua binedemdemi mar ongga bunggu keingg gij surat kef guru. Jeska gij mona ongga ai estir, beda mar insa koma nomnaga omorogna keingg rusnok si.
66022011	Jefeda osnok egens ongga eita mar ongga oska ros, beda ofa otoiru mar insa koma ojgomu. Noba osnok egens ongga ororu mar ongga oska efekeifa ros, beda ofa otoiru mar insa koma ojgomu. Noba osnok egens ongga eita mar ongga erek ongkoska ros, beda ofa otoiru mar insa koma ojgomu. Noba osnok egens ongga eita mar rot odou ongga ebsi komowa ros, beda ofa otoiru erek koma ojgomu. Jeska gij mona ongga ai estir deika ojgomu, beda Yesus omorogna keingg rua insa koma nomnaga si.
66022012	Noba Yesus agot erek kef oida, "Gij mona ongga ai estir deika ojgomu beda Didif dimen si. Beda Didif dimeita yeyin ifons ongga oufamofa eteb skoita iwa orofosutut osnok egens egens ororu jeni mar ongga iwa intunggom sis fob.
66022013	Didif bera Alfa jera Omega. Didif bera ongga osumbohka jera ongga osuira. Noba Didif bera erek ongga sismeni jera erek ongga omoisa rot mar nomnaga tein.
66022014	Oufamofa eteb skoita rusnok ongga rerin mar ongga oska enah gij rudou efesi deika guru. Rua bera erek rusnok ongga runt rerin meisoufa fogora runtunggom erek ebsi komowa fob. Jefeda rua bera ongga rimet efek jeska mega ongga eita eiteij ah si. Noba rua tein bera ongga rumoira gij montouj kota koma ongga erek efeinah si.
66022015	Tina rusnok ongga oska efekeifa ni, rusnok ongga runtasa rusnok enjgineg ni, rusnok ongga risiri morototuma ebireira ni, rusnok ongga ragob rusnok ni, rusnok ongga rugif gu mar ongga erek tenten guru ni, rusnok ongga rudou os rurokrusa rusnok enjgineg ojgomuja ni, rusnok insa koma nomnaga bera rimeker jah kota insa koma ejmeg ojgomu. Rua runoira gij jinaga guru.
66022016	Didif, Yesus, bera ongga dumbk dedin malaikat egens insa koma skoita bua fob, jeskaseda bua bifesij rot mar insa koma nomnaga gu dedin rusnok Mod Ari nomnaga. Didif bera Ofa ongga onjuj jeska raja Daud. Noba Didif bera erek mensir efaga ongga eisa egigir nou rahah tentena."
66022017	Efena Ebsi jera rua ongga erek Domba Efer efen arja bera ruis rot oida, "Bua bin." Noba rusnok nomnaga ongga ringg rot mar ongga oufamofa insa koma tein ragot oida, "Bua bin." Noba iwa ongga magon en iwa beda in noba ij mei ongga eita eiteij ojgomu. Yesus emeita mei koma gu iwa rot oubji ojgomu.
66022018	Didif, Yohanes, diahehir joug rusnok nomnaga ongga ringk rot mar ongga angh gij surat insa kef fob ongga anggot rot mar ongga emen gij mona kahma erek kef oida, rusnok ongga runggu mar egema dokun gij surat egens kef, beda Allah omogun mar okum ongga ranggot rot gij buku kef keingg rua rot si.
66022019	Noba rusnok ongga rusuna rot mar ongga ranggot rot gij surat kef erek oskiyai tein jeska, beda Allah omokoja rua fogora rinet mega ongga eita eiteij ah insa koma jinaga guru. Noba rua runoira gij kota efeinah insa koma tein guru. Mar egeka insa koma bera rimfesij rot gij surat kef fob.
66022020	Yesus bera ongga oncunc mar insa koma gu didif rot tenten ojgomu. Noba Ofa bera ongga agot oida, "Gij mona ongga ai estir deika, beda Didif dimen si." Beda rusnok ruroun rot oida, "Yo, mimif mudou os ojgomu. Tuhan Yesus Kristus, Bua bin ebeirens."
66022021	Didif dum diteij jeskaseda Tuhan Yesus Kristus ocunc odou ongga oufamofa eteb skoita Allah efen rusnok nomnaga. Ainsoma.
