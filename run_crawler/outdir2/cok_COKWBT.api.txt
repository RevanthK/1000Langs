40001001	'A'íi mu a'ɨ́ɨn pué'een ɨ huáasimua'mua' ɨ Jesús tɨ Cɨríistu' pué'een ɨ tɨ a'ɨ́ɨjma jitze eeráama'can ɨ David, ajta a'ɨ́jcɨ ɨ Abraham.
40001002	'Abraham pu táatajra' pué'eenya'aj a'ɨ́jcɨ ɨ Isaac, ajta a'ɨ́jna ɨ Isaac, a'ɨ́j pu'ijta táatajra' pué'eenya'aj a'ɨ́jcɨ ɨ Jacoob, ajta a'ɨ́jna ɨ Jacob, a'ɨ́ɨjma pu tyiyóomua'aj ta'ra a'ɨ́jna ɨ Judá, ajta séecan ɨ maj ihuáamua'mua pué'een ɨ Judá.
40001003	Ajta a'ɨ́jna ɨ Judá a'ɨ́ɨ pu hua'táata pué'eenya'aj a'ɨ́ɨjma ɨ Fares ajta ɨ Zérah, ajta a'ɨ́ɨn hua'náanaca'aj ɨ Tamar. Ajta a'ɨ́jna ɨ Fares, a'ɨ́ɨ pu táatajra' pué'eenya' a'ɨ́jcɨ ɨ Esrón, ajta ɨ Esrón a'ɨ́j pu'ijta táatajra pué'eenya'aj ɨ Aram.
40001004	Aram pu táatajra' pué'eenya'aj a'ɨ́jcɨ ɨ Aminadab, ajta a'ɨ́jna ɨ Aminadab a'ɨ́j pu'ijta táatajra' pué'eenya'aj a'ɨ́jcɨ ɨ Naasón, ajta je'en Naasón tyiyóoj tá'ra tɨ a'yan ántyapuaaca'aj tɨjɨn Salmón.
40001005	Ajta a'ɨ́jna ɨ Salmón a'ɨ́ɨ pu táatajra' pué'eenya'aj a'ɨ́jcɨ ɨ Booz, ajta ɨ náanajra' a'ɨ́jcɨ ɨ Booz a'yaa pu ántyapuaaca'aj tɨjɨn Rahab. Ajta a'ɨ́jna ɨ Booz, a'ɨ́ɨ pu táatajra' pué'eenya'aj a'ɨ́jcɨ ɨ Obed, ajta ɨ náanajra' a'ɨ́jcɨ ɨ Obed a'yaa pu ántyapuaaca'aj tɨjɨn Rut. Ajta a'ɨ́jna ɨ Obed, a'ɨ́ɨ pu táatajra' pué'eenya'a a'ɨ́jcɨ ɨ Isaí,
40001006	ajta a'ɨ́jna ɨ Isaí pu táatajra' pué'eenya'aj a'ɨ́jcɨ ɨ David, ɨ tɨ rey jɨme' tyi'tyávaaca'aj. A'ɨ́jna ɨ David a'ɨ́ɨ pu táatajra' pué'eenya'aj a'ɨ́jcɨ ɨ Salomón, ajta ɨ náanajra' a'ɨ́ɨ pu a'ɨ́ɨn pué'eenya'aj ɨ Urías tɨ jatyévi'tɨnya'aj.
40001007	Salomón pu táatajra' pué'eenya'aj a'ɨ́jcɨ ɨ Roboam, ajta a'ɨ́jna ɨ Roboam, a'ɨ́ɨ pu'ijta táatajra' pué'eenya' ɨ Abías, ajta a'ɨ́jna ɨ Abías, a'ɨ́ɨ pu'ijta táatajra' pué'eenya'aj a'ɨ́jcɨ ɨ Asá.
40001008	Asá pu táatajra' pué'eenya'aj a'ɨ́jcɨ ɨ Josafat, ajta a'ɨ́jna ɨ Josafat a'ɨ́ɨ pu'ijta táatajra' pué'eenya'aj a'ɨ́jcɨ ɨ Joram, ajta je'en a'ɨ́jna ɨ Joram, a'ɨ́ɨ pu táatajra' pué'eenya'aj a'ɨ́jcɨ ɨ Uzías.
40001009	Ajta a'ɨ́jna ɨ Uzías, a'ɨ́ɨ pu táatajra' pué'eenya'aj a'ɨ́jcɨ ɨ Jotam, ajta a'ɨ́jna ɨ Jotam a'ɨ́ɨ pu'ijta táatajra'a pué'eenya'aj a'ɨ́jcɨ ɨ Acaz, ajta a'ɨ́jna ɨ Acaz, a'ɨ́ɨ pu táatajra' pué'eenya'aj a'ɨ́jcɨ ɨ Ezequías.
40001010	Ezequías pu táatajra' pué'eenya'aj a'ɨ́jcɨ ɨ Manasés, ajta a'ɨ́jna ɨ Manasés a'ɨ́ɨ pu'ijta táatajra'a pué'eenya'aj a'ɨ́jcɨ ɨ Amón, ajta a'ɨ́jna ɨ Amón, a'ɨ́ɨ pu táatajra' pué'eenya'aj a'ɨ́jcɨ ɨ Josías.
40001011	Ajta a'ɨ́jna ɨ Josías, a'ɨ́ɨ pu táatajra' pué'eenya'aj a'ɨ́jcɨ ɨ Jeconías, ajta a'ɨ́ɨjma ɨ ihuáamua'mua a'ɨ́jcɨ ɨ Jeconías, a'ájna matɨ'ɨj huojo'ví'tɨj a'ɨ́ɨjma ɨ maj Israel jitze ajtyáma'can ɨ séej chuéj japua tɨ a'yan tyaja'rájtyapua tɨjɨn Babilonia.
40001012	'Matɨ'ɨj huojo'ví'tɨj, Jeconías pu séej tyiyóoj ta'ra tɨ a'yan ántyapuaaca'aj tɨjɨn Salatiel, ajta a'ɨ́jna ɨ Salatiel, a'ɨ́j pu tyiyóoj ta'ra ɨ Zorobabel.
40001013	Zorobabel pu táatajra' pué'eenya'aj a'ɨ́jcɨ ɨ Abiud, ajta a'ɨ́jna ɨ Abiud a'ɨ́ɨ pu táatajra' pué'eenya'aj a'ɨ́jcɨ ɨ Eliaquim, ajta a'ɨ́jna ɨ Eliaquim, a'ɨ́ɨ pu'ijta táatajra' pué'eenya'aj a'ɨ́jcɨ ɨ Azor.
40001014	Ajta a'ɨ́jna ɨ Azor, a'ɨ́ɨ pu táatajra' pué'eenya'aj a'ɨ́jcɨ ɨ Sadoc, ajta a'ɨ́jna ɨ Sadoc, a'ɨ́ɨ pu'ijta táatajra' pué'eenya'aj a'ɨ́jcɨ ɨ Aquim, ajta a'ɨ́jna ɨ Aquim, a'ɨ́ɨ pu táatajra' pué'eenya'aj a'ɨ́jcɨ ɨ Eliud.
40001015	Ajta a'ɨ́jna ɨ Eliud, a'ɨ́ɨ pu táatajra' pué'eenya'aj a'ɨ́jcɨ ɨ Eleazar, ajta a'ɨ́jna ɨ Eleazar, a'ɨ́ɨ pu táatajra' pué'eenya'aj a'ɨ́jcɨ ɨ Matán, ajta a'ɨ́jna ɨ Matán, a'ɨ́j pu'ijta táatajra' pué'eenya'aj a'ɨ́jcɨ ɨ Jacob.
40001016	Jacob pu táatajra' pué'eenya'aj a'ɨ́jcɨ ɨ José, ɨ cɨ́na'ra' a'ɨ́jcɨ ɨ Maríia, ajta a'ɨ́jna ɨ Maríia a'ɨ́ɨ pu a'ɨ́ɨn pué'eenya ɨ náanajra' a'ɨ́jcɨ ɨ Jesús, ɨ tyaj a'yan jatamuá'mua tɨjɨn Cɨríistu'.
40001017	'A'yaa mu mij tamuáamuata' japuan muaacua ará'asej ɨ maj jitzan eeráanye a'ɨ́jcɨ ɨ Abraham, 'asta na'aj quee huanɨé'huaca' a'ɨ́jna ɨ David, majta a'yan cha'ta mana'aj ará'asej ɨ maj a'ɨ́jna jitze eeráanye ɨ David, matɨ'ɨj huojo'vi'tɨj a'ɨ́ɨmaj ɨ maj Israel jitze ajtyáma'can a'ájna a Babilonia, majta a'yan cha'ta mana'aj tamuáamuata' japuan muaacua tyitya'rá'axcaj tɨ'ɨj huanɨé'huaca' ɨ Cɨríistu'.
40001018	'A'yaa pu tyu'nɨé'huaca'a a'ɨ́jna ɨ Jesús tɨ ajta Cɨríistu' pué'een. A'ɨ́ɨ pu náanajra' a'ɨ́jna ɨ Maríia, tɨ ajta arí jáatzaahuaj tɨ'ij huatyéviche'en a'ɨ́jcɨ jamuan ɨ José, ajta matɨ'ɨj quee xu néemi'i huatyá'caj aj pu'ij pa'rɨ'ɨj huataséjre ɨ jucáara'an jitze, a'ɨ́j pu jɨn a'yan huarɨ́j ɨ muárɨe'ria'ra' jɨme' ɨ júuricama'ra' ɨ Dios.
40001019	Ajta a'ɨ́jna ɨ tɨ José ɨ tɨ ja'ancuré'vi'tɨj tyámua' pu tyi'tyevistaca', a'ɨ́j pu jɨn quee jaxɨe'va'ca'aj tɨ puéejtzi jaatá'an hua' tzajta' ɨ tyeɨ́tye, a'yaa pu'ij tya'xɨe'va'ca'aj tɨ ma jaatátoonyij avíitzij jɨme'.
40001020	Tɨ'ɨj arí jaaxa'puɨ'ɨntarej tɨ'ij a'yan huárɨnyij, sɨ́ɨj pu ɨ tɨ tajapua tyi'huɨɨre' jimi huataséjre tɨ'ɨj ooj tyácusima'aj, a'yaa pu tyaaté'exaa tɨjɨn: "José, mu paj a'ɨ́j jitze eeráma'can ɨ David, capaj tyi'tzɨɨnya'aj paj ja'ancuré'vi'tɨj a'ɨ́jcɨ ɨ Maríia, ji'nye ɨ tɨ huataséjre ɨ jucáara'an jitze, a'ɨ́j pu jɨme' eeráma'can ɨ muárɨe'ria'ra' ɨ júuricama'ra' ɨ Dios.
40001021	Maríia pu tyátacan tyiyóoj ta'mej, a'yaa pej pij jaatámua'tyij tɨjɨn JESÚS. A'yaa pu antyapuáaj ja'mej, ji'nye a'ɨ́ɨ pu hua' japua huatányuusij ɨ jutyeɨ́tyeristyamua' ɨ maj ootyá'ɨtzeere' ɨ Dios jimi.
40001022	'A'yaa pu tyu'rɨ́j tɨ'ij a'yan tya'róo'astej je'ej tɨ tyu'taxájtaca' a'ɨ́jna ɨ tɨ tyi'xaxa'ta' ɨ tavástara' jitze ma'can a'yan tɨjɨn:
40001023	'Pa'rɨ'ɨj pu huataséjre'sij ɨ jucáara'an jitze ɨ íitɨ' tɨ quee xu a'tɨ́j jatyévi'tɨn, a'ɨ́ɨ pu tyiyóoj tá'me tyáatacan, a'yaa mu mij jaatámua'sij tɨjɨn Emanuel. A'ɨ́jna nyúucarij Emanuel, a'yaa pu huatóomua'aj tɨjɨn: Dios pu tajamuan ye séejre'.
40001024	'Tɨ'ɨj huájɨj a'ɨ́jna ɨ José, aj pu'ij a'yan huarɨ́j je'ej tɨ tyaté'exa a'ɨ́jna ɨ tɨ ta japua tyi'huɨɨre', aj pu'ij ja'ancure'vitɨj a'ɨ́jcɨ ɨ Maria.
40001025	Ajta tɨ'ɨj quee xu jamuan hui'cária'caj a'ɨ́ɨ pu ɨ Maria tyiyóoj ta'raj tyáatacan, aj pu'ij Jose a'yan jaatamua'aj tɨjɨn JESÚS.
40002001	'A'áa pu jo'nɨé'huaca' a'ɨ́jna ɨ Jesús chájta' tɨ a'yan tyaja'rájtyapua tɨjɨn Belén, chájta'naj a'áa tɨ ja'ajtyáma'can ɨ chuéj japua tɨ a'yan tyaja'rájtyapua tɨjɨn Judea, a'ájna tɨ'ɨj a'ɨ́ɨn tyi'tyávaacaj ɨ rey jɨme' a'ɨ́jna ɨ Herodes. Aj mu mij séecan a'áa ja'rá'aj a Jerusalén ɨ maj jéehua tyo'mua'reej, ɨ maj a'áa pújmua' ja'ráacɨ jo'tɨ ɨ xɨcáj je'ejnyinyi,
40002002	a'yaa mu mij tyu'ta'íhuo tɨjɨn: ―¿Jo'nyi je'en a'ɨ́jna ɨ hua' rey ɨ maj Israel jitze ajtyáma'can, ɨ tɨ 'oochán huanɨé'huaca'? Ji'nye xu'ra'vej tu huaséj a'ɨ́ɨn tɨ ja'arij a'ájna jo'tɨ ɨ xɨcáj je'ejnyinyij, a'ɨ́j tu jɨn mu jo'váaju' tyej tyij jaatyáanajche.
40002003	'Tɨ'ɨj jáamua'reeri' a'ɨ́jna ɨ rey Herodes, jéehua pu tyi'mua'astɨ́j já'raa a'ɨ́jcɨ jɨme', ajta a'yan cha'tána'aj tyihuo'ruu ɨ tyeɨ́tye ɨ maj Jerusalén jo'cháatɨma'caa.
40002004	Aj pu'ij Herodes néijmi'caa huatajé ɨ maj tyihua'íjtye' a'ɨ́ɨjma ɨ puaríij, ajta a'ɨ́ɨjma ɨ maj tyihua'mua'tyej ɨ tyeɨ́tye je'ej tɨ tyé'yu'si' ɨ yu'xarij jitze ɨ maj jɨn tyi'ijta, a'yaa pu tyihuo'ta'íhuo'ri' tɨjɨn: "¿Jo'nyí já'nɨe'huan a'ɨ́jna ɨ Cɨríistu'?
40002005	Aj mu mij a'yan tyaaté'exaa tɨjɨn: ―A'ájna a Belén, ɨ chájta'naj a'áa tɨ ja'ajtyáma'can a Judea, ji'nye a'yaa pu tyo'yu'xaca' a'ɨ́jna ɨ tɨ Dios jitze ma'can tyi'xajtaca'aj tɨjɨn:
40002006	Pajta muáaj Belén, a'áa paj ja'ajtyáma'can a Judá, muáaj paj a'ɨ́ɨn pué'een ɨ chájta'naj tɨ jéetze cɨ́leen, tɨ'ɨj na'aj tyi'chájta'najmee ɨ cháanacaj japua, muéetzij jimi pu sɨ́ɨj éerányesij tɨ tyu'ta'íjta ajta hua'cha'ɨɨj ta'me ɨ nyetyeɨ́tyeristyamua' Israel maj jitze ajtyáma'can.
40002007	'Aj pu'ij ɨ Herodes huo'tajé avíitzij jɨme' a'ɨ́ɨjma ɨ maj jéehua tyo'mua'reej, tɨ'quij huo'ta'íhuo'ri' a'náj tɨ hua'taséejre a'ɨ́jna ɨ xu'ra'vej.
40002008	Ajta je'en huo'ta'ítyaca'aj a'ájna a Belén, a'yan tyihua'ixáatya'aj tɨjɨn: ―Séricuj, siata'aj uyo'huonyi tyámua' naa a'ɨ́jcɨ ɨ pá'rɨ'ɨj, ajta siatɨ'ɨj jaatyóoni, aj xu sij mu jo'vá'ju'un siaj sij naaté'exaatye'en, nyata'aj nyij nyajta nyáaj ujo'men' nyej nyij jaatyáanajche.
40002009	'Matɨ'ɨj a'yan tyanamuáaraj a'ɨ́jcɨ ɨ rey, aj mu mij ujó'ju'. Ajta a'ɨ́jna ɨ xu'ra've ɨ tɨ hua' jimi huataséjre a'ɨ́ɨ pu anaquéej huamá'ca'aj, aj pu'ij a'áan jo'ojcháxɨ ɨ chi'ij japua jo' tɨ je'ej jé'eenya'aj' a'ɨ́jna ɨ pa'rɨ'ɨj.
40002010	Matɨ'ɨj a'ɨ́ɨmaj ɨ maj jéehua tyo'mua'reej jaaséej a'ɨ́jcɨ ɨ xu'ra'vej, jéehua mu huatóotyamua'vej.
40002011	Aj mu mij utyájrupij u chi'táj, matɨ'ɨj mij jaaséej ɨ pa'rɨ'ɨj jamuan ɨ náanajra', matɨ'ɨj mij jimi tyítunutaxɨj. Majta je'en tye'entyíicuunaxɨj ɨ maj tyaatapuéjve'sij, a'ɨ́j mu jaatapuéjve ɨ ooro, majta cɨ́tzive'rij, majta ɨ cuáanye'ej tɨ a'yan ántyapuaj tɨjɨn mirra.
40002012	Ajta je'en a'yan tya'ra'aj maj a'yan tyu'maaraca' tɨ Dios huo'tá'ijmujri' maj quee huariá'cɨɨnye a'ɨ́jcɨ jimi ɨ Herodes, aj mu mij séej jitze ɨ juyéj jo'cɨ́j mej mij a'áa jo'ré'enye jo' maj ja'chej.
40002013	'Matɨ'ɨj jo'cɨ́ɨnyaj a'ɨ́ɨmaj ɨ maj jéehua tyo'jó'itej, sɨ́ɨj pu ɨ tɨ tajapua tyi'huɨɨre' huataséjre a'ɨ́jcɨ jimi ɨ José tɨ'ɨj tyí'imaaraca'a, a'yaa pu tyaaté'exaa tɨjɨn: "Ájchesij, pata'aj já'anvi'tɨj mu pá'rɨ'ɨj pajta ɨ náanajra', pej pij jo'ra'nyij a'ájna a Egipto. A'áa paj jo'tyá'ɨtzeere' 'asta nyana'aj quee nyajtáhua'a muaaté'exaatye'en, ji'nye a'ɨ́jna ɨ Herodes, a'ɨ́ɨ pu jahuoonyi ɨ pa'rɨ'ɨj tɨ'ij jaajé'ca.
40002014	'Aj pu'ij ájche ɨ José, ajta je'en yo'ví'tɨj a'ɨ́jcɨ ɨ pa'rɨ'ɨj ajta náanajra', ajta je'en hua' jamuan jo'raa a'ájna tɨ́ca'rij tzájta', a'áa mu mij ja'rá'a a Egipto,
40002015	a'áa mu mij ja'tyee 'asta na'aj quee huamuɨ́' a'ɨ́jna ɨ Herodes. A'yaa pu tyu'rɨ́j tɨ'ij a'yan tya'róo'astej ɨ nyúucarij tɨ jaataxájtaca a'ɨ́jna ɨ tɨ ará'tyeej tyi'xajtaca'aj ɨ Dios jitze ma'can tɨ a'yan tɨjɨn: "A'áa nu pújmua' yo'tajée ɨ nyiyóoj a'ájna a Egipto".
40002016	'Tɨ'ɨj Herodes jáamua'reeri' maj jaacuanamuaj a'ɨ́ɨmaj ɨ maj jéehua tyojo'itej, jéehua pu huatanyú'caca', aj pu'ij tyu'ta'íjtaca' maj huo'cui'nyi néijmi'caa ɨ tɨ'ríi maj tyétyaca ɨ maj a'yan tyeecha'ɨj hua'pua nyinyi'ra' múucɨ pujmua', matɨ'ɨj mana'aj a'áa maj jo'cháatɨma'caa a Belén, majta ɨ maj a'áa véjri ja'antacháatɨma'caa.
40002017	A'yaa pu'ij tya'róo'aste je'ej tɨ tyo'tyéyu'xaca' a'ɨ́jna ɨ Jeremías ɨ tɨ Dios jitze ma'can tyi'xajtaca'aj, tɨ a'yan tɨjɨn:
40002018	A'yaa pu tyi'namuajre' a'ájna a Ramá, maj jéehua juyíin, majta jéehua juxamujritye'. A'ɨ́ɨ pu a'ɨ́ɨn pué'een ɨ Raquel, tɨ hua'yíin ɨ juyóojmua' ajta quee jaxɨe'va'ca'a maj tyámua' tyetyéejeeve, ji'nye mu'ríj huácuij ɨ yóojmua'mua'.
40002019	'Ajta tɨ'ɨj huamuɨ́' a'ɨ́jna ɨ Herodes, sɨ́ɨj tɨ tajapua tyi'huɨɨre' pu huataséjre a'ɨ́jcɨ jimi ɨ José tɨ'ɨj tyi'maaraca', a'yaa pu tyaaté'exaa tɨjɨn:
40002020	―Ájchesi, pata'aj ja'anvi'itɨj mu pá'rɨ'ɨj, pajta ɨ náanajra', siata'aj jo'cɨɨnye a'ájna chuéj japua tɨ a'yan tyaja'rájtyapuaa tɨjɨn Israel, ji'nye pu'ríj huamuɨ́' a'ɨ́jna ɨ tɨ jaje'catamu'ca'aj mu pá'rɨ'ɨj.
40002021	'Aj pu'ij ájchee a'ɨ́jna ɨ José, ajta je'en yo'ví'tɨj a'ɨ́jcɨ ɨ pá'rɨ'ɨj ajta ɨ náanajra', matɨ'ɨj mij jo'cɨ́j a'ájna a Israel.
40002022	Ajta ɨ José a'yaa pu tyáamua'reeri' tɨ ɨ Arquelao tyí'ijtaca'aj ju táata jitze ma'can, a'ɨ́ɨ pu tyu'tátzɨn tɨ a'áa ja'rá'astij a Judea, ajta je'en Dios a'yan tyaaté'exaa tɨ'ɨj tyi'maaraca', aj pu'ij a'áa ja'rá'aj jo'tɨ a'yan tyaja'rájtyapua tɨjɨn Galileea.
40002023	Tɨ'ɨj a'áa ja'rá'aj, a'áa pu ja'huóochejtye chájta' tɨ a'yan tyaja'rájtyapuaa tɨjɨn Nazaret. A'yaa pu tyu'rɨ́j tɨ'ij a'yan tya'róo'astej je'ej maj tyu'taxájtaca' ɨ maj Dios jitze ma'can tyi'ixajtaca'aj a'yan tɨjɨn: "A'yaa mu jatámua'sij tɨjɨn Nazaret tɨ ja'ma'can."
40003001	'A'ájna' ɨmua pu huataséjre a'ɨ́jna ɨ Juan ɨ tɨ hua'ɨɨraca'aj a'ájna jo'tɨ quee ja'tyi'tɨj 'a tɨ a'yan tyaja'rájtyapua tɨjɨn Judea.
40003002	A'yaa pu tyihua'ixaatya'ca'aj tɨjɨn: "Siata'aj ja'antzaahuatye'en ɨ Dios, ji'nye pu'rí a'ájna atyojo'ré'nyejsi tɨ'ɨj ɨ Dios néijmi'que tyu'ta'íjta."
40003003	'A'ɨ́jna ɨ Juan, a'ɨ́ɨ pu a'ɨ́ɨn pué'een ɨ Isaías tɨ jaataxájtaca' ɨ Dios jitze huatama'can, a'yan tɨjɨn: A'tɨ́j pu uja'ajíihua ja'me jo'tɨ quee já'tyi'tɨj a'yan tɨjɨn: "Tyámua' xu huóo'uurej mu ju tzajta', ji'nye tavástara' pu ya uvé'nyejsi, a'ɨ́j xu jɨn quee je'ej yo'namuajra, sulu tyámua' xu eenye'."
40003004	'Ajta a'ɨ́jna ɨ tyi'caanaria'ra' ɨ Juan, caméeyuj ju'xa'a pu jɨn tyi'taavijhuaca'a, ajta navíj jɨn ahuóojɨ'ca'ca'aj, ajta vítzi'cɨɨ cɨ'macaria'aj, ajta sarátye cua'caria'aj ɨtzitá maj huáxoo.
40003005	Majta a'ɨ́ɨmaj ɨ tyeɨ́tye ɨ maj Jerusalén jo'cháatɨma'caa, majta néijmi'i tɨ'ɨj a'áa tɨ huataca'aj a Judea, majta ɨ maj a'áa véjri'i ja'ajtyecháatɨma'caa játya'naj jitze Jordán tɨ tyaja'rájtyapuaj, néijmi'i mu ajo'ré'nyej mej mij jáanamuaj a'ɨ́jcɨ ɨ Juan.
40003006	A'ɨ́ɨ mu jaataxájtaca' ɨ maj jɨn ootyá'ɨtzeere' ɨ Dios jimi, a'ɨ́ɨ pu'ij ɨ Juan huá'ɨɨraca'aj ɨ játya'naj jitze ɨ Jordán.
40003007	'Ajta ɨ Juan, tɨ'ɨj mui'caa huaséj ɨ maj a'yan ántya'ruj tɨjɨn fariseos, majta ɨ saduceos, maj aja'váju'ca'aj mej mij huáɨ'huaj, a'yaa pu tyihuo'té'exa tɨjɨn: ―Mua'aj mu siaj tyí'hue'tacaa. ¿A'tanyíj a'yan tyajamuaate'exaa tɨ quee ja'muacɨtyij ɨ puéejtzi ɨ Dios tɨ jamuaatá'sij?
40003008	Tyámua' xu huárɨnyij mej mij ɨ tyeɨ́tye jáamua'ree siaj seríj ja'antzaahuaj ɨ tavástara',
40003009	siajta quee a'yan tyityóotzaahuatya'aj yee: "Ityáj tu Abraham jitze eeráma'can," ji'nye a'yaa nu tyaja'mua'ixaatye' tɨ ɨ Dios jaayí'tɨn tɨ a'yan jáa'uurej mu tyetyéj matɨ'ɨj ɨ maj Abraham jitze eeráma'can.
40003010	Pu'rí 'atyojo'ré'nyejsi a'ájna xɨcáara' jitze tɨ'ɨj ɨ Dios puéjtzi jamuaata'sij, a'yaa pu ja'mooria tɨ'ɨj a'tɨ́j tɨ cɨyéj eejvechixɨn' tyapuéj jɨme'. Néijmi'i ɨ cɨyéj tɨ quee tyi'taajca, a'ɨ́ɨ pu tye'ejvechixɨ'sij, ajta je'en jaatyáatɨeraj.
40003011	Nyajta nyáaj, a'yaa nu jájtyi jɨn tyaja'mua'ɨɨraj, nyaja'mua'ixaatya'aj siaj sij tya'antzaahuatye'en ɨ Dios jimi, ajta a'ɨ́jna ɨ tɨ ya ja've'me, a'ɨ́ɨ a'ɨ́jna jɨn ja'mua'ɨɨran ɨ júuricama'ra' ɨ Dios, tɨ'ij tyámua' jamuáa'uurej. A'ɨ́ɨ pu jéetze' jaayi'tɨn nyequee nyáaj, ji'nye capu nyéetzij a'yan tyi'nyacɨpua nyaj jajta'ɨ́'pu'xɨ'ɨn ɨ ca'quéera'an.
40003012	A'ɨ́ɨ pu arí ji'tyáa ɨ tɨ jɨn ja'náca'tzij ɨ tyeríicuj, a'ɨ́ɨ pu'ij ji'rátuisij ɨ xɨéerij apua'quéj. Aj pu'ij ɨ ímue'rij tyámua' úurej ɨ chóorij tzajta, ajta ɨ xɨéerij, tɨej jitze pu jaatyáteeraj tɨ quee a'náj ja'muɨ'nyi.
40003013	'Aj pu'ij Jesús ja'rájraa ɨ chuéj japua tɨ a'yan tyaja'rájtyapua tɨjɨn Galileea, tɨ'ij a'áa jo're'nyej jo'tɨ ɨ Juan je'eenya'aj, ta'aj ij ɨ Juan jáa'ɨɨraj ɨ játya'naj jitze tɨ a'yan ántyapuaj tɨjɨn Jordán.
40003014	Ajta a'ɨ́jna ɨ Juan, a'yaa pu tya'xɨe'va'ca'aj tɨ jaatá'ijmuj, a'yaa pu tyaaté'exaa tɨjɨn: ―¿Nyi muáaj ya pe'vé'mej nye jimí nyej nyij muáa'ɨɨraj? Jéetze' pu tyéevijtɨj paj muáaj nyéetzij náa'ɨɨraj.
40003015	'Jesús pu a'yan tyaaté'exaa tɨjɨn: ―Che' a'yan eenye', ji'nye a'yaa pu tyúuxɨe'vej tyaj ja'rá'astijre' je'ej tɨ tyi'xa'puɨ' ɨ Dios jimi. 'Aj pu'ij Juan jáa'ɨɨri' a'ɨ́jcɨ ɨ Jesús.
40003016	Tɨ'ɨj ɨ Jesús hua'ɨɨri'huaca', aj pu'ij eetára a jaata, ajta je'en ɨ tajapua tya'antácuunyi'huaca', tɨ'quij jaaséej tɨ japuan aje'cáma'ca'aj a'ɨ́jna ɨ júuricama'ra' ɨ Dios, a'yaa pu huasé'rihua'aj tɨ'ɨj cúcui'.
40003017	Ajta je'en nyúucarij huánamuajri' tɨ jútye' uje'cánamuajrej a'yan tɨjɨn: ―A'íi pu a'ɨ́ɨn pué'een ɨ nyiyóoj ɨ nyaj jaxɨe've', ɨ nyaj ja'antyihuoj.
40004001	'Aj pu'ij a'ɨ́jna ɨ júuricama'ra' ɨ Dios yo'ví'tɨ a'ɨ́jcɨ ɨ Jesús a'ájna jo'tɨ quee ja'tyi'tɨj, ta'aj ij ɨ tyiyáaru' tyu'tatyése' tɨ jaamué'tɨn a'ɨ́jcɨ ɨ Jesús.
40004002	'A'áa pu'ij huá'puatye xɨcáj ja'tyej ajta quee tyi'tɨ́j cua'ajcaa, aj pu'ij huataí'icuataca'.
40004003	Aj pu'ij ɨ tyiyáaru' ajtyáxɨɨriaca' ɨ Jesús jimi tɨ'ij tyi'tɨ́j jɨn jaatyámue'tɨn, a'yaa pu tyaaté'exaa tɨjɨn: ―Tɨ pua'aj jɨ're'cajnɨme' yóojra' pa pué'eenye' ɨ Dios, tyu'ta'íjta tɨ'ij mu tyetyéj paan huatyóotaahuaj.
40004004	'Ajta Jesús a'yaa pu tyu'tanyu tɨjɨn: ―A'yaa pu tye'yu'si' ɨ yu'xarij jitze tɨjɨn: "Capu a'ɨ́ɨ na'aj juxɨe've' ɨ paan tɨ'ij júurij ja'ra'nyij ɨ tyévij, sulu a'ɨ́ɨ pu ajta néijmi'i juxɨe've' ɨ nyúucaria'ra' ɨ Dios.
40004005	'Aj pu'ij ɨ tyiyáaru' ajtáhua'aj yoví'tɨj a'ɨ́jcɨ ɨ Jesús a'ájna Jerusalén, tɨ'quij tyeyúuj japua ja'antyito ɨ tɨ jéetze ájtyee,
40004006	ajta a'yan tyaaté'exaa tɨjɨn: ―Tɨ pua'aj jɨ're'cajnɨme' yóojra' pa pué'eenye' ɨ Dios, ancájvetzi, ji'nye a'yaa pu tyé'yu'si' ɨ yu'xarij jitze tɨjɨn: Dios pu 'uhuojo'ta'ítyij ɨ maj jimi tyi'huɨɨre' mej mij muáacha'ɨɨn. A'ɨ́ɨ mu jumuáca' jɨn mua'ajriasij, tɨ'ij quee tyi'tɨ́j je'ej mooriaj.
40004007	'Jesús pu a'yan tyaaté'exaa tɨjɨn: ―A'yaa pu ajta tye'yu'si' ɨ yu'xarij jitze tɨjɨn: "Capaj tyi'tɨ́j jɨn ja'xaahuari'ra ɨ Dios."
40004008	'Tɨ'quij a'ɨ́jna ɨ tyiyáaru' yo'ví'tɨj a'ɨ́jcɨ ɨ Jesús ɨ jɨríj jitze tɨ ájtyeej, aj pu'ij jataséejra ɨ cháanacaj jo' maj jo'cháatɨmee ɨ tyeɨ́tye, ajta a'chu tɨ va'tɨ́j séejre',
40004009	a'yaa pu'ij tyaaté'exaa tɨjɨn: ―Nyáaj nu néijmi'i muatapuéjve'sij a'íjna, tɨ pua'aj petyítunutaj pej pij natyáanajche.
40004010	Aj pu'ij Jesús a'yan tyaaté'exaa tɨjɨn: ―Áricuj jo'ra', tyiyáaru' paj pué'een, ji'nye a'yaa pu tye'yu'si' ɨ yu'xarij jitze tɨjɨn: "Siata'aj a'ɨ́j siana'aj huatyáanajche ɨ tavástara' ɨ Dios, a'ɨ́j xu'uj huatyáhuɨɨre'en."
40004011	'Aj pu'ij ɨ tyiyáaru' ajtáraa a'ɨ́jcɨ jimi ɨ Jesús, matɨ'ɨj mij a'ɨ́ɨmaj huataséjre ɨ maj tajapua tyi'huɨɨre' mej mij jaatyáhuɨɨre'en a'ɨ́jcɨ ɨ Jesús.
40004012	'Tɨ'ɨj Jesús a'yan tyu'namuajri' maj je'etyáanaj a'ɨ́jcɨ ɨ Juan, aj pu'ij jo'raa a'ájna 'a tɨ a'yan tyaja'arájtyapua tɨjɨn Galileea.
40004013	Ajta quee a'áa jo'tyá'ɨtzee a'ájna a Nazaret, sulu a'áa pu jo'raa a'ájna a Capernaúm, chájta' a'áa tɨ jo'taca'aj jo'tɨ ja'va'ástɨmee ɨ jájtyi a'ɨ́jna chuéjra' japua a tɨ a'yan tyaja'rájtyapua tɨjɨn Zabulón ajta a'yan tɨjɨn Neftalí.
40004014	A'yaa pu tyu'rɨ́j tɨ'ij a'yan tya'róo'aste je'ej tɨ tyo'yu'xaca' a'ɨ́jna ɨ Isaías ɨ tɨ Dios jitze ma'can tyi'xajtaca'aj, a'yan tɨjɨn:
40004015	A'ájna a tɨ a'yan tyaja'rájtyapua tɨjɨn Zabulón ajta a'ájna a Neftalí, után jitze puajmua' ɨ jatya'naj tɨ a'yan ántyapuaj tɨjɨn Jordan, a'ájna a tɨ ja'va'astɨmee ɨ jájtyi tɨ ve'ej, a'ájna a Galileea, jo' maj jo'cháatɨmee ɨ maj quee tya'tzaahuatye'.
40004016	A'ɨ́jna ɨ chájta'naj tɨ tɨ́ca'rij tzajta séejria'ca'aj, a'ɨ́ɨ pu jaaséej ɨ tatzárij tɨ ve'éj, tatzárij pu hua' jimi huataséjre, a'ɨ́ɨjma jimi ɨ maj ajo'cháatɨma'caa tɨ́ca'riste' jo' maj ya'ajpuéjtzij.
40004017	'Aj pu'ij Jesús huatyóochej tɨ tyihuo'mua'tyej, a'yan pu tyihua'ixaatya'ca'aj tɨjɨn: "Siata'aj ja'antzaahuatye'en ɨ Dios, ji'nye pu'rí a'ájna atyojore'nyejsi tɨ'ɨj Dios tyu'ta'íjta íiyan cháanacaj japua.
40004018	'A'áa pu ɨ Jesús ja'ajtyáma'ca jo'tɨ ja'va'ástɨmee ɨ jájtyi a tɨ a'yan tyaja'rájtyapua tɨjɨn Galileea, tɨ'ɨj hua'puácaa huaséj ɨ maj ju'ihuáamua', sɨ́ɨj pu a'ɨ́ɨn pué'eenya a'ɨ́jna ɨ Simón ɨ maj majta a'yan jatamua'mua tɨjɨn Pedro, ajtáhua'aj ɨ sɨ́ɨj tɨ a'yan ántyapuaj tɨjɨn Andrés. A'ɨ́ɨ mu a'ɨ́ɨn pué'eenya'aj ɨ maj hue'tyée eetaja'puanaj, a'ɨ́ɨ mu mij tápi'narij jɨn hue'tyée vivi'raca'aj.
40004019	Jesús pu a'yan tyihuo'té'exa tɨjɨn: ―Sianaataváj, nyáaj nu tyaja'muamua'tyen siaj sij tyeɨ́tye nye jimi tyísɨɨre'en.
40004020	'Aj mu mij huatóoxaahuataca' matɨ'ɨj mij atyojo'píitɨra ɨ tápi'narij, majta je'en jamuan jo'cɨ́j.
40004021	'Tɨ'ɨj ijté'ej a'yée jo're'nye, Jesús pu 'ajtáhua'aj hua'puáca huaséj ɨ maj ju'ihuáamua', sɨ́ɨj pu a'yan ántyapuaj tɨjɨn Santiago ajta ɨ sɨ́ɨj a'yan tɨjɨn Juan, a'ɨ́ɨ pu yóojmua'mua' pué'een a'ɨ́jcɨ ɨ Zebedeo, a'áa mu ja'rátya'ca'aj ɨ canúuhuaj jitze ɨ jutáata jamuan, tápi'narij mu tyámua' tyí'uuriajca'aj. Aj pu'ij ɨ Jesús huo'tajé,
40004022	matɨ'ɨj mij jaatáxaahuataca', majta je'en eetacɨ́j ɨ canúuhuaj jitze, a'áa mu'uj mij yoorɨéej cɨ jutáata, matɨ'ɨj mij jamuan jo'cɨ́j ɨ Jesús.
40004023	'Jesús pu néijmi'quee huáraa a'ájna a Galileea, tyihua'mua'tyáaj ɨ tyeɨ́tye ɨ hua' tyeyúuj tzajta'. A'ɨ́j pu hua'ixaatya'ca'aj ɨ nyúucaria'ra' ɨ Dios ajta néijmi'caa tyu'huaa ɨ tyeɨ́tye ɨ maj tyi'cucui'ca'aj, ajta quee sɨ́ɨjtaca'aj na'aj ɨ cuí'nyi'ra'aj.
40004024	A'ɨ́j mu ɨ Jesús xajtaca'aj néijmi'que' tɨ'ɨj na'aj a'áa tɨ huataca'aj ɨ chuéj tɨ a'yan tyaja'rájtyapua tɨjɨn Siria, a'ɨ́ɨjma mu mij aja've'vi'tɨɨcaria'aj ɨ maj tyí'cucui', séecan mu huápuɨ'ɨj tyí'cucui'ca'aj, ajta séecan quee hua'ca'nyisti'raca'aj, ajta séecan tyiyáaru' hua' tzájta' séejria'ca', majta séecan a'huootɨ́mue'rajma'caa, majta ɨ maj quee rácɨjcɨ'nyive'. Jesús pu néijmi'caa tyu'huaa.
40004025	'Jéehua mu ɨ tyeɨ́tye ɨ maj a'áa ja'ráacɨj a Galileea, majta ɨ maj a'áa ja'ráacɨj a tɨ a'yan tyaja'rájtyapua tɨjɨn tamuáamuata' tɨ ja'chájta'ta'najmee, majta ɨ maj Jerusalén ja'ráacɨj, majta ɨ Judea maj ja'ráacɨj, majta ɨ maj eetacɨ́j utáan pújmua' ɨ Jordán jitze, mue'tɨ́j mu jamuan huacɨ́j a'ɨ́jcɨ ɨ Jesús.
40005001	Tɨ'ɨj huo'séej ɨ tyeɨ́tye maj jéehua aja'tyúusɨɨria'ca'aj, Jesús pu antyíraj ɨ jɨríj japua, tɨ'quij ooyíjxɨ. Majta a'ɨ́ɨmaj ɨ maj jamuan huacɨ́j, a'ɨ́ɨ mu ajtyáxɨɨriaca',
40005002	aj pu'ij huatyóochej tɨ tyihuó'mua'tyej, a'yaa pu'ij tyihuo'ixaa tɨjɨn:
40005003	'Miche' huatóotyamua've'en ɨ maj jamua'ree maj quee je'ej tyéjviicue' ɨ Dios jimi, ji'nye a'ɨ́ɨ mu a'ɨ́jna jɨn antyúumua'reeriaj ɨ tajapua tɨ tyaja'ma'can.
40005004	'Miche' huatóotyamua've'en ɨ maj juxaamujritye', ji'nye Dios pu tyámua' tyihuo'tyéjeevij.
40005005	'Miche' huatóotyamua've'en ɨ maj quee óotzaahuatye', ji'nye a'ɨ́ɨ mu ja'ancuriá'asi a'ɨ́jna ɨ chuéj ɨ tɨ jɨme' ɨ Dios tya'tóoratziiri' tɨ huo'tá'an.
40005006	'Miche' huatóotyamua've'en ɨ maj a'ɨ́jna jɨn tajcu, majta a'ɨ́jna jɨn i'cuj maj a'yan huárɨnyij je'ej tɨ tyi'xa'puɨ' ɨ Dios jimi, ji'nye a'ɨ́ɨjma pu jimi tyámua' tye'mej.
40005007	'Miche' huatóotyamua've'en ɨ maj hua'cu'vej ɨ juxa'aj tyeɨ́tye, ji'nye Dios pu ajta huá'ancu'vaxɨ'ɨj a'ɨ́ɨjma.
40005008	'Miche' huatóotyamua've'en ɨ maj tyámua' een ɨ juxɨéjnyu'caa tzajta, ji'nye a'ɨ́ɨ mu jaséejran ɨ Dios.
40005009	'Miche' huatóotyamua've'en ɨ maj jahuoo mej mij quee nyo'sa'aj, ji'nye Dios pu a'yan huo'támua'sij tɨjɨn: "Nyiyóojmua'."
40005010	'Miche' huatóotyamua've'en ɨ maj jajpuétzi a'ɨ́jna jɨme' maj a'yan rɨcɨj je'ej tɨ tyi'xa'puɨ', ji'nye néijmi'i pu tyihuá'cɨ'tyij ɨ tajapua tɨ tyaja'ma'can.
40005011	'Siata'aj huatóotyamua've'en, matɨ'ɨj ɨ tyeɨ́tye je'ej pua'aj tyaja'muaxajta, ajta matɨ'ɨj nye jitze ma'can hue'tzij jɨn tyaja'muaxajtzi'raj.
40005012	Siata'aj huatóotyamua've'en, caxu juxaamujritya'aj, ji'nye jéehua pu tyajá'muacɨ'ɨtyij ɨ tajapua tɨ tyeje'seejre', ji'nye a'yaa majta huó'ruu a'ɨ́ɨjma ɨ maj ará'tyeej ɨ Dios jitze ma'can tyi'xajtaca'aj.
40005013	'A'yaa xu mua'aj tyí'huɨɨre' hua' tzajta' ɨ tyeɨ́tye tɨ'ɨj ajta tyí'huɨɨre' ɨ unáj ɨ cue'ráj jitze. Ajta tɨ pua'aj huatyájru'naj, aj pu'ij ráxɨ'sij ɨ tá'ancatzaj. ¿Ji'nye óoj tyíɨ'rij tɨ'ij ajtáhua'aj áancatzaj ta'ra'nyij? Capu 'ij che' tyi'tɨ́j huɨɨre', a'ɨ́j mu jɨn ma júuraxɨj, mej mij ɨ tyeɨ́tye jatzíinajyi'can.
40005014	'A'yaa xu mua'aj een hua' tzajta' ɨ tyeɨ́tye tɨ'ɨj ɨ tɨéj tɨ á'taaj tɨ ajta a'ɨ́jna jɨn a'ɨmuá atányeeri'cɨj ɨ cháanacaj japua. A'ɨ́jna ɨ chájta'naj jɨríj jitze tɨ ja'seejre', capu ɨ'rij tɨ huatyóo'avaaj.
40005015	Capu ajta a'tɨ́j cantyíij antyíteeraj tɨ'ij aan yo'tyárujtye'en ɨ utáatzij jitye, sulu ánɨmuaj pu yo'ojchesi tɨ'ij a'ɨmuá atányeeri'cɨrej hua' tzajta' ɨ maj iiráatyij u chi'táj.
40005016	A'yaa xu sij cha'ta siana'aj mua'aj huárɨnyij, siaj sij a'yan tyihuo'tyátatzavi'tye'en ɨ tyeɨ́tye, mej mij jamuaaséj siaj xa'puɨ'ɨn rɨcɨj, aj mu mij majta tyaatatyójtzi're'ej ɨ Dios tajapua tɨ ja'séejre'.
40005017	'Caxu a'yan tyi'mua'ajca yee a'ɨ́j nu jɨn mujo've'mej nyej nyij ja'antyipuá'ritye'en a'ɨ́jcɨ ɨ nyúucarij Moisés tɨ jaatyájto nusu ɨ maj jaataxájtaca' a'ɨ́ɨmaj ɨ maj tyi'xajtaca'aj ɨ Dios jitze ma'can, sulu a'ɨ́j nu jɨn mujo've'mej nyej nyij ca'nyíjra'aj jamuata'an.
40005018	Ji'nye a'yaa nu tyaja'mua'ixaatye' tzáahuatyi'ra'aj jɨme', tɨ'ɨj óoj ya séejria'aj ɨ cháanacaj, ajta óoj seejria'aj ɨ tajapuá, capu tyi'tɨ́j jo'vesij ɨ tɨ á'yu'si' ɨ yu'xarij jitze, asta na'aj quee néijmi'i aróo'astej je'ej tɨ tye'yu'si'.
40005019	A'ɨ́j pu jɨn, tɨpua'aj a'tɨ́j séej quee ará'astijre' ɨ nyúucarij tɨ á'yu'si' ɨ yu'xarij jitze, tyij ajta a'ɨ́ɨn pué'een ɨ tɨ quee jéehua juxɨe've', ajta je'en quee a'yan tyihuo'mua'tyej ɨ tyeɨ́tye mej mij ja'rá'astijre'en ɨ Dios, a'ɨ́ɨ pu ajta a'ɨ́ɨn pué'eenya'aj ja'mej ɨ tɨ jéetze cɨléenye' jɨn tyi'tyaváaj ja'mej u tajapua. Ajta a'ɨ́jna ɨ tɨ néijmi'i ará'astijre'en a'ɨ́jcɨ ɨ nyúucarij, ajta je'en séecan huámua'tyej mej mij majta ja'rá'astijre'en, a'ɨ́ɨ pu va'can jɨn tyi'tyaváaj ja'mej u tajapua.
40005020	'A'yaa nu tyaja'mua'ixaatye' mua'ajma, tɨ pua'aj sequee hua'antyimue'tɨn a'ɨ́ɨjma ɨ maj tyihua'mua'tye ɨ yu'xarij jitze, siajta a'ɨ́ɨmaj ɨ fariseos, a'ɨ́jna jɨme' siaj a'yan huárɨnyij je'ej tɨ tyi'xa'puɨ' ɨ Dios jimi, caxu a'náj tajapua jo'tyá'ɨtzeere'ej.
40005021	'Xu'rí mua'aj a'yan tyu'namuajri' maj a'yan tyihuo'té'exa ɨ ja'muahuasimua'cɨ'ɨj tɨjɨn: "Caxu tyi'tyacui'caj, ji'nye a'ɨ́jna ɨ tɨ tyi'tyacui'caa, a'yaa pu tyúuxɨe've' maj puéejtzij jaatá'an."
40005022	Nyajta nyáaj, a'yaa nu tyaja'mua'ixaatye' tɨjɨn tɨ pua'aj a'tɨ́j tyinyu'caj ɨ ju'ihuáara' jimi, Dios pu puéejtzi jaatá'sij. Ajta a'ɨ́jna ɨ tɨ je'ej pua'aj tyatájeeve ɨ juxa'aj tyevij, a'yaa pu tyúuxɨe've' maj ja'anvi'tɨj a'ɨ́ɨjma jimi ɨ maj tyityatyíj, ajta a'ɨ́jna ɨ tɨ huápuɨ'ɨj je'ej pua'aj tya'xajta ɨ juxa'aj tyevij, a'ɨ́ɨ pu a'áa jo'tyá'ɨtzeere'ej jo'tɨ quee a'náj ja'muɨ'nyij ɨ tɨéj."
40005023	'A'ɨ́j pu jɨn, tɨ pua'aj períj tyi'tɨ́j mu'vejritaj a'ɨ́jna japua jo' siaj ya'na'miche ɨ Dios, pajta je'en jo'támua'aree paj tyi'tɨ́j jɨn ootyá'ɨtzee ɨ axa'aj tyévij jimi,
40005024	a'áa paj póoj yo'tyá'ɨtzeen ɨ paj jaatámu'vejritaj ɨ Dios jimi, pej pij anaquéej ujo'me' a'ɨ́jcɨ jimi ɨ axa'aj tyévij, pajta je'en tyu'tá'uunyi' a'ɨ́jcɨ jimi. Aj pu'ij huatáɨ'riitarij paj mu jo've'me' pajta je'en tyu'támu'vejritaj.
40005025	'Tɨpua'aj a'tɨ́j mua'anvi'tɨj ɨ juéesi jimi, pata'aj jaaxa'puɨ'ɨntare'en a'ɨ́jna jamuan ɨ tɨ muájcha'ɨɨre'e, tɨ'ɨj óoj muáavi'tɨj, ta'aj ij quee amojo'ré'nyijtye' ɨ juéesi jimi, na'ríij quee a'ɨ́ɨ pu muéetzij tyu'tátuire'sij ɨ jueesi jimi, ajta je'en ɨ juées a'ɨ́ɨjma jimi muaatátoosij ɨ maj jahuɨɨre', a'ɨ́ɨ mu mij mue'tyánasij.
40005026	A'yaa nu tyí'mua'ixaatye' tzáahuatyi'ra'aj jɨme' mej quee mui'rátoosij 'asta pana'aj quee néijmi'i tyihuo'nájchitye'en a'chu maj muajijve'en.
40005027	'Xu'rí mua'aj a'yan tyu'namuajri' ɨ maj aamí' a'yan tyu'taxájtaca' tɨjɨn: "Capaj 'íitaj jamuan hui'care'en ɨ paj quee jatyévi'tɨn."
40005028	Nyajta nyáaj, a'yaa nu tyajá'mua'ixaatye' tɨjɨn a'tɨ́j tɨ na'aj tɨ íitaj huaséj ajta je'ej jaatanyácua'aj, a'ɨ́j pu jɨn arí huóoxana'cɨre ɨ ju tzajta' a'ɨ́jna jamuan ɨ íitaj tɨ quee jatyévi'tɨn.
40005029	'A'yaa nu nyij tyaja'mua'ixaatye' tɨjɨn tɨ pua'aj mua'jɨ'ɨj tɨ amuáca'ta' pújmua' séejre' jitze petyo'ojpuá'aritye'en, ɨ paj jɨn ootyá'ɨtzee ɨ Dios jimi, eetátɨchi mua'jɨ'ɨj pajta je'en a'ɨmuá yóorɨenyi, ji'nye jéetze' pu muaatyáhuɨ'rii paj tyi'tɨ́j jo'rɨenye tɨ cɨ́leen quee maj néijmi'i a'áa muaja'tyárɨenyi jo'tɨ jusén jɨme' ja'taa.
40005030	Ajta tɨ pua'aj mua' muáaca' jitze petyo'ojpuá'ritye'en, pata'aj ja'ajtavéjche pajta je'en a'ɨmuá yóorɨenyij, ji'nye jéetze' pu muatyáhuɨ'rii paj tyi'tɨ́j jo'rɨenyij tɨ cɨ́leen, quee paj néijmi'i a'hua'rɨeenyij a'ájna ɨ tɨéj jitze tɨ quee a'náj já'muɨ'nyij.
40005031	'A'yaa mu majta aamí' tyu'taxájtaca' tɨjɨn: "A'tɨ́j tɨ na'aj tɨ ju'ɨ́ɨ huatátoonyij, che' yu'xarij jaatapíjtye'en ɨ tɨ jitzan á'yu'si' je'ej tɨ éen jɨme jaatátooj."
40005032	Nyajta nyáaj, a'yaa nu tyaja'mua'ixaatye' tɨjɨn tɨ pua'aj a'tɨ́j ju'ɨ́ɨ huatátoonyij, quee a'yan tyi'tɨ́j jɨn huarɨ́n ɨ íitɨ' tɨ séej jamuan huáhui'nyij, a'yaa pu'ij puéjtzi tyaata'sij ɨ tɨ ɨ́ɨra'ra' pué'eenya'aj. Ajta a'ɨ́jna ɨ tyáatɨ' tɨ ja'ancuré'vi'tɨj a'ɨ́jcɨ íitaj tɨ huatátuiihuaca' a'ɨ́ɨ pu ajta juxana'cɨre'.
40005033	'Siajta a'yan seríj tyu'namuajri' maj a'yan ará'tyeej tyihuo'té'exa ɨ tahuásimua'cɨ'ɨj tɨjɨn: "Capaj yo'hua'nan ɨ paj jɨn tya'tá'ratziiri' jitzan huatama'can ɨ tavástara'."
40005034	Nyajta nyáaj, a'yaa nu tyaja'mua'ixaatye' tɨjɨn: Caxu tyi'tɨ́j jɨn tya'tóoratzi'ra'an. Caxu tya'tóoratzi'ra'an a'ɨ́jna jitze huatama'can ɨ tajapua, ji'nye a'ɨ́ɨ pu a'ɨ́ɨn pué'een ɨ ɨpuariáara' ɨ Dios,
40005035	caxu siajta tya'tóoratzi'ra'an a'ɨ́jna jitze huatama'can ɨ cháanacaj, ji'nye a'ɨ́ɨ pu yan ra'ɨ́ɨcajme ɨ Dios, caxu siajta a'ɨ́jna jitze huatama'can ɨ Jerusalén, ji'nye a'ɨ́ɨ pu rey ɨ tɨ va'can antyúumua'ree a'ɨ́jna jitze ɨ chájta'naj.
40005036	Caxu siajta tya'tóoratzi'ra'an ɨ ju mu'új jitze huatama'can, ji'nye caxu jaa'yí'tɨn siaj jaatyáxu'muare'en, nusu siaj jaatyácuenare'en séej mu ju cɨpuáj.
40005037	Che' a'yan eenye', tɨ pua'aj a'yan setyu'taxáj yee "¡Jee!", che' a'yan eenye' tzáahuatyi'ra' jɨme', na'ríij a'yan setyu'taxáj yee "¡Capu!", che' a'yan ajta tzáahuatyi'ira'a jɨme' eenye'. Ji'nye ɨ tɨ seequé een, a'ɨ́j pu jitze ja'ma'can ɨ tɨ je'ej puá'aj een.
40005038	'A'yaa xu mua'aj tyu'namuajri' maj ará'tyeej a'yan tyu'taxájtaca' tɨjɨn: "Tɨ pua'aj a'tɨ́j je'ej pua'aj mojo'séejra, pata'aj pajta muáaj je'ej pua'aj yo'séejra," ajta a'yan tɨjɨn: "Tɨ pua'aj a'tɨ́j je'ej pua'aj mua'uuriaj pata'aj pajta muáaj tyi'tɨ́j jɨn je'ej pua'aj jáa'uurej."
40005039	Nyajta nyáaj, a'yaa nu tyaja'mua'ixaatye' tɨjɨn: Caxu a'yan cha'ta siana' je'ej pua'aj ja'uuriaj a'ɨ́jna ɨ tɨ je'ej ja'moorej, sulu tɨ pua'aj a'tɨ́j mui'tyéveenyij mua' ipéesij jitze, pajta'aj jaata'an tɨ ajta sɨ́ɨcɨta'a mui'tyéveenyi.
40005040	Tɨ pua'aj a'tɨ́j ca'nyéjrij jɨn mua'antyíchueenyi, pata'aj jaatáchuiityen' pajta mua' a'máancaj
40005041	Ajta tɨ pua'aj a'tɨ́j ca'nyéjrij jɨn muata'íjtye' paj tyía'ra' tya'antɨnyij séej ví'ra' ɨmua tɨ huatátyee, pata'aj hua'puáca vi'ra' ɨmua atyiyóotuiiraj.
40005042	A'tɨ́j tɨ na'aj tɨ tyi'tɨ́j muahuaviiraj, pata'aj jaatá'an, pajta quee jamueera'a tɨpua'aj a'tɨ́j tyi'tɨ́j muatanyéjvi'i.
40005043	'A'yaa xu siajta tyu'namuajri' maj ará'tyeej a'yan tyu'taxájtaca' tɨjɨn: "Pata'aj tyamua yo'muaraj ɨ axa'aj tyevij, pajta jájcha'ɨɨria'aj a'ɨ́jcɨ ɨ tɨ muájcha'ɨɨre'."
40005044	Nyajta nyáaj a'yaa nu tyaja'mua'ixaatye' tɨjɨn: Siahuo'xɨe've' ɨ maj jamuájcha'ɨɨre', siajta huatyényuunyij ɨ Dios jimi a'ɨ́ɨjma jɨme' ɨ maj je'ej pua'aj ja'mua'uure.
40005045	Aj xu sij mua'aj yóojmua'mua pué'eenya'aj xa'ju' ɨ Dios tajapua tɨ ja'séejre', ɨ tɨ je'ré'nyinyicatyaa ɨ xɨcáj a'ɨ́ɨjma jimi ɨ maj je'ej pua'aj tyí'tyetyeɨtye, ajta a'ɨ́ɨjma jimi ɨ maj tyámua' tyí'tyetyeɨtye, ajta tyi'tá'caa mej mij huatyéviiyej hua' japua ɨ maj xa'puɨ'ɨ rɨcɨj, ajta hua' japua ɨ maj je'ej pua'aj rɨcɨj.
40005046	Ji'nye tɨpua'aj mua'aj siahua'xɨe'va'aj a'ɨ́ɨjma ɨ maj majta ja'muaxɨe've', ¿tyi'tajnyi siamue'tɨn ɨ Dios jimi? Ajta a'ɨ́ɨmaj ɨ maj huá'jijve' ɨ maj tyí'tɨcɨj a'ɨ́ɨmaj mu majta a'yan tyityetyúucha'ɨj.
40005047	Ajta tɨ pua'aj a'ɨ́ɨjma siana'aj huatatyójtye'en ɨ maj ja'mua'ihuáamua' pué'een, ¿tyi'tajnyi jɨn xa'puɨ' siarɨcɨj? Ji'nye a'ɨ́ɨmaj ɨ maj quee tya'tzaahuatye' ɨ Dios jimi, a'yaa mu majta rɨcɨj.
40005048	Siata'aj tyámua' eenye' a'yájna tɨ'ɨj ɨ ja'muavastara' tyámua' tyi'een tajapua tɨ ja'séejre'.
40006001	'Caxu tyi'tɨ́j jɨn tyámua' rɨjca hua' tzajta' ɨ tyeɨ́tye mej mij a'ɨ́ɨmaj jamuaséej. Tɨ pua'aj a'yan xáarɨnyij, capu tyi'tɨ́j jamuata'sij a'ɨ́jna jimi ɨ siaj jajvástara' tajapua tɨ ja'séejre'.
40006002	A'ɨ́j xu jɨn, siatɨ'ɨj tyihua'puejva'aj a'ɨ́ɨjma ɨ maj quee je'ej tyéjviicue', caxu jaxajta yee a'yaa tu huarɨ́j, matɨ'ɨj ɨ séecan rɨcɨj ɨ jutyeyúuj tzajta, majta ɨ cáayej jitze a'ɨ́ɨjma ɨ maj quee huatoojé'yacan jɨn tyámua rɨcɨj. A'yaa nu tyaja'mua'ixaatye' tɨjɨn a'ɨ́ɨ mu meríj néijmi'i tyu'amue'tɨj a'ɨ́jcɨ jɨme' maj ɨ tyeɨ́tye tyámua' tyihua'xaj.
40006003	Pajta muáaj patɨ'ɨj huá'huɨɨria'aj a'ɨ́ɨjma ɨ maj quee je'ej tyéjviicue', capaj ja'ixaatya'aj ja'ihuáara' ɨ siaj néemi'i óojaahuatye',
40006004	a'yaa paj huárɨnyij avíitzi jɨme'. Ajta a'ɨ́jna ɨ paj jajvástara', a'ɨ́ɨ pu jaséej ɨ tɨ ju'avaaj, a'ɨ́ɨ pu'ij muata'sij ɨ paj jaamue'tɨj.
40006005	'Siatɨ'ɨj mua'aj tyényuusime'en ɨ Dios jimi, caxu a'yan rɨjca matɨ'ɨj a'ɨ́ɨmaj ɨ maj quee tyámua' tya'tzaahuatye', ɨ tɨ hua'ráanajchi maj huatyényuunyij muaatya'úuj ɨ tyeyúuj tzajta, na'ríij ɨ maj 'ajcacɨ́'ɨca'a ɨ cáayej jitze, mej mij séecan huo'séej. A'yaa nu tyaja'mua'ixaatye' tzáahuatyi'ra'aj jɨme', a'ɨ́ɨmaj mu meríj a'ɨ́jna huamué'tɨj mej mij ɨ tyeɨ́tye tyámua' huojo'sejra.
40006006	Pajta muáaj, patɨ'ɨj tyényuusime'en ɨ Dios jimi, pata'aj utyarutyej a'chi'táj, pajta tye'tyáana ɨ puéerta jɨme', aj pej pij huatyényuunyij a'ɨ́jcɨ jimi ɨ paj jajvástara' ɨ tɨ quee séejre'. Ajta a'ɨ́jna ɨ paj jajtáata ɨ tɨ jaséej je'ej paj rɨcɨj avíitzij jɨme', a'ɨ́ɨ pu muaata'sij ɨ paj jaamue'tɨj.
40006007	Ajta patɨ'ɨj tyényuusime'en ɨ Dios jimi, capaj a'yan tyeeyí'tɨhua'an matɨ'ɨj a'ɨ́ɨmaj ɨ maj quee tya'tzaahuatye', ɨ maj jéehua á'tɨjtɨ' metyenyuusima'aj a'ɨ́jna jɨme' ɨ nyúucarij tɨ quee je'ej huatóomua'aj, ajta a'yan tyihua'miteeraste' tɨ a'ɨ́jna jɨn ɨ Dios hua'namuajran.
40006008	Caxu a'yan rɨjca matɨ'ɨj a'ɨ́ɨmaj, ji'nye ɨ siaj jajvástara', a'ɨ́ɨ pu'rí ja'mua're tyi'tɨ́j tɨ jamua'ɨtzitye, tyij siajta sequee xu jaatáhuaviiri'.
40006009	A'yaa xu sij mua'aj tyityeetyényuunyij tɨjɨn: Muáaj, mu paj ta táata, tajapua paj ja'seejre', che' tyamua' éenye' ɨ paj jɨn ántyapuaj.
40006010	Che' mu jo've'me'en ɨ paj jɨn tyi'ijta. Che' a'yan tya'ra'nyij je'ej paj muáaj tya'xɨe've' íiyan cháanacaj japua, a'yájna tɨ'ɨj ajta tyi'een ɨ tajapua.
40006011	Tyitaata' ɨ tɨ tyí'cue'ri' tɨ ajta tyúuxɨe've' nein xɨcáj tzajta'.
40006012	Tyitaatú'uunyi' ɨ tyaj jɨn quee xa'puɨ'ɨ huarɨ́j, a'yájna tya'tɨ'ɨj ityáj tyihuo'tú'uunyi'ri' a'ɨ́ɨjma ɨ maj je'ej pua'aj táaruj.
40006013	Capaj tyi'tá'care'en tɨ taamue'tɨn a'ɨ́jna ɨ tɨ quee xa'puɨ', sulu pata'aj tajapua huatányuunyij. Ji'nye muáaj paj tyi'ijta, pajta néijmi'i putyi'uurej, a'ɨ́j paj jɨn jusén jɨme' séejre'.
40006014	'Ji'nye tɨpua'aj mua'aj setyihuo'tú'uunyi' a'ɨ́ɨjma ɨ maj je'ej pua'aj jamuáaruu, a'ɨ́ɨ pu ajta mua'ajma tyajamuaatú'uunyi'ira ɨ siaj jajvástara' tajapua tɨ ja'séejre',
40006015	ajta tɨ pua'aj sequée tyihuo'tú'uunyi' a'ɨ́ɨjma ɨ maj je'ej pua'aj jamuáaruu, capu ajta tyajamuaatú'uunyi'raj a'ɨ́jna ɨ ja'muavastara' ɨ siaj jɨn quee xa'puɨ' huarɨ́j.
40006016	'Siatɨ'ɨj ju'itzi'va'aj, caxu acóotzaahuatya' matɨ'ɨj ɨ maj juxaamuɨjritye', ji'nya a'yaa mu jéjrista' rɨcɨj ɨ maj quee tya'tzaahuatye', mej mij ɨ tyeɨ́tye jáamuaa'ree tɨjɨn múu'itzi've'ej. A'yaa nu tyaja'mua'ixaatye' maj a'ɨ́ɨmaj meríj jaamue'tɨ je'ej tɨ tyi'tɨj tyihua'cɨ'tyij.
40006017	Pajta muáaj, patɨ'ɨj ja'ɨtzi've'ej, pata'aj aca'jɨsta'mitye'en, pajta tyámua' huá'uurej,
40006018	mej mij quee ɨ tyeɨ́tye jáamuaa'ree yee pua'itzi've'. A'ɨ́ɨ pu'uj a'vástara' ɨ paj quee jaséej jamua'ree, ajta a'ɨ́jna ɨ a'vástara' tɨ jaséej ɨ tɨ ju'avaa, a'ɨ́ɨ pu muaatá'sij ɨ paj jaamué'tɨj.
40006019	'Caxu jéehua tyo'sɨɨria'aj ɨ ju chi'táj ɨ tɨ huápuɨ'ɨj tya'najchi, jo'maj ɨ tyajpuásij tyojo'jɨpuaj jo'tɨ ajta néijmi'i ɨ tyajá'mua'arij tyo'jo'huɨ'tzɨj, jo'maj majta ɨ náhua'rij jo'tyáru'pij mej mij tyu'náhua'an.
40006020	Sulu siata'aj utyojo'sɨɨre'en u tajapua a'ɨ́jcɨ ɨ tɨ jéehua tya'najchi, jo'maj quee ɨ tyajpuásij tyojo'jɨpuaj, jo'tɨ ajta quee tyi'tɨ́j jo'huɨ'tzɨj, majta quee ɨ náhua'rij utyáaru'pij.
40006021	Ji'nye jo'tɨ tyi'tɨ́j ja'séejre ɨ tɨ jéehua ja'mua jitze juxɨe've', a'áa xu siajta tyojomua'tziitya'aj xá'aju'un.
40006022	'Ajta mua' jɨ'ɨj, a'ɨ́ɨ pu a'ɨ́ɨn pué'een ɨ paj jɨn atányeej pej pij majo'cha'canye', a'yaa pu'ij tɨ pua'aj jɨ're'nye pua'aj rɨ'ɨjsíjme'nyi, tyámua' pej pij naa metyóonyeej,
40006023	ajta tɨ pua'aj quee tyi'tɨ́j huɨɨria'a mua' jɨ'ɨ, a'yaa pej pij tɨ́ca' tyi'séeria'aj pua'mej. Ajta tɨ pua'aj a'ɨ́jna ɨ tatzárij quee tyi'tɨ́j huɨɨria'aj, jéehua pu huápuɨ'ɨj a'jitze huatyátɨca'rij.
40006024	'Capu a'tɨ́j pu joorej tɨ hua'puáca jimi tyu'tyáhuɨɨre'en, ji'nye séej pu tyicha'ɨ́ɨria'aj ja'me ɨ tɨ tye'ijtye, ajta ɨ séej xaa xɨe'va'aj ja'me, nusu ɨ séej tyámua' tyu'tyáhuɨɨre'ej, ajta séej quee ará'astijre'ej. A'ɨ́j pu jɨn quee ɨ'ríj siaj ɨ Dios tyámua' tyu'tyáhuɨɨre'en siajta a'ɨ́jcɨ ɨ túumii.
40006025	'A'ɨ́j nu jɨn a'yan tyajá'mua'ixaatye' tɨjɨn: Caxu a'ɨ́jcɨ jɨn tyi'mua'ajca je'ej siaj tyi'tɨ́j tyi'cua'nyi, nusu je'ej siaj ye'éj tyi'tyeye'en, na'ríij a'ɨ́jcɨ jɨme' ɨ siaj tyu'tyóochejtye'sij. ¿Nyi quee jéetze' juxɨe've' ɨ Dios jimi siaj juuri xá'ra'nyij, quee ɨ cue'ráj nusu ɨ ja'muahue'ra' na'ríij a'ɨ́jna ɨ tyúuche'tyaa?
40006026	Cásɨ' siahuo'séej mu pína'seej ɨ maj jutye' ra'ra'a, camu tyi'huastyaa, camu majta tyi'tza'nacaa, camu majta jasɨ'ɨrii ɨ 'ímue'rij ɨ juchi'táj, ajta a'ɨ́ɨ pu tyihua'cue'tye a'ɨ́jna ɨ ja'muavástara' tajapua tɨ ja'seejre'. Siata mua'aj jéetze xu jitzan juxɨe've' mequée mu pína'see.
40006027	A'ɨ́j pu jɨn quee tyi'tɨ́j huɨɨre' tɨ a'tɨ́j jéehua tyúumua'tziitya'aj, ji'nye capu jaatyáhuɨɨre'ej tɨ'ij jéetze' ja'tyeevi' júuri.
40006028	'¿Ji'nye siaj sij a'ɨ́jna jɨn tyúumua'tziitye' ɨ siaj tyu'tyóochejtye'en? Cásɨ' xaaséej mu xúuxu'uj je'ej tɨ tyí'huose' a'ájna a ɨtzitáj, capu tyí'muɨjhuacaa capu ajta tyí'itzacaa.
40006029	A'ɨ́j nu jɨn a'yan tyajá'mua'ixaatye' tɨjɨn a'ɨ́jna ɨ rey Salomón, ɨ tɨ jéehua tyí'ijcha'ɨɨca'aj, capu a'náj náa éenye'en tyu'tyóochejtye tɨ'ɨj mu xúuxu'uj.
40006030	A'yaa pu'ij tɨpua'aj ɨ Dios tyámua' ja'uuriaj mu tu'píj tɨ 'ijíij a'áa já'seejre' jo'tɨ jo'ɨtzitaj, ajta ariá'pua'aj mu jaatyátɨeraj chuéj tzajta' ta'ajtaavijhua. Jéetze pu'ij mua'ajma tyámua' ja'mua'uure mu siaj quee tya'tzaahuatye' xaa nyu'uj.
40006031	A'ɨ́j xu jɨn quee tyúumua'tziitya'aj a'yan setyuu'ihuoraj tɨjɨn: ¿Tyi'tajnyíj tya'cua'nyij?, nusu yee: ¿Tyi'tajnyíj tyeye'en?", na'ríij a'yan yee: ¿Tyi'tajnyíj tyetyu'tyátachejtye'sij?
40006032	A'íi pu a'ɨ́ɨn tyi'pué'een ɨ maj jɨn tyúumua'tziitye' ɨ maj quee tyatzaahuatye', siajta mua'aj xu tyivástara' ɨ tɨ arí jamua'ree tyi'tɨ́j tɨ jamua'ɨtziitye'.
40006033	A'yaa pu'ij siata'aj ɨ Dios jimi tyi'huóomua'tziitye'en, siajta a'ɨ́jcɨ jitze ɨ tajapua tɨ tyeje'seejre', ajta siaj a'yan huárɨnyij je'ej tɨ tyi'xa'puɨ'ɨn ɨ Dios jimi, aj xu sij néijmi'i tya'ancuriáasij ɨ tɨ tyajamua'ɨtziitye'.
40006034	Caxu a'ɨ́jna jɨn je'ej tyí'mua'ajca je'ej tɨ ariá'pua'aj tye'mej. Ariá'pua'aj xu sijta tyi'ityasa'aj xáaju' a'ɨ́jcɨ jɨme' je'ej tɨ tyi'tɨ́j tyaja'muacɨ'tyij.
40007001	'Caxu hua'xɨjtya'aj ɨ séecan, tɨ'ij quee Dios ajta mua'ajma jamo'xɨ́jtye'en.
40007002	Ji'nye Dios pu a'yan cha'tána'aj tyajamua'xɨjtye'en siatɨ'ɨj mua'aj tyihuo'xɨjtye ɨ séecan, ajta a'chu siaj tyi'tɨ́j jaata', a'yaa pu cha'tána'aj ɨ Dios mua'ajma tyajamuaata'sij.
40007003	¿Ji'nye pej pij a'ɨ́j aráasej a'ihuaara' ɨ tɨ cɨ́ɨ na'aj tyo'tyá'ɨtze ɨ Dios jimi, pajta quee a'ɨ́jna séej ɨ paj muáaj va'can jɨn ootyá'ɨtzee ɨ Dios jimi?
40007004	Ajta tɨ pua'aj muáaj peri va'can jɨn ootyá'ɨtzee ɨ Dios jimi, ¿ji'nye tyíɨ'rij paj a'yan tyaaté'exaatye' ja'ihuáara' ɨ tɨ cɨ́ɨ na'aj tyo'tyá'ɨtzee yee nyiche' muaatáhuɨɨre' ɨ paj jɨn ootyá'ɨtze?
40007005	Muáaj mu paj quee tyámua' metyóomua're, pooj mi' néijmi'i jɨn tyámua' hua'uuren pajta tyu'ta'úunyi'ran ɨ Dios jimi, aj pej pij a'yan tyaaté'exaatye'en tyi'tɨ́j tɨ jɨn ootyá'ɨtze ja'ihuáara'.
40007006	'Caxu hua'ixaatya'aj ɨ nyúucarij tɨ jɨ're'en a'ɨ́ɨjma ɨ maj tyu'xana've', mej mij quee jamuáaxahuari'ra matɨ'ɨj ɨ tzɨ'cɨ́ɨj maj tyú'cha'vacaa. Caxu siajta a'ɨ́ɨjma tyi'tuiiria'aj ɨ maj quee tyí'tɨj tyevi'ira' ɨ Dios tyajamuaata', mej mij je'ej pua'aj je'ej pua'aj jamuáa'uurej, majta je'en jamuatzíinajyican.
40007007	'Siata'aj huatyényuunyij ɨ Dios jimi, ji'nye a'ɨ́ɨ pu néijmi'i tyajamuaatá'si, siajta ɨ Dios, aj xu sij ja'ancuriáa'sij ɨ siaj jahuoo, siajtá tye'ejtyá'to'xa'an jo'tɨ ja'pueerta, a'aj pu'ij ɨ Dios tya'antácuunaj.
40007008	Ji'nye a'ɨ́jna ɨ tɨ a'yan tya'huoo, a'ɨ́ɨ pu ja'ancuriáa'sij, ajta a'ɨ́jna ɨ tɨ a'yan tyi'tɨ́j tyi'huoocaj, a'ɨ́ɨ pu jatyonyi, ajta a'ɨ́jna ɨ tɨ tye'ejtyato'xa'an jo tɨ ja'pueerta, Dios pu tya'antácuuna.
40007009	'¿Ca' sɨ́ɨj tɨ ja'mua jitze ajtyáma'can a'yan tya'ca'nyej tɨ tyetyéj jaatátɨstej ɨ juyóoj tɨpua'aj paan jahuaviiraj?
40007010	¿Na'ríij tɨ cú'cu'uj jaatapíjtye'en tɨpua'aj hue'ej jahuaviiraj?
40007011	A'yaa xu sij tya'mua'ree siaj jɨ'rénye' tyihuo'ta'an ɨ juyóojmua' mua'aj mu siaj quee tyámua' een ɨ jutzajta', ajta ɨ ja'muavástara' tajapua tɨ ja'séejre', jéetze' pu'ij tyámua' tyajamuaata'sij ɨ tɨ tyi'jɨ́'re'en ɨ siaj jimi jaatáhuoosij.
40007012	'A'yaa pu'ij, siata'aj a'yan cha'ta siana' huárɨnyij ɨ juxa'aj tyeɨ́tye jimi je'ej siaj mua'aj tya'xɨe've' maj a'yan huárɨnyij ja'mua jimi, ji'nye a'yaa pu cha'tána'aj tye'yu'si' ɨ yu'xarij jitze ɨ maj jɨn tyi'ijta, ajta je'ej maj tyu'xájtaca' ɨ Dios jitze ma'can maj tyi'xajtaca'aj.
40007013	'Siajta'aj a'úu jo'tyájrutye ɨ puéertaj jitze tɨ cɨ́ɨ antayóohua. Ji'nye a'ɨ́jna ɨ puéertaj tɨ antayóohua ajta ɨ juyéj tɨ ooyóhuaj, a'ɨ́ɨ tyihuojo'jɨpuaj, mui'tɨ́j mu mij a'ɨ́jna jitze ucáaju',
40007014	ajta a'ɨ́jna ɨ puéertaj, ajta ɨ juyéj tɨ jamuatá'caa siaj jusén jɨme' júurij xa'ra'nyij, cɨ́ɨ pu antayóhuaj, ajta tyési' tɨ a'tɨ́j japuan huame'en, camu mij mue'tɨ́j jatyoovej.
40007015	'Tyámua' xu tyityahuóocha'ɨɨn a'ɨ́ɨjma jimi ɨ maj tyi'hue'tacaa, a'yaa mu tyúusejrataj maj ɨ Dios jitze ma'can tyí'xaj. Ja'mua jimi mu ajo'ré'nyinyii naa metyityacanyúuca'aj, ma majta a'yan een ɨ jutzájta matɨ'ɨj ɨ ɨ́ɨra'vej ɨ maj tyí'tyacui'ca, majta tyu'cha'vacaa.
40007016	Ɨ'ríj siaj huó'mua'tyij a'ɨ́jcɨ jɨme' je'ej maj rɨcɨj, ji'nye capu ɨ'ríj tɨ úuvaj huatatáca'an tzícare'ej jitze, nusu tɨ ɨ xápua' a'ɨ́jna jitze ta'ca'aj ɨ tɨ tyétzicare' jitze.
40007017	A'yaa pu tyi'en, néijmi'i ɨ cɨyéj tɨ tyi jɨ're'en, jɨ'réenye' pu ajta tyi'tajcaa, ajta ɨ cɨyéj tɨ quee jɨ́'reen capu ajta jɨ'ré'nye'en taca'.
40007018	A'ɨ́jna ɨ cɨyéj tɨ jɨ'reen, capu ɨ'ɨrij tɨ je'ej pua'aj ée'nye'en huatatáca'an, nusu tɨ ɨ cɨyéj tɨ quee jɨ'reen jɨ'ré'nye' huatatáca'an.
40007019	Néijmi'i ɨ cɨyéj tɨ quee tyi'jɨ́'re'en, a'ɨ́j mu tye'ejveechixɨ'ɨj, majta je'en tye'entyátɨeeraj.
40007020	A'yaa pu'ij 'éenye'que' 'ɨrij siaj mua'aj huó'mua'tyi a'ɨ́jcɨ jɨme' je'ej maj tyi'tɨ́j jɨn rɨcɨj.
40007021	'Majta ɨ maj a'yan tyí'nyejee yee: "Nyavástara', nyavástara'," camu néijmi'i a'áa jo'tyárutyij jo'tɨ ɨ Dios tyeje'ijta, sulu a'ɨ́ɨ mu'u ɨ maj a'yan rɨcɨj je'ej tɨ ɨ Dios tya'xɨe've'.
40007022	A'ájna xɨcáara' jitze mui'tɨ́j mu a'yan tyinaatájeevij tɨjɨn: "Tavástara', Tavástara', ityáj tu tyu'taxájtaca' anyúucaritze', tyajta a'nyúucaritze' huatama'can huo'tamuári ɨ tyiyáaru' ɨ maj hua' tzájta' séejria'ca' ɨ tyeɨ́tye, tyajta jéehua tyu'muárɨej muéetzij jitze ta'rátaca'nyaj."
40007023	Aj nu nyij a'yan tyihuo'té'exaatye'si tɨjɨn: "Canu a'náj jamuamuájtyaca', sericu siájhuii nye jimi, mu siaj je'ej pua'aj tyityetyúucha'ɨj".
40007024	'A'yaa pu'ij, a'ɨ́jna ɨ tɨ nyanamua, ajta a'yan rɨcɨj je'ej nyaj tye'ixaatye', a'yaa pu cha'tána'aj me tyóomua'rej tɨ'ɨj a'ɨ́jna ɨ a'tɨ́j tɨ huatyóochi'tyej tyetyéj japua.
40007025	Aj mu mij huatyéviiyaca', ajta huatámuɨ'yaca' ɨ jájtyi, ajta huatá'aacariaca', ajta a'ɨ́jna ɨ chí'ra'an, capu eetávej, ji'nye tyetyéj japua pu ja'ajtahuaca'.
40007026	Ajta a'ɨ́jna ɨ tɨ nyanamua, ajta quee a'yan rɨcɨj je'ej nyaj tyí'xaj, a'yaa pu een tɨ'ɨj a'ɨ́jna ɨ a'tɨ́j tɨ a'áa jo'tyóochi'tye jo' tɨ jo'saata'.
40007027	Aj mu mij huatyéviiyaca', ajta huatámuɨ'yaca' ɨ jájtyi, ajta huatá'aacariaca' aj pu'ij pu eetávej ɨ chí'ra'an. Aj pu'ij néijmi'i tyojo'riej.
40007028	Tɨ'ɨj Jesús ja'antyipuá'rij tɨ tyihuó'ixaaj, néijmi'i mu ɨ tyeɨ́tyee je'ej tyo'taséej a'ɨ́jcɨ jɨme' je'ej tɨ tyihuo'muá'tyej,
40007029	ji'nye a'yaa pu tyihuo'mua'tyej tɨ'ɨj sɨ́ɨj tɨ va'can jɨn tyi'tyéjve, capu a'yan matɨ'ɨj ɨ maj tyihua'mua'tyahua'aj ɨ yu'xarij jitze ɨ maj jɨn tyi'ijta.
40008001	'Tɨ'ɨj ɨ Jesús acájraa ɨ jɨríj jitze, jéehua mu tyeɨ́tye jamuan jo'ju'.
40008002	Aj pu'ij sɨ́ɨj tyáatɨ' ave'ré'nyej ɨ Jesús jimi, tyí'cui'ca'aj a'ɨ́jna jɨme' tɨ cá'atzaca'aj a'ɨ́ɨ pu'ij jimi tyítunutaca' ɨ Jesús, ajta a'yan tyaaté'exaa tɨjɨn: ―Nyavástara' tɨ pua'aj mua'ráanajchi pata'aj tyináahuatye'en.
40008003	'Aj pu'ij Jesús ja'ajtamuárɨe, ajta a'yan tyaaté'exaa tɨjɨn: ―Na'ráanajchi paj huarúj. Tɨ'ɨj a'yan tyu'taxájtaca'a, aj pu'ij tyámua' huarɨ́j, tɨ'quij huarúj.
40008004	Ajta je'en ɨ Jesús a'yan tyaaté'exaa tɨjɨn: ―Cásɨ', capaj a'tɨ́j ixaatya'aj, sulu áricuj pata'aj huatá'sejrataj a'ɨ́jcɨ jimi ɨ puaaríj, pajta tyu'támu'vejrita a'yájna tɨ'ɨj tyu'ta'íjtaca' ɨ Moises, mej mij jáamua'ree tɨjɨn papu'ríj huarúj.
40008005	'Tɨ'ɨj ɨ Jesús utyájrupij a'ájna ɨ chájta'naj jitze tɨ a'yan tyaja'rájtyapua tɨjɨn Capernaúm, sɨ́ɨj pu jimi 'ajtyáxɨɨriaca' ɨ xantáaru'uj tɨ tyí'ijtye', tɨ'ij tyi'tɨ́j jaatáhuaviij.
40008006	A'yaa pu tyaaté'exaa tɨjɨn: ―Nyavástara', je'ca pu tyí'cui' a'ɨ́jna ɨ tɨ nyahuɨɨre', capu tyéjcheve, jéehua pu huápuɨ'ɨj jajpuéjtzij.
40008007	'Jesús pu a'yan tyaaté'exaa tɨjɨn: ―Nyáaj nu ujo'ma'aj na'mej, nyej nyij tyáahuaatye'en.
40008008	'Aj pu'ij a'yan tyu'tanyú a'ɨ́jna ɨ xantáaru'uj tɨ tyí'ijtye' tɨjɨn: ―Nyavástara', capu a'yan tya'ráanajchi paj utyájrutye ɨ nyechi'táj, a'yaa papu'uj tyu'taxáj ɨ nyúucari jɨme', aj pu'ij tyámua' rɨnyi a'ɨ́jna ɨ tɨ nyahuɨɨre'.
40008009	Ji'nye séecan mu majta nyéetzij tyi'nye'ijtye', nyajta nyáaj séecan tyí'ijtye'. Tɨ pua'aj séej a'yan nyetyu'té'exaatye'en yee "Áricuj,", a'ɨ́ɨ pu jo'ma'aj ja'me, na'ríij séej a'yan nyetyu'té'exaatye'en yee: "Mu jo'té'yi'ij", a'ɨ́ɨ pu mujo'va'ma'aj ta'me, ajta tɨpua'aj séej nyetyu'ta'íjtye'en je'ej tɨ tyi'tɨ́j huá'uurej, a'yaa pu rɨnyi.
40008010	'Tɨ'ɨj ɨ Jesús a'yan tyáanamuajri', jéehua pu huatóotyamua'vej, aj pu'ij a'yan tyihuo'té'exa a'ɨ́ɨjma ɨ maj jamuan huaju'ca'aj tɨjɨn: ―A'yaa nu tyaja'mua'ixaatye' tzáahuatyi'ra' jɨme', hua' tzajta' ɨ tyeɨ́tye ɨ maj a'yan huacháatɨmee ɨ Israel, canu a'náj séej huátyoj tɨ a'yan cha'ta tya'tzaahuatye' tɨ'ɨj a'íjna ɨ tyáatɨ'.
40008011	Nyajta a'yan tyaja'mua'ixaatye' maj mue'tɨ́j mu jo'vaju'uj muáa'ju', a'ájna pujmua' jo'tɨ ɨ xɨcáj je'ejnyinyiij majta jo'tɨ ɨ xɨcáj ja'ancáru'pij, mej mij oorá'ase a'ɨ́jcɨ jamuan ɨ Abraham, majta a'ɨ́jcɨ jamuan ɨ Isaac mej mij hua' jamuan tyu'cua'nyij a'ájna jo'tɨ ɨ Dios tyeje'ijta,
40008012	majta a'ɨ́ɨmaj ɨ maj Israel jitze ajtyáma'can, Dios pu a'áa huojoo'ítyij jo' tɨ jo'tɨ́ca'. Jeéhua mu mij juyíinyaj mua'ju'un, majta ancuriocɨ'máaj mua'aju'un a'ɨ́jcɨ jɨme' ɨ maj jéehua jajpuéjtzi.
40008013	'Aj pu'ij Jesús a'yan tyaaté'exaa a'ɨ́jcɨ ɨ xantáaru'uj tɨ tyi'ijtye' tɨjɨn: ―Áricuj jo'ra'aj ja'chéj, a'yaa pu tye'mej je'ej paj períj tya'antzaahua. Tɨ'ɨj a'yan tyaaté'exaa, aj pu'ij huarúj a'ɨ́jna ɨ tɨ tyí'huɨɨre' a'ɨ́jna jimi ɨ xantáaru'.
40008014	'Aj pu'ij Jesús a'áa jo'mej jo'tɨ ɨ Pedro ja'che, a'áa pu'ij a'ɨ́j jo'tyoo a'ɨ́jcɨ ɨ mu'nyáara' ɨ Pedro, a'áan pu jo'ojca'tyiij ɨ utáatzij japua, ajta jéehua puɨ́staca'aj.
40008015	Aj pu'ij Jesús jajví' ɨ muáca'ra' jitze, tɨ'ɨj a'yan huarɨ́j, aj pu'ij huarúj, tɨ'quij ájchej, ajta je'en huatyóochej tɨ'ij tyihuo'cue'tyej.
40008016	'Tɨ'ɨj huaré'chuixarij, jéehua mu huaja'ráavi'tɨj ɨ Jesús jimi a'ɨ́ɨjma ɨ maj tyiyáaru'uj hua' tzajta' u'sejria'ca'a, a'ɨ́ɨ pu'ij huo'ta'íj ɨ tyiyáaru'uj maj irácɨɨnye ɨ tyeɨ́tye tzajta', ajta néijmi'caa tyu'huaa ɨ maj tyi'cucui'ca'aj.
40008017	A'yaa pu tyu'rɨ́j tɨ'ij aróo'astej je'ej tɨ tyu'taxájtaca' a'ɨ́jna ɨ Isaías, ɨ tɨ ará'tyeej tyi'xaxa'ta'aj ɨ Dios jitze ma'can, tɨ'ɨj a'yan tyu'taxájtaca' tɨjɨn: "A'ɨ́ɨ pu tyitacáari'ri' ɨ tɨ quee tu'ca'nyisti'raca'aj, ajta tyojo'tɨj ɨ tyaj jɨn tyi'cucui'ca'aj".
40008018	'Tɨ'ɨj Jesús huo'séej ɨ tyeɨ́tye ɨ maj jéehua jimi ajtyáxɨɨriaca', aj pu'ij a'yan tyu'ta'íjtaca' maj antácɨɨnye után pujmua' ɨ tɨ ja'alaguun jitze.
40008019	Aj pu'ij sɨ́ɨj tɨ tyihua'mua'tye ɨ yu'xarij jitze ɨ maj jɨn tyi'ijta, a'ɨ́ɨ pu averé'nye ɨ Jesús jimi, ajta je'en a'yan tyaaté'exaaj tɨjɨn: ―Maeestro, a'yaa nu tya'xɨe've' nyaj 'ajamuan jo'cha'canye' jo' tɨna'a paj jooma'aj pua'mej.
40008020	'Aj pu'ij Jesús a'yan tyaaté'exaa tɨjɨn: ―A'ɨ́ɨmaj ɨ arachuíise, a'áa mu ja'che jo'tɨ ja'tyasta', majta ɨ pína'see a'ɨ́ɨ mu tyu'íto' jo' maj já'sacaa, nyajta nyáaj, ɨ nyaj nyajta tyevij jitze huanɨé'huaca', canu tyichí'ij ɨ nyaj tzajta' huácutyij.
40008021	'Ajtáhua'aj pu sɨ́ɨj tɨ jamuan jo'cha'canya' a'yan tyaaté'exaaj tɨjɨn: ―Nyavástara', naata' nyej nyij anaquéej ja'va'nán ɨ nyitáata, aj nu nyij ya ve'ré'enyesi nyej nyij a jamuan jo'cha'canye'.
40008022	'Jesús pu a'yan tyaaté'exaa tɨjɨn: ―Pata'aj nya jamuan jo'cha'canye'en, miche' a'ɨ́ɨmaj ɨ muɨ'chítyee hua'vá'naxɨ'ɨn ɨ juxa'aj muɨ'chityee.
40008023	'Aj pu'ij ɨ Jesús atyájraa ɨ báarcuj jitze, majta a'ɨ́ɨmaj ɨ maj jamuan huacɨ́j.
40008024	Aj pu'ij tyámua' ca'nyíin jɨn tyu'tá'acariaca' ɨ jájtyi japua, ajta vivájma'aj tyúuta'hua'a ɨ jájtyij, a'ɨ́ɨ pu'ij atyáxɨjrihua'aj ɨ báarcuj jitze. Ajta a'ɨ́jna ɨ Jesús tyácusima'aj.
40008025	Aj mu mij a'ɨ́ɨmaj ɨ maj jamuan huacɨ́j jimi ajo'ré'nyej, matɨ'ɨj mij jaajɨ́ste, a'yaa mu tyaaté'exaa tɨjɨn: ―Tavástara', ¡tajapua huatányuuchij! ¡Tu'ríj atyácui'sij!
40008026	'Aj pu'ij a'yan tyihuo'té'exaa tɨjɨn: ―¿Ji'nye siaj sij huápuɨ'ɨj tyi'tzɨɨnye'? Mua'aj siaj quee a'chu tya'tzaahuatye'. 'Tɨ'ɨj a'yan tyu'taxáataj, aj pu'ij ájchee, tɨ'quij jaatá'ijmuejri' ɨ 'áacaj, ajta ɨ jájtyi, aj pu'ij huatyápua'riaca' ɨ áacaj, ajta naa oore'éenya'aj tá'ra ɨ jájtyi.
40008027	Jéehua mu je'ej tyo'taséej a'ɨ́ɨmaj ɨ maj jamuan huacɨ́j, a'yaa mu tyúu'ihuo'raca'aj tɨjɨn: ―¿Tyi'tanyíj tyévijra' pué'een a'mújna, mej mij ja'tzaahuatye ɨ áacaj, ajta ɨ jájtyi?
40008028	'Tɨ'ɨj ɨ Jesús a'áa ja'rá'aj után pujmua' jo'tɨ ja'alaguun, Gadara tɨ ja'ajtyáma'can, hua'puaj mu mij hua'antyinájchaca' ɨ maj tyiyáaru' hua' tzajta séejria'ca', a'áa mu ja'aráacɨ jo' maj ɨ muɨ'chítye ja'ava'tacaa, aj mu mij jimi ajtyáxɨɨriaca'. Jéehua mu simuáruunyica'a, a'ɨ́j pu jɨn quee ɨ'riitaca'aj tɨ a'tɨ́j ajo'ré'nyej a'ɨ́jna juyéjra' jitze,
40008029	aj mu mij a'yan tyí'tyetye'jíihuajraa tɨjɨn: ―Capaj je'ej ta'uuriaj ítyájma, muáaj mu paj yóojra' pué'een ɨ Dios. ¿Nyi a'ɨ́j jɨn mu po'vé'me pej pij puéjtzi taatá'an? Capu exúu atyojo'ré'nye a'náj tyaj jajpuéetzij táaju'.
40008030	'Meentyi a'ɨmuá mue'tɨ́j ɨ tuíixuu mo'tyu'uj metye'entyicua'áaj,
40008031	a'ɨ́ɨ mu mij ɨ maj tyiyáaru' hua' tzajta' ú'sejria'ca'a, a'yan tyaatáhuaviiri' a'ɨ́jcɨ ɨ Jesús tɨjɨn: ―Tɨ pua'aj pataatamuáritye' taata'an tyej tyij mu tuíixuu tzajta 'utyájrutyej.
40008032	'Jesús pu a'yan tyihuo'té'exa tɨjɨn: ―Séricuj. Matɨ'ɨj mij iiráacɨj, hua' tzajta ɨ tyétyacaa, aj mu mij hua' tzajta' u'tyájrupi ɨ tuíixu, matɨ'ɨj mij a'ɨ́ɨmaj ɨ tuíixu jo'huáachara a'ájna jo'tɨ ja'ancátye, matɨ'ɨj mij já'ajritze ja'tyáavatzɨ, aj mu mij néijmi'i atyájcuii.
40008033	Majta a'ɨ́ɨmaj ɨ maj hua'sɨɨria'ca'aj ɨ tuíixu a'ɨ́ɨ mu huatóo'uj, matɨ'ɨj a'áa ja'rá'aj 'a chájta' aj mu mij tyu'taxájtaca' je'ej tɨ tyi'tɨ́j huarɨ́j, a'ɨ́j mu huo'té'exaa je'ej tɨ tyihuo'ruu a'ɨ́ɨmaj ɨ maj tyiyáaru'uj hua' tzajta' séejria'ca'aj.
40008034	Matɨ'ɨj mij a'ɨ́ɨmaj ɨ maj a'áa jo'cháatɨma'caa, néijmi'i mu ave'ré'nyej ɨ Jesús jimi, mej mij jamuan tyu'taxáj, a'yaa mu mij jéehua tyaatáhuaviiri' a'ɨ́jcɨ ɨ Jesús tɨ jó'ra'nyi a'ájna.
40009001	'Aj pu'ij Jesús atyájraa ɨ báarcuj jitze, aj mu mij antacɨ́j után pujmua', matɨ'ɨj mij a'áa ja'rá'aj chájta' jo'tɨ a'ɨ́ɨn jo'catyii.
40009002	Aj mu mij séecan a'tɨ́j aje'ré'nyijtye tɨ quee tyéchavaaj a'ɨ́jcɨ jimi ɨ Jesús, a'ɨ́j pu japua an újca'atyi ɨ utáatzi a'ɨ́jna ɨ a'tɨ́j, tɨ'ɨj Jesús huo'séej a'ɨ́ɨjma ɨ tyeɨ́tye, aj pu'ij jáamua'reeri' tɨjɨn metya'tzaahuatye', a'yaa pu'ij tyaaté'exaa a'ɨ́jcɨ ɨ tɨ tyí'cui' tɨjɨn: ―Nyiyóoj, huatyá'ca'nyej, pu'ríj ɨ Dios tyimuatú'uunyi'ri' ɨ paj jɨn ootyá'ɨtzee jimi.
40009003	'Séecan mu mij ɨ maj tyihua'mua'tyej ɨ yu'xarij jitze ɨ maj jɨn tyi'ijta a'yan tyi'riá'mua'aj tɨjɨn: "Je'ej tɨ a'múu tyu'taxájtaca' je'ej pu pua'aj tya'xaj ɨ Dios."
40009004	Ajta ɨ Jesús pu jáamua'reeri' je'ej maj ye'ej tyi'mua'ajcaa, aj pu'ij a'yan tyihuo'ta'íhuo'ri' tɨjɨn: ―¿Ji'nye siaj sij huápuɨ'ɨj je'ej pua'aj tyi'mua'tzej mu jutzájta'?
40009005	¿Tyi'taanyí quee jéetze' tyeesi', nyi nyej a'yan tyaaté'exaatye' yee: "Pu'ríj ɨ Dios tyimuaatú'unyi'ri' ɨ paj jɨn ootyá'ɨtzee jimi", na'ríij yee: "Ájchesij anchóo mua' utáatzi?"
40009006	A'yaa nu nyij rɨnyi siaj sij jáamuaa'ree tɨjɨn a'ɨ́jna ɨ tɨ ajta tyévij jitze huanɨé'huaca', tɨ ajta a'ɨ́jna jɨn antyúumua'ree íiyaj nɨ cháanacaj japua tɨ'ɨj tyihuo'tú'uunyi' ɨ maj jɨn ootyá'ɨtzee ɨ Dios jimi. 'Aj pu'ij a'yan tyaaté'exaa a'ɨ́jcɨ ɨ tɨ quee tyéjchevej tɨjɨn: ―Ájchesi, anchóo mua' 'utáatzi, áricu jo'ra' jo' paj ja'che.
40009007	'Aj pu'ij 'ájche a'ɨ́jna ɨ tɨ tyi'cui'ca'aj, tɨ'ɨj ij jo'ra ɨ juché.
40009008	Majta ɨ tyeɨ́tye ɨ maj tyi'séejraca'a je'ej tɨ tyi'tɨ́j huarɨ́j, a'ɨ́ɨ mu tyu'tátzɨn, majta je'en tyaatatyójtzi'rej ɨ Dios a'ɨ́jcɨ jɨme' je'ej tɨ a'ɨ́ɨn tyihuo'ta' mej mij a'yan huárɨnyij ɨ tyéɨtye.
40009009	'Aj pu'ij ɨ Jesús jo'ra, tɨ'quij a'yée jo're'nye tɨ'ɨj ij a'ɨ́j huaséj ɨ a'tɨ́j tɨ a'yan ántyapuaj tɨjɨn Mateo, a'úu pu je'rácatyii u chi'tá maj tzajta' huá'jijva'ca'aj ɨ maj tyí'tɨ'ɨjcɨca. Jesús pu a'yan tyaaté'exaa tɨjɨn: ―Pata'aj nya jamuan jo'cha'canye'. 'Aj pu'ij ɨ Mateo 'áj'che, tɨ'quij jamuan jo'raj.
40009010	'Aj pu'ij a'yan tyu'rɨ́j, matɨ'ɨj a'áa ja'rá'a jo'tɨ ɨ Mateo ja'chej, tɨ'ɨj ɨ Jesús tyi'cua'caj, aj mu mij jéehua ujo'váaju' ɨ maj tyi'tyejijve', majta séecan ɨ maj je'ej pua'aj tyi'tyetyeɨtye, matɨ'ɨj mij huatyára'saca' ɨ meesa jitze jamuan ɨ Jesús, majta jamuan a'ɨ́ɨmaj ɨ maj Jesús jamuan huacɨ́j.
40009011	Majta a'ɨ́ɨmaj ɨ fariseos, matɨ'ɨj jaaséej je'ej tɨ rɨjcaa ɨ Jesús, aj mu mij a'yan tyihuo'ta'íhuo'ri' a'ɨ́ɨjma ɨ maj jamuan huacɨ́j tɨjɨn: ―¿Ji'nye een jɨn mu ja'mua maeestru tyí'cua'caa, ajta ya'caa hua' jamuan ɨ maj huá'jijve' ɨ maj tyí'tɨ'ɨjcɨca, ajta hua' jamuan ɨ maj je'ej pua'aj tyi'tyetyeɨ́tye?
40009012	'Tɨ'ɨj ɨ Jesús a'yan tyihuo'namuajri', a'yaa pu tyihuo'té'exa tɨjɨn: ―A'ɨ́ɨmaj ɨ tyeɨ́tye ɨ maj ajo'ré'nyinyii a'ɨ́jcɨ jimi ɨ tɨ tyi'hua'tacaa, capu juxɨé've' maj a'áa jooju'un ɨ maj jɨ́'reen, sulu a'ɨ́ɨ mu ajo'ré'nyinyii ɨ tɨ tyíhua'tacaa jimi ɨ maj tyi'cucui'.
40009013	Séricuj, siata'aj tyi'huóomua'tyej a'ɨ́jcɨ jɨme' je'ej tɨ huatóomua'aj a'ɨ́jna ɨ nyúucarij tɨ a'yan tɨjɨn: "A'yaa nu tya'xɨe've' siaj hua'cu'vaj ɨ juxa'aj tyéɨtyee, canu jaxɨe've' siaj tyi'tɨ́j tyi'tuiiria'aj." Ji'nye canu nyáaj a'ɨ́jna jɨn mujo'vé'mej nyej nyij a'ɨ́ɨjma huatájeevej ɨ maj tyámua' een, sulu a'ɨ́ɨjma ɨ maj quee xa'puɨ' rɨcɨj.
40009014	'A'ɨ́ɨmaj ɨ maj Juan jamuan huacɨ́'ca'aj, a'ɨ́ɨ mu aje'ré'nyej ɨ Jesús jimi, matɨ'ɨj mij a'yan tyaata'íhuo'ri' tɨjɨn: ―'Ityáj majta a'ɨ́ɨmaj ɨ fariseos, jéehua tu ta'itzi've', ¿ji'nye mej mij quee a'yan tyityúu'itzive'ej ɨ maj muéetzij jamuan huacɨ'ɨj?
40009015	'Aj pu'ij Jesús a'yan tyihuo'té'exaa tɨjɨn: ―¿Nyi quij ɨ'ríj maj juxaamujritya'aj ɨ maj hua'tá'inyiihuaca' mej mij tyu'ye'esten, tɨ pua'aj ooj hua' jamuan tyi'ye'estyaj ɨ a'tɨ́j tɨ huatyényeɨchaca'? Ajta a'yaa pu atyojo'ré'nyejsi maj ja'vi'tɨn ɨ a'tɨ́j, aj mu mij ɨ amíincustyamua' ju'itzi'ven', ji'nye capu che' aja'hua' ɨ hua'miincuj.
40009016	'Capu a'tɨ́j ja'ajtyá'cu'nya'puaj ɨ cɨ́ɨxurij tɨ mi'ma'can, a'ɨ́jna jɨme' ɨ cɨ́ɨxurij tɨ jájcua, ji'nye a'ɨ́ɨ pu ɨ cɨ́ɨxurij tɨ jájcua huatyátzu'taj tɨ'ɨj huatyájo'sinyi'huaj, aj pu'ij jéetze' va'tɨj anasúutza'nyij ja'me.
40009017	Camu majta nahuáj tɨ jájcua ucáto'sij ɨ navíj limeetajra' tzajta' tɨ racue'ríihuajmee, ji'nye ɨ nahuáj pu jaatyásujtza'naxɨ'ɨj ɨ navíj tɨ racue'eríihuajmee, aj pu'ij jo'vesij ɨ navíj ajta ɨ nahuáj. A'ɨ́j pu jɨn a'yan tyúuxɨe've' maj ju'cájto'nyij ɨ navíj tzajta' tɨ jájcua a'ɨ́jcɨ ɨ nahuáj tɨ ajta jájcua, a'yaa pu éenye'que' tyo'táviicue'raj ɨ tɨ juxá'aj tyi' jájcua.
40009018	'Ooche' pu tyihua'ixáatya'caj ɨ Jesús tɨ'ɨj sɨ́ɨj jimi 'ave'ré'nye, a'ɨ́ɨ pu a'ɨ́ɨn pué'eenya'aj ɨ tɨ tyi'ijta ɨ hua' tyeyúuj tzajta, aj pu'ij tyítunutaxɨ jimi ɨ Jesús, tɨ'quij a'yan tyaaté'exaa tɨjɨn: ―Nyiyóoj pu oochán huamuɨ́', ajta tɨpua'aj muáaj mu puvé'me'en pajta je'en ja'ajtamuárɨe'en, a'ɨ́ɨ pu huatájuuritaj.
40009019	'Jesús pu ájche, tɨ'quij u jo'me majta mu jo'ju'u a'ɨ́ɨmaj ɨ maj jamuan huacɨ́j.
40009020	Aj pu'ij íitɨ' tɨ arí tamuáamuata'a japuan huá'pua nyinyi'ra'aj á'tyeej tɨ tyi'cui'i, a'ɨ́ɨ pu huárita' aje'ré'nyej ɨ Jesús, tɨ'quij ja'ajtamuárɨe ɨ máancajra' ɨ Jesús.
40009021	Ji'nye a'yaa pu tyi'mua'ajcaa tɨjɨn: "Tɨ pua'aj a'ɨ́j na'ajtámuarɨe'en ɨ máancajra', tyamua' nu rɨnyi."
40009022	Aj pu'ij ɨ Jesús ooré'nyeeriaca' tɨ'ij jaaséej ɨ 'íitaj, ajta a'yan tyaaté'exaa tɨjɨn: ―Nyiyóoj, che' ca'nyíjra'aj huataséjre'en mua' tzájta', a'ɨ́j paj jɨn huarúj ɨ jɨn tyá'antzaahuaj. Aj pu'ij huarúj a'ɨ́jna ɨ íitɨ'.
40009023	'Tɨ'ɨj ɨ Jesús a'áa ja'rá'a jo' tɨ ja'che a'ɨ́jna ɨ tɨ tyi'ijta ɨ tyeyúuj tzajta', aj pu'ij huo'séj ɨ tyeɨ́tye ɨ maj tyí'cɨ'ɨsitye', majta jéehua ɨ tyeɨ́tye juyiinyaca'aj,
40009024	a'yaa pu tyihuo'té'exaa tɨjɨn: ―Xɨi'rácɨɨnye a'yújna, ji'nye capu muɨ'chij mu íjmue'estɨ', sulu tyácusij pu'uj. 'Aj mu mij jaatyá'atzajraa a'ɨ́jcɨ Jesús a'ɨ́jcɨ jɨme' je'ej tɨ tyu'taxájtaca',
40009025	ajta a'ɨ́ɨ pu hui'rá'ityaca', aj pu'ij utyájrupi jo' tɨ jo'ojcá'aj a'ɨ́jna ɨ íjmue'estɨ', tɨ'quij ja'náavi'i muáca'ara' jitze, aj pu'ij a'ɨ́jna ɨ íjmue'estɨ' ájchee.
40009026	Tɨ'quij néijmi'que huámua'reeri'huaca' jo maj jo'cháatɨma'caa je'ej tɨ tyi'tɨ́j huarɨ́j.
40009027	'Tɨ'ɨj Jesús a'áa ja'arájraa, ma hua'apuáj mu jaatavén ɨ maj aracúcu'nyijma'caa, a'yan metyitye'entyijíihua tɨjɨn: ―Ta'ancu'vajxi ityájma muáaj mu yóojra' pue'een a'ɨ́jcɨ ɨ David.
40009028	'Tɨ'ɨj Jesús utyájrupi' u chi'táj, aj mu mij jimi ave'ré'nyej ɨ maj aracúcu'nyijmee, aj pu'ij a'yan tyihuo'ta'íhuo'ri' tɨjɨn: ―¿Nyi setya'tzaahuatye' nyaj tyajamuáahuaatye'en? Matɨ'ɨj mij a'yan tyityaatanyu tɨjɨn: ―A'yaa pu tyi'jayájna tavástara'.
40009029	'Aj pu'ij ɨ Jesús hua'rámuarɨe'xɨ ɨ hua' jɨɨse' jitze, ajta a'yan tyihuo'té'exa tɨjɨn: ―Che' a'yan tya'ra'nyij je'ej siaj seríj mua'aj tyá'antzaahua.
40009030	'Aj mu mij atanyéjnye'riaca' ɨ maj huá'puaj. Ajta ɨ Jesús jéehua pu a'yan tyihuo'ta'íjmuejri' tɨjɨn: ―Caxu a'tɨ́j 'ixaatya'a je'ej siaj tyityaaruj.
40009031	'Ajta matɨ'ɨj jo'cɨ́j, a'ɨ́ɨ mu huatyóohuij maj néijmi'que' jaataxáj je'ej tɨ ɨ Jesús tyihuo'huaa.
40009032	'Matɨ'ɨj iiraaju'caj ɨ maj aracú'cu'nyijma'caa, séecan mu tyévij aje'ré'nyijtye tɨ tyiyáaru' tzajta séejria'ca'aj a'ɨ́j pu jɨn quee tyo'rɨ́ɨ'riajca'aj a'ɨ́jna ɨ a'tɨ́j.
40009033	Aj pu'ij Jesús jaatamuárij ɨ tyiyáaru' tɨ tzajta' u'séejria'ca', tɨ'quij huatáɨ'riitariaca' tɨ tyu'taxáj a'ɨ́jna ɨ tɨ tyí'cui'ca'aj. Majta a'ɨ́ɨmaj ɨ tyeɨ́tye, jéehua mu huatóotyamua'vej, a'yaa mu tyi'xájtaca'aj tɨjɨn: ―Catu a'náj a'yan tyi'tɨ́j tyu'séej iiye'ej Israel tɨ putyi'rɨcɨj.
40009034	'Majta a'ɨ́ɨmaj ɨ fariseos, a'yaa mu tyi'xájtaca' tɨjɨn: ―A'ɨ́jna ɨ Jesús, a'ɨ́ɨ pu a'ɨ́ɨn pué'een ɨ tɨ tyihua'íjtye' ɨ tyiyáaru'uj a'ɨ́j pu jɨn pu joorej tɨ'ij huo'tamuáritye'en.
40009035	'Jesús pu néijmi'que jo'cha'canya' tɨ'ɨj tyi'chájta'najmee ajta néijmi'que' jo' maj cɨ́ɨ mana'aj tyityojo'cháatɨma'caa, tyihua'mua'tyáaj ɨ hua' tyeyúuj tzajta. A'ɨ́j pu hua'ixaatya'ca'aj ɨ nyúucaria'ra' ɨ Dios ɨ tɨ néijmi'que' tyí'ijta, ajta néijmi'caa tyu'huaa ɨ maj tyi'cucui'ca'aj, nusu ɨ tɨ quee hua'ca'anyisti'raca'aj.
40009036	Tɨ'ɨj huo'séej ɨ tyeɨ́tye, jéehua pu hua'ancu'vajxɨ, ji'nye jéehua mu jajpuéjtzica'aj, majta juxamuɨjritya'ca'aj, a'yaa mu eenye'ej matɨ'ɨj ɨ cánya'xɨɨ tɨ quee a'tɨ́j huá'sɨɨre'.
40009037	Aj pu'ij Jesús a'yan tyihuo'té'exa a'ɨ́ɨjma ɨ maj jamuan huacɨ́j tɨjɨn: ―A'yaa pu tyi'ja'yájna maj jéehua ɨ tyeɨ́tye séejre', majta ɨ maj hua' jimi tyi'muɨjhuaca camu mui'ij.
40009038	A'ɨ́j pu jɨn a'yan tyúuxɨe've', siaj jaatá'huavii a'ɨ́jcɨ ɨ tavástara' tɨ'ij hua'ré'vitɨxɨ'ɨn ɨ maj tyí'imuɨjhuaca mej mij huá'ajsɨɨre'en ɨ Dios jimi.
40010001	'Aj pu'ij Jesús huo'tajée a'ɨ́ɨjma ɨ maj tamuáamuata' japuan hua'pua ará'asej, ajta huo'tá' mej mij jaayí'tɨhua'an maj huo'tamuáritye'en ɨ tyiyáaru'uj ɨ maj hua' tzajta' séejre' ɨ tyeɨ́tye, ajta mej mij tyihuó'huaatye'en ɨ maj tyi'cucui'ij, nusu ɨ tɨ quee hua'ca'nyisti'ij.
40010002	'A'yaa mu ántya'ru a'ɨ́ɨmaj ɨ maj tamuáamuata' japuan hua'pua ará'asej, ɨ Jesús tɨ hua'antyihuoj. Anaquéej pu ɨ Simón huatajé, ɨ maj majta a'yan jatamua'mua tɨjɨn Pedro, ajta je'en a'ɨ́jcɨ ɨ ihuáaria'ra ɨ Simón ɨ tɨ a'yan ántyapuaj tɨjɨn Andrés, ajta je'en a'ɨ́jcɨ ɨ Santiago, ajta ɨ ihuáaria'ra' ɨ tɨ a'yan ántyapuaj tɨjɨn Juan, ɨ maj yóojmua'mua' pué'een a'ɨ́jcɨ ɨ Zebedeo,
40010003	ajta a'ɨ́jcɨ ɨ Felipe ajta ɨ Bartolomé, ajta a'ɨ́jcɨ ɨ Tomás, ajta ɨ Mateo, ɨ tɨ hua'jijva'ca'aj a'ɨ́ɨjma ɨ maj tyi'tɨ'ɨjcɨcaa, ajta a'ɨ́jcɨ Santiago, a'ɨ́ɨn tɨ jayooj ɨ Alfeo, ajta a'ɨ́jcɨ ɨ Tadeo,
40010004	ajta je'en a'ɨ́jcɨ ɨ Simón ɨ tɨ a'ɨ́ɨjma jitze ajtyáma'can ɨ maj a'yan hua'tamua'muaj tɨjɨn cananeo, ajta a'ɨ́jcɨ ɨ Judas ɨ tɨ a'yan tye'entyímu'tacaa tɨjɨn Iscariote, a'íi pu a'ɨ́ɨn pué'een ɨ tɨ avíitzij jɨn tyu'tátui a'ɨ́jcɨ ɨ Jesús.
40010005	'Jesús pu huo'ta'ítyaca' a'ɨ́ɨjma ɨ maj tamuáamuata' japuan hua'pua ará'asej, a'yan tyihua'ixáatya' tɨjɨn: "Caxu a'áa jo're'nyinyiica'an jo' maj jo'cháatɨmee ɨ maj quee Israel jitze ajtyáma'can, caxu siajta utyáru'piche' chájta'naj jitze jo' maj ja'che ɨ maj Samaria jitze ajtyáma'can,
40010006	sulu siajta a'ɨ́ɨjma jimi jo'ju'un ɨ maj Israel jitze ajtyáma'can, ɨ maj a'yan een matɨ'ɨj ɨ cánya'xɨɨ maj jo'vátzɨj.
40010007	Siata'aj a'ɨ́ɨjma jimi jo'ju'un siaj sij huo'té'exaatye'en tɨ arí atyojo'ré'nyejsi a'náj tɨ ɨ Dios tyu'ta'íjta íiyaj nɨ cháanacaj japua.
40010008	Siata'aj tyihuo'huaatye'en ɨ maj tyi'cucui', siajta huo'tájuuritye'en ɨ maj huácuij, siajta tyihuo'huatye'en a'ɨ́ɨjma ɨ maj tyi'cucui' a'ɨ́jcɨ jɨme' ɨ maj a'yan jatamuá'mua tɨjɨn leepra, siajta huo'tamuáritye'en ɨ tyiyáaru'uj ɨ maj hua' tzajta' séejre' ɨ tyeɨ́tye. Mua'aj xu quee tyu'nájchitaca' ɨ siaj ja'ancuriáa' siaj sij tyihuo'huaatye'en; a'ɨ́j xu jɨn quee hua'jijva'aj.
40010009	'Caxu siajta tyi'tɨj ana'an tɨpua'aj ooro, nusu plaataj, nusu túmii,
40010010	caxu áto'rij pijca ɨ siaj jɨn huatyóohuɨɨre'en ɨ juyéj jitze. Caxu hua'puácaa tyi'choocaj ɨ tyúusiicu', nusu ɨ ca'quéj, caxu siajta ɨ tyáxu'uj choocaj, ji'nye a'yaa pu tyi'xa'puɨ' mej tyáacue'tye a'ɨ́jcɨ jɨme' ɨ tɨ tyí'muarɨe'.
40010011	'Siatɨ'ɨj chájta'naj jitze mu'ja'rá'astij aj xu sij séej huáhuoonyij ɨ tyévij tɨ quee tyámua' tyi'ttyúucha'ɨj, a'ɨ́j xu sij jimi huatyá'ɨtzeere'en a'chu siaj á'tyeeren a'ájna a chájta'.
40010012	Siatɨ'ɨj u'tyájrutye u chi'táara'an, siahuo'tatyójtye' ɨ maj aja'chej.
40010013	Tɨ pua'aj tyámua' naa metyajamuaatyéjeevej, che' a'yan eenye' je'ej siaj seri tyihuo'tatyóojtye, na'ríij me quee, tyámua' tyajamuatyéeje caxu mua'aj tyi'tɨ́j jo'rɨéjsij.
40010014	Ajta tɨ pua'aj me quee jamuaataxɨe've, nusu me quee ja'muanamuajracuj, aj xu sij iirácɨɨnye ɨ hua' chi'tá, nusu ɨ chájta'naj jitze, siajta jaatáca'tzɨj ɨ juca'quéj tɨ'ij cáaxɨj ɨ chuéj.
40010015	A'yaa nu tyajá'mua'ixaatye' tzáahuatyi'ra' jɨme', tɨ a'ájna xɨcáara' tɨ jitzan ɨ Dios hua'xɨjtye'en a'ɨ́ɨjma ɨ tyeɨ́tye, jéehua pu jéetze puéjtzij huo'tá'si, quee a'ɨ́ɨjma ɨ maj ará'tyeej a'áa ja'chaca'a a'ájna 'a tɨ a'yan tyaja'rátyapuaaca'aj tɨjɨn Sodoma, ajta a'ájna a Gomorra.
40010016	'Casɨ mua'aj, nyáaj nu mua'ajma a'yan tyajamuaata'ítyij tɨ'ɨj cánya'xɨɨ hua' tzájta' ɨ tyeɨ́tye ɨ maj a'yan já'mua'uuria matɨ'ɨj ɨ́ɨra'avej ɨ maj tyi'tyacɨ'ɨmacaa. A'ɨ́j xu jɨn tyámua' metyityomuámua'ria'aj matɨ'ɨj ɨ cú'cu'see, siajta a'yan tyi'tyamua'ajcantaj matɨ'ɨj ɨ cúcui'see.
40010017	Tyámua' xu tyityahuóocha'ɨɨn, ji'nye muá'ajma mu tyu'tátuiire'sij a'ɨ́ɨjma jimi ɨ maj tyityatatyíj, mej mij a'ɨ́ɨmaj jamuatyávajxɨ'ɨn,
40010018	majta mu jamua'vi'tɨn ɨ tajtúhuan jimi, na'ríij a'ɨ́jcɨ jimi ɨ rey, a'ɨ́jcɨ jɨme' siaj tyí'huɨɨre' nye jitze ma'can, aj xu sij nye jitze ma'can tyihuo'té'exaatye', siajta a'yan cha'ta tyihuo'té'exaatye'ej a'ɨ́ɨjma ɨ maj quee Israel jitze ajtyáma'can.
40010019	Ajta matɨ'ɨj jamua'anvi'tɨj a'ɨ́ɨjma jimi ɨ maj tyityatatyíj, caxu tyí'muajca yee je'quij tyetyu'taxájta, na'ríij tyi'tɨ́j siaj nyúucarijra' jɨn tyu'taxáj, ji'nye tɨ'ɨj a'yan tyaja'mua'uuriaj, Dios pu jamuaatá'si je'ej siaj ye'ej tyu'taxáj.
40010020	A'ɨ́j xu jɨn quee mua'aj a'ɨ́ɨn pue'éenya'aj xa'ju'un ɨ siaj tyihuo'té'exaatye'ej, sulu a'ɨ́ɨ pu ɨ júuricamara' ɨ Dios jamuaata'sij je'ej siaj ye'éj tyu'taxáj.
40010021	'Majta a'ɨ́ɨmaj ɨ maj ju'ihuáamua', a'ɨ́ɨ mu hua'cui'nyij ɨ ju'ihuáamua', ajta ɨ hua'huasiamua' a'ɨ́ɨ mu majta je'ej pua'aj hua'uurej ɨ juyóojmuaa, majta a'ɨ́ɨmaj ɨ hua'yojmua' a'ɨ́ɨ mu majta je'ej pua'aj hua'uurej ɨ juhuáasimua', aj mu mij tyúucui'sij.
40010022	Majta néijmi'i ɨ tyeɨ́tye ɨ maj yan séejre' ɨ cháanacaj, a'ɨ́ɨ mu jamuajcha'ɨ́ɨria'a muá'ju'un a'ɨ́jcɨ jɨme' siaj nyéetzij na'astijre', ajta a'ɨ́jna ɨ tɨ tyo'táviicue'raj 'asta na'aj quee neijmi'i tye'entyipuá'rej, Dios pu japuan huatányuusij.
40010023	Matɨ'ɨj je'ej pua'aj já'amua'uure ɨ chájta'naj jitze, siata'aj jiye'tzin iirácɨɨnyej, siaj sij séej chájta'naj jitze jo'cɨɨnyej. a'yaa nu tyajá'mua'ixaatye', siatɨ'ɨj sióoj yajó'jujhua'nye'en séej siajta séej jitze ɨ chájta'naj aj nu nyij nyáaj ɨ nyaj nyajta tyévij jitze huanɨé'huaca' yava'cányesij.
40010024	'A'ɨ́jna ɨ tɨ tyihuá'mua'tye, jéetze' pu ju'xɨe've' quee a'ɨ́ɨmaj ɨ maj tyúumua'tye, ajta a'ɨ́jna ɨ tɨ tyé'ijtye, jéetze' pu juxɨe've' quee a'ɨ́jna ɨ tɨ jahuɨɨre'.
40010025	A'yaa pu tyúuxɨe've' tɨ a'ɨ́jna ɨ tɨ tyúumua'tyej, a'yan cha'tána'aj eenye' tɨ'ɨj ɨ tɨ tyá'mua'tye, ajta a'ɨ́jna ɨ tɨ tyí'huɨɨre', che' a'yan cha'tána'aj eenye' tɨ'ɨj a'ɨ́jna ɨ tɨ tye'ijtye. Ji'nye a'yaa mu meríj jaatamua'aj a'ɨ́jcɨ ɨ tɨ aja'chej tɨjɨn: "Beelzebú ɨ tɨ tyihuá'ijtye' ɨ tyiyáaru'uj," ¿nyi me quee jéetze' je'ej pua'aj tyihuo'taxájta a'ɨ́ɨjma ɨ maj jamuan aja'chej?
40010026	'A'ɨ́j xu jɨn quee hua'tzɨɨnya' ɨ tyeɨ́tye. Ji'nye je'ej maj tyi'tɨ́j jɨn rɨcɨj 'avíitzij jɨme', a'ɨ́ɨ pu huataséjre'sij, nusu je'ej maj tyi'tɨ́j tyi'avaa a'ɨ́ɨ pu ajta mua'reeri'huan.
40010027	Tyi'tɨ́j nyaj tɨ́ca'riste' ja'mua'ixaatye', siata'aj tújca jaataxáj, ajta ɨ nyaj avíitzij jɨn ja'mua'ixaatye', ca'nyíin xu jɨn jaataxáj, áan xu ɨmua jo'tyúu ɨ juchí' japua.
40010028	Caxu hua'tzɨɨnya' a'ɨ́ɨjma ɨ maj juxa'aj tyeɨ́tye cui'caa, ji'nye camu jaayíi'tɨn maj ɨ ja'mua juuricame huajé'caj, sulu siata'aj a'ɨ́j pu tyu'tzɨɨnye' ɨ Dios ɨ tɨ jaayi'tɨn tɨ ja'antyipua'ritye'en mu ja'mua juuricamej, ajta jaayi'tɨn tɨ ja'antyipuá'ritye' mu ja'muajuuricame ɨ tɨéj jitze tɨ quee a'náj ja'mui'nyij.
40010029	¿Nyi me quee a'yan tyitya'najchi mu pína'see a'chu séej tumíi ma hua'puáj? Ajta a'ɨ́jna ɨ ja'muavástara a'ɨ́ɨ pu hua'cha'ɨj a'ɨ́ɨjma ɨ pína'see, capu ij sɨ́ɨj muɨ'ɨnyi ɨ pína'a tɨ pua'aj a'ɨ́ɨn quee a'yan tyu'taxáj.
40010030	Ajta mua'ajma Dios pu jamua'ree a'chu siaj pua'mácaa ava'cɨpuaj sɨ́ɨj ajta sɨ́ɨj.
40010031	A'ɨ́j xu jɨn quee tyi'tzɨɨnya'aj jéetze' xu mua'aj juxɨe've' ɨ Dios jimi mequee ɨ pína'see.
40010032	'Tɨpua'aj a'tɨ́j a'yan tyinaataxáj hua' tzajta ɨ tyeɨ́tye tɨ nyéetzij na'rá'astijre, a'yaa nu nyajta nyáaj tyaataxájta a'ɨ́jcɨ jimi ɨ nyavástara' tajapua tɨ ja'seejre' tɨ a'ɨ́ɨn xa'puɨ' huarɨ́j,
40010033	ajta a'ɨ́jna ɨ tɨ naatyáahue'taj hua' tzajta ɨ tyeɨ́tye, a'yaa nu nyajta nyáaj tyeetyáhue'taj nyajta a'yan tyaataxajta a'ɨ́jcɨ jimi ɨ tɨ nyavástara' tajapua tɨ ja'seejre' nyaj quee jamua'tyej.
40010034	'Caxu a'yan tyi'muajca nyaj a'ɨ́jna jɨn mujo've'me mej mij tyámua' yan tyi'tyechajca ɨ cháanacaj japua, canu a'ɨ́jna jɨn mujo've'me mej mij juxáahuaj yan séejria'aj, tyámua' sulu mej mij je'ta huácɨɨnyej a'ɨ́jcɨ jɨme' je'ej nyaj rɨcɨj.
40010035	A'ɨ́j nu jɨn mujo've'mej mej mij ɨ hua'yojmua' hua'tyóochenyi maj huo'tanyó'si'tye'en ɨ juhuáasimua', ajta a'ɨ́jna ɨ tɨ íjmue'estɨ, a'ɨ́ɨ pu ajta jaatyényo'si'tye'ej ɨ junáana, ajta a'ɨ́jna ɨ íitɨ' tɨ arí tyimu' tɨ íitɨ', a'ɨ́ɨ mu majta huatóonyo'si'tye'ej,
40010036	a'ɨ́j mu jɨn tyuucha'ɨ́ɨria'aj muáaju' ɨ juutyeɨ́tyeristyamua' jamuan.
40010037	'A'ɨ́jna ɨ tɨ jéetze' jaxɨe've' ɨ jutáata, nusu ɨ junáana quee nyéetzij, capu a'yan tye'tyéevijtye' tɨ nyéetzij jimi huatyá'ɨtzeere'en, ajta a'ɨ́jna ɨ tɨ jéetze' jaxɨe've' ɨ juyóoj tɨ tyáatɨ', nusu tɨ íitɨ', quee nyéetzij, capu ajta a'yan tye'tyévijtye' tɨ'ij nyéetzij jimi ajtyáma'cantaj,
40010038	ajta a'ɨ́jna ɨ tɨ quee jaxɨe've' tɨ'ij jajpuéjzij, nusu maj ɨ tyeɨ́tye je'ej pua'aj tyaaxáj, na'ríij tɨ pua'aj huámuɨ'nyij ɨ cúruuj jitze, capu jatyévijtye tɨ'ij nye jitze ajtyáma'cantaj ja'ra'nyij.
40010039	A'ɨ́jna ɨ tɨ jéehua tyúumua'riitye' tɨ'ij quee huámuɨ'nyij, a'ɨ́ɨ pu muɨ'nyij, ajta a'ɨ́jna ɨ tɨ huatóoa'an tɨ huámuɨ'nyij a'ɨ́jcɨ jɨme' tɨ nye jitze ma'can tyihua'ixaatye', a'ɨ́ɨ pu júurij ta'mej jusén jɨme'.
40010040	'A'ɨ́jna ɨ tɨ tyámua' tyajamuaatyéjeevij ɨ juchéj, a'ɨ́ɨ pu ajta nyéetzij tyámua' tyinaatyéjeevij, ajta a'ɨ́jna ɨ tɨ nyéeztij tyámua' tyinaatyéeje, a'ɨ́j pu ajta tyamua tyu'tyéeje ɨ tɨ unyojo'ta'ítyaca'.
40010041	Ajta a'ɨ́jna ɨ tɨ tyámua' tyetyeejej a'ɨ́jcɨ ɨ tɨ Dios jitze ma'can tyi'xaxa'aj, a'yaa pu cha'tána'aj tya'cɨ'tyi ɨ Dios jimi tɨ'ɨj ajta tya'cɨ'tyij a'ɨ́jcɨ ɨ tɨ Dios jitze ma'can tyi'xaxa'aj, ajta a'ɨ́jna ɨ tɨ séej tyámua' tyu'tyéjeevej ɨ tɨ tyámua' tyi'tyúucha'ɨj, a'yaa pu cha'tána'aj tya'cɨ'tyi ɨ Dios jimi tɨ'ɨj ajta tya'cɨ'tyij a'ɨ́jcɨ ɨ tɨ tyámua' tyi'tyúucha'ɨj.
40010042	Ajta a'tɨ́j tɨ na'aj tɨ cɨ́ɨ ɨ jájtyi tyaata'an ɨ séej ɨ tyévij tɨ nye jimi ajtyáma'can, tyij ajta quee va'can jɨn nye jimi tyi'tyevej, a'yaa nu tyaja'mua'ixaatye' tɨ a'ɨ́ɨn ajta tyi'tɨ́j ancuriáasij ɨ Dios jimi.
40011001	'Tɨ'ɨj Jesús jaatapuá'cɨtaca' tɨ tyihuo'ixaa a'ɨ́ɨjma ɨ maj jamuan huacɨ́j ɨ maj tamuáamuata' japuan hua'puaj ará'asej, aj pu'ij jo'ra, tɨ'ɨj ij a'yée jo'ré'nyej ɨ chájta'naj jitze, tɨ'ij tyihuo'mua'tyej ajta tyihuo'ixaatye' ɨ tyeɨ́tye.
40011002	'Ajta a'ɨ́jna ɨ Juan ɨ tɨ eetyánami'huaca'aj, a'ɨ́ɨ pu jáamua'areeri' je'ej tɨ ɨ Jesús rɨjcaa. Aj pu'ij séecan huata'ítyaca' ɨ maj jamuan huacɨ́'ca'aj
40011003	mej mij a'yan tyiyo'ta'íhuo' a'ɨ́jcɨ ɨ Jesús tɨpua'aj a'ɨ́ɨn pue'éenye ɨ Cɨríistu', nusu a'yan tyúuxɨe'va'caj mej mij séej huacho've'en.
40011004	'Jesús pu'ij a'yan tyihuo'té'exaa tɨjɨn: ―Séricuj, siata'aj jaaté'exaatye'en a'ɨ́jcɨ ɨ Juan je'ej siaj tyi'tɨ́j tyi'seej siajta je'ej siaj tyi'namuaj.
40011005	Siata'aj jaaté'exaatye' maj meríj atanyéjnye' ɨ maj aracúcu'nyijma'caa; majta meríj rácɨjcɨ'nyive' ɨ maj quee rácɨjcɨ'nyiva'aj; majta a'ɨ́ɨmaj meríj huarúj ɨ maj tyi'cucui'caj a'ɨ́jcɨ jɨme' ɨ maj cá'atzaca'aj ɨ juhue'ra' jitze, majta ɨ maj nácuxɨe'ejma'caa meríj iityanamuáarajme, majta meríj huatájuuriaca' ɨ maj meríj huácui'ijcaa, majta a'ɨ́ɨjma ɨ maj quee je'ej tyéejviicue' mu'ríj jáanamuajri' ɨ nyúucaria'ra' ɨ Dios.
40011006	Che' huatóotyamua've'en a'ɨ́jna ɨ a'tɨ́j tɨ quee juhuárita' huaré'yi'ij nye jimi a'ɨ́jcɨ jɨme' tɨ quee che' tye'viicue'.
40011007	'Matɨ'ɨj a'ɨ́ɨmaj jo'cɨ́j ɨ maj Juan jamuan huacɨ́'ca'aj, Jesús pu huatyóochej tɨ tyihuo'ixaatye' ɨ tyeɨ́tye a'ɨ́jcɨ jitze ma'can ɨ Juan, a'yan tɨjɨn: ―¿Tyi'tajnyí usio'tyéesej a'ájna jo'tɨ quee ja'tyi'tɨj? ¿Nyi quij ɨ huíinyi usio'tyéesej áacaj tɨ jariá'tuuxɨ?
40011008	Na'ríij sequee, ¿tyi'itaanyí siana' ujo'tyéesej? ¿Nyi a'tɨ́j sio'tyéesej tɨ jɨ'ré'nyen' tyi'chan? Mua'aj xu a'yan tya'mua'reej maj a'ɨ́ɨjma ɨ maj jɨ'ré'nye' tyi'chan, a'úu mu ja'che ɨ hua' chi'tá ɨ rey.
40011009	Arí tɨ pua'aj sequee a'yan huarɨ́j, ¿ji'nye siaj sij a'áa ja'tanyej? ¿Nyi a'ɨ́jna usio'tyéesej a'tɨ́j tɨ Dios jitze ma'can tyi'xajtaca'aj? A'yaa pu tyi'jayájna, a'ɨ́j xu ujo'tyéesej ɨ Juan ɨ tɨ ajta jéetze' va'can jɨn tyi'tyéjvee quee sɨ́ɨj tɨ ajta a'ɨ́jna jɨn tyi'tyéjve tɨ Dios jitze ma'can tyi'huo'ixaatye'.
40011010	Juan pu a'ɨ́ɨn pué'een ɨ tɨ ja'xa ɨ yu'xarij jitze a'yan tɨjɨn: Nyáaj nu séej huata'ítyij tɨ anaquéej huama'aj ja'me tɨ'ij tyámua' tyu'uurej a juyéj jitze.
40011011	A'yaa nu tyaja'mua'ixaatye' tzáahuatyi'ra' jɨme', hua' tzajta' ɨ tyeɨ́tye ɨ maj yan séejre' ɨ cháanacaj japua, capu a'tɨ́j a'náj tye'entyájrupi tyi'tɨ́j jɨme' tɨ jéetze' ve'éj quee ɨ tɨ jɨn tyi'tyejve a'ɨ́jna ɨ Juan, ajta a'ɨ́jna ɨ tɨ jéetze' cɨléenye' jɨn tyi'tyejve ɨ Dios jimi, jéetze' pu va'can jɨn tyi'tyéjve a'ɨ́jna ɨ a'tɨ́j quee a'ɨ́jna ɨ Juan.
40011012	'Tɨ'ɨj na'a tyu'séejre a'ɨ́jna ɨ Juan, ya tɨ je'ré'nye, tyeɨ́tye mu jéehua tyi'tyese' mej mij utyájrutye jo'tɨ ɨ Dios ja'seejre', majta ɨ maj jéehua uhuácaca'nyej a'yaa mu tya'xɨe've'ej maj néijmi'i tye'entyipuá'ritye' tajapua tɨ tyeje'seejre'.
40011013	Néijmi'i ɨ maj Dios jitze ma'can tyi'xajtaca'aj, ajta ɨ yu'xarij jitze Moisés tɨ jo'yu'xaca', néijmi'i mu jaataxájtaca' je'ej tɨ ɨ Dios tyi'ijta 'íiyaj nɨ cháanacaj japua, majta móoj a'yan tya'xajtaca'aj 'asta na'aj quee huataséjre a'ɨ́jna ɨ Juan,
40011014	ajta tɨ pua'aj a'yan setyityóoca'nyej siaj tya'antzaahuatye'en, a'ɨ́jna ɨ Juan a'ɨ́ɨ pu a'ɨ́ɨn pué'een ɨ tɨ juxɨe've' tɨ ya uvé'enyej a'ɨ́jna ɨ tɨ a'yan 'ántyapuaj tɨjɨn Elías.
40011015	Majta a'ɨ́ɨmaj ɨ maj 'ityanamuáaraj'me, miche' tyámua' tyáanamua.
40011016	'¿Ji'nye nyana' tyihuo'taxáj je'ej maj 'een ɨ tyeɨ́tye 'ijíij maj yan huacháatɨmee? A'yaa mu een matɨ'ɨj ɨ tɨ'ríi ɨ maj vejri' ja'ajtyí jo' maj tyajá'to, ɨ maj hua'tyéji'vii ɨ séecan a'yan tɨjɨn:
40011017	"Tyetyu'tácɨ'sityej, siajta mua'aj caxu tyu'tyéenyej, tyajta tu tyu'táchuiicaca' tyataxamúuritya'aj, siajta mua'aj caxu huatóoxaamujri."
40011018	Ji'nye tɨ'ɨj ɨ Juan yan uvé'nyej, ɨ tɨ ju'itziva'ca'aj, ajta quee jaya'caria'aj ɨ nahuaj; a'yaa xu sij tyaataxájtaca' tɨ tyiyáaru' tzajta' séejria'ca'aj.
40011019	Ajta je'en a'ɨ́ɨn yan 'uve'nyej ɨ tɨ ajta tyévij jitze huanɨé'huaca', tɨ quee a'yan tyúu'itzi've', ajta jaya'caa ɨ nahuáj, mua'aj xu sij a'yan tyaaxájtaca' tɨjɨn huápuɨ'ɨj tyí'cua'caa, nyajta jaya'caa ɨ nahuáj, ajta hua'jaahuatye' ɨ maj je'ej pua'aj tyityetyúucha'ɨj, ajta ɨ maj hua'jijve' ɨ maj tyi'tɨ'ɨjcɨcaa. Ajta a'ɨ́jna ɨ tɨ jɨn Dios néijmi'i tyu'yi'tɨn, a'ɨ́ɨ pu huataséjre'sij.
40011020	'Aj pu'ij Jesús huatyóochej tɨ'ij hua'ajtyá'xɨ'ɨn a'ɨ́ɨjma tyeɨ́tye ɨ maj a'áa jo'cháatɨma'caa jo' tɨ arí jéehua tyojo'muárɨe'ca'aj mej mij tyámua' tyo'taséej, ji'nye camu huatyóohuij maj seequé tyu'mua'tyi. A'yaa pu tyihuo'té'exaa tɨjɨn:
40011021	"Che' je'ej tɨ na'aj ja'mua jimi mu siaj Corazín ja'che." "Che' je'ej tɨ na'aj ja'mua jimi mu siaj Betsaida ja'che." Ji'nye tɨ pua'aj a'yan cha'ta nyana'aj tyu'muárɨe'nyijche' a'ájna a Tiro, nyajta a'ájna a Sidón, a'yájna je'ej nyaj nyeríj huarɨ́j ja'mua jimi, a'ɨ́ɨ mu meríj tya'antzaahuatye'nyijche' ɨ Dios jimi, metyutoo'uunyiran majta nasíj ahuohuáatya'xɨ'ɨn.
40011022	A'yaa nu tyaja'mua'ixaatye' tɨ a'yan tye'me tɨ'ɨj atyojo'ré'nyej a'náj tɨ ɨ Dios hua'xɨjtye', jéetze' xu mua'aj jajpuéetzij xáaju'un mequée a'ɨ́ɨmaj ɨ maj a'áa jo'cháatɨma'caa a'ájna a Tiro majta a'ájna a Sidón.
40011023	Siajta mua'aj mu siaj Capernaúm jo'cháatɨmee, ¿nyi a'yan setyityóomuajtye tɨ ɨ Dios jamuaata'sij siaj sij tajapua ja'séeria'aj xa'ra'nyij? Caxu xaa nyu'uj, Dios pu puéejtzij jamuaata'sij, a'áa xu jo'tyá'ɨtzeere' jo'tɨ ja'tyácun ajta quee ámiteere' a'chu tɨ ajo'cátyee. Ji'nye tɨ pua'aj a'yan cha'ta nyana' huárɨnyiiche' a'ájna a Sodoma je'ej nyaj nyeríj tyu'muárɨe ja'mua jimi, a'ɨ́ɨ pu óoj ɨ chájta'naj ya séeria'cajche' ijíij.
40011024	Ajta a'yaa nu tyaja'mua'ixaatye' tɨjɨn tɨ'ɨj a'ájna tyojo're'nyej a'náj tɨ ɨ Dios hua'xɨjtye' a'ɨ́ɨjma ɨ maj yan huacháatɨmee ɨ cháanacaj japua, mua'aj xu jéetze' jajpuéetzij xáaju'un mequée a'ɨ́ɨjma ɨ maj a'áa jo'cháatɨma'caa a'ájna a Sodoma.
40011025	'A'ájna xɨcáara' jitze Jesús pu a'yan tyu'taxájtaca' tɨjɨn: ―Muáaj mu paj nyavástara', ɨ paj tyí'ijta u tajapuá, pajta íiyaj nɨ cháanacaj japua, muéetzij nu tyi'muatyojtzi're', ji'nye muáaj paj huo'ta' mej mij yo'itée mua'ra'nyi je'ej tɨ een a jimi, a'ɨ́ɨmaj ɨ maj quee ootzaahuatye', pajta quee huo'ta' maj yo'itée muá'ra'nyij a'ɨ́ɨmaj ɨ maj támua'are, majta ɨ maj jéehua tyojo'itej.
40011026	A'yaa pu tyi'ja'yájna nyavástara', a'yaa pu muéetzij tyimua'ránajcha'ca'.
40011027	'Néijmi'i pu tyinaatátui a'ɨ́jna ɨ nyavástara'. Capu a'tɨ́j tyámua' tyi'nyamua'tye je'ej nyaj een, sulu a'ɨ́ɨ pu' ɨ nyavástara', capu ajta a'tɨ́j tyámua' tya'mua'tye ɨ nyavástara', sulu nyáaj ɨ nyaj yóojra' pué'een nyáaj nu xaa jamua'tye, majta a'ɨ́ɨmaj ɨ maj a'yan tyina'ráanajchi mej mij jáamua'tyij.
40011028	Siata'aj nye jimi mujo'va'ju'un néijmi'i mu siaj cua'naj a'ɨ́jcɨ jɨme' ɨ siaj jahuoo siaj tyámua' tyaata'an ɨ Dios, siajta a'ɨ́jcɨ jɨn tyí'tyese' siaj néijmi'i jɨn ja'rá'astijre'en, nyáaj nu jamuaata'si siaj sij huóoso'pe'en.
40011029	Siata'aj tye'entyájrutyej a'ɨ́jcɨ jɨme' ɨ nyaj jɨn tyaja'mue'ijcatye', siajta nye jimi tyi'huóomua'tyej, ji'nye nyáaj nu muá'ajcan, nyajta quee á'nyatzaahuatye', nyáaj nu nyij jamuatá'si siaj tyámua' huárɨnyij ɨ jutzájta'.
40011030	Ji'nye capu muarɨe'rij siaj a'yan huárɨnyij je'ej nyaj tyajamuaata'íjtye'sij, ajta ɨ nyaj jɨn tyaja'mue'ijcatye', capu ajta muarɨe'erij siaj sij a'yan huárɨnyij je'ej nyaj tya'xɨe've'.
40012001	'Ajta a'ájna ɨmua, Jesús pu a'áa jooma'ca' je'ta ɨ ví'ra'aj tzajta, a'aj pu putyí'irɨjca ɨ xɨcáara' maj jitzan juso'pii. Majta ɨ maj jamuan huacɨ́j, a'ɨ́ɨ mu meríj jéehua tajcuca'a, aj mu mij huatyóohuij maj ji'ijtzanaxɨ' ɨ tyeríicuj jatze', majta je'en jajcɨ'majraa ɨ jatzíj.
40012002	Majta ɨ fariseos, matɨ'ɨj huo'séj maj a'yan rɨ́jcaa, aj mu mij a'yan tyaaté'exaa a'ɨ́jcɨ ɨ Jesús tɨjɨn: ―Cásɨ', huo'séj je'ej maj rɨcɨj mu maj a jamuan huacɨ'ɨj, a'yaa mu rɨcɨj je'ej tɨ quee tyíɨ'rij tɨ a'tɨ́j a'yan rɨjca a'ájna xɨcáara' maj jitzan juso'pe'.
40012003	'Aj pu'ij Jesús a'yan tyihuo'té'exa tɨjɨn: ―¿Nyi sequée a'náj jo'jíjvej ɨ yú'xarij jitze je'ej tɨ huarɨ́j a'ɨ́jna ɨ David tɨ'ɨj huataí'icuataca', majta ɨ maj jamuan huacɨ́'ca'aj?
40012004	A'úu pu jo'tyájrupi u tyeyúuj tzajta, ɨ tɨ chí'ra'an pué'een ɨ Dios, ajta je'en jáacua a'ɨ́jcɨ ɨ pan ɨ maj Dios huatámu'vejrij, majta ɨ maj jamuan huacɨ́'ca'aj, a'ɨ́ɨ mu majta jáacua, ma'ajta a'ɨ́jcɨ ɨ pan a'ɨ́ɨ mu'u jacua'ca ɨ puaríij.
40012005	¿Ca' sequée a'náj jo'jíjvej je'ej tɨ tyo'yu'xaca' a'ɨ́jna ɨ Moisés, maj a'ɨ́ɨmaj ɨ maj tyityetyú'u'pu' u tyeyúuj tzajta, a'ɨ́ɨ mu quee juso'pii a'ájna xɨcáara' maj jitzan juso'pe'?
40012006	A'yaa nu tyajá'mua'ixaatye', tɨ sɨ́ɨj ya ja'mua jimi séejre' tɨ jéetze juxɨe've' mequée a'ɨ́ɨmaj ɨ maj tyityetúu'u'pu' ɨ tyeyúuj tzajta'.
40012007	Caxu a'tzú yo'itej je'ej tɨ huatóomua'aj a'íjna tɨ a'yan tye'yu'si' ɨ yu'xarij jitze tɨ jɨme' Dios jaataxájtaca' a'yan tɨjɨn: "A'yaa nu tya'xɨe've' siaj jujɨ́ɨmua'aj óocu'vaj, canu jaxɨe've' siaj tyi'tɨ́j mu'véjritaj." Tɨ pua'aj siyo'itée xa'ra'nyijche', caxu a'yan tyihua'xájtzi'iranche' a'ɨ́ɨjma ɨ maj quee tyi'tɨ́j jɨn ootyá'ɨtzee.
40012008	A'yaa pu'ij, nyáaj ɨ nyaj nyajta tyévij jitze huanɨé'huaca', nyáaj nu nyajta a'ɨ́jcɨ jɨn antyínyamua'ree ɨ xɨcáara' a'náj maj jitzan juso'pe.
40012009	'Aj pu'ij Jesús jo'ra, tɨ'quij a'úun jo'tyájrupij u tyeyúuj tzajta.
40012010	A'úu pu sɨ́ɨj jo'tyávaaca'aj tɨ cɨyáaxara'ca'aj ɨ jumuáca' jitze, majta ɨ fariseos ɨ maj a'úun je'rú'uuca'aj, a'ɨ́ɨ mu jahuooca' je'ej maj tyi'tɨ́j jɨn tyaaxájtzi' ɨ Jesús, a'yaa mu mij tyaata'íhuo'ri' tɨjɨn: ―¿Nyi quij ɨ'rij tyej tyáahuatye' séej ɨ tɨ tyi'cui' a'ájna xɨcáara' maj jitzan juso'pe'?
40012011	'Aj pu'ij Jesús a'yan tyihuo'té'exa tɨjɨn: ―Tɨ pua'aj a'tɨ́j séej cánya'aj tyícɨɨtzij, ajta je'en ɨ cánya'aj atyéjvetyi jo'tɨ ja'tyá'acun a'ájna matɨ'ɨj pua'aj juso'pe, ¿nyi quee ujo'ma'aj ta'mej tɨ'ij je'tajáj?
40012012	Ajta ɨ tyévij pu jéetze' tyí'huɨɨre' quee ɨ cánya'aj. A'ɨ́j pu jɨn ɨ'ríj tɨ a'tɨ́j tyi'tɨ́j jɨn xa'puɨ' huárɨnyij a'ájna xɨcáara' matɨ'ɨj pua'aj juso'pe'.
40012013	'Aj pu'ij ɨ Jesús a'yan tyaaté'exaa a'ɨ́jcɨ ɨ tɨ cɨyáaxara' ɨ jumuáca' jitze tɨjɨn: ―Huatátzaara mua'amuáca'a, aj pu'ij a'ɨ́jna ɨ tyáatɨ' jaatátzaaraca' ɨ jumuáca', aj pu'ij huarúj, a'yaa pu eenya'a já'ra tɨ'ɨj ɨ sɨ́ɨj ɨ muáca'ra'.
40012014	Matɨ'ɨj mij iiráacɨ a'ɨ́ɨmaj ɨ fariseos, aj mu mij huatyóohuij maj jaaxá'puɨn'tare'en je'ej maj ye'é huárɨnyij mej mij jaajé'ca ɨ Jesús.
40012015	'Tɨ'ɨj ɨ Jesús jáamua'reeri' je'ej maj tyáaxa'puɨ'ɨntare, aj pu'ij iirájra, majta jéehua ɨ tyeɨ́tye jamuan jo'cɨ́j. Ajta ɨ Jesús pu néijmi'caa pu tyú'huaa ɨ maj tyi'cucui'ca'aj,
40012016	ajta a'yan tyihua'íjmuejraca'a maj quee jéjrista' jaxajta a'tɨ́j tɨ puɨ́rɨcɨj.
40012017	A'yaa pu tyu'rɨ́j tɨ'ij aróo'astej je'ej tɨ jájcua xɨmua tyu'taxájtaca' a'ɨ́jna ɨ Isaías, ɨ tɨ Dios jitze ma'can tyi'xataca'aj, a'yan tɨjɨn:
40012018	A'íi pu a'ɨ́ɨn puéen ɨ tɨ nyahuɨɨre', ɨ nyaj ja'antyíhuo, ɨ jéehua jaxɨe've', nyajta jitzan nyetyamua've'. Nyajúuricamej nu jimi huatyátoosij, a'ɨ́ɨ pu'ij tyámua' tyihuo'tyéjeevij a'ɨ́ɨjma ɨ maj séej chuéj japua jo'cháatɨme.
40012019	Capu a'tɨ́j je'ej tyi'jeevaj ja'mej, capu ajta jíihua ja'me, camu janamuajran tɨ tyi'xáata já'me a'ájna cáayej jitze.
40012020	Capu jéetze puéjtzi huota'sij ɨ maj huápuɨ'ɨj jaapuéjtzitarej, capu ajta hua'cui'nyij a'ɨ́ɨjma ɨ maj quee che' tye'viicue', sulu a'ɨ́ɨ pu hua' japua huatányuusij ajta a'ɨ́jna jɨn tyu'tyámue'tɨj ɨ tɨ naa een.
40012021	Majta ɨ tyeɨ́tyee ɨ maj yan séejre' ɨ cháanacaj japua, néijmi'i mu jimi tyi'ijcho've'.
40012022	'Matɨ'ɨj mij séej u ja'ráavi'tɨj ɨ Jesús jimi tɨ tyiyáaru' tzajtan' séejria'ca'a, a'ɨ́j pu jɨn quee atányeerica'a ajta quee tyo'rɨ́ɨriajca'a a'ɨ́jna ɨ a'tɨ́j, aj pu'ij ɨ Jesús tyáahua tɨ'ij atányeeriaca', ajta tyo'rɨɨriáa ja'ra.
40012023	Néijmi'i mu ɨ tyeɨ́tye tyámua' tyo'taséj, a'yaa mu mij tyúu'ihuo'raca'a tɨjɨn: ―¿Nyi quij a'mu a'ɨ́ɨn pué'een ɨ yóojra' ɨ David?
40012024	'Majta ɨ fariseos matɨ'ɨj a'yan tyihuo'namuajri', a'yaa mu tyu'taxájtaca' tɨjɨn: ―A'mújna mu a'tɨ́j Beelzebú pu jitze aróoca'nye, tɨ'ij huo'tamuáritye' ɨ tyiyáaru'uj, ji'nye Beelzebú pu tyihua'ijtye' ɨ tyiyáaru'uj.
40012025	'Ajta ɨ Jesús, a'ɨ́ɨ pu jamua'reeria'ca' je'ej maj tyi'mua'ajcaa, aj pu'ij a'yan tyihuo'té'exa tɨjɨn: ―Tɨ pua'aj ɨ maj séej chuéj japua ja'ma'can je'ta muácɨɨnyej, a'ɨ́ɨ mu huatóonyo'sitye'ej, ajta ɨ maj a'áa ja'che camu che' á'tyeeren, na'ríij ɨ maj séej chájta'naj jitze aja'chej nusu ɨ tyeɨ́tyeristyamua'mua' sɨ́ɨj ɨ a'tɨ́j, a'yan majta je'ta' tyityáacɨɨnyej, camu majta che' á'tyeeren.
40012026	A'yaa pu cha'tána'aj 'een, tɨ pua'aj ɨ tyiyáaru' huo'tamuáritye'en ɨ jutyeɨ́tyeristyamua', a'ɨ́ɨ mu majta je'ta ootaju', ¿ji'nye 'ooj tyíɨ'rij mej mij huatyóoca'nyej?
40012027	A'yaa xu mua'aj tyi'nyaxaj nyaj jee a'ɨ́j jitze arányaca'nyej ɨ Beelzebú, nyej nyij huo'tamuárityen' ɨ tyiyáaru'uj, tɨ pua'aj a'yan tyi'ja'yájnatan, ¿a'tanyíj ca'nyíjra'aj hua'ta'caa a'ɨ́ɨmaj ɨ ja'muaxa'aj tyeɨ́tye, mej mij a'yan cha'ta mana' tyihuo'tamuáritye'en? A'ɨ́ɨmaj mu mij a'yan tyaja'muaxa'aj siaj mua'aj quee xa'puɨ' rɨcɨj a'ɨ́jcɨ jɨme' je'ej siaj nyéetzij tyi'nyaaxajtzi'.
40012028	Ji'nye nyáaj nu a'ɨ́jcɨ jitze arányaca'nyej ɨ júuricama'ra' ɨ Dios nyej nyij tyiyáaru'uj huatamuáritye'en, a'ɨ́j pu jɨn a'yan huatóomua'aj tɨ arí a'ájna atyojo'ré'nyej tɨ'ɨj ɨ Dios tyu'ta'íjta ja'mua jimi.
40012029	'¿Ji'nye tyɨ́ɨ'rij tɨ nahuárij 'utyájtye jo tɨ ja'chej ɨ a'tɨ́j tɨ 'uhuajca'nyej tɨ'ij tyaanáhue, tɨpua'aj quee mí'en jaatyajɨ'que'en? Ji'nye a'yaa pu xaa tyu'táɨ'riitarij tɨ'ij utyájrutye jo' tɨ ja'che tɨ'ij tyaanáhue' tyiá'ra'an.
40012030	'A'ɨ́jna ɨ tɨ quee nya jamuan jo'cha'can, a'ɨ́ɨ pu nyéjcha'ɨɨre', ajta ɨ tɨ quee tyeɨ́tye tyísɨɨre' nye jimi, a'ɨ́ɨ pu huojo'cuí'naj.
40012031	'A'ɨ́j nu jɨn a'yan tyaja'mua'ixaatye' tɨ ɨ Dios néijmi'i tyihuo'tú'uunyi'raj ɨ tyétyaca ɨ maj jɨn ootyá'ɨtzee ajta ɨ maj jɨn je'ej pua'aj tyí'xaxata'aj, ajta capu tyihuo'tú'uunyi'raj tɨ pua'aj je'ej pua'aj metya'xajta ɨ júuricama'ra' ɨ Dios.
40012032	Dios pu ajta tyaatú'uunyi'raj a'ɨ́jcɨ ɨ tɨ je'ej pua'aj tyí'inyaxaj nyéetzij ɨ nyaj nyajta tyévij jitze huanɨé'huaca', ajta a'tɨ́j tɨ je'ej pua'aj tya'axajta a'ɨ́jcɨ ɨ júuricama'ra' ɨ Dios, capu a'náj tyaatú'uunyi'raj, capu ajta ɨ séej jitze ɨ cháanacaj tɨ jájcua.
40012033	'Tɨ pua'aj jɨ'ré'nye' ɨ cɨyéj, jɨ'ré'nye'en pu ajta tajcaa, ajta tɨ pua'aj quee jɨ're'nye' ɨ cɨyéj capu jɨ'ré'eye'en tajca', ji'nye a'ɨ́j pu jɨn ɨ táque'ra'an ámiteere' tyi'tɨ́j tɨ cɨyáara' pué'een.
40012034	Mua'aj xu a'ɨ́jcɨ jitze eeráanyej ɨ cú'cu'uj tɨ tyi'hue'tacaa. ¿Ji'nye tyíɨ'rij siaj tyi'tɨ́j huataxáj tɨ xa'puɨ'ɨ tɨ pua'aj mua'aj sequee tyámua' ée'nye'? Ji'nye je'ej tɨ sɨ́ɨj tyí'mua'tze ɨ jutzájta' a'ɨ́j pu huataxájta.
40012035	A'ɨ́jna ɨ tyévij tɨ tyámua' een jɨ'ré'nyej pu tyí'xaj, ji'nye a'ɨ́ɨ pu ajta tyámua' een ɨ jutzajta, ajta ɨ tyévij tɨ je'ej pua'aj éen, a'ɨ́ɨ pu je'ej pua'aj éenye' tyí'ixaj, ji'nye a'ɨ́ɨ pu je'ej pua'aj 'éen ɨ jutzájta'.
40012036	A'yaa nu tyajá'mua'ixaatye' tɨ a'yan tyé'me a'ájna xɨcáara' tɨ jitzán Dios huá'xɨjtyen', neijmi'i mu jɨn 'áxɨjtyihua'an tyitɨ́j maj je'ej pua'aj tyu'taxájtaca'.
40012037	Ji'nye Dios pu a'ɨ́jna jɨn mua'xɨjtye'en je'ej paj tyí'xaxa'ta'aj, a'yaa pu'ij tyo'támiteere'ej tɨpua'aj muáhuɨɨre'en nusu quee.
40012038	'Aj mu mij ɨ fariseos, majta ɨ maj tyihua'mua'tyej ɨ yu'xarij jitze, a'ɨ́ɨ mu a'yan tyaaté'exaa ɨ Jesús tɨjɨn: ―Maeestro, a'yaa tu tyá'xɨe've' paj tyi'tɨ́j taataséejratye'en ɨ tyaj jɨn je'ej tyo'taséj.
40012039	'Jesús pu a'yan tyihuo'té'exa tɨjɨn: ―A'íimaj ɨ tyeɨ́tyee ɨ maj je'ej pua'aj tyí'tyetyeɨtye, a'yaa mu tyí'nyahuavii nyaj tyi'tɨ́j huo'taséejratye'en ɨ maj jɨn tyámua' tyo'taséej, ajta canu tyi'tɨ́j huotaséejratye'sij sulu a'ɨ́j nu'uj je'ej tɨ tyáaruu ɨ Jonás ɨ tɨ Dios jitze ma'can tyi'xajta'ca'aj.
40012040	Ji'nye a'yájna tɨ'ɨj ɨ Jonás huéica xɨcaj ajta huéica tɨca'aj tye'tyee tɨ aráaca'a ɨ jucáara'an jitze ɨ hue'ej tɨ jatyáanɨjcua, a'yaa pu cha'tána'aj tyí'inyoore nyéetzij ɨ nyaj nyajta tyévij jitze huanɨé'huaca', a'áa nu jaraque'etɨ́j ná'me chuéj tzajta' huéica xɨcaj, nyajta huéica tɨca'.
40012041	A'ɨ́ɨmaj ɨ maj Nínive ja'chej a'ɨ́ɨ mu ja' jamuan ajo'tyáhuiixɨ'ɨj a'ájna xɨcáara' tɨ'ɨj ɨ Dios jamua'xɨjtye'en, majta je'en jamua'xa'puɨ'ɨntari'tze'en mua'ajma, ji'nye a'ɨ́ɨmaj ɨ maj Nínive ja'chajca'aj a'ɨ́ɨ mu tya'antzaahuaj ɨ Dios jimi matɨ'ɨj jáanamuajri' je'ej tɨ tyu'taxájtaca' a'ɨ́jna ɨ Jonás, nyajta nyáaj, ɨ nyaj ja' jamuan ye séejre' jéetze' nu va'cán jɨn tyi'tyéjve quee ɨ Jonás.
40012042	Ajta a'ɨ́jna ɨ íitɨ' tɨ jájcua xɨmua' tyí'ijtaca'aj yuutyé pujmua', a'ɨ́ɨ pu ajta 'ajo'tyéchaxɨj, matɨ'ɨj hua'xɨjtya'a ɨ tyeɨ́tye, a'ɨ́ɨ pu ajta hua'xa'puɨ'ɨntaritze'en, ji'nye a'ɨ́ɨ pu a'ɨmuá jo'vé'me tɨ'ij jáanamua a'ɨ́jcɨ ɨ Salomón ɨ tɨ jéehua huápuɨ'ɨj tyu'yi'tɨn, nyajta nyáaj, jéetze' nu va'cán jɨn tyi'tyéjve quee a'ɨ́jna ɨ Salomón.
40012043	―'Tɨ pua'aj sɨ́ɨj ɨ júuricame tɨ je'ej pua'aj een iirájra'nyi séej ɨ tyévij tzajta, a'ɨ́ɨ pu jo'chá'canya' já'me tɨ jahuo jo' tɨ jo'huáchi tɨ'ij huóoso'pe'en, ajta tɨ'ɨj quee jatyove'en, a'yaa pu tyi'ria'mua'sij tɨjɨn:
40012044	"Naariá'ra'sij 'u nyiche jo' nyaj ja'arájra." Tɨ'ɨj ajo'ré'nyej, a'yaa pu eenye' tyoonyi a'ɨ́jna ɨ a'tɨ́j, tɨ naa uhua'é'nyaj tá'me tɨ'ɨj chi'ij maj moochán iirá'ichootaca', majta tyámua' náa tyo'huáruu.
40012045	Aj pu'ij ɨ júuricamej uhuaja'rávi'tɨj séecan ɨ maj aráahua'puaj ará'asej ɨ maj jéetze' je'ej pua'aj een quee ɨ a'ɨ́jna, aj mu mij néijmi'i utyárutyij mej mij iiráatya'aj muá'ra'nyi ɨ tyévij tzajta, ajta je'en a'yan tye'eráame tɨ jéetze' je'ej puá'aj éenya'aj ta'mej a'ɨ́jna ɨ tyévij quee tɨ'ɨj jajcuaj eenya'aj. A'yaa pu'ij tyihuá'uurej a'ɨ́ɨjma ɨ maj je'ej pua'aj tyí'tyetyeɨ́tye.
40012046	'Ooche' pu tyi'xáataca ɨ Jesús matɨ'ɨj a'áa ja'rá'aj a'ɨ́jna ɨ náanajra', majta ɨ ihuáamua'mua', a'áa mu jo'tyáhuiixɨ apua'quéj, a'yaa mu tya'xɨe'va'ca'aj maj jamuan tyu'taxáj,
40012047	aj pu'ij sɨ́ɨj a'yan tyaaté'exaa a'ɨ́jcɨ ɨ Jesús tɨjɨn: ―'A mu pua'quée jo'tyú'uu a'náana, majtá a'ihuáamua', máaxɨe've' maj a jamuan tyu'taxáj.
40012048	'Aj pu'ij a'yan tyu'tanyú a'ɨ́jna ɨ Jesús tɨjɨn: ―¿A'tyaanyíj a'ɨ́ɨn maj pué'een ɨ nye'ihuáamua' ajta ɨ nyináana?
40012049	'Aj pu'ij huo'séerajra ɨ maj jamuan huacɨ́j, ajta a'yan tyu'taxájtaca' tɨjɨn: ―A'íi mu a'ɨ́ɨn pué'een ɨ maj nyináana majta nye'ihuáamua'.
40012050	Ji'nye a'tɨ́j tɨna'aj tɨ a'yan rɨcɨj je'ej tɨ tyaaxɨa've' ɨ Dios, a'ɨ́ɨ pu a'ɨ́ɨn pué'en ɨ nyináana, majta nye'ihuáamua'.
40013001	'A'ájna xɨcáara' jitze, Jesús pu 'iirájra u chi'táj, a'áa pu ja'rá'aj jo'tɨ ja'va'ástɨmee ɨ jájritze tɨ'quij a'áa jo'tayíxɨ.
40013002	Aj mu mij jéehua ajtyáxɨɨriaca' ɨ tyeɨ́tye jo'tɨ je'ej ré'eenya'aj, aj pu'ij antyíraj ɨ báarcuj jitze tɨ jáata' acáva'ca'aj, ajta je'en ooyíxɨj, majta ɨ tyeɨ́tye a'áa mu joquéetɨma'caa 'a tɨ ja'ava'ástɨme ɨ jájtyi.
40013003	Tɨ'quij jéehua tyihua'ajmuá'tyej séej nyúucarij jɨme', a'yan tɨjɨn: ―A'tɨ́j tɨ tyí'ihuastyahua'a, a'áa pu jo'me jo'tɨ tyajá'huastee.
40013004	Aa pu jooma'ca jatahua'náa ɨ ímue'rij, séecan pu'ij ɨ ímue'rij juyéj jitze huavatzɨ́ɨjraa, aj mu mij pína'see jútye' aje'cáanyej matɨ'ɨj mij jaaré'eje'puj.
40013005	Ajta séecan a'áa pu jo'vatzɨ́ɨjra ɨ tyetyéj tzájta' jo'tɨ quee jéehua ja'chuej, aj pu'ij jiye'tzín ajnyéj ɨ ímue'erij, ji'nye capu jéehua huáchoota'ca'aj tɨ'ij aróonaana'tye'en,
40013006	ajta tɨ'ɨj eeré'nyej ɨ xɨcáj, aj pu'ij huaria'huaj ɨ tɨ arí ajnyéj, ji'nye capu a'chu ajo'canáana'ajma'caaj.
40013007	Ajta séecan ɨ ímue'rij, a'áa pu jo'vatzɨ́ɨjraa ɨ tzícare'ej tzajta, tɨ'ɨj ij ɨ tzícare'ej huahuósej, a'ɨ́ɨ pu ja'vá'na ɨ tɨ tyí'huasti'huaca'aj, a'ɨ́j pu jɨn quee huácɨɨriaca'.
40013008	Ajta séecan a'áa pu jo'vatzɨ́ɨjra jo'tɨ jo'jɨ́'ɨren' ɨ chuéj, a'ɨ́ɨ pu xaa ij ajnyéj, tɨ'ɨquij huahuósej, séecan pu'ij ɨ ímue'erij a'yan tye'rájra a'chu anxɨ́tye ɨ jatzíj tɨ catyé'tya'ajma'caa, ajta séecan hueíicatyej. Ajta séecan seityé japuan tamuáamuata' pu catyé'tya'ajma'caa sɨ́ɨj ajta sɨ́ɨj.
40013009	Mu siaj ityanamuáraj'me, tyámua' xu naa tyáanamuaj.
40013010	'Aj mu mij ajtyáxɨɨriaca' ɨ Jesús jimi a'ɨ́ɨmaj ɨ maj jamuan huacɨ́j, matɨ'ɨj mij jaata'íhuo'ri' je'ej tɨ éen jɨme' séej nyúucarij jɨn tyihua'ixaatya'ca'a ɨ tyeɨ́tye.
40013011	Aj pu'ij Jesús a'yan tyu'tanyú tɨjɨn: ―Dios pu mua'ajmaj jamuaata' siaj sij yo'itéej xa'ra'nyij je'ej tɨ tyi'éen jo' tɨ a'ɨ́ɨn tyeje'ijta, majta ɨ seecan capu huáɨ'riitye' mej mij yo'itée muá'ra'nyi, ji'nye capu ɨ Dios a'yan tyihuo'tá'.
40013012	A'ɨ́jna ɨ tɨ cɨ́ɨ tyiyo'itée je'ej tɨ tyi'een ɨ Dios jimi, Dios pu jéetze jaatá'sij, ajta a'ɨ́jna ɨ tɨ quee yo'itej, Dios pu jáari'ira a'chu tɨ caa arí tyu'muarɨej
40013013	A'ɨ́j nu jɨn séej nyúucarij jɨme' tyihua'ixaatye', ji'nye a'ɨ́ɨ mu atanyéjnye', ajta camu tyi'tɨ́j séej, majta mu itya'namuáarajme, majta quee tyi'tɨ́j namuaj, camu majta yó'itee.
40013014	A'yaa pu'ij hua' jimi tya'róo'astej je'ej tɨ tyo'yu'xaca' a'ɨ́jna ɨ Isaías ɨ tɨ tyí'xajtaca'aj ɨ Dios jitze ma'can a'yan tɨjɨn: Tyij siajta jéehua tyi'namuaj caxu yo'itée xáaju'un, nusu siajta tyámua' tyitya'tanyéjnye'rij caxu tyi'tɨ́j séejran.
40013015	Ji'nye a'ɨ́ɨ mu quee tyámua' metyityoomuámua're', camu iityanamuáarajme, a'ɨ́ɨ mu majta quee atanyéjnye', mej mij jaaséj nusu maj tyu'namuaj, ajta mej mij quee yo'itéej mua'ra'nyij mej mij nyéetzij jimi tya'antzaahuatye'en, nye nyij nyáaj tyámua' huo'uurej.
40013016	'Siajta mua'aj siata'aj huatóotyamua've'en, ji'nye mua'aj xu ityanamuáaraj'me siaj sij ja'rá'astijren' ɨ siaj janamuaj, siajta atányejnye'.
40013017	A'yaa nu tzáahuatyi'ra'aj jɨn tyaja'mua'ixaatye' maj mui'tɨ́j ɨ maj tyi'xaxata'aj ɨ Dios jitze ma'can, a'ɨ́ɨ mu jaxɨe'eva'ca'aj maj jaaséj je'ej siaj mua'aj seríj tyi'tɨ́j tyi'séej nyee jimi, majta quee camu jaaséej, a'yaa mu majta tya'xɨe'va'ca'aj maj jáanamua je'ej siaj mua'aj tyi'namuaj nyee jimi, ajta camu jáanamuajri'.
40013018	'Xáanamuajri' je'ej tɨ huatóomua'aj ɨ nyúucarij tɨ jaxa a'ɨ́jcɨ ɨ a'tɨ́j tɨ tyi'huastyaa.
40013019	A'ɨ́ɨmaj ɨ maj jáanamua ɨ nyúucaria'ra' ɨ Dios, majta quee yo'itej, a'yaa mu een tɨ'ɨj ɨ ímue'rij tɨ ajo'vatzɨ́ɨjraa a'ájna juyéj jitze, a'ɨ́jna ɨ tɨ je'ej pua'aj een, a'ɨ́ɨ pu tzájta' huataséjre'sij, tɨ'quij huáari'raj ɨ nyúucarij ɨ maj ju'mua'reeriaca' ɨ juxɨéjnyu'caa tzajta.
40013020	Ajta a'ɨ́jna ɨ ímue'rij tɨ ajo'vatzɨ́ɨjraa ɨ tyetyéj tzajta', a'yaa pu een tɨ'ɨj ɨ maj janamuaj ɨ nyúucarij majta je'en jutyámua'vaj náa tya'ancuriáasij ɨ maj jáanamuajri',
40013021	majta quee jéehua ajo'canáana'ajmee capu ij huáɨ'riitye' maj tyámua' eenye', matɨ'ɨj ta jajpuéejtzi na'ríij séecan je'ej pua'aj mahua'uuriaj, ca'nácan mu ootyá'ɨtzeere'ej.
40013022	A'ɨ́jna ɨ ímue'rij tɨ ajo'vatzɨ́ɨjraa jo' tɨ jo'otzícare'ej tzajta, a'ɨ́ɨ pu a'yan matɨ'ɨj ɨ maj janamuaj ɨ nyúucarij, ajta jéehua mu tyúumua'tziitye' a'ɨ́jna jɨme' je'ej tɨ tye'me 'iiyan tɨ tyi'ma'can cháanacaj japua, majta a'yan tya'xɨe've' maj huoochíjtyaanyi'taj, a'ɨ́ɨ pu'ij hua'cuanamuaj. Néijmi'i pu a'íjna quee tyi'ta'caa tɨ ɨ nyúucarij tyámua' hua' jimi tyu'tyá'ɨtzeere'en mej mij a'ɨ́jna jɨn huahuóse'en.
40013023	Ajta ɨ ímue'rij tɨ a'áa jo'vatzɨ́ɨjraa ɨ chuéj japua tɨ huajɨ́'re'en, a'yaa pu een matɨ'ɨj ɨ maj janamua ɨ nyúucarij majta yo'itej, jéehua mu mij tyu'tátuire'sij ɨ Dios jimi tɨ'ɨj a'ɨ́jna ímue'rij tɨ huácɨɨriaca' a'chu anxɨ́tyej tɨ catyé'tya'ajma'caa, na'ríij hueícatyej ajta seityé japuan tamuáamuata' ɨ ímue'rij.
40013024	'Jesús pu ajtáhua'aj séej nyúucarij a'yan tyihuo'té'exa tɨjɨn: ―A'yaa pu tyi'een a'ájna jo'tɨ ɨ Dios tyeje'ijta tɨ'ɨj a'tɨ́j tɨ ímue'rij huahuástej ɨ juchuéj japua tɨ huajɨ́'re'en,
40013025	ajta matɨ'ɨj néijmi'i tyacu'tzíjsima'caj, sɨ́ɨj pu ajo'ré'nyej tɨ jájcha'ɨɨre' a'ɨ́jcɨ ɨ tɨ chuéj tyícha'ɨɨ, tɨ'quij tu'píj huahuástej a'ɨ́jcɨ tzajta ɨ tyeríicu, ajta je'en jo'raj.
40013026	Aj pu'ij tɨ'ɨj ajnyéj a'ɨ́jna ɨ tyeríicu ajta je'en íijmueya'xɨ, aj mu mij jáamua'reeri' tɨ ajta sɨ́ɨj huá'viviihuaca'a ɨ ímue'erij, ji'nye capu íijmueya'xɨ a'ɨ́jna ɨ tu'píj.
40013027	Matɨ'ɨj mij ɨ maj tyí'muarɨe' ujó'ju' mej mij jaaté'exaatye' a'ɨ́jcɨ ɨ tɨ chuéj tyícha'ɨɨj a'yaa mu tɨjɨn: "Tavástara', nyi pequée a'ɨ́j huahuástej ɨ ímue'erij tɨ jɨ́'re'en a'ájna a' chuéj japua, ¿jo'nyi ja'ajnyéj a'ɨ́jna ɨ tu'píj?"
40013028	Aj pu'ij a'ɨ́jna ɨ tɨ chuéj tyícha'ɨj a'yan tyihuo'té'exa tɨjɨn: "Sɨ́ɨj tɨ nyéjcha'ɨɨre' pu jaahuástej." Majta ɨ maj tyi'muarɨe' a'yan tyaata'íhuo'ri' tɨjɨn: "¿Nyi mua'ráanajchi tyaj ujó'ju'un tyej tyij jé'ejcuuxɨj a'ɨ́jcɨ ɨ tu'píj?".
40013029	Aj pu'ij a'yan tyu'tanyu tɨjɨn: "Capu juxɨé've' siaj jaariá'cutaj a'ɨ́jcɨ ɨ tu'píj, ji'nye tɨ pua'aj seríj je'ejcuunan a'ɨ́jcɨ ɨ tu'píj, ajta pu éjcuuxɨsij a'ɨ́jna ɨ tyeríicuj.
40013030	Che' a'yan 'eenye' tɨ'ij néijmi'i huahuóse'en asta quée atyojo'ré'nyej nyatɨ'ɨj tye'entyi'ásij, aj nu nyij huo'ta'íjtye'sij ɨ maj tyi'muɨjhuacaa mej mij anaquéej je'ejcuuxɨj a'ɨ́jcɨ ɨ tu'pij, mata'aj ja'entyájɨ'ca'xɨ'ɨn mej mij jájsɨre' majta jatyátɨeraj, majta je'en ju'tyátoosij a'ɨ́jcɨ ɨ tyeríicuj u chi'tá jo' maj tyeje'yuhuacaa."
40013031	'Jesús pu 'ajtáhua'aj séej nyúucarij huo'té'exaa a'yaa pu tɨjɨn: ―A'yaa pu tyí'een ɨ Dios jimi tɨ'ɨj tu'píj tyi'tɨ́j tɨ a'yan ántyapuaj tɨjɨn mostasa, a'tɨ́j tɨ jaahuaste ɨ játza'ra'an a'ájna jo' tɨ tyaja'ajchuéj.
40013032	A'ɨ́jna ɨ mostasaj, a'yaa pu ée'nye' tyájatze' tɨ'ɨj ɨ tɨ jéetze' cɨ́leen quee séecan ɨ jatzíj, ajta tɨ'ɨj huahuóse'en, jéetze' pu uhuatɨ́tɨ'ɨj já'me quee séecan ɨ tu'píj tɨ iiye'é séejre' ɨ cháanacaj japua. Yaa pu uhuatɨ́tɨ'ɨj já'me tɨ'ɨj cɨyéj, aj mu mij pína'seej ave'ré'nyejsi mej mij a'áan tyojo'tyóo'ito'ritye'en ɨ cɨyáara' jitze.
40013033	'Ajtáhua' séej nyúucarij huo'té'exaa a'yaa pu tɨjɨn: ―A'yaa pu ajta tyi'en ɨ Dios jimi tɨ'ɨj a'ɨ́jna ɨ levaduura, ɨ íitɨ' tɨ hueíca mediida atyájra ɨ aríina, aj pu'ij jajcuéjtzitaca' levaduura jamuan, ajta ɨ levaduura, a'ɨ́ɨ pu néijmi'i tzájta huanyájxɨ'ɨj ɨ cuéjtzij.
40013034	'Jesús pu néijmi'i a'yan tyihuá'ixa'tya'ca'aj séej nyúucarij jɨme ɨ tyeɨ́tye, capu tyi'tɨ́j huá'ixatya'ca' ahuo'itéerican jɨme'.
40013035	A'yaa pu huarɨ́j tɨ'ij aróo'astej je'ej tɨ tyu'taxájtaca' a'ɨ́jna ɨ tɨ tyí'xajtaca'aj ɨ Dios jitze ma'can tɨ a'yan tɨjɨn: Séej nu nyúucarij jɨn tyihuo'té'exaatye'ej, Nyáaj nu a'ɨ́j huo'té'exaatye'ej ɨ tɨ 'aviitzi'huaca'aj, tɨ'ɨj na'aj ɨ Dios tyeetyátaahuaca' ɨ cháanacaj.
40013036	'Aj pu'ij ɨ Jesús huotatyóotye'ej eerájra ɨ tyeɨ́tye jimi, tɨ'quij chi'táj utyájrupij, a'úu mu mij 'ajtyáxɨɨriaca' ɨ maj jamuan huacɨ́j, matɨ'ɨj jaatáhuaviiri' tɨ huo'té'exaatye'en je'ej tɨ huatóomua'aj a'ɨ́jna ɨ nyúucarij tɨ jaxaj ɨ tu'píj tɨ quee tyi'tɨ́j huɨɨre' tɨ ajnyéj ɨ tasáahua japua.
40013037	Aj pu'ij Jesús a'yan tyihuo'té'exa tɨjɨn: ―A'ɨ́jna ɨ tɨ jaahuaste ɨ ímue'erij tɨ jɨ́'re'en, nyáaj nu a'ɨ́ɨn pué'een ɨ nyaj nyajta tyévij jitze huanɨé'huaca',
40013038	ajta a'ɨ́jna ɨ tasáahua, a'ɨ́ɨ pu a'ɨ́ɨn pué'een ɨ cháanacaj. A'ɨ́jna ɨ ímue'rij tɨ jɨ́'re'en a'ɨ́ɨ mu a'ɨ́ɨn pué'een ɨ maj tyihuɨɨre' ɨ Dios jimi, ajta a'ɨ́jna ɨ tu'píj, a'ɨ́ɨ mu a'ɨ́ɨn pué'een ɨ tyeɨ́tyeristyamua'mua' ɨ tyiyáaru',
40013039	ajta a'ɨ́jna ɨ tɨ jájcha'ɨɨre' a'ɨ́ɨ pu a'ɨ́ɨn pué'een ɨ tyiyáaru'. Ajta a'ájna xɨcáara' ma jitzan tyí'itzaanan, a'yaa pu huatóomua'aj a'ájna xɨcáara' tɨ jitzán antyipuá'rij ɨ cháanacaj, majta ɨ maj tyí'tzaanan, a'ɨ́ɨ mu a'ɨ́ɨn pué'een ɨ maj tyí'huɨɨre' 'u tajapua.
40013040	A'yájna matɨ'ɨj ɨ tu'píj tye'ejcuuxɨj mej mij jaatyáteeraj, a'yaa pu cha'tána'aj tye'me a'ájna xɨcáara' tɨ jitzan jo'vesij ɨ cháanacaj.
40013041	Nyajta nyáaj ɨ nyaj nyajta tyévij jitze huanɨé'huaca', nyáaj nu huojo'ta'íjtyij ɨ maj tajapua tyí'huɨɨre' mej mij huá'ajsɨɨre'en a'ɨ́ɨjma ɨ maj je'ej pua'aj huá'uurej ɨ tyeɨ́tye, majta je'ej pua'aj rɨcɨj.
40013042	A'áa mu huojóohua'axɨj jo' tɨ já'taaj, a'áa mu mij jéehua juyinyixɨ'ɨn, majta jéehua huápuɨ'ɨj jajpuéjtzi muá'ju'un.
40013043	Majta a'ɨ́ɨmaj ɨ maj a'yan rɨcɨj je'ej tɨ ɨ Dios tyáaxɨe've', a'yaa mu séeria'aj muáju'un tɨ'ɨj ɨ xɨcaj a'ájna jo'tɨ ɨ hua'vástara' tyeje'ijta. Majta ɨ maj iityanamuáarajme, miche' tyámua' tyáanamuaj.
40013044	'A'ájna jo' tɨ ɨ Dios tyeje'ijta, a'yaa pu tyi'een tɨ'ɨj ɨ tyi'tɨ́j tɨ aviitzi' a'ájna tasáahua japua tɨ ajta jéehua tya'najchi. A'tɨ́j pu jaatyo aj pu'ij ajtáhua'aj jaatyá'avaataca', tɨ'quij néijmi'i tyu'toj ɨ tiɨ tyi'ijcha'ɨj aj pu'ij jáananej a'ɨ́jcɨ ɨ chuéj.
40013045	'A'yaa pu ajta tyi'een a'ájna jo'tɨ ɨ Dios tyeje'ijta tɨ'ɨj a'tɨ́j tɨ tyí'to'racaa tɨ jó'cha'can tɨ'ij jáahuoonyi tyi'tɨ́j peerla tɨ náa een,
40013046	tɨ'ɨj séej huátyoj tɨ tyá'najchi, aj pu'ij jo'raj tɨ'ij néijmi'i tyu'toonyi a'chu tɨ tyi'ijcha'ɨɨj, ta'aj ij a'ɨ́j huánanan ɨ peerla.
40013047	'A'yaa pu ajta tyi'een a'ájna jo'tɨ ɨ Dios tyeje'ijta, tɨ'ɨj a'ɨ́jna tápi'narij ɨ maj hue'tyée jɨn vivi'raca, matɨ'ɨj ja'tyáhua'xɨj a jáata', aj pu'ij tyoonáxacacan eetajájpuaj ɨ hue'tyée.
40013048	Matɨ'ɨj quee che' ú'uvejri ɨ tápi'narij tzajta', aj mu mij je'tapíjsi a jáata' a'ɨ́jcɨ ɨ tápi'narij, matɨ'ɨj mij a'áa yoopíjsi jo'tɨ jo'huáchij, aj mu mij hua'sejran, matɨ'ɨj mij hua'vaɨ́ɨxɨ'ɨsij ɨ hue'tyée maj jɨ́'re'en, majta ɨ maj quee jɨ're'en, aa mu huóohua'axɨj.
40013049	A'yaa pu'ij ajta tye'mej a'ájna xɨcáara' tɨ jitzan néijmi'i tye'entyipuá'rij íiyaj nɨ cháanacaj japua, a'ɨ́ɨmaj ɨ maj tyí'huɨɨre' u ta japua a'ɨ́ɨ mu iiráajun' mej mij hua'vá'jajpuaxɨ'ɨ ɨ tyeɨ́tye maj je'ej pua'aj rɨcɨj, majta ɨ maj xá'puɨ' rɨcɨj,
40013050	aj mu mij a'áa huojo'cáhua'xɨj ɨ oornaj tzájta' a'ɨ́ɨjma ɨ maj je'ej pua'aj rɨcɨj. Aj mu mij juyinyixɨ'ɨn, majta jéehua jajpuéetzi mua'ju'.
40013051	'Aj pu'ij Jesús a'yan tyihuo'ta'íhuo'ri' tɨjɨn: ―¿Nyi sequée néijmi'i jo'itée xa'araa mua'áj? Aj mu mij a'yan tyaaté'exaa tɨjɨn: ―Jee tavástara'.
40013052	'Aj pu'ij Jesús a'yan tyihuo'té'exa tɨjɨn: ―'Tɨ pua'aj sɨ́ɨj tɨ tyúumua'tye ɨ yu'xarij jitze tyi'huó'mua'tyej je'ej tɨ tyí'een ɨ Dios jimi, a'yaa pu huase'rin tɨ'ɨj a'tɨ́j tɨ jéehua tyí'ijcha'ɨj ɨ juchi'táj, a'úu pu'ij tyi'ráatɨ'ɨjcɨ a'ɨ́jcɨ ɨ tɨ tyi'jajcua ajta tɨ tyi'mí'ma'can.
40013053	'Tɨ'ɨj Jesús antyipuá'rij tɨ tyihuá'ixaatye' séej nyúucarij jɨme', aj pu'ij jóo'ra,
40013054	a'áa pu ja'rá'aj jo' tɨ jo'vé'sej, aj pu'ij huatyóochej tɨ tyihuó'mua'tyej huá'tyeyuuj tzajta'. Majta ɨ tyeɨ́tye ɨ maj jáanamuajri', je'ej mu tyo'taséj a'yaa mu mij tyúu'ixaatya'ca'aj tɨjɨn: ―¿Jo'nyíj tyojo'rɨ'rej a'mújna mu tɨ tyo'mua'ree? ¿Tyi'tajnyí muárɨe'ria'ra' pué'een ɨ tɨ jɨn a'yan rɨcɨj?
40013055	¿Nyi quee yóojra pué'een a'ɨ́jcɨ tɨ tyí'si'chaca, ajta a'ɨ́ɨn náanajra' ɨ Maríia? ¿Nyi quée a'ɨ́ɨn pué'een ɨ hua'ihuáara' a'ɨ́ɨjma ɨ Jacobo, ɨ José, ɨ Simón, ajta a'ɨ́jna ɨ Judas,
40013056	nyi mequée majta ye chej ta jamuan, a'ɨ́ɨmaj ɨ ihuáamua'mua' ɨ maj uuca? ¿Jo'nyí ja'ma'can a'ɨ́jna ɨ mua'tzíiria'ra' tɨ jitzan séejre'?
40013057	'A'ɨ́j mu mij jɨn quee jaxɨe'va'ca'aj maj jimi tya'antzaahuatye'en. Ajta ɨ Jesús a'yaa pu tyihuo'té'exa tɨjɨn: ―Néijmi'i mu tyámua' yo'mua'raj a'ɨ́jcɨ ɨ tɨ tyí'xaj ɨ Dios jitze ma'can, majta a'ɨ́ɨmaj ɨ tyeɨ́tyeristyamua'mua' ɨ maj jamuan já'che, camu tyámua' yo'mua'raj.
40013058	'A'ɨ́j pu jɨn quee jéehua tyu'muárɨej a'ájna, ji'nye a'ɨ́ɨmaj ɨ tyeɨ́tye camu jitzan tya'tzaahuatya'ca'aj.
40014001	'A'ájna xɨcáara' jitze, a'ɨ́jna ɨ rey Herodes, ɨ tɨ tyi'ijtaca'aj a'ájna Galileea, a'ɨ́ɨ pu tyu'namuajri' je'ej tɨ tyi'tɨ́j uuriajca'a ɨ Jesús,
40014002	aj pu'ij a'yan tyihuo'té'exa a'ɨ́ɨjma ɨ maj jimi tyí'huɨɨra'ca'aj tɨjɨn: ―A'ɨ́ɨ pu a'ɨ́ɨn pue'een ɨ Juan tɨ huá'ɨɨraca'aj, a'ɨ́ɨ pu huatájuuriaca'. A'ɨ́j pu jɨn jaayí'tɨn tɨ'ij a'yan huárɨnyij ɨ tyaj jɨn je'ej tyo'taseej.
40014003	'A'ɨ́jna ɨ Herodes, a'ɨ́ɨ pu anaquéej jaatyévi'raca'aj a'ɨ́jcɨ ɨ Juan, ajta je'en ja'najɨ'ca'aj je'tyáana. A'yaa pu jáaruu, ji'nye Juan pu jajtyá'xɨj a'ɨ́jcɨ jɨme' tɨ Herodes ja'ancuré'vi'tɨj a'ɨ́jcɨ ɨ íitaj ɨ Felipe tɨ jaatyévi'itɨnya'a, a'ɨ́jna ɨ Felipe a'ɨ́ɨ pu ihuáara'ra' pué'eenye'ej a'ɨ́jcɨ ɨ rey,
40014004	Juan pu'ij a'yan tyaaté'exaa a'ɨ́jcɨ ɨ Herodes tɨjɨn: ―Capu je'ej tyíɨ'rij paj jatyévi'tɨnye'en mua'ihuáara' tɨ jatyévi'tɨnya'aj.
40014005	'Herodes pu jaje'catamuɨ'ca'aj a'ɨ́jcɨ ɨ Juan, ajta hua'tzɨɨnya'ca'a ɨ tyeɨ́tye, ji'nye a'ɨ́ɨ pu jamua'reeria'ca' maj a'yan tyí'ixaj'taca'a tɨ Juan a'ɨ́ɨn pué'eenya'aj sɨ́ɨj tɨ tyí'ixajtaca'a Dios jitze ma'can.
40014006	Ajta tɨ'ɨj atyojo'ré'nyej a'ájna xɨcáara' tɨ jitzan huanɨé'huaca' a'ɨ́jna ɨ Herodes, a'ɨ́jna ɨ yóojra ɨ Herodías pu utyájrupi u chi'tá tɨ'ij tyu'tyéenye'en jusɨ́ɨj hua' jɨɨsa'japua, jéehua pu'ij ja'ránajchaca' a'ɨ́jcɨ ɨ Herodes,
40014007	a'ɨ́j pu jɨn tya'tóoratziiri' junyúuca jɨme' tɨ jaatá'sij a'ɨ́jcɨ ɨ íitɨ' je'ej tɨ tyi'tɨ́j tyaatáhuaviiraj.
40014008	Aj pu'ij a'ɨ́jna ɨ íitɨ' a'yan tyaatáhuaviiri' je'ej tɨ ɨ náanajra' tyaaté'exaj, a'yaa pu tɨjɨn: ―Naataɨ́'ɨtye' túxa'aj jitze ɨ mu'úura' a'ɨ́jcɨ ɨ Juan tɨ tyí'tyaɨ'ɨracaa.
40014009	'Je'ej pu pua'aj jaatá'aj a'ɨ́jcɨ ɨ rey, ajta arí a'yan tya'tóoratziiri' tɨ a'yan rɨnyij je'ej tɨ tyáaxɨe've', majta a'ɨ́ɨmaj ɨ tɨ huo'tá'inye, a'ɨ́ɨ mu majta jáanamuajri' tɨ tyuu'tá' ɨ junyúuca, a'ɨ́j pu jɨn tyu'ta'íjtaca' mej mij a'yan huárɨnyij je'ej tɨ tyaatáhuaviiri'.
40014010	Ajta je'en xantáaru' huata'ítyaca' mej mij u jó'ju'un jo'tɨ je'tyánami' a'ɨ́jna ɨ Juan mej mij ji'ijvéjche ɨ mu'úura',
40014011	matɨ'ɨj ya'arɨ́ɨ'tye a'ɨ́jcɨ jitze ɨ túxa'aj ɨ mu'úura'an ɨ Juan, majta je'en jaata'ɨ́'tye a'ɨ́jcɨ ɨ yóojra' ɨ Herodías, aj pu'ij a'ɨ́jna ɨ íitɨ' jaata'ɨ́'tye ɨ junáana.
40014012	'Majta ɨ maj jamuan huacɨ́'ca'aj a'ɨ́jcɨ ɨ Juan, a'ɨ́ɨ mu a ve'ré'nyej matɨ'ɨj yo'chuij ɨ tyévira'an, majta je'ej ja'vá'naj, aj mu mij ɨ Jesús ujo'té'exaaj.
40014013	'Tɨ'ɨj ɨ Jesús jáamua'reeri' tɨjɨn meejé'ca a'ɨ́jcɨ ɨ Juan, aj pu'ij jusɨ́ɨj jo'raaj ɨ báarcuj jitze, a'áa pu ja'rá'aj jo'tɨ quee ja' tyi'tɨ́j. Majta ɨ tyeɨ́tye, a'ɨ́ɨ mu jáamua're'ri'i jo'tɨ je'ej ré'eenya'aj, a'ɨ́j mu jɨn curiá'cɨxɨj jo' maj jo'cháatɨmee, matɨ'ɨj mij ju'ɨ́ɨ'caan jaatavén.
40014014	Tɨ'ɨj ɨ Jesús eetáraj ɨ báarcuj jitze, mui'caa pu hua'séj ɨ tyeɨ́tye, aj pu'ij huá'ancu'vajxɨ ajta je'en tyihuó'huaa ɨ maj tyí'cucui'.
40014015	Tɨ'ɨj huaré'chumua'riaca', aj mu mij ave'ré'nyej jimi ɨ maj jamuan huacɨ́j, aj mu mij a'yan tyaaté'exaa tɨjɨn: ―Pu'rí tyéchumua'rij, ajta capu a'tɨ́j ya' já'che iiye'é'. Pata'aj hua'ré'ityixɨ'ɨn mej mij jo'cɨ́jxɨn' ma já'hua' chájta' mata'aj tyi'tɨ́j huánanan ɨ maj jáacua'nyi.
40014016	'Ajta a'ɨ́jna ɨ Jesús, a'yaa pu tyu'tanyú tɨjɨn: ―Capu juxɨe've' maj jocɨ́jxɨn', siata'aj mua'aj tyihuó'cue'tyej.
40014017	Aj mu mij a'yan tyityaatanyú tɨjɨn: ―A'yaa tu'u pua'máca tyícha'ɨj anxɨ́vicaa ɨ pan, tyajta hua'puáca ɨ hue'tyée.
40014018	'Aj pu'ij Jesús a'yan tɨjɨn: ―Me senyaja'váɨ'ɨpu'tye'.
40014019	'Aj pu'ij huo'ta'íj maj oorá'sej ɨ tu'píj tzájta'. Tɨ'ɨj 'ij Jesús ja'ancuráɨ'pu ɨ pan, ajta ɨ hue'tyée, aj pu'ij jútye' jo'nyeeriaca', tɨ'quij tyaatatyójtzi'rej ɨ Dios, ajta jaatyátaraxɨj ɨ pan, aj pu'ij huo'ráɨpu'uj a'ɨ́ɨjma ɨ maj jamuan huacɨ́j, majta a'ɨ́ɨmaj huo'ráɨ'pu'tyej ɨ tyeɨ́tye.
40014020	Néijmi'i mu tyú'cua, asta mana'aj quee huataju'xaj, majta jaaria'sɨɨ ɨ pan tɨ avá'ɨtzee, majta ɨ hue'tyée, tamuáamuata' japuan hua'puaquee pu tya'vá'ajɨstixɨ ɨ sicɨ́rij a'ɨ́jcɨ jɨme' ɨ tɨ tya'va'ɨtzee.
40014021	Majta ɨ maj tyú'cua, a'yaa mu ará'axcaa a'chu anxɨ́ vi'ra'aj ɨ tyétyaca, majta ɨ maj úuca majta ɨ tɨ'ríij camu hutyé'iteerej néijmi'i mu tyu'cuaa.
40014022	'Aj pu'ij Jesús huo'ta'íj a'ɨ́ɨjma ɨ maj jamuan huacɨ́j maj atyácɨɨnyej ɨ báarcuj jitze mej mij antácɨɨnyej utányitze pújmua', mej mij a'ɨ́ɨn anaquéej a'áa ja'rá'astij, ajta ɨ Jesús a'áa pu jo'tyá'ɨɨtzee tɨ'ij hua'ré'ityixɨ'ɨn ɨ tyeɨ́tye.
40014023	Tɨ'ɨj hua're'ítyixɨ'ɨj, aj pu'ij jusɨ́ɨj antyíraj ɨ jɨríj jitze tɨ'ij huatyényuunyij ɨ Dios jimi. Tɨ'ɨj huariá'tɨca'riaca', a'áa pu jusɨ́ɨj jo'tyávaaca',
40014024	ajta a'ɨ́jna ɨ báarcuj pu'ríj a'ɨmuá joojósima' jé'ta ɨ jájtyi japua. Aj pu'ij huatá'aacariaca' ca'nyíin jɨme', tyámua' pu tye'tyáxɨjrihua'aj ɨ jájtyi ɨ báarcuj jitze, ji'nye jéehua pu aja'vá'aacaca'aj.
40014025	Tɨ'ɨj huatapuá'rijsima'caj, Jesús pu ajo'ré'nyej a'ájna hua' jimi, jájtyi japua pu huamá'ca'aj.
40014026	Matɨ'ɨj a'ɨ́ɨmaj jaaséj ɨ maj jamuan huacɨ́j, tyamua' mu tyu'tátzɨn, a'yaa mu tyityeetyujíihuajra tɨjɨn: ―'Tyi'tɨ́j pu pue'éen tɨ tyu'muaritye'.
40014027	'Ajta je'en Jesús a'yan tyihuo'té'exa tɨjɨn: ―'Xaatyóoca'nye mu jutzájta', Jesús nu pué'een, caxu tyí'tzɨɨnya'a.
40014028	'Aj pu'ij ɨ Pedro a'yan tyu'tanyúj tɨjɨn: ―'Tavástara', tɨ pua'aj muáaj a'ɨ́ɨn papué'eenye, naata'íjtye' nyaj a'máa uré'nyej a'jimi ɨ jájtyi japua.
40014029	'Aj pu'ij Jesús a'yan tyaaté'exaa tɨjɨn: ―'Mu jo'téyi'ij, tɨ'ij eetáraa ɨ báarcuj jitze, aj pu'ij a'uriá'rupij ɨ jájtyi japua, a'áa pu joomá'caj jo' tɨ je'ej re'éenya' ɨ Jesús.
40014030	Tɨ'ɨj jaaséej tɨ ca'nyíin jɨn huatá'aacariaca', aj pu'ij tyu'tátzɨn, ajta je'en ajo'cárutyisima'aj ɨ jájtyi tzájta', a'yaa pu'ij tyu'jíjhuaca' tɨjɨn: ―Tavástara', nyaa japua huatányuuchij.
40014031	'Tɨ'ɨj ij ɨ Jesús ja'uméjca'taca'a, jajvi' a'ɨ́jcɨ ɨ Pedro ɨ muájcara' jitze, aj pu'ij a'yan tyaaté'exaa tɨjɨn: ―'Capaj a'chu tya'tzaahuatye'. ¿Ji'nye 'éejnɨme petyu'tátzɨɨn?
40014032	'Matɨ'ɨj atyáacɨj ɨ báarcuj jitze, aj pu'ij huatyápua'riaca' ɨ tɨ huá'aacaca'aj.
40014033	Majta ɨ maj arátya'ca'aj ɨ báarcuj jitze, a'ɨ́ɨ mu tyítunutaxɨj ɨ Jesús jimi, matɨ'ɨj mij a'yan tyaaté'exaaj tɨjɨn: ―Muáaj paj jɨ'ré'cajnɨme' a'ɨ́ɨn pué'een ɨ yóojra' ɨ Dios.
40014034	'Matɨ'ɨj 'antacɨ́j, aj mu mij 'eetacɨ́j ɨ báarcuj jitze a'ájna chájta' tɨ a'yan tyaja'rájtyapua tɨjɨn Genesaret.
40014035	Majta ɨ tyeɨ́tye matɨ'ɨj jaamuá'aj a'ɨ́jcɨ ɨ Jesús, aj mu mij néijmi'que' jáamua'reeri' ɨ maj a'ɨmuá jo'cháatɨma'ca. Aj mu mij ahuojo'ré'nyijtye néijmi'caa ɨ maj tyí'cucui' ɨ Jesús jimi,
40014036	jéehua mu jahuaviiraca'aj tɨ huo'tá'an maj ja'ajtamuárɨe'en ɨ cáanaria'ra'an jitze, majta ɨ maj ja'ajtámuarɨej néijmi'i mu huarúj.
40015001	'Matɨ'ɨj mij séecan ɨ fariseos majta ɨ maj tyihua'mua'tyej ɨ yu'xarij jitze ave'ré'nyej ɨ Jesús jimi, a'áa mu ja'ráacɨj a Jerusalén, a'yaa mu mij tyaata'íhuo'ri' tɨjɨn:
40015002	―¿Ji'nye een jɨn mequee ja'rá'aste ɨ tahuóosimua' ye'raj ɨ maj a jamuan huacɨ'ɨj? ¿Ji'nye mej mij quee ja'rá'aste a'ɨ́jcɨ jɨme' ɨ maj anoomuéetya'xɨ'ɨn matɨ'ɨjta tyi'cua'ajca?
40015003	'Ajta a'ɨ́jna ɨ Jesús, a'yaa pu tyihuo'ta'íhuo'ri'ij tɨjɨn: ―¿Ji'nye siaj sij siajta mua'aj quee a'yan rɨcɨj je'ej tɨ ɨ Dios tyu'ta'íjtaca', sulu a'ɨ́j xu jéetze ja'astej ɨ juye'rá ɨ siaj jujɨ́ɨmua'aj siana' jájtyo?
40015004	Ji'nye Dios pu a'yan tyu'taxájtaca' tɨjɨn: "Huo'tyátzaahuatye' a'táataj, pajta a'náanaj," ajta a'yan tɨjɨn: "Siata'aj jaajé'ca a'ɨ́jcɨ ɨ a'tɨ́j tɨ je'ej pua'aj tye'jeevaj ɨ jutáataj na'ríij ɨ junáanaj."
40015005	Siajta mua'aj, a'yaa xu tyi'xaj tɨ xá'puɨ' tɨ pua'aj a'tɨ́j a'yan tyihuo'té'exaatye' ɨ juhuáasimua' yee: "Néijmi'i a'chu nyaj tyi'tɨ́j tyí'cha'ɨj, a'ɨ́j nu nyeríj jaatámu'vejrityej ɨ Dios, a'ɨ́j nu quee che' tyi'tɨ́j tyi'cha'ɨj ɨ nyaj jɨn jamuaatáhuɨɨre'en,"
40015006	ajta a'tɨ́j tɨ na'aj tɨ a'yan tyihuo'té'exaatye'en ɨ juhuáasimua', a'yaa xu tyí'xaj tɨ ɨ a'tɨ́j jimi quee che' juxɨé've' tɨ huo'tyáhuɨɨre' ɨ juhuáasimua'. A'yaa xu sij mua'aj quee che' tya'astej je'ej tɨ ɨ Dios tyu'ta'íjtaca', siaj sij a'ɨ́j ará'astej ɨ ye'ráj ɨ siaj jujɨ́ɨmua' siana'aj jájtyo.
40015007	Mua'aj mu siaj je'ej pua'aj tyí'tyetyeɨtye. Xa'puɨ' pu tyu'taxájtaca' ja'mua jɨme' a'ɨ́jna ɨ Isaías ɨ tɨ Dios jitze ma'can tyí'xajtaca'aj, tɨ'ɨj a'yan tyu'taxájtaca' tɨjɨn:
40015008	"A'íimaj ɨ tyéɨtye jutyényij mu jɨn tyámua' tyi'nyaxaj, ajta ɨ hua'xɨéjnyu'caa a'ɨmuá pu ja'seejre' nyéetzij jimi.
40015009	Capu tyi'tɨ́j huɨɨre' tɨ pua'aj manaatyáanajche, ji'nye ɨ maj jɨn tyí'mua'taj, ajta ɨ maj jɨn tyi'ijtaj jujɨ́ɨmua' mu'uj jájtyo.
40015010	'Aj pu'ij huo'taje ɨ tyeɨ́tye tɨ'quij a'yan tyihuo'té'exaa tɨjɨn: ―'Tyámua' xu náa tyáanamua siaj sij yo'itée xa'ra'nyi.
40015011	Tyi'tɨ́j tɨ na'aj tɨ tyí'cue'ri', capu je'ej tyú'uurej tɨ pua'aj a'tɨ́j jáacua'nyi, sulu ɨ tɨ 'éejnyinyi ɨ tyényi'tza' a'ɨ́ɨ pu xaa je'ej puaj joore.
40015012	'Aj mu mij jimi ajtyáxɨɨriaca' a'ɨ́ɨjma ɨ maj jamuan huacɨ́j, matɨ'ɨj mij a'yan tyaata'íhuo'ri' tɨjɨn: ―¿Nyi pequée jamua'ree tɨ quee hua'ránajchaca'a ɨ fariseos matɨ'ɨj jáanamuajri'i je'ej paj tyu'taxájtaca'?
40015013	'Ajta ɨ Jesús, a'yaa pu tyihuo'té'exa tɨjɨn: ―Tyi'tɨ́j tɨ na'aj tɨ quee ɨ nyavástara' jaahuástej, a'ɨ́ɨ pu je'ejcuuxɨj néijmi'i ɨ náana'ra'.
40015014	Miche' a'yan eenye', ji'nye a'ɨ́ɨ mu arácucu'un majta je'en séecan huávi'tɨj ɨ maj majta aracúcu'nyijmee. Ajta tɨ pua'aj sɨ́ɨj ta'rácun ja'naví'raj ɨ tɨ ajta arácun mej mij aja'hua' ja'rá'astij, néijmi'i mu atyávatzɨj jo' tɨ ja'tyácun.
40015015	'Aj pu'ij ɨ Pedro a'yan tyaaté'exaa tɨjɨn: ―Taaté'exaatye' je'ej tɨ huatóomua'aj a'ɨ́jna ɨ nyúucarij ɨ paj poochán jaataxájtaca'.
40015016	'Jesús pu a'yan tyihuo'té'exaa tɨjɨn: ―¿Nyi sequée siajta mua'aj yo'itéej xa'raj?
40015017	¿Nyi sequee yo'itej tɨjɨn néijmi'i a'ɨ́jna ɨ tɨ tyi'cue'ri', a'ɨ́ɨ pu 'ancájrutyij ɨ tyényi'tza', a'áa pu'ij aráyixɨ'ɨj ɨ jucáara' jitze, ajta je'en ɨ chuitɨriáara' jitze iiráamej?
40015018	Ajta a'ɨ́jna ɨ tɨ 'éjnyinyi ɨ tyényi'itza', a'ɨ́ɨ pu tzajta eerányinyij, a'ɨ́ɨ pu'ij je'ej pua'aj ja'uure ɨ tyévij.
40015019	Ji'nye tzajta' pu ja'ma'can néijmi'i ɨ mua'tzíira'aj tɨ je'ej pua'aj een, tɨ ca'nyíjra'aj jatá'ca tɨ'ij tyi'tɨ́j jɨn je'ej pua'aj huárɨnyij, tɨ pua'aj tyityáacui'nyi, na'ríij séej jamuan huóoxana'cɨre'e, nusu tɨ tyu'náhua'an, na'ríij tyu'hué'taj, na'ríij tɨ je'ej puá'aj tyihua'xajta ɨ juxa'aj tyeɨ́tye.
40015020	Néijmi'i ɨ tɨ je'ej pua'aj tyi'een tɨ tyi'tásiseeri ɨ tzájta', a'ɨ́ɨ pu je'ej pua'aj joore ɨ tyévij, ajta a'ɨ́jna ɨ tɨ quee anoomuéetya'aj tyu'cua'nyi, capu tyi'tɨ́j je'ej huatóomua'aj ɨ Dios jimi.
40015021	'Aj pu'ij ɨ Jesús jo'ra, a'áa pu ja'rá'a chájta' tɨ a'yan tyaja'rájtyapua tɨjɨn Tiro, ajtáhua'aj séej chájta'naj jitze tɨ a'yan tya'rájtyapua tɨjɨn Sidón.
40015022	Aj pu'ij sɨ́ɨj ajtyáxɨɨriaca' ɨ Jesús jimi, íitɨ' pu pué'eenya' tɨ séej chuéj japua ja'ma'can, a'ɨ́ɨ pu ajtyáxɨɨraca' a'yan tye'entyijíihua tɨjɨn: ―Nyavástara', mu paj yóojra' pué'een ɨ David, na'ancu'vajxɨ' nyéetzij. Nyiyóoj tɨ íitɨ' pu jéehua jajpuéjtzi a'ɨ́jcɨ jɨme' tɨ tyiyáaru' tzájta' séejre'.
40015023	'Ajta a'ɨ́jna ɨ Jesús capu huatanyúj. Aj mu mij ɨ maj jamuan huacɨ́j jimi ave'ré'nyej, matɨ'ɨj a'yan tyaatáhuaviiri' tɨjɨn: ―Huaté'exaatye' mu íitaj ta'aj ij jo'ra'nyij, ji'nye ta cújta' pu huajíjhua.
40015024	'Aj pu'ij Jesús a'yan tyu'taxájtaca' tɨjɨn: ―Dios pu nyojo'ta'íjtyaca' nyaj jo'me' hua' jimi ɨ maj Israel jitze ajtyáma'can ɨ maj a'yan séejre' matɨ'ɨj cánya'xɨɨ maj jó'vej.
40015025	'Ajta a'ɨ́jna ɨ 'íitɨ' a'ɨ́ɨ pu jimi tyítunutaca', ajta a'yan tyaaté'exaa tɨjɨn: ―Nyavástara', naatáahuɨɨre'.
40015026	'Aj pu'ij Jesús a'yan tyaaté'exaa tɨjɨn: ―Capu a'yan tyi'xa'puɨ'ɨn tyaj huáɨ'pu'racare'en ɨ pan ɨ maj jacua' ɨ tɨ'ríi tyej tyij ɨ tzɨ'cɨ́ɨj huataɨ́'pu'tye'en.
40015027	'Aj pu'ij ɨ íitɨ' a'yan tyu'tanyu tɨjɨn: ―A'yaa xaa nyu'u tyi'ja'yájna nyavástara', ajta a'ɨ́ɨmaj ɨ tzɨ'cɨ́ɨj a'yaa mu tya'cua'caa a'ɨ́jcɨ ɨ tɨ tye'nyíj ɨ pan tɨ acájvitze ɨ meesa japua jo' maj tyajá'cua' ɨ maj tyihuá'ijtye'.
40015028	'Aj pu'ij ɨ Jesús a'yan tyaaté'exa tɨjɨn: ―Ɨitɨ', jéehua paj tya'tzaahuatye'. A'yaa pu tye'mej je'ej paj tyáaxɨe've'. Tɨ'ɨj a'yan ɨ Jesús a'yan tyu'taxájtaca', aj pu'ij huarúj a'ɨ́jna ɨ yóojra' ɨ íitɨ'.
40015029	'Aj pu'ij Jesús jo'ra tɨ'quij a'áa ja'rá'aj jo' tɨ ja'va'ástɨmee ɨ jájtyi a tɨ a'yan tyaja'rájtyapuaj tɨjɨn Galileea, aj pu'ij ta'ij antyíraj ɨ jɨríj jitze, a'áan pu jo'tayíjxɨ.
40015030	Jéehua mu majta ɨ tyeɨ́tye jamuan antyicɨ́j. A'ɨ́ɨjma mu huávi'tɨjsima'aj ɨ maj quee jɨ́'re'nya'aj ɨ ju'ɨ́ɨcaj jitze, majta ɨ maj aracúcunyijmee, ɨ maj quee tya'ancurɨ'ɨréejme, majta ɨ maj quee jɨ́'re'nya'a ɨ jumuájca' jitze, mui'icáa mu ja'ráavi'tɨj ɨ maj tyí'cucui'ca'aj ɨ Jesús jimi, a'ɨ́ɨ pu'ij néijmi'caa tyú'huaa.
40015031	A'ɨ́j mu jɨn je'ej tyo'taséej ɨ tyeɨ́tye matɨ'ɨj huo'séej maj meríj tyi'xajtaca'aj ɨ maj quee tya'ancurɨɨ'riáajma'ca; majta tyámua' eenya'aj ɨ maj quee rácɨjcɨ'nyive'ej, majta meríj tyámua' eenya'aj ɨ jumuájca' jitze ɨ maj quee jɨ're'nya'aj, majta ɨ maj aracúcu'nyijma'caa, mu'ríj atanyéjnye'riaca'aj. Aj mu mij ɨ tyeɨ́tye huatyóohuij maj tyaatatyójtziren' ɨ Dios tɨ tyihuá'ijtye' a'ɨ́ɨjma ɨ maj Israel jitze ajtyáma'can.
40015032	'Aj pu'ij ɨ Jesús huo'tajé a'ɨ́ɨjma ɨ maj jamuan huacɨ́j, tɨ'quij a'yan tyihuo'te'exa tɨjɨn: ―Nyahuá'cu'vej a'íijma ɨ tyeɨ́tye, ji'nye mu'rí hueíca 'atyeej maj nya jamuan jo'ojujhua'an, majta quee tyi'tɨ́j tyícha'ɨj ɨ maj jáacua'nyi. Canu jaxɨe've' maj quee tyu'cua'an mo'cɨ́jxɨn', ji'nye camu tyo'táviicue'raj ɨ juyéj jitze.
40015033	'Majta ɨ maj jamuan huacɨ́j, a'yaa mu tyaate'exaa tɨjɨn: ―¿Jo'nyi jáaɨ'rij tyaj jaatáhuoonyij ɨ pan tɨ'ij néijmi'caa huácɨ'tyij ɨ tyeɨ́tye, a'yájna jo'tɨ quee a'tɨ́j ja'chej?
40015034	'Aj pu'ij Jesús a'yan tyihuo'ta'íhuo'ri' tɨjɨn: ―¿A'chunyéj siana'aj pua'mácaa huaɨ́'pu'sij ɨ pan? 'Aj mu mij a'yan tyaaté'exaa tɨjɨn: ―Araahua'puácaa ɨ pan, tyajta cɨ́ɨ caa ɨ hue'tyée.
40015035	'Aj pu'ij huo'ta'íj ɨ tyeɨ́tye maj oorá'asej 'a chóota',
40015036	tɨ'quij ɨ Jesús ja'ancuráɨ'puj ɨ pan ajta ɨ hue'tyée, ajta tɨ'ɨj yaatatyóotzire'ej ɨ Dios, aj pu'ij ja'antyítaaraxɨj ɨ pan, tɨ'quij huo'ráaɨ'pu'uj ɨ maj jamuan huacɨ́j, majta a'ɨ́ɨmaj a'ɨ́j mu huaráaɨ'pu'tyej ɨ tyeɨ́tye.
40015037	Néijmi'i mu tyú'cua 'asta mana'aj quee tyámua' tyityaatajú'xaj, majta je'en ɨ maj jamuan huacɨ́j, a'ɨ́ɨ mu jaariá'sɨɨ a'ɨ́jcɨ ɨ pan tɨ avá'ɨtzee ɨ tɨ antyítaarixɨ, araahua'puácaa sicɨ́ɨj mu jitze tya'vá'jɨste a'ɨ́jcɨ jɨme' tɨ avá'ɨtzee.
40015038	Majta ɨ maj tyú'cua, muácua vi'ra'aj mu ará'axcaa ɨ tyétyaca, majta quee a'ɨ́ɨjma huatyée'itej ɨ úuca majta ɨ tɨ'ríi.
40015039	Aj pu'ij ɨ Jesús hua'ré'ityixɨ ɨ tyeɨ́tye, tɨ'quij atyájraa ɨ báarcuj jitze, ajta je'en a'áa jo'me a'áa tɨ ja'ajtyáma'can a Magdala.
40016001	'Majta a'ɨ́ɨmaj ɨ fariseos, majta ɨ saduceos, a'ɨ́ɨ mu aje'ré'nyej jo'tɨ jo'tyávaaca'aj ɨ Jesús, mej mij hué'tzij jáatavej, a'ɨ́j mu jɨn a'yan tyaatáhuaviiri' tɨ huo'taséejratye'en ɨ maj jɨn jáamua'ree tɨjɨn Dios pu jimi ja'ma'can ɨ tɨ jɨn antyúumua'reej.
40016002	'Ajta a'ɨ́jna ɨ Jesús a'yaa pu tyihuo'té'exa tɨjɨn: ―Tɨ'ɨjta tyéchumua'risima'an a'yaa xu tyi'xáataj xa'yi'ij tɨjɨn: Náa pu hua'éenya'aj ja'me, ji'nye oopóvij ɨ jútye',
40016003	na'ríij quee tɨ'ɨj huatapuá'rej, a'yaa xu siajta tyi'xáataj xa'yi'ij tɨjɨn: ijíij mu huatyéviiyij, ji'nye oopóvij ɨ jútye' majta jéehua jo'tanáa. Mua'aj xu tyámua' naa tyeeyí'tɨn siaj jaataxáj je'ej tɨ tyi'tɨ́j rɨnyij jútye', ¿ji'nye siaj sij quee jaayí'tɨn siaj jaataxáj je'ej tɨ tyi'tɨ́j ijíij rɨcɨj?
40016004	Mua'aj mu siaj je'ej pua'aj tyí'ityetyeɨtye siajta jéehua á'ɨtzeere', a'yaa xu tyáhuoo ɨ siaj jɨn jáamuaa'ree tɨ jútye' ja'ma'can ɨ nyaj jitzan arányaca'nye, canu tyi'tɨ́j jamuaataséejratye'sij, sulu a'ɨ́ɨ pu'u ɨ siaj seríj jamua'ree je'ej tɨ tyáaruj a'ɨ́jcɨ ɨ Jonás. 'Aj pu'ij Jesús ahuojo'tyáhuii, tɨquij jo'raj.
40016005	'Matɨ'ɨj 'antacɨ́j után nyitzé pújmua' a'ɨ́ɨmaj ɨ maj Jesús jamuan huacɨ́j, a'ɨ́ɨ mu yo'huá'xɨj maj ya'ráɨ'puɨ'ɨn ɨ pan maj jáacua'nyij.
40016006	Aj pu'ij Jesús a'yan tyihuo'té'exa tɨjɨn: ―'Tyámua' xu'uj mua'aj, a'ɨ́ɨjma jimi ɨ fariseos ɨ maj ja'najchitye ɨ pan tɨ'ij ájcu'usta, siajta a'ɨ́jcɨ jɨme' ɨ saduceos maj majta ja'najchitye'.
40016007	'Majta a'ɨ́ɨmaj ɨ maj Jesús jamuan huacɨ́j, a'yaa mu jujɨ́ɨmua'aj tyúu'ixaatya'ca' tɨjɨn: ―'A'yaa pu tyi'ta'ixaatye', ji'nye catu ya'ráɨ'ɨpuj ɨ pan.
40016008	'Jesús pu jáamua'reeri' je'ej maj ye'ej tyi'xajtaca'a, aj pu'ij a'yan tyihuo'té'exaa tɨjɨn: ―¿Ji'nye een jɨme' siaj sij a'yan tyúu'ixaatye' yee siaj quee pan ja'rɨ́ɨpuj? Mua'aj mu siaj quee a'chu tya'tzaahuatye'.
40016009	¿Nyi sequee xu yó'ite, nyi seríj siajta yo'huá'xɨ a'chu tɨ pua'an sicɨ́ɨ eerájra ɨ pan tɨ avá'ɨtzee nyatɨ'ɨj huo'ráaɨ'ɨpu' ɨ tyeɨ́tye ɨ maj anxɨ́ vi'ra'aj ará'axcaa a'ɨ́jna jɨme' ɨ tɨ anxɨ́vica'aj ɨ pan?
40016010	¿Nyi seríj siajta yo'huá'xɨj a'chu siaj pua'maquée tya'vá'jɨste ɨ sicɨ́rij jitze, nyatɨ'ɨj huo'ráɨ'ɨpu'tye ɨ maj muáacua vi'ra'aj ará'axcaa ɨ tyeɨ́tye a'ɨ́jcɨ jɨme' ɨ ta'aráhua'puaca'aj ɨ pan?
40016011	¿Ji'nye siaj sij quee yo'itej nyaj quee a'ɨ́j ja'muaixaatye' ɨ pan? Sulu tyámua' xu'uj mua'áj a'ɨ́jcɨ ɨ maj jɨn tyí'xaj a'ɨ́ɨmaj ɨ fariseos, majta a'ɨ́ɨmaj ɨ saduceos.
40016012	'Aj mu mij yo'itée muá'ra tɨ ɨ Jesús quee a'ɨ́j hua'ixaatya'ca'aj ɨ maj ja'na'chityaa ɨ pan, sulu maj huóocha'ɨɨn a'ɨ́jcɨ jɨme' je'ej maj ye'e tyí'mua'tacaa a'ɨ́ɨmaj ɨ fariseos majta ɨ saduceos.
40016013	'Tɨ'ɨj ɨ Jesús a'áa ja'rá'aj a'áa tɨ ja'ajtyáma'can 'a tɨ a'yan tyaja'rájtyapua tɨjɨn Cesarea de Filipo, a'yaa pu tyihuo'ta'íhuo'ri' a'ɨ́ɨjma ɨ maj jamuan huacɨ́j tɨjɨn: ―¿Ji'nye metyí'ixa ɨ tyeɨ́tye a'tɨ́j nyaj pué'een ɨ nyaj nyajta tyévij jitze huanɨé'huaca'?
40016014	'A'yaa mu mij tyityaatanyu tɨjɨn: ―'Séecan mu a'yan tyí'xaj paj a'ɨ́ɨn pué'een ɨ Juan ɨ tɨ hua'ɨɨraca'aj, majta séecan a'yan tyí'xaj paj a'ɨ́ɨn pué'een ɨ Elías, majta séecan a'yan tɨjɨn paj a'ɨ́ɨn pué'een ɨ Jeremías, nusu sɨ́ɨj tɨ ɨ Dios jitze ma'can tyí'xajtaca'aj.
40016015	'Aj pu'ij a'yan tyihuo'ta'íhuo'ri' tɨjɨn: ―Arí mua'aj, ¿ji'nye setyi'xaj a'tanyíj nyaj pué'een?
40016016	'Ajta a'ɨ́jna ɨ Simón tɨ ajta Pedro ántyapuaj, a'ɨ́ɨ pu a'yan tyaaté'exaa tɨjɨn: ―Muáaj paj a'ɨ́ɨn pué'een ɨ Cɨríistu', yóojra' ɨ Dios tɨ júuri.
40016017	'Aj pu'ij Jesús a'yan tyaaté'exaa tɨjɨn: ―Pata'aj hua'tá'tyamua've'en muáaj Simón, ɨ paj yóojra' a'ɨ́jcɨ ɨ Jonás, ji'nye capu a'tɨ́j muaaté'exaj iiye'ej cháanacaj japua, sulu a'ɨ́jna ɨ nyavástara' tɨ tajapua já'aseejre' a'ɨ́ɨ pu muaaté'exaa.
40016018	Nyajta nyáaj, a'yaa nu tyi'mua'ixaatye' paj muáaj Pedro pué'een, ɨ paj pajta a'yan ántyapuaj tɨjɨn tyetyéj, a'íjna japua ɨ tyetyé, nyáaj nu ja'ajtáahua ɨ nyetyeyúuj, ajta quee ɨ'ríitaj já'me tɨ ɨ tyiyaaru' jaamué'tɨn ɨ tɨ a'ɨ́j jɨn antyúumua'reej mej mij huácui'nyij ɨ tyeɨ́tye.
40016019	Nyáaj nu muaatá'sij paj a'ɨ́jcɨ jɨn 'antyía'amua'reeriaj paj tyihua'antácuunye' ɨ a'ájna jo'tɨ ɨ Dios tyejé'ijta, tɨpua'aj petye'tyáana íiyaj nɨ cháanacaj japua, Dios pu a'yan ajta tye'tyánasij u tajapuá, ajta tɨ pua'aj petya'antácuunaj íiyaj nɨ cháanacaj japua, Dios pu ajta tya'antácuunaj u tajapuá.
40016020	'Aj pu'ij ɨ Jesús a'yan tyihuo'ta'íj a'ɨ́ɨmaj ɨ maj jamuan huacɨ́j maj quee a'tɨ́j ixaatya' tɨ a'ɨ́ɨn pué'een ɨ Cɨríistu' ɨ Dios tɨ ja'antyíhuoo.
40016021	'A'aj pu'ij ɨ Jesús huatyóochej tɨ huo'té'exaatye' a'ɨ́ɨjma ɨ maj jamuan huacɨ́j tɨ a'yan tyúuxɨe've' tɨ jó'me'en a Jerusalén, majta je'en a'ɨ́ɨmaj ɨ huáasij, majta ɨ maj tyihua'ijtye' ɨ puaríij, majta ɨ maj tyihua'mua'tye ɨ yu'xarij jitze, a'ɨ́ɨ mu jéehua puéjtzi jaata'sij. A'yaa pu tyihuo'té'exaa maj jaje'catan, ajta je'en hueíca xɨcáj jitze huatájuuritaj.
40016022	Ajta a'ɨ́jna ɨ Pedro, a'ɨ́ɨ pu je'ráavi'tɨj, aj pu'ij huatyóochej tɨ ja'ajtyá'xɨ'ɨn a'ɨ́jcɨ ɨ Jesús, a'yan tɨjɨn: ―Che' Dios quee a'yan tya'xɨe'va'aj, che' quee a'yan tyí'muaa'uuriaj nyavástara'.
40016023	'Aj pu'ij ooré'nyeeriaca' a'ɨ́jna ɨ Jesús, tɨ'quij a'yan tyaaté'exaa a'ɨ́jcɨ ɨ Pedro tɨjɨn: ―Ajtára'a nye jimi, tyiyáaru', ji'nye petyina'antyiu'unyi nyej nyij ootyá'ɨtzeere'. Capáj muáaj metyóonyej je'ej tɨ ɨ Dios tyi'sej, sulu je'ej maj ɨ tyeɨ́tye metyityoonyéjnye'.
40016024	'Aj pu'ij Jesús a'yan tyihuo'té'exa a'ɨ́ɨjma ɨ maj jamuan huacɨ́j tɨjɨn: ―Tɨ pua'aj a'tɨ́j jáaxɨe'va'aj tɨ nya jamuan jo'cha'canye'en, juxɨé've' tɨ quee a'yan rɨjca je'ej tɨ jusɨ́ɨj tyá'xɨe've', sulu che' a'yan tya'ajpuéetzi já'ra'nyi nya jamuan juxɨé'vi'ra' jɨme'.
40016025	Ji'nye a'ɨ́jna ɨ tɨ tyí'tyese' tɨ'ij quee huámuɨ'nyij, a'ɨ́ɨ pu muɨ'nyij, ajta a'tɨ́j tɨ huámuɨ'nyij a'ɨ́jna jɨme' tɨ nyéetzij na'rá'astijre', a'ɨ́ɨ pu júurij huatyá'ɨtzeere'ej.
40016026	¿Tyi'tanyíj jɨn je'ej tye'tyáhuɨ'rii ɨ tyévij tɨpua'aj néijmi'i huamué'tɨn ɨ cháanacaj, ajta je'en huámuɨ'nyij? ¿Ca' a'chunyéj tyi'najchitan ɨ tyévij tɨ'ij quee huámuɨ'nyij?
40016027	Ji'nye a'ɨ́jna ɨ tɨ ajta tyévij jitze huanɨé'huaca', a'ɨ́ɨ pu ya va'cányejsi, jéehua naa huasé'rihua'aj, a'yájna tɨ'ɨj huase'rin ɨ Dios ɨ tɨ vástaria'ra' pué'een, ajta hua' jamuan ɨ maj tajapua tyí'huɨɨre', aj pu'ij a'yan tyihuo'tá'sij séej ajta séej je'ej tɨ sɨ́ɨj tyi'tɨ́j jɨn huarɨ́j.
40016028	A'yaa nu tyaja'mua'ixaatye' tzáahuatyi'ra' jɨme', séecan ɨ maj ya huatyu'uj, a'ɨ́ɨ mu a'yan tya'xɨe've' maj quee huácui'nyij 'asta mana' quee jaaséej a'ɨ́jcɨ ɨ tɨ ajta tyévij jitze huanɨé'huaca' tɨ'ɨj ya tanyéj ajta je'en tyu'ta'íjta néijmi'que' ɨ cháanacaj japua.
40017001	'Tɨ'ɨj aráseej xɨcaj tyoomá'caj, Jesús pu a'ɨ́j jo'vi'tɨj ɨ Pedro, ɨ Santiago ajta a'ɨ́jcɨ ɨ Juan tɨ ihuáaria'ra' pué'een a'ɨ́jcɨ Santiago, aj pu'ij antyíraj jɨríj japua tɨ ájtyee.
40017002	A'áa pu'ij hua'jɨɨsa' jo'maj jo'tyu'uuca'aj seequéj huataséjre a'ɨ́jna ɨ Jesús. A'yaa pu huasé'rihua'aj ɨ nyéerima'ra' tɨ'ɨj ɨ xɨcáj, ajta ɨ tyi'caanaria'ran naa pu tyu'tyácuenariaca' tɨ'ɨj tatzárij.
40017003	Majta je'en a'ɨ́j huaséj ɨ Moisés majta a'ɨ́jcɨ ɨ Elías, a'ɨ́ɨ mu jamuan tyi'xajtaca'aj ɨ Jesús.
40017004	Ajta ɨ Pedro, a'yaa pu tyaaté'exaa a'ɨ́jcɨ ɨ Jesús tɨjɨn: ―Tavástara', tyámua' pu naa tyaj a'yaa huatyú'uucaj, tɨ pua'aj mua'ránajchi tyaj hueícaca huátaahuaj ɨ ɨnáamua, sɨ́ɨj tɨ muéetzij ja'ɨnáamua ja'me ajta sɨ́ɨj a'ɨ́jcɨ ɨ Moisés, ajta sɨ́ɨj ɨ Elías tɨ ja'ɨnáamuaj ja'me.
40017005	'Tɨ'ɨj ooj ɨ Pedro tyi'tyaxáatasima'caj, jéetɨrij tɨ tyatáayi'caa pu hua' japua acávi'rixɨj, ajta ɨ jéetɨrij tzajta' pu je'ránamuajre tɨ a'tɨ́j a'yan tyu'taxájtaca' tɨjɨn: ―"A'íi pu a'ɨ́ɨn pué'een ɨ nyiyóoj ɨ nyaj jaxɨe've', ɨ nyaj ja'antyihuoo, xáanamuajri'."
40017006	'Matɨ'ɨj a'yan tyáanamuajri' ɨ maj jamuan huacɨ́j, aj mu mij tyítunataxɨj majta je'en ecóotuuxɨ a chóota', jéehua metyi'tzɨ́ɨnya'aj.
40017007	Aj pu'ij Jesús hua' jimi ajtyáxɨɨriaca', tɨ'quij hua'vá'muárɨej, ajta a'yan tyihuo'té'exa tɨjɨn: ―Xá'ajhuiixɨ'ɨ, caxu tyí'tzɨɨnya'.
40017008	'Ajta matɨ'ɨj a'unyéjnye'riaca', camu che' a'tɨ́j a'jo'séej a'ɨ́ɨ pu'u jusɨ́ɨj ajo'tyávaaca'aj ɨ Jesús.
40017009	'Matɨ'ɨj aj je'caju'caj ɨ jɨríj jitze, Jesús pu a'yan tyihuo'ta'ij tɨjɨn: ―Caxu a'tɨ́j ixaatya'aj je'ej siaj tyi'tɨ́j tyu'séej, 'asta na'aj quee huatájuurej a'ɨ́jna ɨ tɨ ajta tyévij jitze huanɨé'huaca'.
40017010	'Majta ɨ maj jamuan huacɨ́j, a'yaa mu tyaata'íhuo'ri' tɨjɨn: ―¿Ji'nye een jɨme a'yan metyí'ixa ɨ maj tyihua'mua'tye ɨ yu'xarij jitze yee anaquéej pu juxɨe've' tɨ uvé'nyej a'ɨ́jna ɨ Elías?
40017011	'Aj pu'ij Jesús a'yan tyihuo'té'exa tɨjɨn: ―'Ayaj tyi'ja'yájna, Elías pu anaquéej ya'uvé'nyesij tɨ'ij néijmi'i tyámua' tyu'uurej.
40017012	Nyajta nyáaj, a'yaa nu tyaja'mua'ixaatye' tɨ ɨ Elías arí ya tanyéj, majta a'ɨ́ɨmaj camu jaamua'aj, sulu a'yaa mu jáaruu je'ej maj tyaaxɨé'va'ca'aj. A'yaa mu cha'ta mana' nyoorej nyéetzij, ɨ nyaj nyajta tyévij jitze huanɨé'huaca', puéejtzi mu majta naatá'asi a'ɨ́ɨmaj.
40017013	'Aj mu mij ɨ maj jamuan huacɨ́j jáamua'reeri' tɨ a'ɨ́j tya'xajtasima'a ɨ Juan ɨ tɨ huá'ɨɨraca'aj.
40017014	'Matɨ'ɨj a'áa ja'rá'aj jo' maj jéehua ɨ tyeɨ́tye ja'tyúusɨria'ca'a, sɨ́ɨj pu tyáatɨ 'ajtyáxɨɨriaca' ɨ Jesús jimi, tyitunútaj pu'ij a'yan tyaaté'exaa tɨjɨn:
40017015	―Nyavástara', áncu'vajxɨ'ɨ ɨ nyiyóoj, ji'nye' tyóotɨmue'racaa, pu'rí átyee tɨ jajpuéejtzij, mué'tɨ́j pu anájve ɨ tɨéj jitze ajta a jáata'.
40017016	A'yaa nu hua've'vi'tɨchej a'ɨ́ɨjma ɨ maj a jamuan huacɨ'ɨj mej mij tyáahuaatye'en, majta quee pu jáaru mej mij tyáahuatye'en.
40017017	'Jesús pu a'yan tyu'tanyú tɨjɨn: ―Mua'aj mu siaj quee tya'tzaahuatye', siajta quee tyi'tɨ́j mua'ree. ¿A'chunyéj óoche' á'ɨtzeere' nyaj ya huatyávaacaj ja'mua jamuan? ¿A'chunyéj ooj á'ɨtzeere' nyej nyij ja'mua jɨme' á'viicue'ria'aj? Me se'vé'vi'tɨj mu tyamuéej.
40017018	'Aj pu'ij Jesús jajtyá'axɨj a'ɨ́jcɨ ɨ tyiyáaru' tɨ tyamuéej tzájta' séejria'ca', ajta je'en ji'rámuarij, aj pu'ij huarúj a'ɨ́jna ɨ tyamuéej.
40017019	'Matɨ'ɨjta mij a'ɨ́ɨmaj ɨ maj jamuan huacɨ́j, jujɨme' mu jamuan tyu'taxájtaca' a'ɨ́jcɨ ɨ Jesús, a'yaa mu tyaata'íhuo'ri' tɨjɨn: ―¿Ji'nye tyej tyij quee ityáj pu jáaru tyaj jaatamuáritye'en a'ɨ́jcɨ ɨ tyiyáaru'?
40017020	'Aj pu'ij Jesús a'yan tyihuo'té'exa tɨjɨn: ―Ji'nye caxu a'chu tya'tzaahuatye'. A'yaa nu tyajá'mua'ixaatye' tɨjɨn tɨpua'aj setyá'tzaahuatya'aj, tyij siajta cɨ́ɨ siana'aj tya'tzaahuatya'aj, a'yaa pu tyíɨ'rij siaj a'yan tyaaté'exaatye' mu jɨríj yee: "Tyíchejsij a'yájna áricu ajca'huáye." ajta ɨ jɨríj a'yaa pu rɨnyi. Capu ij tyi'tɨ́j ja'muamuárɨe'ristya'aj ja'me.
40017021	Ajta siata'aj jaatamuaritye'en a'ɨ́jcɨ ɨ tyiyáaru' tɨ a'yan een, a'yaa pu tyúuxɨe've' siaj huatyényuunyij ɨ Dios jimi, siajta ju'itzi'va'aj.
40017022	'Matɨ'ɨj móoj a'áa ja'tajú'caj a'áa tɨ ja'ajtyáma'can ɨ Galileea jitze, Jesús pu a'yan tyihuo'té'exa tɨjɨn: ―A'ɨ́jna ɨ tɨ ajta tyévij jitze huanɨé'huaca', a'ɨ́ɨ pu hua'tátuiiri'huaj a'ɨ́ɨjma jimi ɨ tyétyaca,
40017023	aj mu mij jaje'catan, ajta je'en hueíca xɨcáj jitze huatájuuritaj. 'Matɨ'ɨj a'yan tyáanamuajri' jéehua mu huatóoxaamujrityej.
40017024	'Tɨ'ɨj ɨ Jesús majta ɨ maj jamuan huacɨ́j a'áa ja'rá'a a Capernaúm, a'ɨ́ɨmaj ɨ maj tyi'tyejijve' u tyeyúuj tzajta, a'ɨ́ɨ mu aje'ré'nyej a'ɨ́jcɨ jimi ɨ Pedro, matɨ'ɨj mij a'yan tyaata'íhuo'ri' tɨjɨn: ―¿Nyi quee tyi'najchitan mu ja'mua maeestru a'ɨ́jcɨ jɨme' ɨ túumi tɨ hua'pua ɨ tɨ tyu'tyáhuɨɨre'sij ɨ tyeyúuj tzajta?
40017025	'Aj pu'ij ɨ Pedro a'yan tyihuo'té'exa tɨjɨn: ―Ji nyi'ijtá tyi'najcitan. 'Aj pu'ij ɨ Pedro utyájrupi u chi'tá, capu eexu tyi'tɨ́j je'ej tyi'xáatacaj a'ɨ́jna ɨ Pedro, sulu Jesús pu anaquéej a'yan tyaaté'exaa tɨjɨn: ―¿Ji'nye tyimuá'miteeraste' muéetzij Simón? ¿A'tyanquíj mejijve' a'ɨ́ɨmaj ɨ maj tyí'ijta ɨ cháanacaj japua, nyi quij a'ɨ́ɨjma mejijve' ɨ juyóojmuaa ca' a'ɨ́ɨjma ɨ maj séej chuéj japua ja'ma'can?
40017026	'Pedro pu a'yan tyu'tanyu tɨjɨn: ―A'ɨ́ɨjma ɨ maj séej chuéj japua ja'ma'can. 'Ajta ɨ Jesús a'yaa pu tyaaté'exaa tɨjɨn: ―A'ɨ́j pu jɨn quee a'yan tyúuxɨe've' maj tyí'najchita a'ɨ́ɨmaj ɨ huá'yoojmua'.
40017027	Ajta tyata'aj quee huo'tájaaxɨejtye, a'áa paj jo'me' jo' tɨ ja'va'ástɨme ɨ jájtyi, pajta ja'tyáhua'xɨj ɨ cué'tzɨ'puaa a jáata', pajta je'en je'tajáj a'ɨ́jcɨ ɨ hué'ej ɨ paj anaquéej jaatyévi'raj. A'áan pej pij ye'tyoonyij ɨ tyényitza' séej ɨ túmii tɨ, pata'aj je'etyɨ́ɨn pej pij nya jɨme' tyu'nájchij pajta a jɨme'.
40018001	'A'ájna ɨmua a'ɨ́ɨ mu ajtyáxɨɨriaca' ɨ Jesús jimi ɨ maj jamuan huacɨ́j, matɨ'ɨj a'yan tyaata'íhuo'ri' tɨjɨn: ―¿A'tanyíj jéetze' juxɨe've' ɨ Dios jimi sɨ́ɨj tɨ ta jitze ajtyáma'can?
40018002	'Aj pu'ij Jesús séej ɨ pa'rɨ'ɨj huatajé, tɨ'quij aje'ta' yo'tyéjche jo'maj ja'ajtyá'ca'aj
40018003	aj pu'ij a'yan tyu'taxájtaca' tɨjɨn: ―A'yaa nu tyajá'mua'ixaatye' tzáahuatyi'ra'aj jɨme' tɨjɨn tɨ pua'aj sequee a'yan huárɨnyij matɨ'ɨj ɨ tɨ'ríi, caxu a'náj utyárutyi jo'tɨ ɨ Dios tyeje'ijta.
40018004	A'ɨ́jna ɨ tɨ jéetze juxɨe've' a'ájna jo'tɨ ɨ Dios tyeje'ijta, a'ɨ́ɨ pu a'ɨ́ɨn pué'een ɨ tɨ quee tyi'tɨ́j jɨn ootzaahuatye' ajta a'yan tyi'tyuúucha'ɨj tɨ'ɨj a'íjna ɨ pá'rɨ'ɨj.
40018005	Ajta a'ɨ́jna ɨ tɨ jaataxɨéve'ej nyenyúucaritze' séej ɨ pa'rɨ'ɨj tɨ'ɨj a'íjna, a'ɨ́ɨ pu ajta nyéetzij naataxɨé've'.
40018006	'A'tɨ́j tɨ na'aj tɨ tye'entyí'uunyi' séej ɨ tɨ nye jimi tya'tzaahuatye', jéetze pu jatyahuɨ'rihua'caj maj ja'cave'rajche ɨ tyetyéj tɨ so'nyíj tɨ ve'éj, majta je'en ja'tyárɨenyijche' a jáata'.
40018007	Je'ej pu pua'aj tyi'een hua' jimi ɨ maj yan huacháatɨmee ɨ cháanacaj japua, ajta quee je'ej tyíɨrij tɨ quee tyi'tɨ́j séejria'aj tɨ je'ej pua'aj 'een. Ajta jéetze je'ej pua'aj tye'mej a'ɨ́ɨjma jimi ɨ maj ca'nyíjra'aj hua'tá'ca ɨ séecan mej mij ootyá'ɨtzeere'en ɨ Dios jimi.
40018008	'A'ɨ́j pu jɨn tɨ pua'aj a'muáca' nusu a'ɨ́ɨcaj jitze petyo'ojpuá'ritye' ɨ paj jɨn ootyá'ɨtzee ɨ Dios jimi, pe'entyivéjche pej pij a'ɨmuá yóorɨenyij, jéetze' pu muatyáhuɨ'ri paj júurij huatyá'ɨtzeere'en séej jɨme' ɨ a'muáca', na'ríij séej jɨme' a'ɨ́ɨcaj, quee paj hua'puáca jɨn a'muáca', na'ríij hua'puáca jɨn ɨ a'ɨ́ɨcaj a'áa mamojóorɨenyij jo'tɨ quee a'náj ja'muɨ'nyij ɨ tɨéj.
40018009	Ajta tɨpua'aj a'jɨ'ɨj jitzán petyo'ojpuá'arityen' ɨ paj jɨn ootyá'ɨtzee ɨ Dios jimi, eetátɨchij pej pij a'ɨmuá yóorɨenyij, jéetze pu muatyáhuɨ'riij paj júurij huatyá'ɨtzeere'en séej jɨme' a'jɨ'ɨj, quee paj hua'puácaa ajrɨ'sij matɨ'ɨj a'áa mojoorɨenyij jo' tɨ quee a'náj ja'muɨ'inyij ɨ tɨéj.
40018010	'Caxu je'ej pua'aj huojó'seejra ɨ maj quee meexu a'chu tya'tzaahuatye'. Ji'nye a'yaa nu tyaja'mua'ixaatye' tzáahuatyi'ra' jɨme', a'ɨ́ɨmaj ɨ maj tyí'huɨɨre' u tajapua a'ɨ́ɨ mu hua'cha'ɨj majta a'náj tɨ na'aj ja'ráasej ɨ nyavástara' tajapua tɨ ja'seejre'.
40018011	A'ɨ́j nu jɨn nyáaj mujo've'me, ɨ nyaj nyajta tyévij jitze huanɨé'huaca' nyej nyij hua' japua huatányuunyij a'ɨ́ɨjma ɨ maj jo'vej.
40018012	'¿Ji'nye mua'ajma tyajamua'miteeraste'? Tɨ pua'aj a'tɨ́j anxɨtyej pua'máca tyiya'muaj ɨ cánya'xɨɨ ajta je'en séej jo'rɨeenyij, ¿nyi quee a'áa huojo'tyáhuiitye'sij néijmi'caa ɨ séecan a'ájna ɨ jɨríj jitze, ajta jo'ma'aj já'me tɨ'ij jaariá'huoonyi a'ɨ́jcɨ ɨ tɨ jo'vej?
40018013	Ajta tɨpua'aj jáatyoonyij, a'yaa nu tyaja'mua'ixaatye' tzáahuatyi'ra'aj jɨme' tɨ jéetze' huatóotyamua've'sij a'ɨ́jcɨ jɨme' tɨ jaatyo ɨ tɨ jo've, quee ɨ séecan ɨ tɨ arí ahuojo'tyáhuiitya'ca'aj.
40018014	A'yaa pu cha'tána'aj een a'ɨ́jcɨ jimi ɨ ja'muavastara' tajapuá tɨ ja'seejre', capu jaxɨe've' tɨ sɨ́ɨj jo'vetyi tɨ cɨ́leen tɨ'ɨj a'íjna ɨ pa'rɨ'ɨj.
40018015	'Tɨ pua'aj a'ihuáara' tyi'tɨj jɨn ootyá'ɨtzeere' 'a jimi, jujɨ́ɨmua'aj xu tyámua' náa tyihuóo'ixaatye' ɨ tɨ jɨn ootyá'ɨtzee a jimi. Tɨ pua'aj muá'antzaahuatye', papu'rij jaamue'tɨj siajta'aj sij siajtáhua'a tyámua' naa tyuu'ihuáamua' xa'ra'nyij.
40018016	Tɨ pua'aj quee mua'antzaahuatye'en, hua'puácaa paj huatájeevej mej mij a'ɨ́ɨmaj jáamua'ree tɨ pua'aj muá'antzaahuatye'en nusu quee.
40018017	Ajta tɨ pua'aj quee huá'antzaahuatye'en ɨ maj hua'pua, pata'aj huo'té'exaatye' néijmi'caa ɨ maj jusɨ'rii, tɨ pua'aj quee ajta huá'antzaahuatye'en a'ɨ́ɨjma, a'yaa paj jaatámua'tyij tɨ'ɨj sɨ́ɨj tɨ quee tya'tzaahuatye', na'ríij matɨ'ɨj a'ɨ́ɨmaj ɨ maj hua'jijve' tajtúhuan jitze ma'can.
40018018	'A'yaa nu tyajá'mua'ixaatye' tzáahuatyi'ra' jɨme', tyi'tɨ́j tɨ na'aj siaj mua'aj jɨn quee tyi'tá'care'en íiyaj nɨ cháanacaj japua, Dios pu quee ajta tyu'ta'sij u tajapua, ajta tyi'tɨ́j siaj mua'aj jɨn tyi'ta'caa íiyaj nɨ cháanacaj japua, Dios pu ajta a'ɨ́jna jɨn tyu'ta'sij u tajapua.
40018019	'A'íj nu ja'mua'ixaatye', tɨ pua'aj siahua'puaj nusu siahuéeicaj tyi'tɨ́j tyámua' náa setyu'xa'puɨ'ɨntare'en íiyan nɨ cháanacaj japua siaj sij a'ɨ́jna jɨn huatyényuunyij, a'ɨ́jna ɨ nyavástara' tajapua tɨ ja'séejre', a'ɨ́ɨ pu jamuatási je'ej siaj tyi'tɨ́j tyaatáhuaviiraj.
40018020	Ji'nye jo' maj hua'puaj nusu ma hueeícaj ja'tyúusɨɨre'ej nyenyúucaritze', a'áa nu je'ta jo'tyaváj na'me hua' tzajta' a'ɨ́ɨjma.
40018021	'Aj pu'ij ɨ Pedro ave'ré'nyej ɨ Jesús jimi tɨ'quij a'yan tyaata'íhuo'ri tɨjɨn: ―'Nyavástara', ¿a'chunyéj pua'muáj juxɨe've' nyaj tyatú'uunyi'i ɨ nye'ihuáara' tɨ pua'aj tyi'tɨ́j jɨn ootyá'ɨtzeere'en nye jimi? ¿Nyi quij aráahua'puaj pua'muáj?
40018022	'Jesús pu a'yan tyaaté'exaa tɨjɨn: ―'Canu a'yan tyimuaaté'exaatye'ej yee aráahua'puaj, sulu hueícatye japuan tamuáamuata' japuan aráahua'puaj ɨ tɨ aráahua'puaj.
40018023	'A'ɨ́j pu jɨn, a'yaa pu tyi'een a'ájna jo'tɨ ɨ Dios tyeje'ijta tɨ'ɨj a'ɨ́jna ɨ rey tɨ a'yan tyáaxɨe'va'ca tɨ jaaxa'puɨ'ɨntare'en a'chu maj tye'cha'ɨɨria'ca'aj a'ɨ́ɨmaj ɨ maj jahuɨɨria'ca'aj.
40018024	Tɨ'ɨj huatyóochej tɨ a'yan huárɨnyij aj mu mij séej jimi ajo'ré'nyej tɨ jéehua tye'cha'ɨɨria'ca'aj.
40018025	Ajta a'ɨ́jna ɨ tɨ tyé'cha'ɨɨca, capu tyi'toova'ca'aj ɨ tɨ jɨn tyaanájchitye'en, a'ɨ́j pu jɨn ɨ rey a'yan tyu'ta'ijtaca' maj jáatoonyij a'ɨ́jcɨ ɨ tyáataj, majta ɨ ɨ́ra'ra', majta ɨ tɨ'ríi majta néijmi'i ɨ tɨ tyi'ijcha'ɨj, ta'aj ij a'ɨ́jna jɨn tyaanájchitye' néijmi'i a'chu tɨ tye'cha'ɨɨria'ca'aj.
40018026	'Aj pu'ij ɨ tɨ tye'cha'ɨj tyítunutaca' jimi ɨ rey, jéehua pu a'yan tyaatáhuaviiri' tɨjɨn: "Óoche' cui' a'tzú naacho've'ej, nyetyí'muaanajchitye'en néijmi'i a'chu nyaj tyimua'cha'ɨɨre'."
40018027	Ajta a'ɨ́jna ɨ tɨ jajijve', a'ɨ́ɨ pu ja'ancu'vajxɨ, a'ɨ́j pu jɨn néijmi'i tyaatú'nyi'ri' ɨ tɨ tye'cha'ɨɨria'ca'aj tɨ'quij jaatáto.
40018028	'Tɨ'ɨj iirájra a'ɨ́jna ɨ tɨ jahuɨɨre', aj pu'ij séej huátyoj tɨ cɨ́ɨ tye'cha'ɨɨria'ca'aj. A'ɨ́ɨ pu'ij jaatyéevi' tɨ'quij cɨjpáara' jitze jajví, ca'nyíin pu jɨn a'yan tyatajé tɨjɨn: "Tyinaanájchitye' ɨ paj tyina'cha'ɨɨre'."
40018029	'Aj pu'ij tyítunutaca' a'ɨ́jna ɨ tɨ ajta jaahuɨɨria'ca'aj a'ɨ́jcɨ ɨ rey, a'yaa pu tyaatáhuaviiri' tɨjɨn: "Óoche' naacho've', nyáaj néijmi'i tyi'muanajchitye'en."
40018030	Ajta a'ɨ́jna ɨ sɨ́ɨj, capu jaataxɨé'vej, sulu a'yaa pu tyaata'íjtaca' maj je'tyáana 'asta na'aj quee tyaanájchitye' néijmi'i a'chu tɨ tye'cha'ɨɨria'ca'aj.
40018031	Majta ɨ séecan ɨ maj jahuɨɨre' a'ɨ́jcɨ ɨ rey, matɨ'ɨj tyu'séej je'ej tɨ tyi'tɨ́j huarɨ́j, capu xa'puɨ' huo'tá'aj, aj mu jɨn ujo'ju' a'ɨ́jcɨ jimi ɨ tɨ tyihua'ijtye', matɨ'ɨj mij jaaté'exaa je'ej tɨ tyi'tɨ́j huarɨ́j.
40018032	Aj pu'ij ɨ rey tyu'ta'íjtaca' maj uyo'tájeeve a'ɨ́jcɨ ɨ tɨ jahuɨɨre', tɨ'quij a'yan tyaaté'exaa tɨjɨn: "Muáaj mu paj huápuɨ'ɨj je'ej pua'aj tyí'tyevij. Nyáaj nu tyimuaatá'uunyi'ri' néijmi'i jɨme' a'chu paj tyiná'cha'ɨɨria'ca'aj, ji'nye a'yaa paj tyinaatáhuaviiri'.
40018033	A'yaa pu'ij ajta tyi'tyevíitɨ'caj paj a'yan cha'ta pana'a muáaj tyá'ancu'vajxɨ'nyijche ɨ axa'aj tyevij tɨ nyéetzij nyahuɨɨre' nyatɨ'ɨj nyáaj tyimuá'ancu'vajxɨ muéetzij."
40018034	'Ajta ɨ tɨ tye'ijtye', jéehua pu huatanyú'caca' a'ɨ́jcɨ jimi, aj pu'ij tyu'ta'ijtaca' mej mij je'tyáana 'asta na'aj quee néijmi'i tyu'nájchitaj a'chu tɨ tyé'cha'ɨɨca'aj.
40018035	'Ajta ɨ Jesús a'yaa pu ajta tyihuo'té'exaa tɨjɨn: ―'A'yaa pu cha'tána'aj ja'mua'uuriaj ɨ nyavástara tajapua tɨ ja'séejre, séej ajta séej tɨ pua'aj sequée tyatú'uunyi' ɨ ju'ihuáara' tzáahuatyi'ra' jɨme'.
40019001	'Tɨ'ɨj ɨ Jesús a'yan tyihuo'ixaatya'aj, aj pu'ij jo'ráaj a'ájna a Galileea, tɨ'quij a'áa ja'rá'aj a'áa tɨ huataca'aj a Judea, utájnyitze pujmua' ɨ játya'naj jitze ɨ Jordán.
40019002	Jéehua mu tyeɨ́tye jamuan ujó'ju', a'áa pu'ij tyihuo'huaa ɨ maj tyi'cucui'ca'aj.
40019003	'Aj mu mij séecan ɨ fariseos aje'ré'nyej ɨ Jesús jimi, mej mij tyi'tɨ́j jɨn jaamue'tɨn tɨ'ij ootyá'ɨtzeere', a'yaa mu tyaata'íhuo'ri' tɨjɨn: ―¿Nyi je'ej tyíɨ'rij tɨ a'tɨ́j jaatátoonyi ɨ ju'ɨ́ɨ cha'na'aj tyi'tɨ́j jɨme'?
40019004	'Jesús pu a'yan tyihuo'té'exaa tɨjɨn: ―¿Nyi sequee a'náj jo'jíjve ɨ yu'xarij jitze yee ɨ tɨ anaquéej huo'taahuaca' ɨ tyeɨ́tye, a'yaa pu néijmi'ca tyu'taahuaca' ɨ tyáataj ajta ɨ íitaj?
40019005	Ajta a'yan tyu'taxájtaca' tɨjɨn: "A'ɨ́j pu jɨn ɨ tyáatɨ' ajtaméj ɨ juhuáasimua' jimi, ta'aj ij ju'ɨ́ɨ jamuan huatyá'ɨtzeere'en, majta ɨ maj huá'pua, a'yaa mu éenya'aj muáa'ju' tɨ'ɨj sɨ́ɨj na'aj ɨ tyévij."
40019006	A'yaa pu'ij tyí'een, camu che' hua'pua sulu sɨ́ɨj mu'uj mij pué'een. A'ɨ́j pu jɨn miche' quee ɨ tyeɨ́tye hua'tato'ra'an ɨ Dios tɨ arí hua'antyánajchitye.
40019007	'Aj mu mij a'ɨ́ɨmaj a'yan tyaata'íhuo'ri' tɨjɨn: ―¿Ji'nye na'quij a'ɨ́jna ɨ Moisés a'yan tyu'ta'íjtaca' tɨ a'tɨ́j ju'ɨ́ɨ yu'xarij jaatapíjtye'en tɨ jitzan á'yu'si' tyi'tɨ́j tɨ jɨn jaatátoj?
40019008	'Jesús pu a'yan tyihuo'té'exa tɨjɨn: ―A'yaa pu een jɨn Moisés jamuaatá' tɨ a'tɨ́j ɨ ju'ɨ́ɨ ɨ yu'xarij jaatapíjtyen' mej mij jáamuaa'ree tɨ jɨn jaatátoj ɨ ju'ɨ́ɨ, ji'nye capu tyi'tɨ́j já'mua jitze tásiseeri siaj sij tyámua' tyihuá'ajcha'ɨɨ ɨ séecan. A'yaa pu een jɨn Moisés jamuaatá'. Ma ajta, capu a'yan eenye'ej jájcua xɨmua.
40019009	A'yaa nu nyáaj tyaja'mua'ixaatye' tɨjɨn tɨpua'aj a'tɨ́j jaatátoonyij ɨ ju'ɨ́ɨj, ajta ɨ ɨ́ɨra'ra' quee séej jamuan huóoxana'cɨre'ej, ajta je'en séej ancure'vi'tɨj ɨ íitaj, a'ɨ́ɨ pu juxana'cɨre' a'ɨ́jcɨ jimi ɨ tɨ jaatátoj.
40019010	'Majta ɨ maj jamuan huacɨ́j, a'yaa mu tyaaté'exaa tɨjɨn: ―Tɨ pua'aj a'yan tyi'eenye' a'ɨ́ɨjma jimi ɨ maj nyéjnyeɨ'che, jéetze pu tyámua' naa maj quee nyejnyeɨ'chej.
40019011	'Ajta ɨ Jesús a'yaa pu tyihuo'té'exa tɨjɨn: ―Camu néijmi'i yo'itée muá'aju' a'íjcɨ, sulu a'ɨ́ɨ mu'uj ɨ tɨ Dios huo'tá' mej mij tyo'táviicue' juxɨe'vi'ra' jɨme'.
40019012	A'yaa pu tyí'een, ji'nye a'yaa pu tyihuo'cɨ'ɨj ɨ séecan matɨ'ɨj huanánɨe'huaca', majta séecan, a'yaa mu een, ji'nye tyétyaca mu a'yan huó'ruu, majta séecan, a'ɨ́ɨ mu huóoxa'puɨ'ɨntarej jujɨ́ɨmua' mej mij tye'entyájrutye ɨ Dios jimi. A'tɨ́j tɨ jaayi'tɨn tɨ'ij yo'itéej ja'ra'nyij, che' tyámua' náa tyiyo'itée ja'ra'nyij.
40019013	'Majta séecan tɨ'ríij 'ajoovi'tɨj ɨ Jesús jimi, ta'aj ij hua'va'muárɨe'en, ajta hua' jɨme' huatyényuunyij ɨ Dios jimi, majta ɨ maj jamuan huacɨ́j, a'ɨ́ɨ mu huatyóohuij maj hua'ajtyá'xɨ'ɨn a'ɨ́ɨjma ɨ maj ahuojóovi'tɨɨcaria'aj.
40019014	Aj pu'ij Jesús a'yan tyihuo'té'exa tɨjɨn: ―Siahuo'tá' maj mu tɨ'ríi mujo'vá'ju' nye jimi, caxu huá'ijmujra, ji'nye a'áa tɨ tyeje'séejre' jo'tɨ ɨ Dios tyeje'ijta a'ɨ́ɨjma pu tyi'cɨ'tyij ɨ maj a'yan 'een matɨ'ɨj mu tɨ'ríi.
40019015	'Aj pu'ij hua'vá'muarɨe'xɨj a'ɨ́jna ɨ Jesús, ajta je'en jo'raa a'ájna.
40019016	'Sɨ́ɨj pu tyamuéej aje'ré'nyej ɨ Jesús jimi, tɨ'quij a'yan tyaata'íhuo'ri' tɨjɨn: ―Maeestro, ¿tyi'tanyí tɨ juxɨe've' nyej nyij xa'puɨ' huárɨnyij tɨ'ij a'ɨ́jna náacɨ'tyi nyaj jusen jɨme' júurij na'ra'nyij?
40019017	'Jesús pu a'yan tyaaté'exaa tɨjɨn: ―¿Ji'nye ej jɨme' a'ɨ́jna petyí'nye'ihuo' tyi'tɨ́j tɨ xa'puɨ'? Sɨ́ɨj pu'u a'ɨ́ɨn pué'een ɨ tɨ xa'puɨ' een. Ajta tɨpua'aj páaxɨe'va'aj paj jusen jɨme' júuri puá'ara'nyi, a'ɨ́j paj ará'astijre' je'ej tɨ ɨ Dios tyu'ta'íjtaca'.
40019018	'Aj pu'ij ɨ tyamuéej a'yan tyaata'íhuo'ri' tɨjɨn: ―¿Tyi'tanyí nyúucarijra' na'rá'astej? Jesús pu a'yan tyaaté'exaa tɨjɨn: ―"Capaj tyí'tyacui'caj, capaj tyi'xana'cɨria'aj, capaj tyí'nahua'aj, capaj a'tɨ́j hue'tzij taavijria'aj,
40019019	pahuo'tyátzaahuatye'en a'táata pajta a'náanaj, pajta huo'xɨe've'en séecan ɨ tyeɨ́tye a'yájna patɨ'ɨj asɨ́ɨj tyíaxɨe've'."
40019020	'Ajta a'ɨ́jna ɨ tyamuéej a'yaa pu tyaaté'exaa tɨjɨn: ―Néijmi'i nu nyeríj a'ɨ́jna jɨn a'yan huarɨ́j. ¿Tyi'taanyí ajtáhua'aj ná'ɨtziitye'?
40019021	'Aj pu'ij Jesús a'yan tyaaté'exaa tɨjɨn: ―Tɨ pua'aj páaxɨe'va'aj paj néijmi'i jɨn tyámua' eenye', áricuj néijmi'i tyu'tój ɨ paj tyi'ijcha'ɨj, pajta huo'rían ɨ túumi a'ɨ́ɨjma ɨ maj quee je'ej tyéejviicue'. A'yaa paj jéehua tya'ancuriá'sij u tajapua. Aj pej pij mujo've'me' pata'aj nya jamuan jo'cha'canye'en.
40019022	'Tɨ'ɨj a'ɨ́jna ɨ tyamuéj a'yan tyáanamuajri', aj pu'ij jo'raa juxamúuritya'aj, ji'nye chíjtyaanyi' pu pué'eenya'aj.
40019023	'Aj pu'ij ɨ Jesús a'yan tyihuo'té'exa a'ɨ́ɨjma ɨ maj jamuan huacɨ́j tɨjɨn: ―'Ayaa nu tyaja'mua'ixaatye' tɨ tyámua' tyi'muarɨe'rij tɨ sɨ́ɨj tɨ chíjtyaanyi' ujo'tyájrutye u tajapua.
40019024	A'yaa nu nyajtáhua'a tyaja'mua'ixaatye', tɨ jeetze' quee tyesi'ij tɨ ɨ caméeyuj anájrutyej pɨ́'ɨse'ej jitze tɨ anácun, quee tɨ ɨ chíjtyaanyi' utyájrutyej jo'tɨ ɨ Dios tyeje'ijta.
40019025	'Matɨ'ɨj a'yan tyáanamuajri' ɨ maj jamuan huacɨ́j, jéehua mu je'ej tyo'taséj, majta a'yan tyi'xajtaca'aj tɨjɨn: ―Tɨ pua'aj a'yan tyi 'eenye', ¿a'tyaanyíj na'quij huɨɨre'en?
40019026	'Aj pu'ij Jesús hua'ráasej, tɨ'quij a'yan tyihuo'té'exa tɨjɨn: ―A'ɨ́ɨjma jimi ɨ tyeɨ́tye tyamua pu tyi'tyesi', ajta ɨ Dios jimi capu tyesi'.
40019027	'Aj pu'ij ɨ Pedro a'yan tyaté'exaa tɨjɨn: ―Ityáj tu tyeríj néijmi'i metyoohuá'xɨj ɨ tyaj tyí'ijcha'ɨɨca'a tyej tyij a jamuan huacɨ́'ca'an. ¿Tyi'tajnyí ta'ancuriáasij?
40019028	'Aj pu'ij Jesús a'yan tyihuo'té'exa tɨjɨn: ―A'yaa nu tyaja'mua'ixaatye' tzáahuatyi'ra' jɨme', a'ájna xɨcáara' jitze tɨ'ɨj ɨ Dios néijmi'i tyu'jájcuare'en, tɨ'ɨj a'ɨ́jna ɨ tɨ ajta tyévij jitze huanɨé'huaca' acáyijxɨ' ɨ ɨpuárij jitze huápuɨ'ɨj naa huasé'rihua'aj, mua'aj mu siaj nya jamuan huacɨ'ɨj, a'yaa xu cha'ta tyitya'cára'sixɨ'sij ɨpuárij jitze tɨ tamuáamuata' japuan huá'pua tya'rá'asej, siaj sij huo'xɨ́jtye'en a'ɨ́ɨjma ɨ tyeɨ́tyee ɨ maj Israel jitze 'eeráma'can, ɨ maj tamuáamuata' japuan hua'apua ará'asej.
40019029	Majta néijmi'i ɨ maj nye jitze huatama'can metyoohuá'xɨj ɨ maj tyi'ijcha'ɨj mej mij nyéetzij naatyáhuɨɨre'en, tɨ pua'aj chi'ij, nusu ju'ihuáamua' maj tyétyacaa nusu ɨ maj uuca, na'ríij ɨ jutáata, nusu ɨ junáana, na'ríij ɨ juyóojmua', nusu ɨ juchuéj tɨ japuan tyi'huastyaa, a'yaa pu jéetze' tya'ancuríaasij a'chu anxɨ́tye pua'muaj, ajta jacɨ'tyij tɨ'ij jusen jɨme' júuri ja'ra'nyij.
40019030	Ajta ijíij maj muí'tɨj a'ɨ́ɨn pué'een ɨ maj anáatyij, a'ɨ́ɨ mu uve'tyajtɨrij, majta mui'tɨ́j ijíij a'ɨ́ɨn pué'een ɨ maj uve'tyajtɨj, a'ɨ́ɨ mu mij ta mij anára'sij.
40020001	'A'yaa pu tyi'rɨnyacaa a'ájna jo'tɨ ɨ Dios tyeje'ijta, tɨ'ɨj a'ɨ́jna ɨ a'tɨ́j tɨ úuvaj huahuástej, tapuá'rijsima'ca pu iirájraa tɨ'ij a'tyán huatá'inyen mej mij tyu'muárɨe' jo' tɨ tyaja'huaste'.
40020002	A'yaa pu'ij tyihuo'xa'puɨ'ɨntari'ri' tɨ a'yan tyihuo'nájchityen' a'chu séej túumi jɨme, tɨquij huo'ta'ítyaca' maj jo'cɨɨnye jo' tɨ ja'huiityi' ɨ úuva.
40020003	Ajtáhua'aj pu iirájraa a'ɨ́jna ɨ a'tɨ́j a'tzáaj je'ta huatyama'caj ɨ xɨcáj, séecan pu ajtáhua'aj huátyoj a'ájna jo' maj jóoso'pi, camu tyi'tɨ́j muarɨe'ca'aj.
40020004	A'yaa pu'ij tyihuo'té'exa tɨjɨn: "Séricuj siajta mua'aj, siata'aj utyojo'vá'muarɨe'en jo' nyaj úuva jo'huástej, a'yaa nu tyaja'muanajchitye' a'chu tɨ a'yan tya'ráanajchi." Matɨ'ɨj mij ujo'ju'.
40020005	A'yaa pu cha'tána'aj huarɨ́j a'ɨ́jna ɨ a'tɨ́j, ajtáhua'aj pu iirájraa a'tzáaj tacuaríixpua, ajtáhua'aj tɨ'ɨj arí avéjri' cama'caj ɨ xɨcáj, a'yaa pu cha'tána'aj huarɨ́j.
40020006	Ajtáhua'aj pu 'iirájra tɨ'ɨj arí ancarutyísima'caj ɨ xɨcáj, ajtáhua'aj pu séecan huátyoj ɨ maj ajo'tyú'uuca'aj jo'maj jóoso'pii. A'yaa pu tyihuo'ta'íhuo'ri' tɨjɨn: "¿Ji'nye een jɨn sia'yan huatyu'uj tɨ'ɨj na'a íiya'a ɨmua?"
40020007	A'yaa mu tyityaatanyú tɨjɨn: "Capu a'tɨ́j ma'ta'já'inye." A'yaa pu'ij a'yan tyihuo'té'exa tɨjɨn: "Séricuj siajta mua'aj, siajta'aj tyojo'vá'muarɨe'en jo' nyaj úuvaj jo'huastej."
40020008	'Tɨ'ɨj huatyéchumua'riaca', aj pu'ij jaatajé ɨ tɨ tyihua'íjtye' ɨ maj tyi'muɨjhuaca, a'yaa pu tyaaté'exaa tɨjɨn: "Uhuojo'tájee ɨ maj tyí'muarɨe' pata'aj tyihuo'nájchitye', a'ɨ́ɨjma paj anaquéej tyu'nájchitye'en ɨ maj chúmua' ɨmua ajo'ré'nyej, pajta hua'antyityájtɨre'en a'ɨ́ɨjma ɨ maj anaquéej ajo'ré'nyej."
40020009	Aj mu mij a'ɨ́ɨmaj aje'ré'nyej ɨ maj a'tzáaj ɨmuáj huatyóohuij tɨ'ɨj arí ancarutyísima'caj ɨ xɨcáj, aj pu'ij tyihuo'nájchi séej ajta séej túumi jɨme'.
40020010	Tɨ'quij ta'ij a'ɨ́ɨjma huacɨ'ɨj maj tyihuóonájchitye'en ɨ maj anaquéej huatyóohuij, a'yaa mu mij a'ɨ́ɨmaj tyi'mua'ajca tɨ jéetze' tyi'hua'najchitye' a'ɨ́ɨjma, ajta quee a'yan tyu'ríj ji'nye a'yaa mu cha'ta mana'aj tyi'huóonájchi séej túumii jɨme'."
40020011	Matɨ'ɨj tyi'huoonáachitye'ej, aj mu mij huatyóohuij maj je'ej tyi'riá'muatyij a'ɨ́jcɨ jimi ɨ tɨ tyichuéj,
40020012	a'yaa mu mij tyaaté'exaa tɨjɨn: "A'ɨ́ɨmaj ɨ maj quee íiya'taj huatyóohuij, sée oora mu'u tyu'muárɨej, pajta muáaj, a'yaa paj cha'ta pana'a tyihuo'nájchi patɨ'ɨj ityájma, tyajta ityáj tyetya'rá'astej séej xɨcaj tyej tyu'muárɨej tɨ'ɨj na'aj tye'riá'xɨriaca'."
40020013	Ajta a'ɨ́jna ɨ tɨ ja'arij ɨ úuvaj a'yaa pu séej tyu'té'exaa ɨ tɨ anaquéej huatyóochej tɨjɨn: "Cásɨ' nya'amíincuj, canu je'ej pua'aj muá'uure. ¿Nyi quij pequée a'yan tyu'ta' mua'nyúuca jɨme' paj tyu'muá'rɨe' séej túumi jɨme'?
40020014	Ma'cuí ancuriá' ɨ paj jaamué'tɨj, pajta jo'ra'nyij. Tɨ pua'aj nyáaj a'yan nyetyáxɨe'va'a nyaj a'yan cha'ta nyana' tyimuaanájchitye' nyatɨ'ɨj tyaanájchi a'ɨ́jcɨ ɨ tɨ a'tzáaj ɨmuá huatyóochej tɨ'ɨj arí aancárutyi ɨ xɨcáj,
40020015	a'ɨ́j nu jɨn a'yan tya'ajxɨe'vi'ra'aj nyaj a'yan huárɨnyij je'ej nyaj tyáaxɨe've' a'ɨ́jcɨ jɨme' ɨ nya túumi. ¿Ca' je'ej pua'aj mua'asej a'ɨ́jcɨ jɨme' nyaj tyámua' tyí'tyevij?."
40020016	―A'ɨ́j pu jɨn, a'ɨ́ɨmaj ɨ maj ijíij a'ɨ́ɨn pué'een ɨ maj uve'tyajtɨ, a'ɨ́ɨ mu anára'sij, majta ɨ maj ijíij a'ɨ́ɨn pué'een ɨ maj anáatyij, a'ɨ́ɨ mu uvé'tyajtɨrij.
40020017	'Tɨ'ɨj ɨ Jesús arí a'áa jooma'caj a'ájna a Jerusalén, a'ɨ́ɨ pu jujɨ́me' huo'tajé a'ɨ́ɨjma ɨ maj jamuan huacɨ́j tɨ'quij a'yan tyihuo'té'exa tɨjɨn:
40020018	―Tu'rí a'áa jo'ré'nyejsi a Jerusalén, jo'tɨ jo'tátuiiri'huaj a'ɨ́jna ɨ tɨ ajta tyévij jitze huanɨé'huaca' a'ɨ́ɨjma jimi ɨ maj tyí'ijta ɨ tyeyúuj tzajta', ajta a'ɨ́ɨjma jimi ɨ maj tyihua'mua'tyej ɨ yu'xarij jitze, a'ɨ́ɨ mu tyu'tásij mej mij jaajé'ca,
40020019	majta a'ɨ́ɨjma huatátuiire'sij ɨ maj séej chuéj japua ja'ma'can mej mij jaatyáxahuataj, majta jaatyávajxɨ'sij, majta je'en jo'tateesij ɨ cúruuj jitze, ajta hueíca xɨcáj jitze huatájuuritaj.
40020020	'Ajta a'ɨ́jna ɨ hua'anáana a'ɨ́jna yóojmua' ɨ Zebedeo, hua' jamuan ɨ juyóojmuaa, a'ɨ́ɨ pu ajtyáxɨɨriaca' ɨ Jesús jimi ajta je'en tyítunutaca' tɨ'ij tyi'tɨ́j jaatáhuavii.
40020021	Jesús pu a'yan tyata'íhuo'ri' tɨjɨn: ―¿Ji'nye tyi'tɨ́j petyi'xɨe've'? 'Aj pu'ij a'yan tyaaté'exaa tɨjɨn: ―Pata'aj huo'tá'an mu nyiyóojmua' tɨ'ij sɨ́ɨj ooyíxɨn a'muáca'ta', ajta ɨ sɨ́ɨj tɨ a'útata'aj pújmua' a'ájna xɨcáara' patɨ'ɨj ya uvé'nyejsi pej pij tyu'ta'íjta.
40020022	'Jesús pu a'yan pu tyaaté'exa tɨjɨn: ―Caxu jamua'ree tyi'tɨ́j siaj nyahuavii. ¿Nyi a'yan setyé'viicue' siaj jajpuéetzij xa'ra'nyi nyatɨ'ɨj nyáaj tya'ajpuéetzij ná'me? 'A'yaa mu tyityaatanyú tɨjɨn: ―Ji'nye tyijta.
40020023	'Aj pu'ij Jesús a'yan tyihuo'té'exa tɨjɨn: ―Mua'aj xu jajpuéetzij xá'ju' nyatɨ'ɨj nyáaj tya'ajpuéetzi na'me, ajta tɨ'ij sɨ́ɨj ajcáyijxɨ ɨ nyamuájcata' na'aríij nya'útata' pújmua' capu nyéetzij nyacɨ'puaj, sulu a'ɨ́ɨjma pu cɨ'tyij ɨ tɨ Dios arí hua'antyíhuo.
40020024	'Matɨ'ɨj ɨ séecan ɨ maj tamuáamuata' ará'asej jáanamuajri', jéehua mu huatanyínyu'cacuca' a'ɨ́ɨjma jimi ɨ maj huá'pua.
40020025	Aj pu'ij ɨ Jesús huo'taje néijmi'caa, tɨ'quij a'yan tyihuo'té'exa tɨjɨn: ―Xu'rí mua'aj jamuaa'ree je'ej maj ye'ej rɨcɨj ɨ maj tyí'ijta 'íiyan cháanacaj japua, ca'nyéjrij mu jɨn tyihuá'ijtye' ɨ tyeɨ́tye, majta ɨ maj tyityatatyí, a'ɨ́ɨ mu tyihuá'ijtye' ɨ séecan je'ej maj ye'e tya'xɨe've' hua' jimi.
40020026	Ajta mua'ajma jimi capu juxɨe've' tɨ a'yan tyi'eenye'. Sulu a'ɨ́jna ɨ tɨ jaxɨe've tɨ va'can jɨn tyi'tyávaacaj, che' a'ɨ́ɨn huo'tyáhuɨɨre'en ɨ séecan,
40020027	ajta a'ɨ́jna ɨ tɨ jaxɨe've' tɨ tye'entyájrutyej a'ɨ́jna jɨme' ɨ tɨ jéetze' ve'éj, che' a'ɨ́ɨn pué'eenye ɨ tɨ ca'nyéjrij jɨn tyi'ijtyi're'.
40020028	Ji'nye a'ɨ́jna ɨ ajta tyévij jitze huanɨé'huaca', capu a'ɨ́jna jɨn mujo've'me mej mij jaatyáhuɨɨre', sulu ta'aj huo'tyáhuɨɨre'en ɨ séecan, ajta hua' jitze ma'can huámuɨ'nyij, tɨ'ij mui'caa huáhuɨɨre'en.
40020029	'Matɨ'ɨj a'ɨ́ɨmaj iiraacɨj a'ájna a Jericó, jéehua mu tyeɨ́tye jamuan jó'ju' a'ɨ́jcɨ ɨ Jesús.
40020030	Majta hua'pua ɨ maj aracúcu'nyijmee a'áa mu je'tyé'tya'ca'aj véjri ɨ juyéj jitze, matɨ'ɨj jáanamuajri' tɨ ɨ Jesús aja'vá'ma'ca'aj, a'yaa mu tyityetyejíihuaraa tɨjɨn: ―Tavástara', mu paj yóojra' pué'een a'ɨ́jna ɨ David, tá'ancu'vajxɨ' ityájma.
40020031	'Majta ɨ tyeɨ́tye, a'ɨ́ɨ mu hua'ajtyá'xɨj, majta huo'tá'ijmujri' mej mij huatyáapua'rej, majta a'ɨ́ɨmaj jéetze' mu ca'nyíin jɨn huatyejíihuajra a'yaa mu tɨjɨn: ―Tavástara', mu paj yóojra' pué'een ɨ David, tá'ancu'vajxɨ' ityájma.
40020032	'Aj pu'ij Jesús oocháxɨj, ajta huo'taje a'ɨ́ɨjma ɨ maj aracúcu'nyijmee, tɨ'quij a'yan tyihuo'ta'íhuo'ri' tɨjɨn: ―¿Ji'nye setyá'xɨe've' nyaj tyi'tɨ́j huá'uure ja'mua jimi?
40020033	'A'yaa mu tyityatanyu tɨjɨn: ―Tavástara', a'yaa tu tyá'xɨe've' tyaj atanyéjnye'rej.
40020034	'Aj pu'ij Jesús huá'ancu'vajxɨ, ajta je'en hua'rámuarɨe'xɨ ɨ huá'jɨ'sij jitze. Tɨ'ɨj hua'rámuarɨe'xɨj aj mu mij huarúj, matɨ'ɨj mij atanyéenye'rij muá'raa, aj mu mij jamuan jo'cɨ́j.
40021001	'Matɨ'ɨj meríj véjri' ajooju'caj a'ájna a Jerusalén mu'ríj a'áa ja'rá'ajcaa jo'tɨ ja'chajta' tɨ a'yan tyaja'rájtyapua tɨjɨn Betfagé, chájta'naj a'áa tɨ jaséejre' ɨ jɨríj jitze ɨ maj a'yan jatamuá'mua tɨjɨn Aseitúunajrimi, aj pu'ij Jesús hua'puáca huata'ítyaca' ɨ maj jamuan huacɨ́j,
40021002	a'yan tyihuo'te'exáatya'a tɨjɨn: ―Séricuj sioj a'áa ja'tanyáaj a chájta'. A'áa xu ye'tyoonyij ɨ púuru' tɨ 'a je'riá'tapi' ajta jamuan ɨ yóojra'. Seej sij jé'ejxɨjta, siajta je'en mu nyaja'rájajpuatye'.
40021003	Tɨ pua'aj a'tɨ́j je'ej tyaja'muajeevaj, a'yaa xu tyaaté'exaatye' tɨjɨn tavástara' mu jitzan juxɨe've', jiye'tzín jɨme' tu tyijta yahua'vá'toosij.
40021004	'A'yaa pu tyu'rɨ́j tɨ'ij a'yan tya'róo'astej je'ej tɨ tyu'taxájtaca' a'ɨ́jna ɨ tɨ Dios jitze ma'can tyí'ixajtaca', tɨ a'yan tɨjɨn:
40021005	A'yan setyihuo'té'exaatye' a'ɨ́ɨjma ɨ maj a'áa jo'cháatɨmee ɨ chájta'naj jitze ɨ Sión tɨjɨn: "Cásɨ', pu'ri aja'vé'mej ja'mua jimi a'ɨ́jna ɨ ja'mua Rey, capu je'ej tyéejviicue', ajta avá'caj púuru' japua tɨ cɨ́leen tɨ yóojra' pué'een sɨ́ɨj ɨ maj japuan tyí'tɨ'ɨjcɨcaa."
40021006	'Majta ɨ maj hua'pua, a'ɨ́ɨ jo'ju'u, majta a'yan huarɨ́j je'ej tɨ Jesús tyihuo'ta'íj.
40021007	Aj mu mij uyá'raaja ɨ Jesús jimi a'ɨ́jcɨ ɨ púuru', majta ɨ yóojra', matɨ'ɨj mij tye'tyéeveere ɨ tyúumancaj a'ɨ́jcɨ ɨ púuru', aj pu'ij ɨ Jesús avé'yijxɨ.
40021008	Majta ɨ tyeɨ́tye jéehua mu 'ajtyáxɨɨriaca'. Séecan mu tyúumancaj tyo'caváarajraa ɨ juyéj jitze, majta séecan ɨ xamu'aj ɨ maj ja'antáveechixɨj ɨ cɨyéj jitze.
40021009	Majta néijmi'i ɨ maj anáatya'aj huaju'ca'aj, majta ɨ maj cújta' huaju'ca'aj, a'yaa mu tyityeejíjhuasima'aj tɨjɨn: ―A'yaa tu tyi'muahuavii pej tɨi'rátoonyij mu paj yóojra' pué'een a'ɨ́jcɨ ɨ rey ɨ David. Dios pu tyámua' tyeetyájto a'íjna ɨ tɨ yaja've'me nyúucaritze' ɨ tavástara'. Miche' tyaatatyójtzi're'en ɨ maj tajapua ja'seejre'.
40021010	'Tɨ'ɨj ɨ Jesús utyájrupi u Jerusalén, néijmi'i mu ɨ tyeɨ́tye tyúu'ɨtziityej, majta mue'tɨj a'yan tyi'ihuo'ca'aj tɨjɨn: ―¿A'tanyíj pué'een a'mújna?
40021011	'Majta ɨ tyeɨ́tye, a'yaa mu tyihuo'té'exa tɨjɨn: ―A'múu pu a'ɨ́ɨn pué'een ɨ Jesús Nazaret tɨ ja'ma'can, tɨ ajta Dios jitze ma'can tyí'xaj.
40021012	'Aj pu'ij Jesús utyájrupi ɨ tyeyúuj tzajta' tɨ'quij hui'rámuarij néijmi'ca ɨ maj a'úun tyí'tooca'aj, ajta ɨ maj a'úun tyí'nanava'aj. Tyihua'meesa pu tye'tahuá'axɨj a'ɨ́ɨjma ɨ maj japuan túumi huá'puata'tyi'raca'aj, ajta tyihuá'ɨpua ɨ maj cúcui'see to'racaria'aj,
40021013	a'yaa pu tyihuo'té'exa tɨjɨn: ―A'yaa pu tye'yu'si' ɨ yu'xarij jitze tɨjɨn: "Ɨ nyechi'ij a'yaa mu jaatamua'sij tɨjɨn chi'ij maj tzajta' huatyényuunyij ɨ Dios jimi," siajta mua'aj a'yaa xu já'uure ɨ chi'ij tɨ'ɨj tyásta'naj jo' maj náhua'rij jóo'ava'taca.
40021014	'Majta u tyeyúuj tzajta, a'ɨ́ɨ mu ajtyáxɨɨriaca' ɨ Jesús jimi ɨ maj arácucu'un majta ɨ maj quee rácɨjcɨ'nyive', aj pu'ij a'ɨ́ɨn tyihuó'huaa.
40021015	Ajta matɨ'ɨj ɨ maj puaríij tyi'ijtye' ɨ tyeyúuj tzajta', majta ɨ maj tyihua'mua'tye ɨ yu'xarij jitze, matɨ'ɨj a'ɨ́ɨmaj jaaséj tɨ ɨ Jesús tyihuo'huaj, majta huo'namuajri'i maj ɨ tɨ'ríi a'yan tyi'tyejijhua'ca'a tɨjɨn: "Tyiche' tyámua' tyeetyátoonyi a'ɨ́jcɨ ɨ tɨ David jitze eeráanye," aj mu mij tyinyínyu'cacuca'a,
40021016	a'yaa mu tyaaté'exaa a'ɨ́jcɨ ɨ Jesús tɨjɨn: ―¿Nyi pahua'namua je'ej maj tyi'xaj mu tɨ'ríi? Jesús pu a'yan tyu'tanyu tɨjɨn: ―Ji'nye nyi'ijtá, nyahua'namuaj. Ajta ¿nyi sequée jo'jíjve ɨ yu'xarij jitze je'ej tɨ tyé'yu'si'? A'yaa pu tɨjɨn: Je'ej maj a'ɨ́ɨmaj tyu'táchuiicaj ɨ tɨ'ríi, majta ɨ 'unyáaque'see, a'ɨ́j mu jɨn tyaatatyójtzi're'ej ɨ Dios.
40021017	'Aj pu'ij Jesús a'áa huojoohuá'xɨj, ajta je'en jó'ra a'ájna chájta' tɨ a'yan tyaja'rájtyapua tɨjɨn Betania, a'áa pu'ij jo'ta'ípua'rej.
40021018	'Yáa ariá'pua'aj tɨ'ɨj ajtáhua'aj a'áa jo'mej a chájta', pu'ríj i'icuataca'a a'ɨ́jna ɨ Jesús.
40021019	Aj pu'ij xápua' huaséj tɨ aja'távaaca'aj a'ájna véjri' ɨ juyéj jitze, aj pu'ij ajo'ré'nyej jo'tɨ ja'táve a'ɨ́jna ɨ xápua', majta quee taca'ca'aj, jéehua pu'uj tyáxamue'ca'aj. Aj pu'ij Jesús a'yan tyaatajé a'ɨ́jcɨ ɨ xápua' tɨjɨn: ―Capaj che' a'náj tajca're'en. 'Tɨ'ɨj a'yan tyaatajé, aj pu'ij huatyáahuaj a'ɨ́jna ɨ xápua'.
40021020	Majta ɨ maj Jesús jamuan huacɨ́j, matɨ'ɨj jaaséej, je'ej mu je'ej tyo'taséej, a'yaa mu mij tyata'íhuo'ri' tɨjɨn: ―¿Ji'nye eej jɨme' jiye'tzín tyu'tyáahua mu xápua'?
40021021	'Aj pu'ij Jesús a'yan tyihuo'té'exa tɨjɨn: ―A'yaa nu tyaja'mua'ixaatye' tɨjɨn tɨ pua'aj setya'tzaahuatya'aj tɨ' a'yan tye'mej je'ej siaj tyi'tɨ́j tyu'taxájta, a'yaa pu tyi'rɨnyij, siajta quee a'ɨ́j siana' huayí'tɨhua'aj xá'ju'un siaj a'yan jáa'uurej a'mújcɨj mu xápua' nyatɨ'ɨj nyerij jáaruu, Sulu siajta xu jaa'íitɨhua' xá'ju'un siaj a'yan tyaata'íjtye' a'mújcɨj mu jɨríj tɨjɨn: "Tyíchesi, atyájra' a jájritze," a'yaa pu'ij ajta tye'mej.
40021022	Ajta néijmi'i ɨ siaj jɨn huatyényuusij ɨ Dios jimi, a'yan setya'tzáahuatya'aj a'yaa siajta tya'ancuriáa'sij.
40021023	'Aj pu'ij ta'ij ɨ Jesús a'úun jo'tyájrupi 'u tyeyúuj tzajta'. Tɨ'ɨj ooj a'úun tyihua'mua'tyaacaj ɨ tyeɨ́tye, a'ɨ́ɨmaj mu ajtyáxɨɨriaca' ɨ Jesús jimi ɨ maj puaríij tyi'ijtye', majta ɨ huáasij, a'ɨ́ɨ mu aje'ré'nyej, matɨ'ɨj mij a'yan tyaata'íhuo'ri' tɨjɨn: ―¿Tyi'tájnyi jɨn petyi'ityéjve pej pij a'yan rɨjcaj? ¿A'tanyíj a'ɨ́jna jɨn mua'antyihuoj?
40021024	Jesús pu a'yan tyu'tanyu tɨjɨn: ―Nyáaj nu nyajta séej tyajamuaata'íhuo'raj: Tɨ pua'aj sianaaté'exaatye', aj nu nyij jamuaaté'exaatye'sij tyi'tɨ́j nyaj jɨn tyi'tyéjve nyej nyij a'yan rɨcɨj.
40021025	A'ɨ́jna ɨ tɨ jɨn tyi'tyávaaca'a ɨ Juan tɨ'ij huo'ɨɨraj ɨ tyeɨ́tye, ¿jo'nyi jo've'me? ¿Nyi u tajapua Dios tɨ ja'seejre', ca' íiyaj nɨ cháanacaj japua, hua' tzajta' ɨ tyeɨ́tye? Matɨ'ɨj mij tyi'tyúu'ixaa jujɨ́ɨmua'aj, a'yaa mu tɨjɨn: ―Tɨ pua'aj a'yan tyetyaaté'exaatye' yee Dios pu yo'ta'ítyaca', a'yaa pu tyitaaté'exaatye'sij tɨjɨn, ¿ji'nye een jɨn tye quee já'antzaahua?
40021026	Ajta quee je'ej tyíɨ'rij tyaj a'yan tyaataxaj yee tyétyaca mu yo'ta'ítyaca', ji'nye tyahuá'tzɨɨnye' ɨ tyeɨ́tye, majta néijmi'i a'yan tya'tzaahuatye' tɨ ɨ Juan tyi'xaj'taca'aj ɨ Dios jitze huatama'can.
40021027	Aj mu mij a'yan tyaaté'exaa a'ɨ́jcɨ ɨ Jesús tɨjɨn: ―Catu jamua'ree. 'Aj pu'ij ɨ Jesús a'yan tyihuo'té'exa tɨjɨn: ―Canu nyajta nyáaj jamuaaté'exaatye'sij tyi'tɨ́j nyaj jɨn tyi'tyéjve nyej nyij a'yan rɨjca.
40021028	'Jesús pu a'yan tyihuo'taí'ihuo'ri' tɨjɨn: ―¿Ji'nye mua'ajma tyajamua'miteeraste' a'íjna jɨme' ɨ nyúucarij? A'tɨ́j pu hua'puácaa tyiyóojmua'ca'a, aj pu'ij séej a'yan tyu'té'exaaj tɨjɨn: "Nyiyóoj, áricuj pata'aj tyojo'muárɨe' ijíij jo' nyaj úuva jo'huastej."
40021029	Aj pu'ij ɨ yóojra' a'yan tyu'tanyu tɨjɨn: "Canu jo'yi'muɨj." Ajta je'en seeque tyi'ria'mua'aj aj pu'ij u jó'me tɨ'ij tyojo'muárɨe'en.
40021030	Ajta je'en ɨ yo'puáara' ajo'ré'nyej ɨ séej jimi, a'yaa pu'ij cha'ta tyata'íj. Ajta ɨ yóojra' a'yaa pu tyu'tanyu tɨjɨn: "Ji'nye nyijta a'yaa nu rɨnyij." Ajta capu a'yan huarɨ́j.
40021031	¿A'tanyíj a'ɨ́ɨmaj ɨ maj hua'puaj a'yan huarɨ́j je'ej tɨ tyaaxɨé'va'ca ɨ hua'táata? 'A'yaa mu mij a'ɨ́ɨmaj tyityaatanyú tɨjɨn: ―A'ɨ́jna ɨ ta'nájca. 'Aj pu'ij Jesús a'yan tyihuo'té'exa tɨjɨn: ―A'yaa nu tyaja'mua'ixaatye' tzáahuatyi'ra' jɨme', a'ɨ́ɨmaj ɨ maj tyi'tyejijve' tajtúhuan jitze ma'can, majta ɨ 'uuca ɨ maj jutoj túumi jɨme', a'ɨ́ɨ mu já'muamue'tɨn mej mij utyájrutye jo'tɨ ɨ Dios tyeje'ijta.
40021032	Ji'nye tɨ'ɨj ɨ Juan mu jo'vé'me tɨ'ij jamuaaté'exaatye' je'ej siaj ye'é huárɨnyij ɨ Dios jimi, mua'aj xu quee já'antzaahuaj, majta ɨ maj hua'jijve' majta ɨ 'úuca maj jutoj túumi jɨme', a'ɨ́ɨ mu xaa já'antzaahuaj. Siata mua'aj siatɨ'ɨj a'ɨ́j huaséj caxu seequé tyu'mua'aj siaj sij ja'antzaahuatye'en.
40021033	'Xáanamuajri'i a'íjcɨ ɨ nyúucarij: A'tɨ́j pu 'úuva huahuástej, ajta jariá'naj tyetyéj jɨme', ajta tyi'tɨ́j huatyátaahuaca' tɨ jitzan jatyájacha'xɨ' ɨ úuvaj, ajta tyi'tɨ́j ájtaahuaca' tɨ'ij japuan ujváaj hua'íxɨe're'en. Aj pu'ij séecan hua'tanyéjtye ɨ chuéj mej mij tyaanájchitye', ajta j'en jo'ra a'ɨ́jna ɨ a'tɨ́j séej chuéj japua.
40021034	Tɨ'ɨj tya'rá'aj matɨ'ɨj pua'aj jaju'raca a'ɨ́jcɨ ɨ 'úuva, séecan pu huata'ítyaca' ɨ maj jimi tyi'muarɨe', mej mij uhuojo'táhuavii a'chu tɨ ja'cɨ'tyi a'ɨ́jcɨ ɨ tɨ tyi'chuéj.
40021035	Majta a'ɨ́ɨmaj ɨ chuéj maj huo'tanyéj, a'ɨ́ɨ mu huo'vívi' a'ɨ́ɨjma ɨ maj huata'ítyi'huaca', séej mu hua'tyáavaxɨ, majta séej huajé'caj, majta séej huatyáto'sixɨj tyetyéj jɨme'.
40021036	Ajta ɨ tɨ ja'a'rij ɨ chuéj séecan pu ajtáhua'aj huata'ítyaca', mu'ri jéetze' mui'caj, majta ɨ chuéj maj huo'tanyéj, a'yaa mu cha'ta mana'a huó'ruu a'ɨ́ɨjma ɨ maj huata'íjtyi'huaca'.
40021037	'Uve'tyáatɨcan pu'ij ɨ juyóoj huata'ítyaca' a'yan tyi'mua'astɨj tɨjɨn: "A'íj mu xaa antzaahuatye'si ɨ nyiyój."
40021038	Majta ɨ chuéj maj huo'tanyéj, matɨ'ɨj jaaséej a'ɨ́jcɨ ɨ yóojra', a'yaa mu tyaaxá'puɨ'ɨntare tɨjɨn: "A'íi pu a'ɨ́ɨn pué'een ɨ tɨ néijmi'i tyá'cɨ'tyi, tyiche' jaajé'ca tɨ'ij ityájmaj tyi'ta'áa'rij ja'ra'nyij."
40021039	Aj mu mij jaatyéevi' a'ɨ́jcɨ ɨ yóojra', matɨ'ɨj mij ji'ráaja apua'quéj majta je'en jaajé'caj.
40021040	'Ajta a'yájna tɨ'ɨj uvé'nyej a'ɨ́jna ɨ tɨ ja'a'rij ɨ chuéj ¿ji'nye tyajamuá'miteeraste' mua'ajma, je'quij huá'uuren a'ɨ́ɨjma ɨ chuéj tɨ huo'tanyéj?
40021041	'A'yaa mu tyityaatanyu tɨjɨn: ―A'ɨ́ɨ pu quee hua'cu'váa hua'cui'nyij a'ɨ́ɨjma ɨ maj je'ej pua'aj tyí'tyetyeɨtye, ajta je'en séecan huatanyéjtye'sij ɨ chuéj, mej mij jaatá'an ɨ tɨ jacɨ'ɨtyi tɨ'ɨj tya'rá'astij matɨ'ɨj pua'aj jaju'racaa ɨ úuvaj.
40021042	'Aj pu'ij Jesús a'yan tyihuo'té'exa tɨjɨn: ―¿Nyi sequee a'náj jo'jíjve ɨ yu'xarij jitze? A'yaa pu tya'xaj tɨjɨn: A'ɨ́jna ɨ tyetyéj ɨ maj ájca' yoorɨej ɨ maj chi'ij ta'huaca; a'yaa pu tye'rájra tɨ a'ɨ́ɨn pue'éenya'aj ja'raa ɨ tɨ jéetze juxɨe've'. Tavástara' pu a'yan jáaruu, a'ɨ́j tu jɨn tyámua' tyo'taséej.
40021043	'A'ɨ́j nu jɨn a'yan tyaja'mua'ixaatye', maj mua'ajma jamuáa'ri'ira a'ɨ́jna ɨ tɨ ja'muacɨ'tyíiche' ɨ siaj jɨn tyu'ta'íjta, mej mij séecan huata'an ɨ maj a'yan huárɨnyij je'ej tɨ tya'ráanajchi.
40021044	Ajta a'ɨ́jna jɨme' ɨ tyetyéj, tɨ pua'aj a'tɨ́j jitzan éejcataj a'ɨ́jna ɨ a'tɨ́j néijmi'que pu huatyána'xɨj, ajta tɨ pua'aj a'ɨ́jna ɨ tyetyéj japuan rájvetyi ɨ tyévij, a'ɨ́ɨ pu jaatyámuɨnyajxɨ'ɨj.
40021045	'Majta ɨ maj tyihua'ijtye' ɨ puaríij majta ɨ fariseos, matɨ'ɨj jáanamuajri' je'ej tɨ Jesús tyi'xajtaca' séej nyúucarij jɨme', aj mu mij jáamua'reeri' tɨ a'ɨ́ɨjma tyáxajtajsima'aj.
40021046	Aj mu mij jáahuo je'ej maj ye'e tyetyéevi', majta huá'atzɨɨnya'ca'aj a'ɨ́ɨjma ɨ tyeɨ́tye, ji'nye néijmi'i mu ɨ tyeɨ́tye a'yan tya'tzaahuatya'ca'aj tɨ Jesús a'ɨ́ɨn pué'eenya'aj ɨ tɨ Dios jitze huatama'can tyí'xaj.
40022001	'Jesús pu ajtáhua'aj a'yan tyihuo'té'exa séej nyúucarij jɨme'. A'yaa pu tɨjɨn:
40022002	―A'yaa pu tyi'een a'ájna jo'tɨ ɨ Dios tyeje'ijta tɨ'ɨj a'ɨ́jna jimi ɨ rey tɨ tyu'ye'este a'ɨ́jcɨ jɨme' tɨ ɨ yóojra' huatyényeɨchaca'.
40022003	A'ɨ́ɨjma pu hua'ta'ítyaca' ɨ maj jimi tyí'muarɨe' mej mij uhuojo'tájeve a'ɨ́ɨjma ɨ tɨ arí huo'tá'inye, majta a'ɨ́ɨmaj ɨ maj huatá'inyiihuaca', camu jo'cɨɨnyicuca'aj maj aje'ré'nyej.
40022004	Ajtáhua'aj pu séecan huata'ítyaca', a'yan tyihuo'te'exáatya'aj tɨjɨn: "A'yaa xu tyihuo'té'exaatye' a'ɨ́ɨjma ɨ nyaj huo'tá'inye tɨjɨn pu'rí tyámua' tyí'een ɨ cue'ráj. Nu'ríj tyu'ta'íjtaca' maj huo'cui'nyi ɨ ya'muáatye ɨ nyaj hua'pu'ujtye, néijmi' pu arí tyámua' tyí'een tyata'aj tyij tyu'ye'estej."
40022005	Majta ɨ maj huatá'inyiihuaca', camu hua'antzaahua. Sɨ́ɨj pu a'áa jo'me jo' tɨ tyaja'huaste', ajta sɨ́ɨj a'áa pu jo'me jo' tɨ tyaja'toj,
40022006	majta séecan mu huo'vívi' ɨ maj tyí'muarɨe' a'ɨ́jcɨ jimi ɨ rey, majta je'ej pua'aj huó'ruu 'asta mana'aj quee huo'cui.
40022007	Aj pu'ij ɨ rey huápuɨ'ɨj huatanyú'caca', tɨ'quij huota'ítyaca' ɨ juxantáaru'ustyamua' mata'aj mij huo'cuinyij néijmi'caa ɨ tyeɨ́tye maj tyi'tyacui'caa majta tyu'tyátɨej ɨ tyihua'chi'ij.
40022008	Ajta je'en a'yan tyihuo'té'exa a'ɨ́ɨjma ɨ maj jimi tyí'muarɨe' tɨjɨn: "Pu'rí néijmi'i tyámua' tyi'een tyej tyij tyu'ye'estej, majta a'ɨ́ɨmaj ɨ nyaj huo'tá'inye, camu yeve'ré'nyajcu.
40022009	Séricuj mua'aj, tɨ'ɨj na'aj tyi'cure'nyáatɨmee ɨ juyéj, siata'aj huo'tá'inye néijmi'caa ɨ tyeɨ́tye a'chu siaj pua'muáca tyoonyi."
40022010	Matɨ'ɨj mij 'iiráacɨj ɨ maj jimi tyí'muarɨe', majta je'en jéehua mu hua'ajsɨɨ ɨ tyeɨ́tye a'chu maj pua'máca huá'tyo, ɨ maj je'ej pua'aj tyí'tyetyeɨtye, majta ɨ maj tyámua' tyi'tyetyeɨ́tye, a'yaa mu mij tyityo'huájɨstyaca' ɨ tyeɨ́tye u chi'táara'an a'ɨ́jcɨ ɨ rey.
40022011	'Tɨ'ɨj ɨ rey utyájrupi tɨ'ij huo'séej a'ɨ́ɨjma ɨ tɨ huo'tá'inye, aj pu'ij séej huaséj tɨ quee a'yan éenye' tyi'tyéechan je'ej tɨ tyeevíjtye' tɨ'ɨj tɨpua'aj sɨ́ɨj huatyényeɨɨchej.
40022012	A'yaa pu tyaaté'exaa tɨjɨn: "Nya'amíincuj, ¿ji'nye petyi'tyájrupij a'yújna ma pajta quee a'yan éenye' tyi'tyéechan tɨ'ɨj tyi'tyéevijtɨ tɨ'ɨj tɨpua'aj a'tɨ́j huatyényeɨchij?" Ajta ɨ a'tɨ́j capu huatanyúj.
40022013	Aj pu'ij ɨ rey a'yan tyihuo'ta'íj a'ɨ́ɨjma ɨ maj tyí'huɨɨre' tɨjɨn: "Siata'aj ja'najɨ'ɨque'en muájca'ra'an jitze, siajta ɨɨcájra'an jitze, siajta je'en ji'rárɨeenyi jo' tɨ jo'tɨ́ca'. Aj pu'ij juyiinyen ajta jajpuéetzi ja'me."
40022014	Ji'nye mue'tɨ́j mu huatájeevi'hua'aj, ajta ɨ Dios je'cácaa pu'uj antyíhuoosij.
40022015	'Majta ɨ fariseos a'ɨ́ɨ mu jo'cɨ́j, matɨ'ɨj mij jaaxa'puɨ'ɨntarej mej mij tyi'tɨ́j jɨn jaamué'tɨn a'ɨ́jcɨ ɨ Jesús tɨ'ij ootyá'ɨtzeere'en, mej mij a'ɨ́jcɨ jɨn jitzan tyo'ojpuá'rijtye'.
40022016	Aj mu mij séecan huata'ítyaca', mej mij jamuan tyu'taxáj ɨ Jesús, majtáhua'aj séecan hua'jamuan ɨ maj Herodes jitze 'ajtyáma'can, a'yaa mu mij tyaaté'exaa tɨjɨn: ―Maeestro, a'yaa tu tya'mua'ree paj a'ɨ́jna jɨn tyi'mua'taj ɨ tɨ jɨ'ré'can jɨme', pajta hua'mua'tyej je'ej tɨ tyaaxɨe've' ɨ Dios, capu a'jitze juxɨe've'e je'ej maj tyi'xaj ɨ tyeɨ́tye, ji'nye capaj a'yan tyaaxɨe've' mej mij a'ɨ́ɨmaj tyámua' muojo'sejra.
40022017	Pata'aj taatá'ixaatye'en: ¿Nyi quij xa'puɨ' tyaj tyu'nájchi a'ɨ́jcɨ jɨme' ɨ maj huá'jijve' ɨ tajtúhuan jitze ma'can, ca' quee?
40022018	'Ajta ɨ Jesús tɨ'ɨj jáamua'reeri' maj quee huatoojé'yacan jɨn tye'ihuo'raca'aj, sulu mej mij je'ej pua'aj jáa'uuren, a'yaa pu'ij tyihuo'té'exa tɨjɨn: ―Mua'aj mu siaj quee tyi'tɨ́j mua'reej, ¿ji'nye siaj sij tyí'tyese' siaj naatyéevi'?
40022019	Sianaataséejratye' ɨ túumi ɨ siaj jɨn tyi'najchita a'ɨ́ɨjma jimi ɨ maj ja'muajijve'. 'Aj mu mij séej aya'váɨ'tyej ɨ túumi,
40022020	ajta ɨ Jesús a'yaa pu tyihuo'taí'ihuo'ri' tɨjɨn: ―¿A'tanyíj nyéerima'ra' á'seejre', ajta ji'nye ántyapuaj yaj tɨ á'yu'si'?
40022021	'A'yaa mu tyaaté'exaa tɨjɨn: ―A'ɨ́jna ɨ tɨ tyi'ta'ijtye'. Aj pu'ij Jesús a'yan tyihuo'té'exa tɨjɨn: ―Siata'aj jaata'an a'ɨ́jcɨ ɨ tajtúhuan tyi'tɨ́j tɨ á'ria'ra' pué'een, siajta ɨ Dios tyi'tɨ́j á'ria'ra' pué'een.
40022022	'Matɨ'ɨj a'yan tyáanamuajri', je'ej mu tyo'taséej, ámu'uj mij yoorɨéj matɨ'ɨj mij jo'cɨ́j.
40022023	'A'ájna xɨcáara' jitze, séecan mu a'ɨ́ɨmaj ɨ saduceos aje'ré'nyej ɨ Jesús jimi. A'yaa mu a'ɨ́ɨmaj tyí'xaj tɨjɨn' camu che' huatájuuritaj ɨ maj meríj huácuij, a'ɨ́j mu jɨn a'yan tyaata'íhuo'ri' ɨ Jesús tɨjɨn:
40022024	―Maeestro, Moisés pu a'yan tyu'xájtaca' tɨjɨn tɨpua'aj a'tɨ́j tɨ nyeɨ́ɨche huámui'nyij, ajta quee xu tyiyóomua'caj, tɨ a'yan tyúuxɨe've' tɨ ɨ ihuáaria'ra' ja'ancuré'vi'tɨj a'ɨ́jcɨ ɨ tɨ jatyévi'tɨnya'a ɨ tɨ huamuɨ́', tɨ'ij jitzan huatama'can tyiyóomua'aj já'ra'nyi a'ɨ́jcɨ ɨ tɨ huamuɨ́'.
40022025	A'yaa pu a'náj tyu'rɨ́j ityájmaj jimi, mua'ráahua'puaca'a a'ɨ́ɨmaj ɨ maj ju'ihuáamua'ca'aj. Tɨ'quij ɨ tɨ vástɨ' huatyényeɨchaca', ajta je'en huamuɨ́'. Capu tyiyóomua'a já'ra a'ɨ́jcɨ jitze ɨ tɨ jatyévi'tɨnya'a, a'ɨ́j pu'ij jimi huatyá'ɨtzee ɨ tɨ je'tyá'sej.
40022026	A'yaa pu cha'tána'aj tyáaruu a'ɨ́jcɨ ɨ juutzájra', ajta je'en ɨ sɨ́ɨj ɨ tɨ hueícaj jitze, a'ɨ́ɨ pu ajta ja'antyánaxcaca', a'yaa pu cha'tána'aj tyáaruu, ajta je'en a'yan tya'raj tɨ a'yan tyihuó'ruu néijmi'caa ɨ maj aráahua'apua ará'asej.
40022027	Tɨ'ɨj a'yan tya'ra'aj aj pu'ij te'ej ɨ íitɨ' huamuɨ́'.
40022028	Arí ijíij, a'ájna matɨ'ɨj huatájuurej, ¿a'tanyíj cɨ́na'ra' pue'éenya' já'me, a'ɨ́ɨmaj ɨ maj aráahua'pua ará'asej, ji'nye néijmi'i mu jatyévi'tɨnya'aj?
40022029	'Jesús pu a'yan tyihuo'té'exaa tɨjɨn: ―Huápuɨ'ɨj xu mua'aj quee tyi'tɨ́j je'ej tyi'mua'ree, ji'nye caxu jamua'ree je'ej tɨ tye'yu'si' ɨ yu'xarij jitze, caxu siajta jamua'tye ɨ tɨ jɨn ɨ Dios néijmi'i putyi'uurej.
40022030	Matɨ'ɨj huatájuurej ɨ muɨ'chítye, camu che' nyéjnyeɨ'chen ɨ tyétyaca; camu majta ɨ úuca che' huɨɨchan, ji'nye a'yaa mu éenya'aj mua'ju' matɨ'ɨj ɨ maj tajapua tyí'huɨɨre' Dios tɨ ja'seejre'.
40022031	Ajta a'ɨ́jna jɨme' maj ɨ muɨ'chítyee huatájuuritaj, ¿nyi sequee a'náj jo'jíjve ɨ yu'xarij jitze tɨ ɨ Dios a'yan tyu'taxájtaca' tɨjɨn:
40022032	"Nyáaj nu a'ɨ́ɨn pué'een ɨ hua' Dios a'ɨ́jna ɨ Abraham, ajta ɨ Isaac, ajta ɨ Jacob?" A'ɨ́j pu jɨn quee hua' Dios a'ɨ́ɨjma ɨ muɨ'chítyee, sulu a'ɨ́ɨjma ɨ maj júuri.
40022033	'Matɨ'ɨj ɨ tyeɨ́tye a'yan tyáanamuajri', tyámua' mu naa tyityo'tóomuajtyaca' a'ɨ́jcɨ jɨme' je'ej tɨ ɨ Jesús tyihuá'mua'tyajca'aj.
40022034	'Majta ɨ fariseos, a'ɨ́ɨ mu tyúusɨɨj matɨ'ɨj jáamua'reeri' tɨ ɨ Jesús huo'mué'tɨj a'ɨ́ɨjma ɨ saduceos,
40022035	ajta sɨ́ɨj tɨ a'ɨ́ɨn pué'een ɨ tɨ tyihua'mua'tyej ɨ yu'xarij jitze, a'ɨ́ɨ pu a'yan tyaata'íhuo'ri' a'ɨ́jcɨ ɨ Jesús tɨ'ij jaamue'tɨn tɨjɨn:
40022036	―Maeestro, ¿tyi'tanyí nyúucarijra' jéetze' juxɨe've' a'ɨ́ɨn tɨ jo'yu'xaca' ɨ Moisés?
40022037	'Jesús pu a'yan tyaaté'exaa tɨjɨn: ―"Huaxɨe've' a'vástara' tɨ Dios pué'een, néijmi'i jɨme' mua' xɨéjnyu'caa, pajta néijmi'i jɨme' a'júuricamej, pajta néijmi'i jɨme' ɨ paj jɨn ma'úumua'rej."
40022038	A'íi pu a'ɨ́ɨn pué'een ɨ ta'nájcaj, tɨ ajta jéetze juxɨe've' a'ɨ́jna jitze ɨ nyúucarij.
40022039	Ajtáhua'aj pu sɨ́ɨj nyúucarij séejre' tɨ a'yan tya'xaj tɨjɨn: "Huaxɨe've' ɨ axa'aj tyévij a'yájna patɨ'ɨj asɨ́ɨj tyía'axɨe've'."
40022040	A'íjna jitze ɨ nyúucarij tɨ hua'puaj a'íj pu jitze aróoca'nyej néijmi'i ɨ nyúucarij, majta a'ɨ́ɨmaj ɨ maj Dios jitze huatama'can tyí'xajtaca'aj, a'íj mu majta jitze aaróca'nye.
40022041	'Matɨ'ɨj móoj 'aja'tyuusɨ́ɨria'caj a'ɨ́ɨmaj ɨ fariseos,
40022042	Jesús pu a'yan tyihuo'ta'íhuo'ri' tɨjɨn: ―¿Ji'nye mua'ajma tyajamua'miteeraste' a'ɨ́jcɨ jɨme' ɨ Cɨríistu'? ¿A'tajnyí jitze eeráma'can? 'A'yaa mu tyityatanyu tɨjɨn: ―A'ɨ́j pu jitze eeráma'can ɨ David.
40022043	'Aj pu'ij Jesús a'yan tyihuo'té'exaa tɨjɨn: ―¿Ji'nye na'quij ɨ David, a'ɨ́jna jitze huatama'can ɨ júuricama'ra' ɨ Dios, a'yan jaatamua'aj tɨjɨn nyavástara'? Ji'nye a'yaa pu ɨ David tyu'taxájtaca' tɨjɨn:
40022044	'Tavástara' pu a'yan tyaaté'exaa a'ɨ́jcɨ ɨ nyavástara' tɨjɨn: "Ooyíjxɨ' ɨ iiye'é nyamuájca'ta', 'asta nyana'aj quee huo'mue'tɨn ɨ maj muájcha'ɨɨre'."
40022045	'¿Ji'nye tyíɨ'rij tɨ ɨ Cɨríistu' a'ɨ́j jitze eeráma'cantaj ɨ David, tɨpua'aj ɨ David a'yan jaatamuá'muatya' tɨjɨn nyavástara'?
40022046	'Majta ɨ maj jáanamuajri', camu je'ej tyéejtyo je'ej maj tyityatányuunyi, tɨ'ɨj na'a a'ájna ɨmua, capu che' a'tɨ́j 'óoca'anyajca'aj tɨ tyi'tɨ́j jaata'íhuo'.
40023001	'Aj pu'ij Jesús a'yan tyihuo'té'exaa a'ɨ́ɨjma ɨ tyeɨ́tye, ajta a'ɨ́ɨjma ɨ maj jamuan huacɨ́j, a'yaa pu tɨjɨn:
40023002	―A'ɨ́ɨmaj ɨ maj tyihua'mua'tye ɨ yu'xarij jitze, majta ɨ fariseos, a'ɨ́ɨ mu tyihua'mua'tyej ɨ tyeɨ́tye ɨ yu'xarij jitze Moisés tɨ jo'yu'xaca'.
40023003	A'ɨ́j pu jɨn a'yan tyúuxɨe've' siaj hua'rá'astej, siajta néijmi'i jɨn a'yan huárɨnyij je'ej maj tyaja'mua'ixaatye', ajta caxu a'yan rɨjca je'ej maj a'ɨ́ɨmaj rɨcɨj, ji'nye camu a'ɨ́ɨmaj a'yan rɨcɨj je'ej maj tyaja'mua'ixaatye'.
40023004	Jéehua mu tyihuá'ijcatye' ɨ tyeɨ́tye a'ɨ́jcɨ jɨme' ɨ tɨ huápuɨ'ɨj muarɨe'rij tɨ quee a'tɨ́j pu joore tɨ'ij a'yan huárɨnyij, majta a'ɨ́ɨmaj camu tóoa'ca tɨ'ij a'yan cha'tána'aj tyihuo'cɨ'tyij.
40023005	Néijmi'i mu a'yan rɨcɨj jéejre'cɨtze' mej mij ɨ tyeɨ́tye huo'séej. Antajiyo'ojma'can mu ta'huaca a'ɨ́jcɨ ɨ maj jɨn ootoojɨ́'ɨca'ajma ɨ jumu'ú jitze, majta tɨtɨ'ɨjma'an tya'ajhuɨ́ɨxɨ jo'tɨ jo'ca'ástɨmee ɨ huá'siicu.
40023006	A'yaa mu tya'xɨe've' tɨ huo'cɨ'tyi maj oorá'ase ɨ ɨpuárij japua a'ɨ́jcɨ jamuan ɨ tɨ antyúumua'reej ɨ maj jɨn tyí'ye'este, ajta hua' tyeyúuj tzajta', a'ɨ́ɨ mu jaxɨe've' maj oorá'ase ɨ ɨpuárij japua ta'nájca jo' maj ja'rasacaa ɨ huáasij,
40023007	ajta a'yan tyihua'ráanajchi maj ɨ tyeɨ́tye tzáahuatyi'ra'a jɨn huo'tatyójtye' a'ájna jo'tɨ tyajá'tuihua, majta a'yan hua'tamua'muatya'an tɨjɨn maeestro.
40023008	'Siajta mua'aj caxu a'yan tya'huooca mej mij ɨ tyeɨ́tye a'yan jamuatamua'muatye'en yee maeestro, ji'nye néijmi'i xu mua'aj ju'ihuaamua', ajta sɨ́ɨj na'aj a'ɨ́ɨn pué'een ɨ tɨ tyaja'muamua'tyej, a'ɨ́ɨ pu a'ɨ́ɨn pué'een ɨ Dios.
40023009	Siajta quee a'tɨ́j a'yan tamuá'muatye' yee nyavástara' íiyan cháanacaj japua, ji'nye séej xu'u tyivástara', ɨ tɨ tajapua já'seejre'.
40023010	Caxu siajta jahuooca mej mij a'yan jamuatámua'tyij yee nyamaeestro, ji'nye a'ɨ́ɨ pu'uj ɨ Cɨríistu' a'ɨ́ɨn pué'een ɨ tɨ ja'mua maeestro.
40023011	A'ɨ́jna ɨ tɨ jéetze' va'can jɨn tyi'tyéjve ja'mua jimi, che' a'ɨ́ɨn néijmi'caa jamuatyá'huɨɨre'en.
40023012	Ji'nye a'ɨ́jna ɨ tɨ jusɨ́ɨj óotzaahuatye', a'ɨ́j mu huatyáxaahuataj, ajta ɨ tɨ quee a'yan tyóotzaahuatye', a'ɨ́ɨ pu va'can jɨn tye'entyájrutyij.
40023013	'Siata'aj huatóoxaamujritye'en mua'aj mu siaj tyihua'mua'atyej ɨ yu'xarij jitze, siajta mua'aj mu siaj fariseos pué'een, ji'nye caxu tyámua' metyityoomuámua're', siajta tyi'tyánaamua u tajapua mej mij quee ɨ tyeɨ́tye utyájrutye jo'tɨ Dios tyeje'ijta. Caxu siajta mua'aj utyárutyicuj, caxu siajta hua'tá'ca mej mij utyájrutyej ɨ maj a'yan tya'xie've' maj utyájrutye.
40023014	'Siata'aj huatóoxaamujritye'en, mu siaj tyihua'mua'tyej ɨ yu'xarij jitze, siajta mua'aj mu siaj fariseos pue'een, caxu tyámua' metyi'tyoomuámua're', ji'nye mua'aj xu tyihua'ari'racaa ɨ maj tyu'cha'ɨj ɨ juchéj ɨ 'uuca ɨ maj antyúujɨɨmua'astariaca', siajta je'en jéehua á'tɨjtɨ' setyenyúusima'aj ɨ Dios jimi, a'ɨ́j xu sij jɨn jéetze' jajpuéetzij xá'ju'un.
40023015	'Siata'aj huatóoxaamujritye'en, mu siaj tyihua'mua'tyej ɨ yu'xarij jitze, siajta mua'aj fariseos, caxu tyámua metyityoomuámua're', a'yaa xu tyí'tyacɨɨnye néijmi'ique' ɨ cháanacaj japua siajta ɨ jajtyi japua siaj sij séej huamué'tɨn tɨ'ij ajta a'yan tyi'tyúucha'ɨj ja'ra'nyij siatɨ'ɨj mua'aj, ajta siatɨ'ɨj séej huamué'tɨn, a'yaa xu ja'uuren tɨ'ij a'ɨ́ɨn jéetze' jamuaatyámue'tɨn a'ɨ́jcɨ jɨme' tɨ je'ej pua'aj tyi'tyevistan, a'ɨ́j pu jɨn jéetze' jajpuéetzij ja'me sequee mua'aj.
40023016	'Siata'aj huatóoxaamujritye'en mua'aj mu siaj quee atanyéjnye', a'yaa xu tyi'xaj tɨjɨn: "Capu tyi'tɨ́j huɨɨre' tɨ pua'aj a'tɨ́j tya'tóoratzii nyúucaritze' ɨ tyeyúuj, sulu tɨ pua'aj tya'tóoratzii nyúucaritze' a'ɨ́jcɨ ɨ ooro tɨ tyeyúuj tzajta seejre', aj pu xaa juxɨe've' tɨ ja'rá'astej a'ɨ́jcɨ jɨme' ɨ tɨ jɨn tya'tóoratziiri."
40023017	Mua'aj siaj quee tyámua' metyityoomuámua're' siajta quee atanyéjnye'. ¿Tyi'tányi jéetze' juxɨe've' nyi a'ɨ́jna ɨ 'óoro tɨ tyeyúuj tzajta ja'seejre', ca' ɨ tyeyúuj ɨ tɨ tzajtan séejre' ɨ ooro?
40023018	A'yaa xu siajta mua'aj tyi'xaj tɨjɨn: "Tɨ pua'aj a'tɨ́j tya'tóoratzii nyúucaritze' a'ɨ́jna ɨ maj japuan tyí'mu'vejritaj, capu tyi'tɨ́j huɨɨre', ajta tɨ pua'aj a'tɨ́j tya'tóoratzii nyúucaritze' ɨ mu'véjri tɨ ja'án ja'tyáj a'ɨ́jna ɨ maj japuan tyí'mu'vejritaj, aj pu xaa a'yan tyúuxɨe've' tɨ ja'rá'aste."
40023019	Mua'aj mu siaj aracúcu'nyijmee. ¿Tyi'taanyí jéetze' juxɨe've' nyi a'ɨ́jna ɨ mu'véjri, ca' a'ɨ́jna ɨ maj japuan tyí'mu'vejritacaa?
40023020	A'ɨ́jna ɨ tɨ jitzan tya'tóoraj ɨ maj japuan tyi'mu'vejritacaa, capu a'ɨ́j na'aj jitze tya'tóoraj ɨ maj japuan tyí'mu'vejritacaa, sulu a'ɨ́j pu ajta jitze tya'tóoraj ɨ tɨ a'áan tyeje'tyá ɨ maj japuan tyi'mu'vejritacaa,
40023021	ajta a'ɨ́jna ɨ tɨ a'tóoraj nyúucaritze' ɨ tyeyúuj, capu a'ɨ́j na'aj jitze tya'tóoratziiri' ɨ tyeyúuj, sulu a'ɨ́j pu ajta nyúucaritze' ɨ Dios tɨ tzajta séejre a'ɨ́jcɨ ɨ tyeyúuj.
40023022	Ajta a'ɨ́jna ɨ tɨ nyúucaritze' atóoratyij ɨ tajapua, a'ɨ́j pu jitze tya'tóoraj ɨ nyúucaritze' a'ɨ́jcɨ ɨ ɨpuárij Dios tɨ japuan aan jo'ojcaj, ajta je'en tya'tóoraj nyúucaritze' ɨ Dios tɨ a'áan jó'ojcaj a'ɨ́jcɨ japua ɨ 'ɨpuárij.
40023023	'Siata'aj huatóoxaamujritye'en mu siaj tyihua'mua'tye ɨ yu'xarij jitze, siajta mua'aj mu siaj fariseos pué'een, mu siaj quee tyámua metyityoomuámua're', ji'nye mua'aj xu tyi'tá'caa je'cá'caa ɨ tɨ juxɨe've' a'ɨ́jcɨ ɨ siaj tyi'ná'jchityaa ɨ siaj tyí'cuacaa a'ɨ́jcɨ ɨ meenta, siajta a'ɨ́jcɨ ɨ tɨ náa tyáarɨe' anís tyi'tɨ́j, siajta a'ɨ́jcɨ ɨ comíino, siajta quee ja'rá'astej a'ɨ́jcɨ ɨ nyúucarij tɨ jéetze' juxɨé've' tɨ a'ɨ́ɨn pué'een ɨ siaj tyámua' jahuóomua'raj, ajta siaj huá'ancu'vajxɨ'ɨn ɨ tyeɨ́tye, ajta siaj quee tyi'tɨ́j jɨn á'ɨtzeeria'aj séecan jimi. A'yaa pu tyúuxɨe've' siaj a'yan huárɨnyij, siajta quee yo'hua'nan a'ɨ́jcɨ ɨ siaj je'cácaa tyu'tá'an.
40023024	Mua'aj mu siaj aracúcu'nyijmee, séecan xu tyí'tyese' siaj sij ja'rá'astej ɨ nyúucarij tɨ quee jéehua juxɨe've', siajta seríj yo'hua'xɨj a'ɨ́jcɨ ɨ nyúucarij tɨ jéetze' juxɨe've'.
40023025	'Siata'aj huatóoxaamujritye'en mu siaj tyihua'mua'tye ɨ yu'xarij jitze, siajta mua'aj fariseos, ji'nye mua'aj xu tyámua' ju'uurej ma jéjre', siajta mu jutzájta' je'ej xu pua'aj tyí'tyetyeɨtye, a'ɨ́jcɨ jɨme' siaj tyi'nahua' siajta jéehua tyi'nyacua'aj.
40023026	Fariseo mu paj quee atányeej, pooj mi' tyámua' uhuá'uuren a' tzájta', aj paj xaa naa huasé'rihua'aj pua'mej ma jéejre'.
40023027	'Siata'aj huatóoxaamujritye'en mu siaj tyihua'mua'tye ɨ yu'xarij jitze siajta je'en mua'aj fariseos, caxu tyámua' metyityoomuámua're', a'yaa xu een tɨ'ɨj ɨ hua'chi'ij jo'maj huaja'ava'tacaa ɨ muɨ'chítyee, mua'aj xu naa huase'rin ma jéejre', ma siajta je'ej pua'aj tyí'tyetyeɨtye ɨ jutzájta', ajta jéehua tyo'huaa' ɨ tyihua'carij, ajta ɨ néijmi'i ɨ tɨ arí je'ej pua'aj tyí'een.
40023028	A'yaa xu mua'aj een, jéjre' xu a'yan tyúusejrataj siaj tyámua' tyityetyeɨ́tye, siajta ɨ jutzájta' je'ej pua'aj een a'ɨ́jcɨ jɨme' siaj je'ej pua'aj rɨcɨj.
40023029	'Siata'aj huatóoxaamujritye'en mu siaj tyihua'mua'tye ɨ yu'xarij jitze, siajta mua'aj mu siaj fariseos pué'een, ji'nye mua'aj xu ja'ajtá'huaj ɨ huá'chi'ij ɨ maj tzajta' huo'tyáato'ra'aj ɨ maj meríj huácuij, ɨ maj Dios jitze ma'can tyí'xajtaca'aj, siajta tyámua tyi'uurej ɨ tyihua'chi'ij ɨ maj tzajta' huo'tyáato'ra'aj ɨ maj tyámua' tyi'tyetyeɨtyeristaca'aj,
40023030	siajta je'en a'yan tyu'taxájta tɨjɨn: "Tɨ pua'aj 'ityáj tyajúuricajche' a'ájna 'ɨmua matɨ'ɨj ye chajca'aj ɨ tahuáasimua', catu a'yan tyihua'cui'nyíiche' a'ɨ́ɨjma ɨ maj Dios jitze huatama'can tyí'xajtaca'aj."
40023031	A'íj xu jɨn a'yan tyá'tzaahuatye' ɨ jutzájta ɨ siaj a'ɨ́ɨn pué'een ɨ siaj hua' jitze eeráama'can a'ɨ́ɨjma ɨ maj huó'cui a'ɨ́ɨjma ɨ maj Dios jitze ma'can tyí'xajtaca'aj.
40023032	Siata'aj ja'antyícɨ'tyij a'ɨ́jcɨ ɨ maj ju'huatyáhuii a'ɨ́ɨmaj ɨ ja'muahuáasimua'cɨ'ɨj.
40023033	'Mua'aj mu siaj je'ej pua'aj tyí'tyetyeɨtye. A'íj xu jitze eeráama'can ɨ cú'cu'uj tɨ tyí'hue'taca. ¿Nyi a'yan setyí'mua'tze yee ja'muahuɨ́ɨre'en tɨ'ij quee ɨ Dios puéjtzij jamuaatá'an?
40023034	A'ɨ́j nu jɨn nyáaj huo'ta'ítyij ja'mua jimi a'ɨ́ɨjma ɨ maj Dios jitze huatama'can tyí'xaj, nyajta ɨ maj tyámua' me tyityoomuámua're'e, nyajta ɨ maj tyihuo'mua'tyej. Siajta mua'aj, séecan xu cui'nyij, siajta séecan á'tatan ɨ cúruuj jitze, siajta séecan hua'tyávajxɨ'sij ɨ tyeyúuj tzajta', siajta séecan hua'tamuáritye'sij séej chájta'naj jitze siajta séej.
40023035	Mua'ajma pu'ij ja'muacɨ'tyij ɨ néijmi'i ɨ puéjtzij ɨ maj jɨn tyityaacui íiyaj nɨ cháanacaj japua, matɨ'ɨj mana'aj tyeejé'ca a'ɨ́jcɨ ɨ Abel tɨ tyámua' tyi'tyevistaca'aj ajta matɨ'ɨj jaajé'ca a'ɨ́jcɨ ɨ Zacarías ɨ tɨ yóojra' pué'eenya'aj a'ɨ́jna ɨ Berequías, a'áa siaj yo'jé'caj jé'ta jo'tɨ jo'tyéjve ɨ huá'tyeyuuj, ajta a'ɨ́jna ɨ maj japuan tyí'mu'vejritacaa.
40023036	A'yaa nu tyajá'mua'ixaatye' tɨ néijmi'i ɨ puéjtzi huá'cɨ'tyi a'ɨ́ɨjma ɨ tyéɨtye ijíij maj yan huacháatɨmee.
40023037	'Jerusalén, Jerusalén siaj huacháatɨmee, mua'aj xu huá'cui'caa a'ɨ́ɨjma ɨ maj Dios jitze ma'can tyí'xaj, siajta huo'tyáto'sixɨj a'ɨ́ɨjma ɨ Dios tɨ ja'mua jimi huo'ta'ityaca' mej mij tyajamuáamua'tyej. Mue'tɨ́j nu a'yan tya'xɨe'va'ca' nyaj tyámua' tyajamuáachɨ'ɨɨn, nyej nyij ja'mua japua huatányuunyij, a'yájna tɨ'ɨj ɨ tyacuáarɨe' tɨ hua'antyásɨɨre' ɨ xɨ́ɨpiri'ij tɨ'ij hua'vá'naj ɨ ju'aná jɨme', siajta mua'aj, caxu a'yan tyaataxɨe'vej.
40023038	Cásɨ' xaaséj, a'májna jo'siaj ja'chej, pu'ríj tya'rá'iixaj tɨ'ɨj yaana'quij me tyoo'eenyaj ja'me,
40023039	a'yaa tyaja'mua'ixaatye' siaj quee che' nyeseejran, 'asta siana'aj quee a'yan tyu'taxáj yee: "Tyiche' tyaatatyóojtzi're'en a'ɨ́jcɨ ɨ tɨ ya'ja'vé'me nyúucaritze' ɨ tavástara'."
40024001	'Aj pu'ij Jesús 'iirájraa u tyeyúuj tzajta', tɨ'ɨj 'iiramá'caj, a'ɨ́ɨ mu aje'ré'nyej ɨ maj jamuan huacɨ́j, aj mu mij jaatajé tɨ'ij jaaséej ɨ chi'ij tɨ huá'uu avéjri' ɨ tyeyúuj tɨ jo'tyejve.
40024002	Jesús pu a'yan tyihuo'té'exa tɨjɨn: ―¿Nyi néijmi'i setyí'seej mu chi'ij tɨ tyu'uj iiye'e? A'yaa nu tyaja'mua'ixaatye' tɨ néijmi'i tyu'tyú'uunyihuaj capu che' séeria'aj ja'me ɨ tyetyéj tɨ ju japua tyiquéetɨme. Néijmi'i pu huatyú'uunyi'huaj.
40024003	'Aj mu mij jo'cɨ́j, a'áa mu ja'rá'a jɨríj jitze tɨ a'yan tyaja'rájtyapuaa tɨjɨn Aseitúunajrimi, a'áa pu jo'taquéeca a'ɨ́jna ɨ Jesús, matɨ'ɨj ajtyáxɨɨriaca' a'ɨ́ɨmaj ɨ maj jamuan huacɨ́j, mej mij a'yan tyaata'íhuo' tɨjɨn: ―Tyáaxɨe've'ej paj taaté'exaatye' a'náj tɨ a'yan tyí'rɨnyi. ¿Tyi'tanyí huataséjre'sij a'ájna xɨcáara' paj jitzán pajtahua' yava'cányesij, ajta tɨ'ɨj néijmi'i tye'entyipuá'rij ɨ tɨ tyí'séejre' íiyaj nɨ cháanacaj japua?
40024004	'Jesús pu a'yan tyu'tanyu tɨjɨn: ―Tyamua' xu'u mua'aj tɨ'ij quee a'tɨ́j já'muacuanamuaj.
40024005	Ji'nye mue'tɨ́j mu huataséjre'sij ɨ maj a'yan tyuséerataj mua'ju'un nyatɨ'ɨj nyáaj. A'yaa mu tyi'xáataj mua'ju' tɨjɨn: "Nyáaj nu a'ɨ́ɨn pué'een ɨ Cɨríistu'," a'yaa mu mij mue'caa tyi'cuanamuan tyeɨ́tye.
40024006	Mua'aj xu tyi'namuajran maj meríj tyúunyo'si'tyesij aja'hua', na'ríij maj meríj tɨ́mua' huatyóohuisij maj tyúucui'nyij, siajta mua'aj caxu tyi'tzɨɨnya'a, ji'nye juxɨe've' tɨ a'yan tyu'rɨnyij, ajta capu eexú a'ájna atyojo'ré'nyesij tɨ'ɨj jitzan néijmi'i tye'entyipuá'rij.
40024007	Ji'nye séecan mu tyeɨ́tyee, majtáhua'aj séecan ɨ tyeɨ́tyee, a'ɨ́ɨ mu huatóonyo'si'tye'ej, majta ɨ maj séej chuéj japua jo'cháatɨme, majtáhua'a ɨ maj majta séej chuéj japua jo'cháatɨme a'ɨ́ɨ mu néijmi'i huatóonyo'si'tye'sij, mue'caquej mu majta huatatájcu, ajta mue'caquej huatóoca'tzɨj ɨ chuéj.
40024008	A'íi pu'ij néijmi'i a'ɨ́ɨn tyi'pué'een ɨ tɨ tya'nájca ɨ maj jɨn jajpuéetzij mua'ju'un.
40024009	'Aj mu mij já'muavivi'ran, mej mij je'ej pua'aj jamuáa'uurej, ajta mej mij jamuáacui'nyi, majta néijmi'i ɨ maj yan huacháatɨmee ɨ cháanacaj japua a'ɨ́ɨ mu jamuajcha'ɨ́ɨria'aj muá'ju'un a'ɨ́jcɨ jɨme' siaj nyéetzij na'astijre'.
40024010	A'ájna xɨcáara' jitze, mue'tɨ́j mu naatáxahuataj, majta séecan je'ej ju'uuriaj mua'aju'un, majta tyuucha'ɨ́ɨria'aj mua'aju'un.
40024011	Mue'tɨ́j mu huataséjre'sij ɨ maj tyí'hue'tacaa a'ɨ́jcɨ jɨme' maj nu'u Dios jitze ma'can tyí'xaj, a'ɨ́j mu jɨn jéehua hua'cuanamuan ɨ tyeɨ́tye.
40024012	Jéehua pu huápuɨ'ɨj je'ej pua'aj tyi'éenya'aj ja'mej, a'ɨ́j mu jɨn quee che' tyámua' jaahuoomua'raj mua'aju'un.
40024013	'Ajta Dios pu japuan huatányuusij a'ɨ́jcɨ ɨ tɨ tyo'táviicue'raj 'asta na'aj quee huámuɨ'nyij.
40024014	Ajta a'íjna ɨ nyúucaria'ra' ɨ Dios néijmi'que' mu jaaria'xajta ɨ cháanacaj japua, mej mij jáamua'tyij, aj pu xaa ij néijmi'i tye'entyipuá'rij.
40024015	'A'ɨ́jna ɨ Daniel a'yaa pu tyo'yu'xaca' tɨ huápuɨ'ɨj je'ej pua'aj tyi'rɨnyij. Siatɨ'ɨj mua'aj a'yan tyi'séejraj a'ájna 'a tɨ naa tyeje'een ―-a'ɨ́jna ɨ tɨ ja'ajijve'e che' yo'itée ja'ra'nyij―,
40024016	aj xu sij mu siaj Judea jo'tyú'uucaj, a'áa xu pújmua' huatóo'uunaj jo'tɨ jɨríj jo'quéetɨme,
40024017	ajta a'ɨ́jna ja'án jo'ojcatyi ɨ juchí'ij japua, che' quee acáyi'can, tɨ'ij tyi'tɨ́j iiráa'an ɨ juchi'táj,
40024018	ajta a'ɨ́jna ɨ tɨ tyaja'muarɨe'e ɨ juví'ra'taj, che' quee ajo'ré'nyinyiica'an a juché tɨ'ij tyúucaana tyi'rájtuinyi.
40024019	Cuii xaa nyu'u, je'caj mu jajpuéetzi muá'aju'un a'ájna xɨcáara' jitze a'ɨ́ɨmaj ɨ úuca ɨ maj ootajucájme, majta a'ɨ́ɨjma ɨ maj hua'tzi'ityéjmee ɨ juyóojmua.
40024020	Siata'aj a'yan tyatáahuavii ɨ Dios tɨ'ij quee a'yan tyí'rɨjcaj a'ájna tɨ'ɨj huaséevi'ij á'yi'ij, na'ríij a'ájna xɨcáara' maj jitzan juso'pii,
40024021	ji'nye jéehua mu huápuɨ'ɨj jajpuéetzij mua'ju'un, a'yájna matɨ'ɨj quee a'náj tyaapuéjtzitariaca' tɨ'ɨj na'a ɨ Dios tyeetyátaahuaca' ɨ cháanacaj, capu ajta che' ma'ja puéejtzij ja'me tɨ'ɨj ɨ tɨ huá'cɨ'tyij a'ájna xɨcájra' jitze.
40024022	Ajta tɨ pua'aj ɨ Dios quee a'yan jáa'uuréjche' tɨ'ij quee che' á'tyeevi' tɨ tyoomé'en a'chu pua'an xɨcáj, capu a'tɨ́j júuri ta'me'nyíiche', ajta hua' jɨme' ɨ tyeɨ́tye ɨ tɨ Dios arí hua'vá'jajpuaxɨ, capu ij che' á'tyeeren.
40024023	'Tɨpua'aj a'tɨ́j a'yan tyaja'mua'ixaatya'aj yee: "Cásɨ' ya'aj huatyéjve ɨ Cɨríistu'," nusu a'yan yee: "Majca'hua'aj huatyéjve," caxu mua'aj tya'tzaahuatya'aj
40024024	Ji'nye mue'tɨj mu huataséjre'sij ɨ maj a'yan tyuuxáataj mua'ju'un tɨjɨn Cɨríistu'uj mu pué'een majta hue'tzij jɨn tyi'xáataj mua'ju'un ɨ Dios jitze ma'acan, jéehua mu a'yan tyi'muárɨe'ej mua'ju'un mej mij séecan je'ej tyo'taséej ɨ tyeɨ́tye, tɨ pua'aj a'yan tyíɨ'ɨritan a'ɨ́ɨjma mu maj cuanamuan ɨ tɨ Dios arí hua'vá'jajpuaxɨ.
40024025	Nu'ríj mua'ajma anaquéej jamuá'ixaa.
40024026	A'ɨ́j pu jɨn, tɨpua'aj a'yan metyaja'mua'ixaatya'aj yee: "Cásɨ' a'máa pu jo'yí'ij ɨtzitáj jo' tɨ quée ja' a'tɨ́j," caxu jo'cɨ'ca'an na'ríij a'yan yee: "Yu pu ja je'rájca avíitzij jɨme' u chi'tá," caxu siajta tya'tzaahuatya'aj.
40024027	Ji'nye a'yájna tɨ'ɨj ɨ maj tyóona'axcava'ra'an, anaquéej pu 'uje'ejnyéeri'cɨrij jo' tɨ je'ejnyinyi ɨ xɨcáj, ajta je'en a'yan cha'tána'aj utyeje'ejnyéeri'cɨrij jo' tɨ ja'tyáru'pij ɨ xɨcaj, a'yaa pu'ij tye'me a'ájna xɨcáara' tɨ'ɨj jitzan ya va'cányesi a'ɨ́jna ɨ tɨ ajta tyévij jitze huanɨé'huaca'.
40024028	A'yaa pu cha'tána'aj tɨ'ɨj jo'tɨ tyi'tɨ́j jo'riaca'aj tɨ arí huamuɨ́', a'áa mu ja'tyúusɨɨre'sij ɨ muá'rɨe'caj.
40024029	'Tɨ'ɨj tye'entyipua'ren néijmi'i ɨ maj jɨn jajpuéetzi muá'aju'un a'ájna xɨcáara' jitze, aj pu'ij anáarutyij ɨ xɨcáj, capu huanyéeri'cɨj ja'me ɨ máxcɨre' jɨme', majta ɨ xu'ra'vej, a'ɨ́ɨ mu uje'cávatzɨj ɨ jutye, ajta huatóoca'tzɨj néijmi'i ɨ tajapua tɨ séjre'.
40024030	Aj pu'ij huataséjre'sij ɨ jutye' a'ɨ́jna ɨ tɨ ajta tyévij jitze huanɨé'huaca', majta ɨ tyeɨ́tye maj iiyej séejre' ɨ cháanacaj japua, aj mu mij néijmi'i huápuɨ'ɨj tyu'tátzɨɨnye'sij majta juyiinyen néijmi'i ɨ maj yan séejre' ɨ cháanacaj japua, matɨ'ɨj jaaséj tɨ ɨ jéetɨrij tzajta aje'cáama'aj ja'mej a'ɨ́jna ɨ tɨ ajta tyévij jitze huanɨé'huaca' va'can jɨn antyúumua'reeriaj ajta huápuɨ'ɨj naa huasé'rihua'aj.
40024031	A'ɨ́ɨ pu'ij huo'ta'íjtye'sij ɨ maj tajapua tyi'huɨɨre' tɨ'ɨj tyu'tácɨ'sitye'en, mej mij huá'ajsɨɨre'en a'ɨ́ɨjma ɨ maj meríj antyíhuaviihuaca', tɨ'ɨj na'aj jo' tɨ jo'ástɨmee ɨ cháanacaj.
40024032	'Siata'aj a'ɨ́j jitze yo'tée xá'ra'nyi je'ej tɨ ye'é tyi'caj ɨ xápua': Tɨ pua'aj arí 'antyinyájxɨ' tɨ cua'tyij ɨ cɨyáara', aj xu sij jamua'areeren tɨ arí vejri' ɨ viita'rij.
40024033	A'yaa pu cha'tána'aj ij, tɨ pua'aj seríj néijmi'i a'yan tyi'séejra, a'yaa xu sij tyáamua'rej tɨ arí véjri' tɨ'ɨj jitzan néijmi'i tye'entyipua'rij.
40024034	A'yaa nu tyaja'mua'ixaatye' tɨ néijmi'i a'yan tye'mej matɨ'ɨj mooj júuricaj ɨ tyeɨ́tye ɨ maj yaan séejre' ijíij.
40024035	A'ɨ́ɨ pu antyipuá'rij ɨ cháanacaj ajta u tajapuá, ajta a'ɨ́jna ɨ nyúucarij ɨ nyaj nyeríj jamuáa'ixaa, capu a'náj antyipuá'arij sulu néijmi'i pu jɨn aróo'astej.
40024036	'Ajta a'náj tɨ xɨcáara' nusu a'tzáaj tɨ a'yan tye'mej, capu a'tɨ́j jamua'ree, camu jamua'ree ɨ maj tajapua tyí'huɨɨre', canu nyajta nyáaj jamua'ree. A'ɨ́ɨ pu'uj na'aj jamua'ree ɨ nyavástara'.
40024037	'A'yájna tɨ'ɨj tyu'rɨ́j a'ájna tɨ yan séejria'ca'aj a'ɨ́jna ɨ Noé, a'yaa pu cha'tána'aj tye'mej a'ájna tɨ'ɨj ya va'acányejsi a'ɨ́jna ɨ tɨ ajta tyévij jitze huanɨé'huaca'.
40024038	A'ájna 'ɨmua tɨ'ɨj quee xu antyipua'ariva'caj ɨ cháanacaj jájtyi jɨme', metyí'cua'caria'aj ɨ tyeɨ́tye, majta ya'caria'j, a'ɨ́ɨ mu nyéjnyeɨ'cha'ca'a, majta huɨɨchajca'aj, móoche' mu a'yan rɨjca'a 'asta quee ɨ Noé utyájrupij ɨ báarcuj jitze tɨ ve'éj.
40024039	Ajta matɨ'ɨj pua'aj quee jajcho'va'caj ɨ tyeɨ́tye, aj mu mij jáamua'reeri' tɨ'ɨj huatámuɨ'yaca', ajta je'en huojo'jójtye néijmi'caa ɨ tyeɨ́tye. A'yaa pu cha'tána'aj tye'mej a'ájna xɨcáara' jitze tɨ'ɨj ya va'acányejsi a'ɨ́jna ɨ tɨ ajta tyévij jitze huanɨé'huaca'.
40024040	A'ájna tɨ'ɨj putyi'rɨjcaj, a'áa mu hua'puaj jo'tyó'uuj muá'ajun' ɨ tyétyaca, sɨ́ɨj pu'ij á'vi'tɨchi'huan, ajta sɨ́ɨj, a'áa pu jo'tyá'ɨtzeere'sij.
40024041	Majta ɨ uuca a'áa jo'tyó'uuj muá'aju'un maj hua'apuá, metya'tɨ'ɨxɨ́j mu muá'aju'en, sɨ́ɨj pu ajta á'vi'tɨchi'huan, ajta ɨ sɨ́ɨj a'áa pu jo'tyá'ɨtzeere'sij.
40024042	'Siata'aj a'náj tɨ na'aj tyámua' naa tyitya'tanyéjnye'rij, ji'nye caxu jamua'ree a'náj tɨ xɨcáara' jitze uve'nyejsi ɨ ja'muavastara'.
40024043	Siata'aj a'yan tyiyo'itée xa'ra'nyi a'ɨ́jcɨ jɨme' ɨ a'tɨ́j tɨ aja'chej, tɨ pua'aj jamua'réeriaj a'tzáaj tɨ pua'aj utyárutyij ɨ náhua'rij ɨ chi'táara'an, a'ɨ́ɨ pu atanyéerij ja'me, capu ij jaata'si tɨ ɨ náhua'rij utyájrutye u chi'táj.
40024044	A'yaa pu cha'tána'aj tyúuxɨe've' siaj mua'aj tyámua' eenye', ji'nye a'ɨ́jna ɨ tɨ ajta tyévij jitze huanɨé'huaca', a'áaj pu uvé'nyejsi a'tzáaj siaj quee pu tyámuamua'ria'aj.
40024045	'¿A'tanyíj a'ɨ́ɨn pué'een ɨ tɨ quee tyi'tɨ́j jɨn á'ɨtzeere' tɨ ajta tyámua' me tyóomua'are, tɨ pua'aj ɨ vástaria'ra' a'yan tye'íjcatye' tɨ tyihuá'ijtye' ɨ séecan ɨ maj tyí'huɨɨre', tɨ'ij ajta tyihuo'cue'tyej a'tzáaj tɨ arí huaxa'puɨ'ɨntari'huaca'?
40024046	Che' huatóotyamua've'en a'ɨ́jna ɨ tyévij tɨ naa a'yan rɨjca je'ej tɨ tyata'íj tɨ'ɨj uvé'enyej a'ɨ́jna ɨ tɨ tyé'ijtye'.
40024047	A'yaa nu tyaja'mua'ixaatye' tzáahuatyi'ra' jɨme' tɨ pua'aj a'yan rɨjca tɨ'ɨj uvé'nyej ɨ vástaria'ra', a'ɨ́ɨ pu néijmi'i tye'íjcatye'en ɨ tɨ tyi'ijcha'ɨj.
40024048	Ajta tɨ pua'aj a'ɨ́jna ɨ tyévij je'ej pua'aj tyi'tyevistan, a'yaa pu tyi'riá'mua'sij ɨ tɨjɨn jéehua pu mu' á'tyeeren ɨ nyavástara',
40024049	aj pu'ij huatyóochesij tɨ hua'ajtyá'xɨ'ɨn ɨ juxa'aj tyeɨ́tye ɨ maj tyí'huɨɨre', ajta hua' jamuan tyí'cua'nyi, ajta ye'en a'ɨ́ɨjma jamuan ɨ maj juyi've'e,
40024050	ajta a'ájna tɨ'ɨj pua'aj quee tyi'ijcho've'ej, ajta a'tzáaj tɨ quee jamua'ree aj pu'ij uvé'nyejsi ɨ vástaria'ra',
40024051	tɨ'quij jéehua puéejtzi jaatá'sij, ajta tyu'ta'íjta tɨ'ij ajta a'áa jo'tyá'ɨtzeere jo' maj je'ej je'en ɨ maj je'ej pua'aj tyityetyúucha'ɨj. Aj pu'ij jéehua huatóoxaamujritye'sij ajta jéehua juyiinyixɨ'ɨn.
40025001	'A'yaa pu'ij tyi'rɨnyij a'ájna jo'tɨ ɨ Dios tyeje'ijta tɨ'ɨj tyu'rɨ́j jo'tɨ a'tɨ́j jo'tyényeɨɨchaca', tamuáamuata' mu ará'asej ɨ íimua ɨ maj tyojo'tɨ ɨ maj jɨn antyitátzave'ej mej mij ja'antyinájche a'ɨ́jcɨ ɨ tɨ huatyényeɨɨchij.
40025002	Séecan ɨ maj anxɨ́vij camu tyámua' tyamua'reeriaca'aj je'ej maj huárɨnyij, majta ɨ séecan ɨ maj majta anxɨ́vij, a'ɨ́ɨ mu xaa tyámua' metyityoomuámua'ria'ca'aj.
40025003	A'ɨ́ɨmaj ɨ maj quee tyámua' tya'mua'reeriaca'aj a'ɨ́ɨ mu tyojó'tɨ ɨ maj jɨn antyitátzave'sij, majta quee yo'jáj a'ɨ́jcɨ ɨ aséityij ɨ maj jɨn ja'antyiteera,
40025004	majta ɨ maj tyámua' metyityoomuámua'ria'aj, a'ɨ́ɨ mu cɨ́xo'rij tzajta' ju'cájtoj ɨ aséityij, a'ɨ́j mu mij jo'tɨj jamuan ɨ maj jɨn antyitátzave'sij.
40025005	Ajta jéehua pu á'tyeej a'ɨ́jna ɨ tɨ huatyényeɨchij, tyámua' pu cutzíj tyihua'antyimué'tɨj a'ɨ́ɨjma ɨ íimua, matɨ'ɨj mij huatácu'tzuca'.
40025006	Tɨ'ɨj arí véjri a'tzáaj je'ta tɨ́ca', sɨ́ɨj pu huajíjhuaca' a'yan tɨjɨn: "Pu'rí ya ja've'me a'ɨ́jna ɨ tɨ huatyényeɨchij, xɨi'rácɨɨnye siaj sij ja'antyinájche."
40025007	Aj mu mij néijmi'i huatájɨj ɨ íimua, majta je'en tyámua' tyu'ruu ɨ maj jɨn antyúutatzavi'tye'.
40025008	Aj mu mij a'ɨ́ɨmaj ɨ maj quee tyámua' huóoruu, a'yaa mu tyihuo'tajé ɨ séecan tɨjɨn: "Cɨ́ɨ see tyitaatajánɨe'tye' ɨ aséityij, ji'nye pu'rí antyimuɨ'sij ityájmaj tɨ antyitáj."
40025009	Majta ɨ maj tyámua' metyityoomuámua'ria'aj, a'yaa mu tyihuo'té'exa tɨjɨn: "Catu xaa nyu'u, ji'nye capu tacɨ'tyij ityájma, capu ajta cɨ'pej tyaj jamuatajánɨe'tye'en. Jéetze pu naa siaj a'áa jó'ju'un jo'tɨ já'xoo ɨ aséityij siaj sij jáananan."
40025010	Aj mu mij jo'ju', mooche' mu ajoojú'caj tɨ'ɨj ará'aj a'ɨ́jna ɨ tɨ huatyényeɨchij, majta ɨ íimua ɨ maj tyámua' huóo'ruu, a'ɨ́ɨ mu jamuan utyájrupij ɨ tɨ huatyényeɨchij, tɨ'quij eetyánami'huaca' ɨ pueerta.
40025011	A'tzú a'tyéevi'caj majta ɨ séecan ará'aj ɨ íimua, aj mu mij a'yan tyaaté'exaa tɨjɨn: "Tavástara', tavástara', tyita'antácuunye'."
40025012	Aj pu'ij a'yan tyihuo'té'exa tɨjɨn: "A'yaa nu tyajá'mua'ixaatye' nyaj quee ja'muamua'tye."
40025013	Aj pu'ij Jesús a'yan tyihuo'té'exa tɨjɨn: ―Siata'aj 'atanyéjnye'rij, ji'nye caxu jamua'ree a'náj tɨ xɨcáara' jitze uvé'nyejsi ɨ ja'muavastara'.
40025014	'A'yaa pu ajta tyi'rɨnyij a'ájna jo'tɨ ɨ Dios tyeje'ijta tɨ'ɨj ɨ a'tɨ́j huó'ruu ɨ maj jimi tyi'muarɨe'ej, tɨ'ɨj arí jo'yi'muɨɨjca séej chuéj japua, a'ɨ́ɨ pu huo'tajé ɨ maj jimi tyi'muarɨe', tɨ'quij huo'cha'íiraj ɨ ju túumi.
40025015	Séej pu'ij anxɨ́ vi'ra'aj ɨ túumi huatá', ajtáhua'aj ɨ séej, hua'pua vi'ra'aj huatá', ajtáhua'aj ɨ séej, sée vi'ra'aj pu jaatá', a'yaa pu tyihuo'ta' a'chu tu sɨ́ɨj pu joore. Aj pu'ij jo'raj.
40025016	Ajta a'ɨ́jna ɨ tɨ anxɨ́ vi'ra'aj ja'ancuriá', a'ɨ́ɨ pu huatyóochej tɨ tyu'muárɨe' ɨ túumi jɨme', ajta je'en jaamué'tɨj anxɨ́j vi'ra'aj a'ɨ́jcɨ jɨme' ɨ tɨ anaquéej ja'ancuriáa'.
40025017	A'yaa pu cha'tána'aj huarɨ́j a'ɨ́jna ɨ tɨ hua'pua ancuriá', a'yaa pu cha'tána'aj hua'pua vi'ra'aj tyaamue'tɨj ɨ túumi.
40025018	Ajta a'ɨ́jna ɨ tɨ sée vi'ra'aj ja'ancuriá', capu tyu'muárɨe, a'áa pu ja'hua' ja'rá'aj, tɨ'ij ja'tye'íichajraa 'a chóota', a'áa pu ja'vá'na ɨ túumi tɨ jaacha'ɨɨraj ɨ vástaria'ra'.
40025019	'Tɨ'ɨj a'tyéevi'caj aj pu'ij ɨ hua'vástara' uvé'nye, ajta je'en huatyóochej tɨ jaaxá'puɨ'ɨntare' ɨ túumi jɨme'.
40025020	A'ɨ́ɨ pu anaquéej aje'ré'nyej ɨ tɨ anxɨ́ vi'ra'aj ja'ancuriá', a'ɨ́ɨ pu ajta ya'ráa' ɨ séecan ɨ anxɨ́ vi'ra'aj ɨ tɨ jaamué'tɨj, a'yaa pu tyaaté'exaa tɨjɨn: "Nyavástara', muáa paj 'anxɨ́j vi'ra'aj naatá' ɨ túumi, cásɨ' a'íj nu jɨn jaamué'tɨj séecan ɨ tɨ ajta anxɨ́ vi'ra'aj ará'asej."
40025021	A'yaa pu tyaaté'exaa a'ɨ́jna ɨ tɨ tye'ijtye' tɨjɨn: "Xa'puɨ' paj huarɨ́j, tyámua' paj naa tyu'muárɨej, ajta a'ɨ́jna jɨme' ɨ paj tyámua' tyu'muárɨej, a'ɨ́j nu jɨn jéehua tyí'mua'ijcatye'en iiye'é nyéetzij jimi. Pui'tyéeme' pata'aj nyajamuan huatá'tyamua've'en."
40025022	Aj pu'ij ta'ij a'ɨ́ɨn aje'ré'nyej ɨ tɨ hua'pua vi'ra'aj ja'ancuriá', a'yaa pu tyaaté'exaa tɨjɨn: "Nyavástara', muáaj paj hua'pua vi'ra'aj naata'a ɨ túumi, cásɨ', a'íj nu jɨn jaamué'tɨ séecan tɨ a'yan cha'tána'aj hua'pua vi'ra'aj tya'rá'asej."
40025023	'Ajta ɨ tɨ tye'ijtye a'yaa pu tyaaté'exaa tɨjɨn: "Xa'puɨ'ɨ paj huarɨ́j, tyámua' paj náa tyu'murɨej, ajta a'ɨ́jna jɨme' ɨ paj tyámua' tyu'muárɨej a'ɨ́jcɨ jɨme' ɨ tɨ cɨ́ɨ na'aj, a'ɨ́j nu jɨn jéehua tyi'mua'ijcatye'. Pui'tyéemej pata'aj huatá'tyamua've'en."
40025024	'Ajta tɨ'ɨj a'ɨ́ɨn 'aje'ré'nyej ɨ tɨ séej vi'ra'aj ja'ancuriá', a'yaa pu tyaaté'exaa a'ɨ́jcɨ ɨ tɨ tye'ijtye' tɨjɨn: "Nyavástara', nyáaj nu a'yan tyáamua'reeri' paj tya'jaaxɨejve', pajta tyi'tza'nacaa jo' paj quee tyojo'huastej, pajta néijmi'i huariá'sɨɨre'sij tɨ'ɨj tyu'cɨɨrij tɨ'ij néijmi'i muéetzij muaacɨ'tyij.
40025025	A'ɨ́j nu jɨn tyí'tzɨɨnya'ca'aj, nyatɨ'ɨj nyij ja'tye'íichajraa 'a chóota' nyajta je'en jaatyá'avaataca' a túumi. Ya'cuí muéetzij tɨ a túumi."
40025026	Ajta ɨ tɨ tye'ijtye' a'yaa pu tyaaté'exaa tɨjɨn: "Muáaj mu paj quee tyámua' tyu'muárɨej pajta huɨ'na'se'ej, tɨ pua'aj a'yan petyá'mua'reeriaj nyaj tyi'tza'nacaa jo'nyaj quee tyojo'huástej, nyajta néijmi'i huariá'sɨɨre'ej tɨ'ij nyéetzij nya'arij ja'ra'nyij,
40025027	a'yaa pu'ij tyi'xa'puɨ'ɨntacaj paj a'áa yóotonyijche' ɨ túumi hua' jimi ɨ maj túumi tyí'inyijtye nyej nyij ja'ancuriá'nyijche'en ɨ tɨ nyéetzij nya'arij nyajta je'en ɨ tɨ jaamué'tɨj.
40025028	Aj pu'ij a'yan tyihuo'té'exa ɨ maj a'áa jo'tyú'uuca'aj tɨjɨn: "Siata'aj jáa'ri' a'ɨ́jcɨ ɨ sée vi'ra'aj ɨ túumi, siajta jaatá'an a'ɨ́jcɨ ɨ tɨ tamuáamuata' vi'ra'aj tyí'toove."
40025029	Ji'nye a'ɨ́jna ɨ tɨ jéehua tyi'ijcha'ɨj, jéetze' mu tyaata'sij, a'ɨ́j pu jɨn jimi tya'va'ɨtze'riahua'aj ta'me, ajta ɨ tɨ cɨ́ɨ na'aj tyi'ijcha'ɨj, a'ɨ́j mu tyo'huáa'ri'ra tyi'tɨ́j tɨ caa tyi'ijcha'ɨj.
40025030	Siajta a'ɨ́jcɨ tɨ nye jimi tyi'muarɨe' tɨ quee tyi'tɨ́j huɨɨre', siata'aj ji'rárɨenyi ma pua'quéj jo' tɨ jo'tɨ́ca'. A'áa pu'ij huatóoxaamujritye'sij a'ɨ́jna jɨme' tɨ jéehua jajpuéetzij ja'me."
40025031	'A'ájna xɨcáara' tɨ'ɨj yava'cányejsi a'ɨ́jna ɨ tɨ ajta tyévij jitze huanɨé'huaca', hua'puɨ'ɨj naa huasé'rihua'aj majta jamuan ɨ maj tajapua tyi'huɨɨre', a'ɨ́ɨ pu huatyéyixaj ɨ ɨpuárij jitze tɨ'ij néijmi'i jɨn antyúumua'reeriaj íiyaj nɨ cháanacaj japua.
40025032	Aj mu mij jimi huá'ajsɨɨre'sij néijmi'caa ɨ tyeɨ́tyee ɨ maj yan séejre' ɨ cháanacaj japua, a'ɨ́ɨ pu'ij hua'puaquej huá'ajsɨɨre'sij tɨ'ɨj ɨ a'tɨ́j jujɨ́me' tyihuá'ajsɨɨ ɨ cánya'xɨɨ, ajta jujɨ́me' ɨ chíiutyee.
40025033	Jumuájca'ta pujmua' pu huá'ajsɨɨre'sij ɨ cánya'xɨɨ, ajta ju'útata' pujmua' ɨ chíiutyee.
40025034	Ajta a'ɨ́jna ɨ Rey tɨ pué'een, a'yaa pu tyihuo'té'exaatye'si a'ɨ́ɨjma ɨ maj muáca'ta' ja'seejre' tɨjɨn: "Musio'va'ju'un mua'aj mu siaj tyámua' tyaatá' ɨ nyavástara', siata'aj ja'ancuriá'an ɨ tɨ ja'muacɨ'tyij ɨ tɨ tyámua' 'éenya'a tɨ'ɨj na'aj ɨ Dios tyeetyátaahuaca' ɨ cháanacaj.
40025035	Ji'nye mua'aj xu tyinaacue'ej nyatɨ'ɨj huataí'icuataca', siajta xu jájtyi naatá' nyatɨ'ɨj huataí'imuj, mua'aj xu siajta naataxɨe've 'u ja'amuachi'taj tɨ'ɨj quee a'tɨ́j nyaxɨe'va'ca'aj.
40025036	Mua'aj xu tyinaatyéechejtye, nyatɨ'ɨj quee tyi'tyachajca'a, ajta nyatɨ'ɨj tyi'ijcui'nyaca' mua'aj xu unyojo'vá'muaariaca', ajta nyatɨ'ɨj eetyánami'ihuaca', mua'aj xu siajta unyojo'tyéesej."
40025037	Aj mu mij ɨ maj tyámua' tyi'tyetyeɨtye a'yan tyu'ta'íhuo'sij tɨjɨn: "Tavástara', ¿a'najnyí tyetyimuaacue'ej tyatɨ'ɨj muaaséej ɨ paj i'icuataca'aj? ¿A'najnyí jájtyi tyamuaata' tyatɨ'ɨj muaaséej ɨ paj i'imuɨ'ɨca'aj?
40025038	¿A'najnyí tyamuaataxɨe'vej ɨ tachi'ita patɨ'ɨj quee maja'chajcaa? ¿A'najnyí tyetyimuaatyéechejtye patɨ'ɨj quee tyi'tyachajca'aj?
40025039	¿Ca' a'najnyí tyamuaatyéese patɨ'ɨj eetyánami'huaca'aj, na'ríij tyaj umojo'vá'muaariaca' patɨ'ɨj tyí'cui'ca'aj?"
40025040	Ajta ɨ Rey a'yaa pu tyihuo'té'exaatye'sij tɨjɨn: "A'yaa nu tyaja'mua'ixaatye' tɨjɨn je'ej siaj tyihuo'táhuɨɨ a'ɨ́ɨjma ɨ nye'ihuáamua', a'yaa xu cha'ta siana' nyéetzij tyinaatáhuɨɨ."
40025041	'Aj pu'ij ta'ij ɨ rey a'yan tyihuo'té'exaatye'e a'ɨ́ɨjma ɨ maj úutata' aja'séejre' tɨjɨn: "Siájhui nye jimi, mu tɨ ɨ Dios puéjtzi jamuaatá'sij, séericuj a'ájna ɨ tɨéj tzájta' a'ɨ́ɨn tɨ jimi tyámua' tyi'uurijhua ɨ tyiyáaru', ajta a'ɨ́ɨjma jimi ɨ maj jahuɨɨre'.
40025042	Ji'nye caxu tyinaacue'ej, nyatɨ'ɨj huataí'icuataca', caxu siajta jájtyi naatá' nyatɨ'ɨj huataí'imuj,
40025043	nyatɨ'ɨj quee huatyéchi'ca'aj caxu naataxɨe'vej ɨ juche, nyajta quee tyi'tyéechajca'aj, siajta mua'aj caxu tyinaatyéechejtyej, nyatɨ'ɨj tyijcuí'inyaca'a, caxu náamuariaca', caxu siajta unyojo'tyéesej nyatɨ'ɨj nami'huaca'aj."
40025044	Aj mu mij a'ɨ́ɨmaj a'yan tyaata'íhuo'raj tɨjɨn: "Tavástara', ¿a'najnyí tyamuaaséj patɨ'ɨj huataí'icuataca', nusu patɨ'ɨj huataí'imuj, na'ríij patɨ'ɨj quee ma'ja'chajca, nusu patɨ'ɨj tyi'cui'ca'aj, ajta patɨ'ɨj 'eetyánami'ihuaca'aj, tyajta je'en quee ityáj muaatáhuɨ?"
40025045	Aj pu'ij ɨ Rey a'yan tyihuo'té'exaatye'sij tɨjɨn: "A'yaa nu tyaja'mua'ixaatye' tɨjɨn a'ɨ́jna jɨme' siaj quee huo'tyáhuɨɨ ɨ nye'ihuáamua' ɨ maj quee tyi'tɨ́j jɨn antyúumua'ree, caxu siajta nyéetzij naatyáhuɨɨ."
40025046	A'ɨ́ɨ mu mij a'áa jo'ju'uj mua'ju'un jo'maj jusén jɨn ya'ajpuéejtzi mua'ju'un, majta ɨ maj tyámua' tyí'tyetyeɨtye, a'ɨ́ɨ júurij mua'ju'un jusén jɨme'.
40026001	'Tɨ'ɨj Jesús ja'antyipua'rij ɨ tɨ tyihuo'mua'aj, a'yaa pu tyihuo'té'exa a'ɨ́ɨjma ɨ maj jamuan huacɨ́j tɨjɨn:
40026002	―Xu'rí jamua'ree tɨ huá'pua xɨcáj á'ɨtzeere' matɨ'ɨj tyí'ye'estyan a'ɨ́jcɨ jɨme' tɨ'ɨj Dios tyihuo'tú'uunyi'ri', ajta a'ɨ́jna ɨ tɨ ajta tyévij jitze huanɨé'huaca' a'ɨ́ɨ pu huatátuiiri'huaj mej mij jo'tatan ɨ cúruuj jitze.
40026003	'Majta ɨ maj tyihuá'ijtye' ɨ tyeyúuj tzajta', majta ɨ huáasij ɨ maj Israel jitze ajtyáma'can, a'ɨ́ɨ mu aja'tyúusɨj jo'tɨ ja'chej a'ɨ́jna ɨ tɨ néijmi'i jɨn antyúumua'ree ɨ hua'tyeyúuj tzajta' ɨ tɨ a'yan ántyapuaj tɨjɨn Caifás,
40026004	a'ɨ́ɨ mu mij jaaxájtaca' je'ej maj huárɨnyij mej mij hué'tzij jɨn jaatyéevi' a'ɨ́jcɨ ɨ Jesús majta je'en jaajé'ca.
40026005	A'yaa mu tyúu'ixaatya'ca'a tɨjɨn: ―Catu a'ájna jaatyéevi'ra matɨ'ɨj tyí'iye'estyaj, mej mij quee ɨ tyeɨ́tye huatanyínyu'caj.
40026006	'Jesús pu a'áa jo'tyávaaca'aj a Betania jo' tɨ ja'che a'ɨ́jna ɨ Simón, ɨ maj a'yan jatamua'muaj tɨjɨn ɨ tɨ ca'atzaj,
40026007	aj pu'ij íitɨ' jimi ajtyáxɨɨriaca' limeeta pu huajásima'aj, tyetyéj limeetara' pu pué'eenya', naa pu tya'vá'ajɨstica'aj ɨ tɨ naa tyáarɨe', tɨ ajta huápuɨ'ɨj tyá'najchi. Tɨ'ɨj ɨ Jesús huatyequéecaj méesa jitze, aj pu'ij ɨ íitɨ' ja'vá'huaj an mu'úutza' a'ɨ́jcɨ ɨ tɨ náa tyaarɨe'.
40026008	Majta ɨ maj jamuan huacɨ́j, matɨ'ɨj jaaséej je'ej tɨ huarɨ́j, aj mu mij huatanyínyu'cacuca' ɨ íitaj jimi, a'yaa mu tyi'tyuu'ixáatya'ajraa tɨjɨn: ―¿Ji'nye tya'huajcaj a'mújna ɨ tɨ naa tyáarɨe'?
40026009	Ɨ'ɨríitacaj pu maj jáatoonyijche' mui'cáajrize ɨ túumi, mej mij a'ɨ́ɨjma huatáhuɨɨre'en ɨ maj quee je'ej tyéejviicue'.
40026010	Jesús huo'namuajri' je'ej maj tyí'xajtaca'a, aj pu'ij a'yan tyihuo'té'exa tɨjɨn: ―¿Ji'nye 'een jɨme' a'yan setyá'jaaxɨejvi' mu 'íitaj? Tyámua' pu nye jimi tyu'ruu.
40026011	Ji'nye a'ɨ́ɨmaj ɨ maj quee je'ej tyéjviicue', a'náj tɨ na'aj mu jamua jamuan séeria'a muá'aju'un, nyajta nyáaj canu a'náj tɨ na'aj ja'mua jamuan séeria'aj na'mej.
40026012	Je'ej tɨ tyi'tɨ́j huáruuj mu íitɨ' tɨ'ɨj na'vá'xɨri'ri' a'ɨ́jcɨ ɨ tɨ naa tyáarɨe' a'ɨ́j pu jɨn tyámua' náaruu matɨ'ɨj na'vá'naj.
40026013	A'yaa nu tyaja'mua'ixaatye' tɨjɨn néijmi'que' ɨ cháanacaj japua jo'maj huojo'té'exaatye'sij ɨ tyeɨ́tye ɨ nyúucaria'ra' ɨ Dios, a'ɨ́j mu majta huo'té'exaatye'sij je'ej tɨ huarɨ́j a'íjna ɨ íitɨ' mej mij jo'támua'ree.
40026014	'Sɨ́ɨj tɨ hua' jitze ajtyáma'can ɨ maj tamuáamuata' japuan hua'pua ará'asej, ɨ tɨ a'yan ántyapuaaca'aj tɨjɨn Judas Iscariote, a'ɨ́ɨ pu avá'raj tɨ'ij a'ɨ́ɨjma jimi jo'me ɨ maj tyihua'ijtye' ɨ puaríij,
40026015	a'yaa pu tyihuo'té'exaa tɨjɨn: ―¿A'chunyéj setyi'nyanajchitye'en tɨ pua'aj nyajamuaatátuire'en a'ɨ́jcɨ ɨ Jesús? 'A'ɨ́ɨ mu mij seityé japuan tamuáamuata' ɨ túumi plaata tɨ jumua'tɨj jaata'.
40026016	Aj pu'ij ɨ Judas huatyóochej tɨ jáahuoonyij a'náj tɨ huatáɨ'riitarij tɨ'ij huo'tátuire'en a'ɨ́jcɨ ɨ Jesús.
40026017	'Tɨ'ɨj atyojo'ré'nyej a'ájna xɨcáara' ɨ ta'nájca maj jitzan tyi'ye'estyahua'a matɨ'ɨj pan cua'caria'aj tɨ quee cu'ustij, aj mu mij jimi aje'ré'nyej ɨ Jesús a'ɨ́ɨmaj ɨ maj jamuan huacɨ́j a'yaa mu tyaata'íhuo'ri' tɨjɨn: ―¿Jo'nyí mua'ja'ráanajchi tyej tyij tyámua' tyojó'uurej tyej tyij jaacua'nyi ɨ pan ɨ tyaj jɨn jo'támua'ree a'ájna xɨcáara' tɨ'ɨj Dios tyihuo'tú'uunyi'ri' ɨ tayóojmua' ɨ maj anáatya'aj muaanánɨe'huaca'?
40026018	'Aj pu'ij a'yan tyihuo'té'exa tɨjɨn: ―Séricuj a'ájna chájta', a'áa xu a'tɨ́j ja'tyoonyi, a'yaa xu sij tyaaté'exaatye'en yee: "Yaa pu tyi'xaj ɨ maeestro tɨjɨn: Pu'ríj atyojo'ré'nyesij a'tzáaj tɨ nye jimi tya'tácaj, a'áa nu jo'ma'aj na'mej a'chéj nyej nyij jáaye'estyaj ɨ tyaj jɨn jo'támua'ree a'ájna xɨcáara' tɨ jitzan ɨ Dios tyihuo'tú'uunyi'ri' ɨ hua'yóojmua' ɨ maj anáatya'a muaanánɨe'huaca'."
40026019	'Majta ɨ maj jamuan huacɨ́j, a'yaa mu huarɨ́j je'ej tɨ Jesús tyihuo'ta'íj, néijmi'i mu tyámua' tyu'ruu ɨ maj tyí'cua'nyij.
40026020	'Tɨ'ɨj huatyéchumua'riaca', Jesús pu huatyéeyixɨj ɨ meesa jitze, hua' jamuan ɨ maj tamuáamuata' japuan hua'pua ará'axcaa,
40026021	matɨ'ɨj mooche' mu tyi'cua'caj, a'yaa pu tyihuo'té'exa tɨjɨn: ―A'yaa xaa nyu'u tyi'ja'yájna, sɨ́ɨj tɨ ja'mua jitze ajtyáma'can pu nyéetzij tyu'tátuiire'sij hua' jimi ɨ maj tyí'ijta ɨ tyeyúuj tzajta'.
40026022	'Aj mu mij jéehua huatóoxaamujri, majta huatyóohuij maj a'yan tyaata'íhuo sɨ́ɨj ajta sɨ́ɨj a'yan tɨjɨn: ―Tavástara', ¿nyi quij nyáaj a'ɨ́ɨn nya pué'een?
40026023	'Jesús pu a'yan tyihuo'té'exaa tɨjɨn: ―Sɨ́ɨj tɨ ajta ja'ajrúnyaxɨ'sij ɨ pan ɨ nyaa puláatu jitze, a'ɨ́ɨ pu a'ɨ́ɨn pué'een ɨ tɨ nyéetzij tyu'tátuiire'sij.
40026024	A'yaa pu néijmi'i atyojo'ré'nyejsi nye jimi ɨ nyaj nyajta tyévij jitze huanɨé'huaca' je'ej tɨ tye'yu'si' ɨ yu'xarij jitze, ajta a'ɨ́jcɨ jimi ɨ tɨ nyéetzij tyu'tátuiire'sij, jéetze' pu jatyahuɨ'ɨrihua'caj tɨ quee huanɨé'huacajche'.
40026025	'Ajta a'ɨ́jna ɨ Judas ɨ tɨ huo'tátuiire'sij, a'yaa pu tyaata'íhuo'ri' tɨjɨn: ―Maeestro, ¿nyi nyáaj a'ɨ́ɨn nya pué'een? Jesús pu a'yan tyaaté'exaa tɨjɨn: ―Muáaj paj a'yan tyataxájtaca'.
40026026	'Móoche' mu tyi'cua'ca tɨ'ɨj Jesús pan tyɨ'ɨj, ajta tɨ'ɨj tyaatatyóotzi'ria'aj ɨ Dios aj pu'ij jaatyátaaraxɨ, ajta je'en huo'ráɨ'pu'uj ɨ maj jamuan huacɨ́j, a'yan tyihua'ixáatya'aj tɨjɨn: ―Xa'ancuráɨ'ɨpu' siajta je'en jáacua'nyij, a'íi pu a'ɨ́ɨn pué'een ɨ nyahue'ra'.
40026027	'Ajta je'en váasu tyijáj, ajta tɨ'ɨj tyaatatyójtzi're'ej ɨ Dios, aj pu'ij huo'ta'jájnyi a'yan tyihua'ixáatya'aj tɨjɨn: ―Xaaréi'i néijmi'i mua'aj,
40026028	ji'nye a'íi pu a'ɨ́ɨn pué'een ɨ nyaxúure', ɨ tɨ jɨn tya'róo'astej je'ej tɨ ɨ Dios tya'tóoratziiri' jájcua xɨmua, a'ɨ́j nu jɨn ɨ nyaxúure' hua' japua huatányuunyisi mui'cáa ɨ tyeɨ́tye tɨ'ij Dios tyihuo'tú'uunyi'.
40026029	Ajta a'yaa nu tyaja'mua'ixaatye', nyaj quee che' ju'quíisij a'ɨ́jcɨ ɨ já'ara'ra' ɨ 'uuva, 'asta na'aj quee tya'rá'astij a'ájna xɨcáara' jitze tɨ'ɨj ɨ Dios tyu'ta'íjta néin japua ɨ cháanacaj.
40026030	'Matɨ'ɨj tyu'tachuíicaj ɨ maj jɨn tyaatyójtzi'rej ɨ Dios, aj mu mij jo'cɨ́j, matɨ'ɨj mij a'áa ja'rá'aj Aseitúunajrimi jɨríj tɨ jo'tacá'aj.
40026031	Aj pu'ij Jesús a'yan tyihuo'té'exa tɨjɨn: ―Néijmi'i xu mua'aj'ijíij tɨ́ca' yo'rɨésij ɨ siaj jɨn nye jimi tya'tzaahuatye'. A'yaa pu tyé'yu'si' ɨ yu'xarij jitze tɨjɨn: "Nyée je'catan ɨ cánya'xɨɨ tɨ tyiséejra, majta a'ɨ́ɨn jo'xɨjsi ɨ cánya'xɨɨ."
40026032	Ajta nyatɨ'ɨj huataruj, a'áa nu nyajtáhua'aj jamuaja'ajsɨɨre'sij a'ájna a Galileea.
40026033	'Pedro pu a'yan tyu'tanyu tɨjɨn: ―Tɨ pua'aj néijmi'i me quee che' a' jimi tya'tzaahuatya'aj, canu nyáaj a'yan rɨnyij.
40026034	'Jesús pu a'yan tyaaté'exaa tɨjɨn: ―A'yaa nu tyí'mua'ixaatye' tzáahuatyi'ra'a jɨme' tɨjɨn ijíij tɨ́ca', tɨ'ɨj quee xu jijhua ɨ tyacuáarɨe', hueíca paj a'yan tyu'tányuusij tɨjɨn paj quee nyamua'tye.
40026035	'Ajta ɨ Pedro a'yaa pu tyaaté'exaa tɨjɨn: ―Tɨ pua'aj a'yan tyúuxɨe'va'aj nyaj 'a jamuan huámuɨ'nyij, canu muatyáhue'taj. 'Majta néijmi'i ɨ séecan ɨ maj jamuan huacɨ́j, a'yaa mu cha'ta mana'aj tyu'taxájtaca'.
40026036	'Aj pu'ij jó'ra a'ɨ́jna ɨ Jesús majta ɨ maj jamuan huacɨ́j, a'áa mu ja'rá'a jo' tɨ a'yan tyaja'rájtyapua tɨjɨn Getsemaní, a'yaa pu tyihuo'té'exa tɨjɨn: ―'Iiye'ej xu mua'aj tyi'tye'en, nyajta nyáaj maa nu a'tzú ɨmuá uré'nyejsi nyej nyij huatyényuunyij ɨ Dios jimi.
40026037	'Ajta a'ɨ́jna jo'ví'tɨj ɨ Pedro, ajta a'ɨ́ɨjma ɨ maj hua'pua ɨ maj yóojmua'mua' pué'een ɨ Zebedeeo, aj pu'ij je'ej pua'aj jaatá'aj ajta jéehua huatóoxaamujrɨj.
40026038	A'yaa pu tyihuo'té'exa tɨjɨn: ―Huápuɨ'ɨj nu nyaxaamujrɨtye' cuxáa nyaj muɨ'nyí. Ya xu huatyá'ɨtzeere'en mua'aj, sióoche' xu nya jamuan atanyéjnye'rij.
40026039	A'tzú pu a'ɨmuá jo'ré'nyaa ɨ Jesús tɨ'ɨj ij tyítunutaca' a chóota', aj pu'ij a'yan tyu'tyéenyu ɨ Dios jimi tɨjɨn: ―Dios paj nyavástara', tɨ pua'aj a'yan petyi'ta'care'en, tɨ'ij quee a'yan tyináacɨ'tyij a'ɨ́jna tɨ je'ej pua'aj een, ɨ nyaj jɨn jajpuéetzij na'me, ajta che' quee a'yan tye'yi'can nyatɨ'ɨj nyáaj tyá'xɨe've', sulu che' a'yan tya'ra'nyij patɨ'ɨj muáaj tya'xɨe've'.
40026040	'Aj pu'ij ta'ij aje'ré'nyej jo' maj ja'ajtyáca'aj ɨ maj jamuan huacɨ́j, mu'rí tyácu'tzisima'aj. Aj pu'ij a'yan tyaata'íhuo'ri' a'ɨ́jcɨ ɨ Pedro tɨjɨn: ―¿Nyi pequee a'tzú tyé'viicue' paj atányeerij nya jamuan a'chu caa séej ooraj?
40026041	Xa'tanyéjnye'rij siajta tyényuusime'en ɨ Dios jimi, siaj sij quee tyi'tɨ́j jɨn ootyá'ɨtzeere'. Mua'aj xu tyámua' naa tya'ajxɨe'vi'ra' siajta juca'nyej ɨ jutzájta', ajta ɨ ja'muahue'raj jitze capu ja'muaca'nyisti'.
40026042	'Tɨ'ɨj tahua'aj ij huariá'raa, ajta a'yan tyu'tyéenyuj tɨjɨn: ―Dios paj nyavástara', tɨ pua'aj quee je'ej tyɨ́ɨ'riitan tɨ'ij quee a'yan tyináacɨ'tyij ɨ nyaj jɨn jajpuéetzij na'me, che' a'yan éenye'en patɨ'ɨj muáaj tya'xɨe've'.
40026043	'Tɨ'ɨjtáhua'a aje'ré'nyej, ajtáhua'aj pu huó'tyo macu'tzúcaj ɨ maj jamuan huacɨ́j, ji'nye jéehua pu hua'mue'tɨjca'aj ɨ cutzíj.
40026044	A'áa mu jo'tyá'ɨtzee a'ɨ́ɨmaj, hueícaj jitze pu ajtáhua'aj u jo'me ɨ Jesús, ajtáhua'aj pu huatyéenyu ɨ Dios jimi, a'yaa pu cha'tána'aj tyatáhuaviiri' je'ej tɨ anaquéej tyaatáhuaviiraca'aj.
40026045	Aj pu'ij aje'ré'nyej jo' maj ja'ajtyáca'aj ɨ maj jamuan huacɨ́j, a'yaa pu'ij tyihuo'té'exa tɨjɨn: ―¿Nyi a'yaa siana'aj sioj ji'tyá'cutzij siajta naa tyityúuso'pe'? Pu'rí tya'rá'aj a'tzáaj tɨ huatátuiiri'huaj a'ɨ́jna ɨ tɨ ajta tyévij jitze huanɨé'huaca' a'ɨ́ɨjma jimi ɨ maj je'ej pua'aj tyi'tyetyeɨ́tye.
40026046	Xa'ajhuiixɨ', che'réj, pu'rí yaja'vé'me a'ɨ́jna ɨ tɨ nyéetzij tyu'tátuire'sij.
40026047	'Ooche' pu tyi'tyaxáatasima'caj ɨ Jesús, tɨ'ɨj ɨ Judas aje'ré'nyej, sɨ́ɨj tɨ a'ɨ́ɨn pué'een ɨ tɨ hua' jitze ajtyáma'can ɨ maj tamuáamuata' japuan hua'pua ará'axcaa, jéehua mu tyeɨ́tye jamuan huaju'ca'aj náhuaaj metyu'ɨ́ɨ'sima'aj majta séecan cɨyéj tyuɨ'ɨsima'aj ɨ maj jɨn huóocui'nyi. A'ɨ́ɨmaj mu uhuojo'tá'ityaca' ɨ maj tyihua'ijtye' ɨ puaríij, majta ɨ huáasij a'áa maj tyityatatyíj a chájta'.
40026048	Ajta a'ɨ́jna ɨ Judas ɨ tɨ tyu'tátuiire'sij ɨ Jesús, a'yaa pu arí anaquéej tyihuo'té'exaatya'ca'aj tɨjɨn: "A'ɨ́jna ɨ nyaj ji'tyápuɨ'tze'sij, a'ɨ́ɨ pu a'ɨ́ɨn pue'een, siata'aj jaatyéevi'.
40026049	A'yaa pu'ij tɨ'ɨj ajtyáxɨɨriaca' ɨ Jesús jimi, a'yaa pu tyaatatyóojtye tɨjɨn: ―Ji'nye pana'aj Maeestro. 'Ajta ji'tyáapuɨ'tzej.
40026050	Jesús pu a'yan tyaaté'exaa tɨjɨn: ―Nya'amíincuj, tyi'tɨ́j paj jɨn mu jove'mej a'yan huárɨchij. 'Aj mu mij ɨ séecan ajtyáxɨɨriaca', matɨ'ɨj mij jaatyéevi' a'ɨ́jcɨ ɨ Jesús.
40026051	'Aj pu'ij sɨ́ɨj tɨ Jesús jamuan jo'cha'canya' juchúun ijcutaca' tɨ'quij ja'ajtavéejchaca' ɨ naxɨera' a'ɨ́jcɨ ɨ tɨ jahuɨɨre' ɨ tɨ tyihuá'ijtye' ɨ tyeyúuj tzajta'.
40026052	Jesús pu a'yan tyaaté'exaa tɨjɨn: ―Ucárujtye' mua'náhuaa. Ji'nye néijmi'i ɨ maj náhuaj jɨn tyi'tyacui'caa, a'ɨ́ɨ mu majta náhuaa jɨn cui'iihuan.
40026053	¿Nyi pe quee jamua'ree nyej nyáaj jaayi'tɨn nyaj jaatáhuavii ɨ nyavástara' tɨ'ij hueícatye vi'ra'aj huojo'ta'ítyej ɨ maj tajapua tyi'huɨɨre'?
40026054	Ajta tɨ pua'aj a'yan náarɨnyij, capu che' huatáɨ'riitarij tɨ'ij aróo'astej je'ej tɨ tye'yu'si' ɨ yu'xarij jitze tɨ a'yan tyúuxɨe've' tɨ a'yan tya'ra'nyij.
40026055	'Aj pu'ij Jesús a'yan tyihuo'ta'íhuo'ri' ɨ tyeɨ́tye tɨjɨn: ―¿Ji'nye een jɨme mua'aj ya siava'ju' chúun setyu'ɨ́ɨ'sima'aj siajta cɨyéj siaj sij naatyéevi', cuxáa nyaj nyáaj náhuarij pué'eenye'? A'náj tɨ na'aj nu tyajamuamuá'tyej ɨ tyeyúuj tzajta', siajta mua'aj caxu a'náj naatyéevi'.
40026056	Ajta néijmi'i pu a'yan tyí'rɨnyi tɨ'ij a'yan tya'roo'astej je'ej maj tyo'yu'xaca' a'ɨ́ɨmaj ɨ maj Dios jitze huatama'can tyí'xajtaca'aj. 'Tɨ'ɨj a'yan tyi'rɨjca, néijmi'i mu ɨ maj jamuan huacɨ́j ɨ Jesús ayóorɨej matɨ'ɨj mij huatóo'uj.
40026057	'Majta ɨ maj jaatyéevi' a'ɨ́jcɨ ɨ Jesús, a'áa mu yo'ví'tɨ a'ɨ́jcɨ jimi ɨ Caifás, a'ɨ́jna ɨ tɨ néijmi'i jɨn antyúumua'reej ɨ tyeyúuj tzajta', jo'maj jóosɨɨria'ca'aj ɨ maj tyihua'mua'tye ɨ nyúucarij jitze ɨ maj tyí'ijta, majta ɨ huáasij.
40026058	Ajta a'ɨ́jna ɨ Pedro a'tzú pu 'ɨmua javájrasima'aj a'ɨ́jcɨ ɨ Jesús, a'áa pu'ij ja'rá'a jo'tɨ jarájta'cuaj jo'tɨ ja'chej a'ɨ́jna ɨ tɨ néijmi'i jɨn antyúumua'ree ɨ tyeyúuj tzajta'. A'úu pu jo'tyájrupi, tɨ'quij hua' jamuan ooyíjxɨ a'ɨ́ɨjma ɨ maj tyi'cha'ɨj, tɨ'ij jáamua'ree je'ej tɨ 'atyojoma'aj ta'me.
40026059	'Majta ɨ maj tyihua'ijtye' ɨ puaríij hua' jamuan ɨ juéesij, a'ɨ́ɨ mu jahuooca' ɨ hué'tzij ɨ maj jɨn Jesús jitze tyo'ojpuá'ritye' tɨ'ij hua'táɨ'ɨriitarej maj jaajé'ca,
40026060	ajta camu je'ej tyejtyo tyi'tɨ́j maj jitzan ujpuá'ritye'en, ma majta mue'tɨj ɨ tyeɨ́tye hue'tzij jɨn tyaaxájtzi'ri'. Aj mu mij hua'puaj aje'ré'nyej,
40026061	a'yaa mu mij tyihuo'té'exa tɨjɨn: ―A'yaa pu tyu'taxájtaca' a'mújna mu tyévij tɨjɨn: "Nyáaj nu jaayí'tɨn nyaj jaatyú'uuna a'íjna ɨ tyeyúuj tɨ chí'ra'an pué'een ɨ Dios, nyajta je'en nyajtáhua'aj ja'ajtaahuaj hueíca xɨcáj jitze."
40026062	'Aj pu'ij a'ɨ́ɨn ájchee ɨ tɨ néijmi'i jɨn antyúumua'reej ɨ tyeyúuj tzajta', tɨ'quij a'yan tyaata'íhuo'ri' ɨ Jesús tɨjɨn: ―¿Nyi pequée huatányuusij? ¿Tyi'tanyí pué'een a'íjna ɨ maj jɨn a jitze tyi'pua'ritye'?
40026063	'Ajta ɨ Jesús capu huatanyúj. Ajta ɨ tɨ néijmi'i jɨn antyúumua'reej ɨ tyeyúuj tzajta', a'yaa pu tyaaté'exaa tɨjɨn: ―A'yaa nu tyi'mua'ijtye' nyúucaritze' ɨ Dios tɨ júurij paj jaataxáj ɨ tɨ jɨ'ré'cajnɨme. Taaté'exaatye' tɨpua'aj muáaj a'ɨ́ɨn paj pué'eenye' ɨ Cɨríistu', ɨ yóojra' ɨ Dios.
40026064	'Jesús pu a'yan tyu'tanyu tɨjɨn: ―Muáaj paj a'yan tyaataxájtaca'. Nyajta nyáaj a'yaa nu tyajá'mua'ixaatye' siaj mua'aj jaséejran a'ɨ́jcɨ ɨ tɨ ajta tyévij jitze huanɨé'huaca' tɨ muájca'ta' ja'ajcaquée ta'mej a'ɨ́jcɨ ɨ tɨ néijmi'i jɨn antyúumua'reej u tajapua, siajta jaséejran tɨ'ɨj jútye' aje'cáame'en ɨ jéetɨri tzajta.
40026065	'Ajta ɨ tɨ néijmi'i jɨn antyúumua'ree ɨ tyeyúuj tzajta', a'ɨ́ɨ pu ja'cásujtza'an ɨ jusíicu' mej mij jáamua'ree tɨ huatanyu'caca', ajta a'yan tyu'taxájtaca' tɨjɨn: ―Je'ej pu pua'aj tyi'xaj ɨ Dios jimi a'mújna mu tyáatɨ', capu che' juxɨe've' maj séecan tyi'tɨ́j jitzan pua'ritya'aj. Mua'aj xu'ríj jáanamuajri' tɨ je'ej pua'aj tyi'xaj ɨ Dios jimi,
40026066	¿ji'nye tyajamuá'miteeraste' muá'ajma? 'A'yaa mu a'ɨ́ɨmaj tyityaatanyú tɨjɨn: ―A'yaa pu tyeevíjtye' tɨ huámuɨ'nyij a'ɨ́jcɨ jɨme'.
40026067	'Aj mu mij ja'rátzi'tzique'mua'axɨj ajɨ́ɨsa', majta jatyáavajxɨ. Séecan mu majta jɨ́ɨsa' ja'ráavajxɨj,
40026068	a'yan metye'ixáatya'aj tɨjɨn: ―Muáaj mu paj a'ɨ́ɨn pué'een ɨ Cɨríistu', huataxáj a'tanyíj mui'tyéjve.
40026069	'Ajta ɨ Pedro, a'áa pu jotácatyij a je'ta jo'tɨ ja'rájta'cuaj ɨ chi'tá. Aj pu'ij sɨ́ɨj íitɨ' utyájrupi ɨ tɨ jahuɨɨre' a'ɨ́jna ɨ tyeyúuj tzajta' tɨ antyúumua'reej, aj pu'ij jimi aje'ré'nyej tɨ'quij a'yan tyaaté'exaa tɨjɨn: ―Muáaj paj pajta jamuan jo'cha'canya' a'ɨ́jcɨ ɨ Jesús, ɨ Galileea tɨ ja'ma'can.
40026070	'Aj pu'ij ɨ Pedro tyu'hue'taca' néijmi'i mu jaséeracaj tɨ'ɨj a'yan tyu'taxájtaca' tɨjɨn: ―Canu jamua'ree tyi'tɨ́j paj tyáxajtaj.
40026071	'Aj pu'ij 'ájche, tɨ'quij a'áa jo'ré'nyej jo'tɨ ja'pueerta, a'áa pu'ij ajtáhua'aj sɨ́ɨj íitɨ jaaséej ajta je'en a'yan tyihuo'té'exa ɨ tyeɨ́tye tɨjɨn: ―A'mújna mu tyévij a'múu pu ajta jamuan jo'cha'canya'aj a'ɨ́jcɨ ɨ Jesús Nazaret tɨ ja'ma'can.
40026072	'Ajtáhua'aj pu ɨ Pedro tyu'hue'taca', junyúucarijtze pu jɨn a'yan tyihuo'té'exa tɨjɨn: ―Canu jamuaa'tye a'ɨ́jcɨ ɨ tyévij.
40026073	A'tzú a'tyéevi'caj, ɨ maj a'áa ja're'tya'ca'aj, a'ɨ́ɨ mu aje'ré'nyej jimí, matɨ'ɨj mij a'yan tyaaté'exaa tɨjɨn: ―Muáaj paj hua' jitze ajtyáma'can. Tu'rí jamua'ree a'ɨ́jcɨ jɨme' je'ej paj ye'é tyu'xáxa'aj.
40026074	'Aj pu'ij Pedro huatyóochej tɨ jaatahuavii tɨ ɨ Dios puéejtzi jaatá'an tɨ pua'aj quee a'yan tyi'ja'yájnatan, a'yaa pu tyihuo'té'exa tɨjɨn: ―Canu jamua'tye a'ɨ́jcɨ ɨ tyévij. Tɨ'ɨj a'yan tyu'taxájtaca', aj pu'ij ɨ tyacuáarɨe' huajíjhuaca',
40026075	aj pu'ij ɨ Pedro jo'támua'reeri' je'ej tɨ ɨ Jesús anaquéej tyaaté'exaatya'ca'aj a'yan tɨjɨn: "Tɨ'ɨj quee xu jijhuaj ɨ tyacuáarɨe', hueíca paj naatyáhue'ta a'yan petyi'xáataj tɨjɨn capaj nyamua'tye." Aj pu'ij iirájra a'ɨ́jna ɨ Pedro, tɨ'quij jéehua huápuɨ'ɨj tyuuyíinyajra.
40027001	'Tɨ'ɨj huatapuá'riaca', néijmi'i mu ɨ maj tyihua'ijtye' ɨ puaríij majta ɨ huáasij ɨ maj Israel jitze ajtyáma'can, a'ɨ́ɨ néijmi'i jaaxa'puɨ'ɨntare' je'ej maj huárɨnyij mej mij jaajé'ca cɨ Jesús.
40027002	Ma'najɨ́'ca'aj mu ɨ muájca'ra' jitze matɨ'ɨj yo'ví'tɨj, aj mu mij jaatátui a'ɨ́jcɨ ɨ tajtúhuan tɨ a'yan ántyapuaj tɨjɨn Piláato.
40027003	'Ajta a'ɨ́jna ɨ Judas ɨ tɨ tyu'tátuii a'ɨ́jcɨ ɨ Jesús, tɨ'ɨj jáamua'reeri' tɨjɨn puéejtzi mu jaata'sij ɨ Jesús, a'ɨ́ɨ pu ayootoj ɨ túumi hua' jimi ɨ maj puaríij tyi'ijtye' ajta a'ɨ́ɨjma jimi ɨ huáasij,
40027004	a'yan tyihuo'te'exáatya'aj tɨjɨn: ―Nyáaj nu ootyá'ɨtzee ɨ Dios jimi, ji'nye a'tɨ́j nu jamuaatátui tɨ quee tyi'tɨ́j jɨn á'ɨtzeere' siaj sij jaajé'caj. 'Majta a'ɨ́ɨmaj a'yaa mu tyaaté'exaa tɨjɨn: ―Capu a'tzú ta jitze juxɨe've' ityájma, muaaj paj pué'enye'.
40027005	'Aj pu'ij ɨ Judas ayoohua'xɨj ɨ túumi a chóota' a'újna ɨ tyeyúuj tzajta', tɨ'quij jo'raj ajta je'en cóocue'mi'in.
40027006	'Majta ɨ maj puaríij tyi'ijtye' a'ɨ́ɨ mu jaaré'eje'pu a'ɨ́jcɨ ɨ túumi, majta a'yan tyu'taxájtaca' tɨjɨn: ―Capu je'ej tyíɨ'rij tyaj ju'cáan a'íjcɨ ɨ túumi jo'tɨ jóosɨɨre' ɨ túumi, ji'nye a'íi pu a'ɨ́ɨn pué'een ɨ tyaj jɨn tyu'nájchitaca' tɨ'ij xúure'ej jo'vetyi.
40027007	'Matɨ'ɨj mij a'yan tyaaxa'puɨ'ɨntare maj a'ɨ́j jɨn chuéj huánanan, ɨ maj a'yan jatamuá'mua tɨjɨn chuéj tɨ japuan tyi'muɨjhuaca a'ɨ́jna ɨ tɨ xá'rij tyi'ta'huaca, mej mij a'áa huaja'vá'naamuan a'ɨ́ɨjma ɨ maj séej chuéj japua ja'ma'can.
40027008	A'ɨ́j mu jɨn a'yan jaatamua'aj tɨ'ɨj na'aj a'ájna ɨmua a'ɨ́jcɨ ɨ chuéj a'yan tɨjɨn chuéj maj japuan jo'riá'xɨrej ɨ xúure'ej.
40027009	A'yaa pu a'ɨ́jna jɨn tya'róo'aste je'ej tɨ tyu'taxájtaca' a'ɨ́jna ɨ Jeremías ɨ tɨ Dios jitze huatama'can tyi'xajtaca'a tɨ a'yan tɨjɨn: "A'ɨ́ɨmaj ɨ maj Israel jitze ajtyáma'can, a'ɨ́ɨ jaare'je'puj a'ɨ́jcɨ ɨ túmii ɨ tɨ seityé japuan tamuáamuata' ará'asej ɨ maj jɨn tyu'nájchitaca',
40027010	a'ɨ́j mu mij jɨn chuéj huánanɨej jo' tɨ tyaja'muɨjhuacaria'aj a'ɨ́jna ɨ xá'rij tɨ tyi'ta'huacaa."
40027011	'Jesús pu jo'vi'tɨchiihuaca' a'ɨ́jcɨ jimi ɨ tajtúhuan, a'ɨ́ɨ pu'ij ɨ tajtúhuan a'yan tyaata'íhuo'ri' tɨjɨn: ―¿Nyi muáaj a'ɨ́ɨn pa pué'een ɨ paj hua' rey ɨ maj Israel jitze ajtyáma'can? 'A'yaa pu tyu'tanyu a'ɨ́jna ɨ Jesús tɨjɨn: "Muáaj pa pu'ríj jaataxájtaca'."
40027012	'Matɨ'ɨj mooj a'ɨ́ɨmaj ɨ maj puaríij tyi'ijtye' majta ɨ huáasij jitzán tyi'pua'ritya'ca'aj, capu ɨ Jesús tyi'tɨ́j huataxájtaca'.
40027013	Aj pu jɨn ɨ Piláato a'yan tyaata'íhuo'ri' tɨjɨn: ―¿Nyi pequee hua'namuaj ɨ máj jéehua a'jitze tyi'puaritye'?
40027014	'Ajta ɨ Jesús capu tyi'tɨ́j huataxájtaca', a'ɨ́j pu jɨn ɨ tajtúhuan je'ej tyo'tóomua'aj.
40027015	'Matɨ'ɨj tyi'ye'estyahua'aj, a'yaa pu tyeeyí'tɨhua'aj a'ɨ́jna ɨ tajtúhuan tɨ séej huatátoonyij ɨ tɨ eetyánami', a'tɨ́j maj a'yan ɨ tyeɨ́tye tyaatáhuaviiraj.
40027016	Sɨ́ɨj pu'ij eetyánami'huaca'aj tɨ a'yan 'ántyapuaj tɨjɨn Barrabás, néijmi'i mu jamua'tyajca'aj a'ɨ́jcɨ ɨ Barrabás,
40027017	matɨ'ɨj ɨ tyeɨ́tye a'áa ja'tyuusɨ́ɨriacaj, Piláato pu a'yan tyihuo'ta'íhuo'ri' tɨjɨn: ―¿A'tanyíj mua'aj siaxɨé've' nyej nyij jaatátoonyi nyij a'ɨ́jcɨ ɨ Barrabás, ca' ɨ Jesús ɨ maj a'yan jatamua'muaj tɨjɨn Cɨríistu'?
40027018	'Ji'nye a'yaa pu tyáamua'reeri' tɨjɨn me'chueeria'ca'aj ɨ Jesús, a'ɨ́j mu jɨn jaatátuiiri' ɨ tajtúhuan.
40027019	'Ooche' pu huatyequéecaj ɨ ɨpuárij japua a'ɨ́jna ɨ Piláato tɨ'ɨj ɨ́ɨra'ra' a'yan utyiyo'tanyú'chityi'ri' tɨjɨn: "Capaj je'ej jooriaj a'mújcɨj mu tyévij tɨ quee tyi'tɨ́j jɨn á'ɨtzeere', ji'nye je'ej nu pua'aj tyu'maaraca' a'ɨ́jcɨ jɨme' ɨ tyévij."
40027020	'Majta ɨ maj tyihua'íjtye' ɨ puaríij majta ɨ huáasij, a'ɨ́ɨ mu ca'nyíjra'aj huo'ta' ɨ tyeɨ́tye mej mij jaatáhuavii ɨ tajtúhuan tɨ'ij a'ɨ́j huatátoonyij ɨ Barrabás, majta je'en a'yan tyaatáhuavii tɨ'ij tyu'tá'an mej mij jaajé'ca a'ɨ́jcɨ ɨ Jesús.
40027021	Ajta ɨ tajtúhuan a'yaa pu ajtáhua'aj tyihuo'ta'íhuo'ri' tɨjɨn: ―¿A'tanyíj siaxɨe've' a'íijma ɨ maj hua'pua nyej nyij jaatátoonyi? A'yaa mu a'ɨ́ɨmaj tyityaatanyu tɨjɨn: ―A'ɨ́jcɨ ɨ Barrabás.
40027022	'Piláato pu a'yan tyihuo'ta'íhuo'ri' tɨjɨn: ―¿Arí mu Jesús ji'nye nyáa'uurej, mu maj a'yan jatamua'muaj tɨjɨn Cɨríistu'? Néijmi'i mu a'yan tyityaatanyu tɨjɨn: ―Pata'aj jo'tatan ɨ cúruuj jitze.
40027023	'Ajta Piláato a'yaa pu tyihuo'té'exaa tɨjɨn: ―¿Ji'nye een jɨme', tyi'tajnyí je'ej pua'aj huáruuj? 'Majta a'ɨ́ɨmaj jéetze' mu ca'nyíin jɨn huatyejíihuajra a'yan tɨjɨn: ―Pata'aj jo'tatan ɨ cúruuj jitze.
40027024	'Piláato pu jamua'reeriaca'a tɨ quee je'ej tyíɨ'riitaca'aj je'ej tɨ huárɨnyij hua' jimi, sulu mu'ríj tɨn tyúucui'sima'aj cha'mana'aj, a'ɨ́j pu jɨn anóomuejtye jájtyi jɨme' mee séeracaj ɨ tyeɨ́tye, ajta a'yan tyihua'ixáatya'aj tɨjɨn: ―Canu nyáaj a'ɨ́ɨn pué'een ɨ tɨ jaje'catan a'mújcɨj mu tyáataj, sulu mua'aj xu a'ɨ́ɨn pué'een.
40027025	'Néijmi'i mu ɨ tyeɨ́tye a'yan tyityaatanyu tɨjɨn: ―Che' ityájma a'yan tyitáacɨ'tyij, ajta ɨ tayóojmua' tyej tyij ityaj jaajé'caj.
40027026	'Aj pu'ij Piláato jaatatoj a'ɨ́jcɨ ɨ Barrabás, ajta je'en jaata'íjtaca' maj je'riá'vajxɨ'ɨn a'ɨ́jcɨ ɨ Jesús, aj pu'ij huo'tátui mej mij yo'tatan.
40027027	'Majta a'ɨ́ɨmaj ɨ xantáaru'ustyámua'mua ɨ tajtúhuan a'ɨ́ɨ mu yo'jáj ɨ Jesús a'ájna jo'tɨ ja'chej ɨ tajtúhuan, majta je'en néijmi'icaa hua'tajé ɨ juxa'aj xantáaru', mej mij tyúusɨɨre'en ɨ Jesús jimi.
40027028	Matɨ'ɨj mij tya'cáari'ri'i néijmi'i ɨ tɨ tyí'ichajca'a, majta síicu'rij ju'cáachejtye tɨ po'vij tɨ xú'umua tɨ́mua',
40027029	majta curúun jaatyátaave tɨ tzícare' jɨn cɨstijhuaj, a'ɨ́j mu ju'cárujtyi'ri ɨ mu'úura' jitze, majta itzɨ́j ji'tyéechuitye muájca'ta'. Aj mu mij jimi tyítunutaxɨ, a'yaa mu tya'xahuari'raca'aj a'yan metye'jéevaj tɨjɨn: ―¿Che' jusén jɨn juurij a'mújna mu tɨ tyihua'íjtye' a'ɨ́ɨjma ɨ maj Israel jitze ajtyáma'can?
40027030	'Majta jaatyétzi'tzique'mua'xɨj, majta je'en ja'vá'vajxɨ ɨ mu'úutza' a'ɨ́jcɨ jɨme' ɨ itzɨ́j.
40027031	Matɨ'ɨj jaatyaxáahuataj, aj mu mij ja'antyíchui a'ɨ́jcɨ ɨ síicu'rij tɨ po'ovi tɨ xú'umua tɨ́mua', majta ju'cáachejtye ɨ síicu'ria'ra', aj mu mij yo'jáj mej mij jo'tatan ɨ cúruuj jitze.
40027032	'Matɨ'ɨj ajooju'caj, séej mu tyaataj antyinájchaca' tɨ a'yan ántyapuaj tɨjɨn Simon, a'áa pu ja'ma'can séej chuéj japua tɨ a'yan tyaja'rájtyapua tɨjɨn Cirene, a'ɨ́j mu mij huata'íj tɨ a'ɨ́ɨn ja'antyichóo ɨ cúruujra' ɨ Jesús.
40027033	'Matɨ'ɨj a'áa ja'rá'a jo'tɨ a'yan tyaja'rájtyapua hua'nyuuca jɨme' tɨjɨn Gólgota. Gólgota, a'yaa pu huatóomua'aj tɨjɨn Muɨ'chíj mu'taj,
40027034	aj mu mij tyi'tɨ́j jaata' tɨ jaayé'en, nahuáj tɨ antzíjvi tɨ á'naxcaj, ajta ɨ Jesús tɨ'ɨj jaatyámua'aj capu ja'ránajchaca'.
40027035	'Matɨ'ɨj yo'tatéexɨ'ɨj ɨ cúruuj jitze, a'ɨ́ɨ mu ɨ xantáaru'uj huáhuajcaca' maj huóomue'tɨn tyetyéj jɨme' mej mij jáamua'ree a'tɨ́j tɨ cɨ'tyij séej ajta séej ɨ tyi'cáanaria'ra'an ɨ Jesús.
40027036	Aj mu mij ta mij oorá'asaca'a mej mij jáacha'ɨɨn.
40027037	Majta táabla cɨléenye' óotatej jo'tɨ jo'ojmú'u ɨ Jesús, a'yaa pu tye'yu'si'huaca'aj je'ej maj tyi'tɨ́j jitzan tyo'ojpuá'ri. A'yaa pu tye'yu'sihuaca'aj tɨjɨn: "A'íi pu a'ɨ́ɨn pué'een ɨ Jesús, ɨ tɨ hua' rey a'ɨ́ɨjma ɨ maj Israel jitze ajtyáma'can."
40027038	'Hua'puaj mu majta ɨ náhua'rij jamuan ootateehuaca', séej mu óotatej ɨ muájca'ta' ɨ Jesús, majta ɨ séej ɨ útata'an pujmua'.
40027039	Majta ɨ maj aja'tányinyica'aj, matɨ'ɨj jaaséej, a'ɨ́ɨ mu eecámu'vajra'a majta ja'xaahuataca'aj,
40027040	a'yaa tye'jeevaca'aj tɨjɨn: ―Muáaj paj jaatyú'uuna ɨ tyeyúuj, pajta je'en hueíca xɨcaj jitze pajtáhua' já'ajtaahua. Tɨ pua'aj a'ɨ́ɨn paj pué'eenyej ɨ yóojra' ɨ Dios, a japua huatányuuchij, pajta je'en acájra'nyij mu cúruuj jitze.
40027041	'A'yaa mu cha'ta mana' tya'xaahuari'raca'aj a'ɨ́ɨmaj ɨ maj tyihua'íjtye' puaríij majta ɨ maj tyihua'mua'tye ɨ yu'xarij jitze ɨ maj jɨn tyí'ijta, majta hua' jamuan ɨ huáasij. A'yaa mu tyi'xajtaca'aj tɨjɨn:
40027042	―'A'muu pu hua'japua huatanyúj ɨ séecan, ajta quee jayí'tɨn tɨ jusɨ́ɨj jujapua huatányuunyij. A'múu pu a'ɨ́ɨn pué'een ɨ tɨ rey jɨn tyi'tyejve a'ɨ́ɨjma jimi ɨ maj Israel jitze ajtyáma'can; che' acájra'nyij mu cúruuj jitze, aj tu xaa jimi tya'antzaahuatye'sij.
40027043	A'múu pu ɨ Dios jimi tyi'ca'nyej, che' ɨ Dios ijíij japuan huatányuunyij, tɨ pua'aj jɨ'ré'can jɨme' jaxɨe'va'aj. ¿Nyi quee a'múu a'yan tyu'taxájtaca' tɨ yóojra' pué'eenya ɨ Dios?
40027044	'Majta ɨ náhua'rij ɨ maj jamuan óotateehuaca', a'ɨ́ɨ mu majta ja'xaahuari'raca'aj.
40027045	'Tɨ'ɨj na'aj a'tzáaj tacuaríixpua, 'asta na'aj quee yáacɨj je'ta ucama'caj ɨ xɨcaj, néin japua pu ɨ cháanacaj huatyátɨca'riaca'.
40027046	Tɨ'ɨj a'yan tyi'rɨjcaj, Jesús pu ca'nyíin jɨn huajíjhuaca' ɨ junyúuca jɨme' a'yaa pu tɨjɨn: ―Elí, Elí, ¿lama sabactani? A'íjna ɨ nyúucarij, a'yaa pu huatóomua'aj tɨjɨn: "Mu paj nyi' Dios, mu paj nyi' Dios, ¿ji'nye een jɨme pej pij yanúurɨej?"
40027047	'Séecan ɨ maj a'áa jo'tyú'uuca'aj máanamuajri'i, a'yaa mu mij tyu'taxájtaca' tɨjɨn: ―A'ɨ́j pu huatajé a'ɨ́jcɨ ɨ Elías ɨ tɨ Dios jitze huatama'can tyi'xajtaca'aj.
40027048	'Aj pu'ij sɨ́ɨj jo'téechajraa tyi'tɨ́j pu u' jo'vá'tɨj tɨ uhuájta'tyij, ajta je'en jaatyáaru'nye nahuáj jɨme' ta'antzíjvi, aj pu'ij cɨyéj jitze ja'antyijɨ́'ɨca'aj tɨ'ɨj ij ja'ajchui ta'aj ij Jesús huaye'en a'ɨ́jcɨ jitze.
40027049	Majta ɨ séecan a'yaa mu tyu'taxájtaca' tɨjɨn: ―Che' a'yan eenye', tyata'aj jaaséj tɨ pua'aj ya tanyéj a'ɨ́jna ɨ Elías tɨ'ij ja'cátoonyij.
40027050	'Aj pu'ij ɨ Jesús, ajtáhua'aj ca'nyíin jɨn huajíjhuaca', tɨ'quij huamuɨ́'.
40027051	Tɨ'ɨj a'yan tyi'rɨ́jcaj, a'ɨ́ɨ pu ɨ cɨ́ɨxurij tɨ itzɨjhua a'úu tɨ je'cáahuɨɨ ɨ tyeyúuj tzajta' acásujtza'an. Ajta huatóoca'tzɨj ɨ chuéj, ajta je'ta ootátarixɨj ɨ tyetyéj,
40027052	ajta antyícuunyi'huaxɨj jo' maj ja'va'námi'huajma'caa ɨ maj meríj huácuij, a'ɨ́ɨ mu mue'tɨ́j huatájuuriaca' ɨ maj tyámua' tyi'tyetyeɨtyeristaca'aj.
40027053	Aj mu mij eetacɨ́j jo' maj java'námi'huajma'caa, tɨ'ɨj huatájuuriaca' a'ɨ́jna ɨ Jesús, a'ɨ́ɨ mu utyájrupi u chájta', jo mej mij jéehua ɨ tyeɨ́tye huojo'sej.
40027054	'Ajta a'ɨ́jna ɨ hua'capítan ɨ xantáaru'uj, majta ɨ maj jacha'ɨɨca'aj ɨ Jesús, a'ɨ́ɨ mu tyu'séej tɨ'ɨj huatóoca'tzɨxɨj ɨ chuéj, majta néijmi'i je'ej tɨ tyi'tɨ́j rɨjcaa, aj mu mij jéehua tyu'tátzɨn, majta a'yan tyu'taxájtaca' tɨjɨn: ―Je'caj nɨn pu a'ɨ́ɨn pué'eenya'aj ɨ yóojra' ɨ Dios.
40027055	'Séecan mu majta ɨ úuca a'ɨmuá jo'tyu'úu metyí'seejraca'a, a'ɨ́ɨ mu jamuan huacɨ́'ca'aj ɨ Jesús tɨ'ɨj na'aj tyaja'rájra a'ájna a Galileea, a'ɨ́ɨ mu majta jahuɨɨria'ca'aj.
40027056	A'íi mu a'ɨ́ɨn pué'een, a'ɨ́jna ɨ Maríia, Magdala tɨ ja'ma'can, ajta ɨ sɨ́ɨj ɨ Maríia hua'náana a'ɨ́jcɨ ɨ Jacobo ajta a'ɨ́jcɨ ɨ José, ajta je'en a'ɨ́jna ɨ hua'anáana a'ɨ́ɨjma yóojmua' ɨ Zebedeo.
40027057	'Tɨ'ɨj arí huachúmua', sɨ́ɨj pu tyáatɨ' tɨ chíjtyaanyi' aje'ré'nyej tɨ a'yan 'ántyapuaj tɨjɨn José, a'áa pu ja'ma'can chájta' tɨ a'yan tyaja'rájtyapua tɨjɨn Arimatea, a'ɨ́ɨ pu ajta tya'tzaahuatya'ca'aj ɨ Jesús jimi.
40027058	A'ɨ́ɨ pu'ij aje'ré'nyej a'ɨ́jcɨ jimi ɨ Piláato, tɨ'quij jaatáhuaviiri' ɨ tyévira'an ɨ Jesús. Piláato pu'ij tyu'ta'íjtaca' maj jaatátuire'en,
40027059	aj pu'ij ɨ José ja'ajtajá ɨ tyévira'an, ajta jere'íjcataca' maanta jɨme' tɨ jájcua,
40027060	a'úu pu yo'tyájto ɨ tyévira'an ɨ Jesús jo'tɨ oochan yo'taíjtacaj maj ju'tyíicha'ajra'nyij ɨ tyanúxaj tzajta'. Tɨ'ɨj je'tyáana ɨ tyetyéj jɨme' tɨ sicɨ́ɨrara'a, aj pu'ij jo'ra.
40027061	Ajta a'ɨ́jna ɨ Maríia, Magdala tɨ ja'ma'can, ajta ɨ sɨ́ɨj ɨ Maríia, a'áa mu ja'ajtya'aj mua'raj a'ájna véjri' a tɨ jo'tyárutyi'ij jo' maj yo'tyájto.
40027062	'Yaa huíjmua' yee, matɨ'ɨj meríj tyámua' huóoruu mej mij huóoso'pe'en, a'ɨ́ɨmaj ɨ maj tyihua'ijtye' puaríij, majta ɨ fariseos, a'ɨ́ɨ mu néijmi'i aje'ré'nyej a'ɨ́jcɨ jimi ɨ Piláato,
40027063	a'yaa mu tyaaté'exaa tɨjɨn: ―Tavástara', a'yaa tu tyo'támua'reeri' tɨ a'yan tyu'taxájtaca' a'ɨ́jna ɨ tɨ tyi'hue'tacaria'aj, tɨ'ɨj óoj júurica, a'yaa pu tyu'taxájtaca' tɨ hueíca xɨcáj jitze huatájuuritaj.
40027064	A'ɨ́j pu jɨn, pata'aj tyu'ta'íjta mej mij tyu'cha'ɨɨn jo' tɨ ja'vá'nami' 'asta na'aj quee mu tyojó'me' hueíca xɨcaj, na'ríij quee ɨ'ríj maj aje'ré'nyej mej mij jaanáhua'an ɨ tyévira'an a'ɨ́ɨmaj ɨ maj jamuan huacɨ́'ca'aj, aj mu mij a'yan tyihuo'té'exaatye'sij ɨ tyeɨ́tye tɨjɨn pu'ríj huatájuuriaca'. Ajta jéetze' pu je'ej pua'aj tye'me quee tɨ'ɨj anaquéej tyu'hué'taca'.
40027065	'Aj pu'ij Piláato a'yan tyihuo'té'exa tɨjɨn: ―A'yaa pu tye'me, metyi'icha'ɨ́ɨj mu muá'aju'un. Séricuj mua'aj siata'aj tyámua' u yo'uurej, je'ej siaj tyeeyí'itɨn, tɨ'ij quée a'tɨ́j jamuarɨe'ej ɨ tyévira'an.
40027066	'Matɨ'ɨj mij jo'cɨ́j, majta tyámua' jáaruu tɨ'ij quee a'tɨ́j ja'antácuuna, majta a'áa huojo'tyáhuii ɨ xantáaru'uj mej mij tyu'cha'ɨɨn.
40028001	'Tɨ'ɨj tya'náara'aj a'ájna xɨcáara' ɨ maj jitzan juso'pi, huatapuá'rijsima'caj pu tɨ'ɨj a'ɨ́jna ɨ Maríia, Magdala tɨ ja'ma'can, ajta ɨ sɨ́ɨj ɨ Maríia, a'úu mu jó'ju' mej mij yotyéesej jo' maj yo'tyá'avaataca'.
40028002	Aj pu'ij jiye'tzin ca'nyíin jɨn huatóoca'tzɨxɨj ɨ chuéj, ji'nye sɨ́ɨj tɨ tajapua tyí'huɨɨre' pu aje'cáanyej ɨ jútye', a'áa pu jo'ré'nye jo' maj yo'tyá'avaataca' ɨ Jesús tɨ'quij ja'anta'ɨ́j ɨ tyetyéj ɨ tɨ jɨn eetyánami'huaca'aj jo'tɨ jóojcun, ajta a'áan japuan jo'ajyíxɨ.
40028003	A'ɨ́jna ɨ tɨ tajapua tyi'huɨɨre' náa pu tyi'tyatáatɨyi'caa tɨ'ɨj maj tyóona'axcava'ra'an, ajta náa cuéenavi' tyi'tyéchajca' tɨ'ɨj ɨ séerij.
40028004	Matɨ'ɨj jaaséj a'ɨ́ɨmaj ɨ xantáaru'uj ɨ maj tyí'icha'ɨɨca'aj, huápuɨ'ɨj mu tyu'tátzɨn majta juvivaaca'aj a'ɨ́j mu jɨn eetavátzɨj, yaa pu cuxáa muáacui.
40028005	Ajta ɨ tɨ tajapua tyí'huɨɨre', a'yaa pu tyihuo'té'exa a'ɨ́ɨjma ɨ úuca tɨjɨn: ―Caxu tyí'tzɨɨnya'. Nyáaj nu jamua'ree siaj a'ɨ́j tyáhuonyij ɨ Jesús, ɨ maj jo'tatej.
40028006	Capu ya ja'hua', ji'nye pu'ríj huatájuuriaca', a'yájna tɨ'ɨj tyaataxájtaca'. Musio'vá'ju' siata'aj jaaséj jo' maj yo'tyéetye.
40028007	Séricuj jiye'tzin jɨme' siajta'aj huo'té'exaatye'en a'ɨ́ɨjma ɨ maj jamuan huacɨ́'ca'aj a'yan tɨjɨn: "Pu'ríj huatájuuriaca', a'áa pu joomé' a'ájna a Galileea tɨ'ij ajtáhua'aj a'áa huaja'ajsɨɨre'en." A'íi pu nye jitze juxɨe'va'ca'aj ɨ nyaj nyeríj jamuaaté'exa.
40028008	'Majta a'ɨ́ɨmaj ɨ uuca ca'nácan mu jo'cɨ́j, móoche' mu tyí'itzɨɨnya'ca'aj, majta jéehua jutyamua'va'ca'aj, a'ɨ́ɨ mu mij jo'huáachajra mej mij huojo'té'exaatye'en a'ɨ́ɨjma ɨ maj Jesús jamuan huacɨ́j.
40028009	Aj pu'ij jiye'tzín ɨ Jesús huatóosejrataca' a'ɨ́ɨjma jimi ɨ úuca ajta je'en huo'tatyójtye. Aj mu mij ɨ úuca ajtyáxɨɨriaca' majta ja've'vi'raxɨ ɨ ɨcájra'en jitze, majta jaatyánajchaca',
40028010	aj pu'ij Jesús a'yan tyihuo'té'exa tɨjɨn: ―Caxu tyí'tzɨɨnya'aj. Séricu siata'aj huojo'té'exaatye'en ɨ nye'ihuáamua' maj jó'cɨɨnye a'ájna a Galileea, a'áa mu nyeje'séejran.
40028011	'Móoche' mu huaju'caj a'ɨ́ɨmaj ɨ úuca, matɨ'ɨj séecan ɨ xantáaru' ɨ maj tyi'cha'ɨɨca'aj a'áa ja'rá'aj a chájta', aj mu mij néijmi'i huo'té'exa a'ɨ́ɨjma ɨ maj puaríij tyí'ijtye' je'ej tɨ tyi'tɨ́j huarɨ́j.
40028012	Majta ɨ maj tyí'ijta ɨ tyeyúuj tzajta', a'ɨ́ɨ mu tyúusɨɨj hua'jamuan ɨ huáasij, mej mij jaaxa'puɨ'ɨntare'en je'ej maj ye'ej huárɨnyij. Aj mu mij jéehua túumi huo'tá' a'ɨ́ɨjma ɨ xantáaru'uj,
40028013	a'yan metyihua'ixáatya'aj tɨjɨn: ―A'yaa xu mua'aj tyu'taxáj tɨjɨn tɨ́ca'ɨmua sitɨ'ɨj tyacu'tzísima'caj, a'ɨ́ɨmaj ɨ maj Jesús jamuan huacɨ́'ca'aj a'ɨ́ɨ mu aje'ré'nyej matɨ'ɨj mij jaanáhuaj ɨ tyévira'an.
40028014	Ajta tɨ pua'aj jáamua'ree ɨ tajtúhuan je'ej tɨ tyi'tɨ́j huarɨ́j, ityáj tu a'yan tyaaté'exaatye'sij tɨ'ij quee tyi'tɨ́j je'ej jamuáa'uurej mua'ajma.
40028015	'Majta a'ɨ́ɨmaj ɨ xantáaru'uj matɨ'ɨj ja'ancuria'aj ɨ túumi aj mu mij a'yan huarɨ́j je'ej maj tyihuo'ta'íj. Tɨ'ɨj na'aj ya tɨ je'ré'nye, a'yaa mu tyi'xaj néijmi'ique' a'ɨ́ɨmaj ɨ maj Israel jitze ajtyáma'can tɨ a'yan tyi'ja'yájna.
40028016	'Majta ɨ maj tamuáamuata' japuan sɨ́ɨj ará'axcaa, a'áa mu jó'ju' a'ájna a Galileea, a'áa mu ja'rá'aj jɨríj jitze tɨ'ɨj anaquéej tyihuo'té'exa a'ɨ́jna ɨ Jesús.
40028017	Ajta matɨ'ɨj jaaséej a'ɨ́jcɨ ɨ Jesús, aj mu mij tyámua' tyaatá', majta séecan camu tyá'tzaahuatya'ca'aj tɨ a'ɨ́ɨn pué'enye'.
40028018	Aj pu'ij Jesús ajtyáxɨɨriaca' hua' jimi tɨ'quij a'yan tyihuo'té'exa tɨjɨn: ―Dios pu arí néijmi'i tyinaatá' nyej nyij néijmi'i jɨn antyínyamua'reeriaj u tajapua nyajta íiyan cháanacaj japua.
40028019	Siata'aj sij jo'cɨ́jxɨ'ɨn néin japua ɨ cháanacaj siaj sij huo'ixáatye' ɨ tyeɨ́tye mej mij na'rá'astijre'en, siajta huo'ɨɨraj nyúucaritze' ɨ tɨ nyavástara', siajta nyúucaritze' ɨ yóojra', siajta nyúucaritze' ɨ júuricama'ra' ɨ Dios,
40028020	siajta huo'mua'tyej mej mij néijmi'i ja'rá'astej je'ej nyaj nyeríj tyajamuaamua'tyej. Nyajta nyáaj a'yaa nu ja'mua jamuan séeria'aj na'me tɨ'ɨj na'a yu tɨ jo'que'tɨj ja'me 'asta na'aj quee néijmi'i tye'entyipue're íiyan cháanacaj japua.
41001001	'A'yaa pu éenye'que' huatyóochej ɨ nyúucarij tɨ jaxaj a'ɨ́jcɨ ɨ Jesús ɨ Cɨríistu', yóojra' tɨ pué'een ɨ Dios.
41001002	A'yaa pu tyo'yu'xaca' a'ɨ́jna ɨ Isaías ɨ tɨ arí á'tyeej tɨ tyi'xájtaca' ɨ Dios jitze ma'can tɨjɨn: A'tɨ́j nu huata'ítyij anaquéecan ta'aj a jɨme tyu'taxáj, tɨ'ij tyámua' tyimuáa'uurijtze'.”
41001003	A'áa pu ja'va'namuajre' ɨ nyúucarij jo'tɨ quee ja'tyi'tɨj, a'yan tɨjɨn: “Tyámua' xu jaa'uurej ɨ juyáara' ɨ tavástara', xaataje'yitzi'tye' ɨ juyáara'.”
41001004	'A'áa pu jo'tóosejrataca' ɨ Juan ɨ tɨ huá'ɨɨraca' a'ájna jo' tɨ quée ja' tyi'tɨj, a'yaa pu néijmi'ca tyu'ixaa maj tya'antzahuatye' ɨ Dios jimi majta je'en huáɨ'huaj, tɨ'ij ɨ Dios tyihuo'tú'uunyi' ɨ maj quee xá'puɨ'ɨ huarɨ́j a'ɨ́jcɨ jimi.
41001005	Néijmi'i ɨ tyeɨ́tye a'áa maj tyaja'ránamuaj a judea majta a Jerusalén a'ɨ́ɨ mu aje're'nyinyiica'aj mej mij jáanamuaj. Matɨ'ɨj mij jaataxájtaca' ɨ maj quee xá'puɨ'ɨ huarɨ́j ɨ Dios jimi, aj pu'ij ɨ Juan huo'ɨɨri' a'ájna ɨ játya'naj jitze tɨ a'yan tya'rájtyapua tɨjɨn Jordán.
41001006	'Ajta a'ɨ́jna ɨ tɨ tyi'chajca' ɨ Juan a'ɨ́ɨ pu jɨn tyi'taavijhuaca'aj ɨ caméeyuj ju'xa' jɨme', ajta navíj jɨn ahuóojɨ'ca'ca'aj, ajta vi'tzi'cɨɨ cɨ'macaria'aj, ajta sarátye cua'caria'aj ɨtzitá maj huáxoo.
41001007	A'yaa pu tyihua'ixaatya'ca'aj tɨjɨn: ―Sɨ́ɨj pu óoj yaja'vé'me tɨ jéetze' va'can jɨn tyi'tyéjve nyequee nyáaj, capu nyéetzij a'yan tyi'nyacɨ'puaj nyej nyij ja'ajta'ɨ́'pu'xɨ'ɨn ɨ ca'quéera'an.
41001008	Nyáaj nu nyerí jamuá'ɨɨri' ɨ jájtyi jɨme', ajta a'ɨ́jna a'ɨ́j pu jɨn ja'mua'ɨɨran ɨ júuricama'ra' ɨ Dios.
41001009	A'yaa pu a'ájna tyu'rɨ́j, Jesús pu a'áa ja'rájra a Nazaret, chájta' a'áa tɨ ja'ajtyama'can a Galileea, aj pu'ij ɨ Juan jáa'ɨɨri' ɨ játya'na jitze tɨ a'yan tya'rájtyapua tɨjɨn Jordán.
41001010	Tɨ'ɨj na'aj ɨ Jesús tye'táara ɨ jáata', aj pu'ij jaaséj tɨ antacú ɨ tajapuá tɨ'ɨj ij a'ɨ́j huaséj ɨ júuricama'ra' ɨ Dios tɨ aje'cáma'ca'aj, a'yaa pu huasé'rihua'aj tɨ'ɨj cúcui'.
41001011	Ajta je'en nyúucarij huánamuajri' tɨ uje'cánamuajre ɨ tajapuá, tɨ a'yan tyi'xajtaca'aj tɨjɨn: ―Muáj paj a'ɨ́ɨn pué'een ɨ nyiyóoj ɨ nyaj jéehua jaxɨe've', ɨ nyaj nyajta ja'antyíhuoj.
41001012	'Tɨ'ɨj a'yan tyu'rɨ́j, aj pu'ij ɨ júuricama'ra' ɨ Dios yo'ví'tɨj ɨ Jesús a'ájna jo'tɨ quee ja' tyi'tɨj.
41001013	A'áa pu'ij hua'puatyej xɨcáj ja'tyee, jo' maj tyi'tyán jo'cɨ́'ca'aj simuáruunyi, ajta ɨ tyiyáaru' tyi'tya'sa'caj' tɨ'ij ɨ Jesús ootya'ɨtzeere'en ɨ Dios jimi, capu a'yan tya'ra a'ɨ́ɨ mu jaatyáhuɨɨ ɨ maj tyí'huɨɨre' ɨ tajapuá Dios jimi.
41001014	'Tɨ'ɨj eetyanámi'huacaj ɨ Juan, aj pu'ij ɨ Jesús ajo're'nyej a Galileea a'áa pu huojo'ixaa ɨ Dios nyúuca.
41001015	A'yan tɨjɨn: “Pu'ri tya'rá'aj a'ájna ɨ xɨcáara' jitze ɨ tɨ a'yan tyi'iteeriaca'aj tɨ'ij ɨ Dios tyu'ta'íjta ɨ cháanacaj japua. Siata'aj tya'antzaahuatye'en ɨ Dios jimi siajta jitzan tyu'ca'nyej ɨ nyúcaria'ra'.
41001016	'Tɨ'ɨj Jesús a'áa ja'ajtyama'ca a'ájna véjri' jo'tɨ ja'vá'ase ɨ jájtyi tɨ a'yan tya'rájtyapua tɨjɨn Galileea, aj pu'ij a'ɨ́j huaséj ɨ Simón ajta ɨ Andrés 'ihuáariara' tɨ pue'een. A'ɨ́ɨ mu a'ɨ́ɨn pue'éenya'aj ɨ maj cue'tzɨ'puacaria'aj, a'áa mu mij jo'hua'naa ɨ tápi'narij.
41001017	Jesús pu a'yan tyihuo'tajé tɨjɨn: ―Mu sio'te'yi' nya jamuan, nyáaj nu ja'muamua'tyej siata'aj huo'tájeevej ɨ tyeɨ́tye nye jimi.
41001018	'A'áa mu mij tyojopíij ɨ tápi'narij matɨ'ɨj mij jamuan jo'cɨ́j ɨ Jesús.
41001019	'Tɨ'ɨj te'ej 'ayee jo're'nye, Jesús pu a'ɨ́j huaséj ɨ Santiago ajta ɨ Juan ihuáaria'ra' tɨ pue'een, a'ɨ́ɨ pu hua'yojmua ɨ Zebedeeo, a'áa mu jarátya'ca'a ɨ báarcuj jitze tyámua' metyi'uuriáaj ɨ tápi'narij.
41001020	Aj pu'ij ɨ Jesús huo'tajé, a'áa mu mij yoorɨej ɨ jutáata Zebedeeo ɨ séecan jamuan ɨ maj jahuɨɨria'ca'aj, matɨ'ɨj mij Jesús jamuan jo'cɨ́j.
41001021	'Aj mu mij a'áa ja'ra'aj ɨ chájta' tɨ a'yan tya'rájtyapua tɨjɨn Capernaúm, a'ájna ɨ xɨcáara' jitze matɨ'ɨj juso'pii, aj pu'ij ɨ Jesús utyájrupi ɨ tyeyúuj tzajta', tɨ'quij huatyóochej tɨ tyihua'ajmua'tye.
41001022	Majta ɨ tyeɨtye je'ej mu tyityo'tóomuajtya'ca' je'ej tɨ tyihua'mua'tyajca', ji'nye a'yaa pu tyi'tyáxajtasima'aj tɨ'ɨj ɨ tɨ va'can jɨn tyi'tyejve, capu a'yan matɨ'ɨj ɨ maj tyihua'mua'tyajca'a a'ɨ́jcɨ jitze ɨ yu'xarij ɨ maj jɨn tyi'ijta.
41001023	A'úu pu sɨ́ɨj tyaatɨ' jo'tyávaaca'aj ɨ tyeyúuj tzajta' ɨ tyiyáaru' tɨ tzájta' séejria'ca'aj, a'ɨ́ɨ pu'ij a'yan tyu'tanyu
41001024	tɨjɨn: ―¿Ji'nye tyi'tɨ́j pa'uurej ta jimi Jesús Nazaret paj ja'ma'can? ¿Nyi a'ɨ́j jɨn mu po've'mej paj ta'antyipua'ritye'? Nyámuamua'tye a'tɨ́j paj pué'een, nyajta jamua'ree paj a'ɨ́ɨn pue'een ɨ paj néijmi'i jɨn tyámua' een ɨ Dios jimi.
41001025	'Aj pu'ij Jesús ja'ajtya'xɨj ɨ tyiyáaru', a'yan tye'ixáatya'aj tɨjɨn: ―Capaj ave'nyuuca'a iirájra' mu tyévij tzajta.
41001026	'Tɨ'quij ɨ tyiyáaru' jaatacá'tzɨj ɨ tyévij ca'nyíin jɨme', aj pu'ij ca'nyíin huajíjhuaca' ɨ tyiyáaru' tɨ tzajta' ú'sejria'ca' ɨ tyévij tɨ'quij 'iirájra.
41001027	Néijmi'i mu tyu'tátzin, majta a'yan tyúu'ihuo'raca'aj séej jamuan ajta séej a'yan tɨjɨn: ―¿A'tanyíj pue'een a'mújna? Tɨ'ij jájcuan jɨn tyi'mua'taj, ajta je'en naa tyu'xáaxa'aj tɨ'ɨj ɨ tɨ va'can jɨn tyi'tyejve. A'ɨ́ɨ mu majta ja'tzaahuatye' ɨ tyiyáaru' je'ej tɨ ye'ej tyihuo'tájeevij.
41001028	'Ajta je'en ji'ye'tzin néijmi'que' huámua'reeri'huaca' tɨ'ɨj na'aj a'ájna a Galileea je'ej tɨ tyi'tɨ́j huáruuj ɨ Jesús.
41001029	'Matɨ'ɨj 'iiráacɨj ɨ tyeyúuj tzajta', Jesús pu hua' jamuan jo'mej a'ɨ́ɨjma ɨ Santiago ajta ɨ Juan jo'maj ja'che ɨ Simón ajta ɨ Andrés.
41001030	A'ɨ́ɨ pu a'áa jóoca'tyii ɨ mu'nyáara' ɨ Simón, tyí'cui'ca'aj a'ɨ́jna puɨstaca'aj. Aj mu mij jaaté'exaa ɨ Jesús,
41001031	a'ɨ́ɨ pu'ij 'ajtyáxɨɨria'ca'a jimi, tɨ'ɨj ij jajví' ɨ muáca'ra' jitze ajta je'en ja'ajriáj, aj pu'ij jíye'tzin huatyápua'riaca' ɨ tɨ puɨstaca'aj ajta je'en huatyóochej tɨ'ij tyihuo'cue'tyej.
41001032	'Tɨ'ɨj huaré'chuixarij aj mu mij néijmi'caa ajóovi'tɨjxɨ ɨ Jesús jimi a'ɨ́ɨjma ɨ maj tyí'cucui' majta ɨ tyiyáaru' tɨ hua' tzajta' u'séejria'ca'aj,
41001033	Neíjmi'i mu matɨ'ɨj mana' a'áa maj jo'cháatɨmee a'áa ja'tyúusɨɨj a pua'quej jo'tɨ je'tyényinyi'ij,
41001034	Jesús pu néijmi'caa tyu'huaa ɨ tyeɨ́tye ɨ maj tyi'cucui'ca'aj, ajta jéehua hue'ra'ítyaca' ɨ tyiyáaru'uj ɨ maj hua' tzajta' séejria'ca'aj, capu ajta huatá'caria'aj maj huatányuunyij ɨ tyiyáaru'uj, ji'nye a'ɨ́ɨ mu jamua'ajcaj a'tɨ́j tɨ pué'eenya'aj.
41001035	'Iya'aj pu'uj, tɨ'ɨj ooche huatɨ́ca'caj, Jesús pu ájchej tɨ'quij eerájra a'ájna ɨ chájta' ta'aj ij jusɨ́ɨj huatyényuunyij a'ájna jo'tɨ quee ja'tyi'tɨ́j.
41001036	Ajta a'ɨ́jna ɨ Simón majta ɨ maj jamuan huaju'ca'aj, a'ɨ́ɨ mu uyo'huoosij ɨ Jesús,
41001037	ajta matɨ'ɨj jaatyoj a'yaa mu tyaté'exaa tɨjɨn: ―Néijmi'i mu muahuoo.
41001038	'Ajta a'ɨ́jna a'yaa pu tyihuo'té'exaa tɨjɨn: ―Che'réj tyiche' áyee jo're'nyej a'áa tɨ véjri' huaca'aj, a'áa nu nyajta huojo'té'exaatye'ej ɨ nyúucarij, ji'nye a'ɨ́j nu jɨn mu jo've'mej.
41001039	'Jesús pu'ij néijmi'que' huáraa a'ájna a Galileea, hua'ixáatya'aj ɨ nyúucarij jo' maj jóosɨ'rii tɨ'ɨj na'aj a'áa tɨ huaca'aj, ajta tyihua'huáatya' ɨ tyiyáaru'uj tɨ hua' tzajta' séejria'ca'aj.
41001040	'Sɨ́ɨj pu ɨ tyáatɨ' tɨ tyi'cui' tɨ cá'atzaca'aj a'uré'nyej ɨ Jesús jimi, tyi'tunútaj pu'ij tɨ'ɨj a'yan tyaaté'exaaj tɨjɨn: ―Tɨ pua'aj a'yan petya'ajxɨe'vi'ra'aj, tyináahuaatye' ɨ nyaj tyi'cui'.
41001041	'Jesús pu ja'ancu'vajxɨ, tɨ'quij jumuaca' jɨn ja'ajtamuárɨej ajta a'yan tyaaté'exaa tɨjɨn: ―A'yaa nu tya'ajxɨe'vi'ra'. Pata'aj huarúj.
41001042	'Aj pu'ij huatyápua'riaca' ɨ tɨ jɨn tyi'cui'ca'aj, tɨ'quij naa éenya'aj ta'raj.
41001043	Ajta je'en ɨ Jesús jata'ítyaca' a'yan jéehua tye'íicatya'aj tɨjɨn:
41001044	― Cásɨ', capaj a'tɨ́j ixaatya'aj, sulu áricuj pata'aj huatá'sejrataj a'ɨ́jcɨ jimi ɨ puaaríj, pajta tyu'támu'vejritaj, a'yájna tɨ'ɨj tyu'ta'íjtaca' ɨ Moisés, mata'aj mij a'ɨ́ɨmaj jáamua'rej ɨ puaaríij tɨjɨn papu'ríj huarúj.
41001045	'Ajta a'ɨ́jna ɨ tyévij tɨ'ɨj jo'ra je'en pu huatyóochej tɨ yo'xáatajra'nyij je'ej tɨ tyi'tɨj jimi huarɨ́j. A'ɨ́j pu jɨn quee che' ɨ'ɨriitaca'aj tɨ ɨ Jesús utyájrutye ɨ tɨ huachájta'najmee, sulu a'áa pu jo'yi'caa jo'tɨ quee ja' a'tɨ́j, majta ɨ tyeɨ́tye a'náj tɨ na'aj mu a'áa je're'nyinyiica'aj jo'tɨ jé'eenya'aj ɨ Jesús mej mij jaaséj.
41002001	Tyoomá'ca a'chu pua'an xɨcáj, Jesús pu ajtáhua'aj a'áa jo'tyájrupij a Capernaúm. Matɨ'ɨj jáamua'reeri' tɨ a'áa je'rácatyij ɨ chi'táj,
41002002	jéehua mu ɨ tyeɨ́tye tyúusɨ́ɨj, camu che' á'vejrica'aj a'ájna a tɨ je'tyényinyiij, ajta ɨ Jesús hua'ixaatya'ca'aj ɨ nyúucaria'ra' ɨ Dios.
41002003	Aj mu mij mamuáacaj ɨ tyeɨ́tye séej ajo'ré'nyijtye ɨ tɨ tyí'cui' tɨ quee tyéchavaaj.
41002004	Ajta jéehua mu ɨ tyeɨ́tye eetyóosɨɨria'ca'aj a tɨ je'tyényinyiij a'ɨ́j pu jɨn quee ɨ'ɨriitaca'a maj ajtyáxɨɨrej jo'tɨ ɨ Jesús jo'tyávaaca'aj, aj mu mij 'antyicɨ́j ɨ chi'ij japua, matɨ'ɨj mij ja'náacuj aj mu mij ju'cájto ɨ tɨ tyí'cui'.
41002005	Tɨ'ɨj ɨ Jesús huo'séj maj tya'tzaahuatyaca'aj, a'yaa pu tyaaté'exaa ɨ tɨ tyí'cui' tɨjɨn: ―Nyiyóoj, pu'ríj ɨ Dios tyimuaatú'uunyi'ri' ɨ paj jɨn quee xa'puɨ' huarɨ́j.
41002006	'Séecan mu a'áa ja'ajtya'ca'aj ɨ maj tyihua'mua'tyej ɨ yuxarij jitze ɨ maj jɨn tyi'ijta, a'ɨ́ɨ mu mij a'yan tyi'ria'mua'aj tɨjɨn:
41002007	“¿Ji'nye tyóoca'nyej tɨ'ij a'yan tyi'xajta a'mújna? Nyúucaria'ra' pu je'ej pua'aj namuajre' ɨ Dios jimi. A'ɨ́ɨ pu'uj ɨ Dios jaayí'tɨn tɨ'ij tyihuo'tú'uunyi' ɨ maj jɨn ootyá'itzee. ”
41002008	Ajta ɨ Jesús pu jáamua'reeri' je'ej maj ye'ej tyi'muaacaj, a'yaa pu'ij tyihuo'ta'íhuo'ri' tɨjɨn: ―¿Ji'nye siaj sij a'yan tyí'mua'tze?
41002009	¿Tyi'tányi quée tyesi', nyi nyaj a'yan tyaaté'exaatye' ɨ tɨ quee tyéjcheve yee: “Nu'ríj tyimuaatú'uunyi'ri' ɨ paj jɨn quee xa'puɨ' huarɨ́j ɨ Dios jimi”, nusu nyaj a'yan yee: “Ájchesij, pajta ja'antyi'ɨ'ɨj mua' utáatzij pajta je'en jo'ra'nyi”?
41002010	A'yaa nu nyij tyajamuaataséejratye'sij tɨ ɨ yóojra' ɨ Dios ajta a'ɨ́jna jɨn antyúumua'ree íiyaj nɨ cháanacaj japua tɨ'ij tyihuo'tú'uunyi' ɨ maj jɨn ootyá'ɨtzeerej ɨ Dios jimi. 'Aj pu'ij a'yan tyaaté'exaa a'ɨ́jcɨ ɨ tɨ quee tyéchavaaj tɨjɨn:
41002011	―A'yaa nu muéetzij tyi'mua'ixaatye', 'ájchesi, pata'aj ja'antyi'ɨ'ɨj mua' utáatzi, áricuj jo'paj ja'che.
41002012	'Aj pu'ij ɨ tɨ tyi'cui' 'ájche, aj pu'ij jatyɨ́'ɨ ɨ ju'utáatzi tɨ'quij jo'ra, néijmi'i metyi'séeracaj ɨ tyeɨ́tye. Aj mu mij néijmi' je'ej tyityo'toomuajtyaca' majta tyaatatyójtzi'rej ɨ Dios, a'yan metyi'xáataj tɨjɨn: ―Catu a'náj tyi'tɨ́j a'yan tyu'séj.
41002013	'Aj pu'ij ajtáhua'aj ɨ Jesús a'áa jó'me jo' tɨ java'ástɨme ɨ jájtyi, majta ɨ tyeɨ́tye jimi mu ajtyáxɨɨriaca', a'ɨ́ɨ pu'ij tyihua'mua'tyajca'aj.
41002014	Tɨ'ɨj a'áa jooma'caj a'ɨ́j pu huaséj ɨ Leví, yóojra' tɨ pué'een a'ɨ́jcɨ ɨ Alfeo, a'úu pu je'rácatyii jo'maj huaja'jijve' ɨ maj tyi'tɨ'ɨjcɨcaria' ɨ Roma pujmua'. Jesús pu a'yan tyaaté'exaa tɨjɨn: ―Pata'aj nya jamuan jo'cha'canye'. 'Aj pu'ij ɨ Leví 'ájche tɨ'quij jamuan jo'me.
41002015	'Aj pu'ij a'yan tyu'rɨ́j tɨ'ɨj ɨ Jesús a'áa tyaja'cua'caj jo'tɨ ja'chej ɨ Leví, majta jéehua ɨ maj hua'jijva'ca'a ɨ maj tyí'tɨ'ɨjcɨcaria'aj, majtáhua'aj séecan ɨ tyeɨ́tye ɨ maj je'ej pua'aj tyí'tyetyeɨtye, a'ɨ́ɨ mu majta tyí'cua'ajcaa ɨ meesa japua, jamuán ɨ Jesús majta ɨ maj jamuán huacɨ́j, ji'nye jéehua mu ɨ maj Jesús jamuan huaju'ca'aj.
41002016	Séecan mu ɨ maj tyihua'mua'tyej ɨ yu'xarij jitze ɨ maj jɨn tyi'ijta, ɨ maj fariseos pué'een, matɨ'ɨj jaaséj tɨ ɨ Jesús hua' jamuan tyi'cua'ajcaa, a'yaa mu tyihuo'ta'íhuo'ri' ɨ maj jamuan huacɨ́j ɨ Jesús tɨjɨn: ―¿Ji'nye éej jɨme' a'ɨ́jna ɨ tɨ tyaja'muamua'tyej tyi'cua'aca a'ɨ́ɨjma jamuan ɨ maj tyi'tyejijve' ajta hua' jamuan ɨ maj jéehua ja'ɨtzeere'?.
41002017	'Jesús pu huo'namuajri', aj pu'ij a'yan tyihuo'té'exaa tɨjɨn: ―A'ɨ́ɨmaj ɨ quee tyi'cucui' camu a'ɨ́jcɨ jimi 'ajo're'nyesij ɨ tɨ tyi'hua'tacaa, sulu a'ɨ́ɨmaj mu ajo'ré'nyejsi ɨ maj tyi'cucui'. Canu nyáaj a'ɨ́jcɨ jɨn mu jo've'me nyej nyij a'ɨ́ɨjma huatájeevej ɨ maj tyámua' een, sulu a'ɨ́ɨjma ɨ maj jéehua ootyá'ɨtzee ɨ Dios jimi.
41002018	'Séej mu a'yan tyúu'itzi'va'ca'aj a'ɨ́ɨmaj ɨ Juan maj jamuan huacɨ́'ca'aj, majta ɨ fariseos, aj mu mij séecan ɨ tyeɨ́tye aje'ré'nyej ɨ Jesús jimi matɨ'ɨj mij a'yan tyaata'íhuo'ri' tɨjɨn: ―A'ɨ́ɨmaj mu ju'itzi've'ej ɨ Juan maj jamuán huacɨ́'ca'aj majta ɨ fariseos, ¿ji'nye mej mij quee ju'itzi've'ej ɨ maj a jamuán huacɨ'ɨj?
41002019	'Jesús pu a'yan tyihuo'té'exaa tɨjɨn: ―¿Nyi quij ɨ'ríj maj ju'itzi'va' ɨ maj huo'tá'inyej mej mij tyu'ye'estej a'ɨ́jcɨ jɨme' tɨ sɨ́ɨj huatyényeɨchij, tɨ'ɨj ɨ tɨ huatyényeɨchij óoj hua' jamuan 'ajotyávaacaj? Tɨpua'aj óoj hua' jamuan ajo'tyávaacaj ɨ tɨ huatyényeɨchij, capu je'ej tyí'ɨrij maj ju'itzi'va'aj.
41002020	Ajta a'yaa pu atyojo'ré'nyejsi ɨ xɨcáara' ɨ maj jitzan ja'vi'tɨn ɨ tɨ huatyényeɨchij, tɨ'ɨj a'ájna atyojo'ré'nyej, aj mu mij ju'ítzi've'en.
41002021	'Capu a'tɨ́j jaacu'nya'puan ɨ cáanarij tɨ mi'ma'can ɨ cáanarij jɨme' tɨ jájcua, ji'nye huatyátzu'taj ɨ cɨ́ɨxurij tɨ jájcua tɨ'ɨj huatyájo'sinyi'huaj, aj pu'ij ja'násujtza'naj ɨ tɨ mi'ma'can, tɨ'quij jéetze' va'tɨ́j anasúutza'nyij ja'me.
41002022	Camu majta ɨ nahuáj tɨ jájcua ucáto'sij ɨ cɨ́xo'rij tzajta tɨ uria'cue'rijhua, ji'nye a'ɨ́ɨ pu újmue'rij tɨ'quij ootátzaanyij ɨ cɨ́xo'rij tɨ uriá'cue'rijhua, aj pu'ij jo'vesij ɨ cɨ́xo'rij ajta ɨ nahuáj. A'ɨ́j pu jɨn juxɨe've' maj ju'cájto'nyi ɨ cɨ́xo'rij tzajta' tɨ jájcua ɨ nahuáj tɨ ajta jájcua.
41002023	'A'ájna xɨcáara' ɨ maj jitzan juso'pii, Jesús pu a'áa jooma'ca'aj jo'tɨ tyeríicuj ja'huasti', majta a'ɨ́ɨmaj ɨ maj jamuan huacɨ́j, matɨ'ɨj a'áa jooju'ca'aj, a'ɨ́ɨ mu huatyóohuij maj ji'ijtzaanaxɨ' ɨ muéeya'ra'an ɨ tyeríicuj.
41002024	Majta ɨ fariseos a'yaa mu tyaata'íhuo'ri' ɨ Jesús tɨjɨn: ―Cásɨ', ¿ji'nye mej mij a'yan rɨcɨj ɨ maj a jamuán huacɨ'ɨj je'ej tɨ quee tyíɨ'rij tɨ a'tɨ́j a'yan rɨjca a'ájna ɨ xɨcáara' jitze ɨ maj jitzan juso'pii?
41002025	'Ajta ɨ Jesús a'yaa pu tyihuo'té'exaa tɨjɨn: ―¿Nyi sequee mua'aj a'náj jo'jíjve' ɨ yu'xarij jitze je'ej tɨ huarɨ́j ɨ David tɨ'ɨj huataí'icuataca', majta ɨ maj jamuan huacɨ́j?
41002026	Tɨ'ɨj a'ɨ́jna ɨ Abiatar puaaríj jɨn tyi'tyávacaj, David pu utyájrupij ɨ tyeyúuj tzajta tɨ'quij jáacua ɨ pan ɨ maj jaatámu'vejritaca'aj ɨ Dios jimi, ɨ maj a'ɨ́ɨ mana'aj jacua'caria'aj ɨ puaaríij, ajta je'en a'ɨ́ɨjma huacue'ej ɨ maj jamuan huaju'ca'aj.
41002027	'Ajtáhua'aj pu ɨ Jesús a'yan tyihuo'ixaa tɨjɨn: ―A'ɨ́jna ɨ xɨcáara' ɨ maj jitzán juso'pi a'yaj tyo'xá'puɨ'ɨntarihuaca' tɨ'íj huo'tyáhuɨɨre' ɨ tyeɨ́tye, camu mej mij ɨ tyeɨ́tye jaatyáhuɨɨre' a'ɨ́jcɨ ɨ xɨcáara' ɨ maj jitzan juso'pii.
41002028	A'ɨ́j pu jɨn ɨ yóojra' ɨ Dios a'ɨ́jna jɨn antyúumua'ree ɨ xɨcáara' ɨ maj jitzan juso'pii.
41003001	'Aj pu'ij ɨ Jesús ajtáhua'aj a'úun jo'tyájrupi ɨ tyeyúuj tzajta', sɨ́ɨj pu tyáatɨ' a'úun jo'tyávaaca'aj tɨ cɨyáaxara'ca'aj ɨ jumuájca' jitze.
41003002	A'ɨ́ɨ mu mij ɨ fariseos ja'eeva'ca'aj a'ɨ́jcɨ ɨ Jesús mej mij jaaséj tɨ pua'aj tyáahuaatye'en a'ɨ́jcɨ xɨcáara' jitze ɨ maj jitzan juso'pii, mej mij a'ɨ́jcɨ tyi'tɨj jitzan ujpuá'ritye'en.
41003003	Aj pu'ij Jesús a'yan tyaatajé a'ɨ́jcɨ ɨ tɨ cɨyáaxara' ɨ jumuájca' jitze tɨjɨn: ―Ájchesi íiye' je'ta' huatyéjchaxɨj.
41003004	'Ajta je'en a'yan tyihuo'ta'íhuo'ri' ɨ séecan tɨjɨn: ―¿Tyi'tájnyi jɨn je'ej tyíɨ'rij tɨ'ij a'tɨ́j a'yan huárɨnyij a'ájna xɨcáara' jitze ɨ maj jitzan juso'pii, nyi tɨ tyámua' huárɨnyij, ca' tɨ je'ej pua'aj huárɨnyij? ¿Nyi maj séej tyu'huaatye'en ca' maj séej antyipua'ritye'en? Majta a'ɨ́ɨmaj camu je'ej tyu'taxájtaca'.
41003005	Aj pu'ij Jesús huo'séerajraa nyu'camu'uj, ajta huatóoxamujrityej a'ɨ́ɨjma jimi ɨ maj quee jaxɨe'va'ca'aj maj jáanamua, tɨ'quij a'yan tyaatajé a'ɨ́jcɨ ɨ tyáataj tɨjɨn: ―Huatátzaaraj mua'muáca'. 'Aj pu'ij ɨ tyáatɨ' jaatátzaaraca' ɨ jumuájca' tɨ quij huarúj.
41003006	Aj mu mij a'ɨ́ɨmaj ɨ fariseos iiráacɨj, matɨ'ɨj mij huatyóohuij maj jaaxa'puɨ'ɨntare'en a'ɨ́ɨjma jamuan ɨ maj Herodes jitze ajtyáma'can je'ej maj ye'ej huárɨnyij mej mij jaaje'ca a'ɨ́jcɨ ɨ Jesús.
41003007	'Aj pu'ij ɨ Jesús jo'raa, hua' jamuan ɨ maj jamuan huacɨ́j, a'áa pu'ij ja'rá'aj jo' tɨ ja'vá'asej ɨ jájtyi. Jéehua mu majta ɨ tyeɨ́tye ɨ maj a'áa huacháatɨma'caa 'a Galileea jamuan huaju'ca'aj.
41003008	Matɨ'ɨj jáamua'reeri' je'ej tɨ va'can jɨn tyi'muarɨe'ca'aj ɨ Jesús, jéehua mu ujo'va'ju' a'áa maj ja'ráacɨj a Judea, majta a Jerusalén, majta a Idumea, majta a Tiro, majta a Sidón, majta ɨ maj Jordán ja'ma'can.
41003009	Aj pu'ij jɨn ɨ Jesús a'ɨ́ɨjma huata'íj ɨ maj jamuan huacɨ́j maj báarcuj jáahuaviitze'en, tɨ'ij jitzan atyeeyijxɨ'ɨn mej mij quee ɨ tyeɨ́tye jatzíinajyican.
41003010	Ji'nye pu'rí jéehua tyihuo'huatya'ca'aj ɨ maj tyí'cucui'ca'aj, a'ɨ́j mu jɨn ɨ maj tyi'cuícui'ca'aj ajtyáxɨɨriaca' mej mij ja'ajtamuárɨe'en a'ɨ́jcɨ ɨ Jesús.
41003011	'Ajta matɨ'ɨj ɨ tyiyáaru'uj ɨ maj hua'tzajta' séejria'ca'aj jaaséj ɨ Jesús, a'ɨ́ɨ mu jimi tyítunutaxɨ majta a'yan tyi'tyeejijhuaca'aj tɨjɨn: ―Muáaj paj yóojra' pué'een ɨ Dios.
41003012	'Ajta ɨ Jesús pu a'yan tyihuo'ta'íj maj quee jaaxajta hua' tzajta ɨ tyeɨ́tye a'tɨ́j tɨ pué'een.
41003013	'Aj pu'ij ɨ Jesús a'áan jo'ojnye ɨ jɨríj japua, aj pu'ij huo'tajé a'tyan maj ja'ránajchaca'. Matɨ'ɨj néijmi' tyúusɨɨ,
41003014	tamuáamuata' japuan hua'puaca pu antyíhuoj, mej mij jamuan huacɨ́'ca'an ajta tɨ'ij huo'ta'íjtye' mej mij jaaria'xaj ɨ Dios nyuuca. A'yaa pu'ij huo'tamua'aj tɨjɨn ɨ maj tyu'ta'íjtyi'rej,
41003015	ajta a'ɨ́jna jɨn tyihuo'ta'íj mej mij antyúumua'reeriaj maj hue'rá'ityej ɨ tyiyáaru'uj ɨ maj hua' tzajta' séejre' ɨ tyeɨ́tye.
41003016	A'íi mu mij a'ɨ́ɨn pué'een ɨ maj tamuáamuata' japuan hua'pua ará'asej ɨ tɨ hua'antyihuoj: A'ɨ́jcɨ ɨ Simón, ɨ tɨ ajta a'yan jaatamuá'aj tɨjɨn Pedro,
41003017	a'ɨ́jcɨ ɨ Santiago ajta ɨ Juan ihuáaria'ra' tɨ pué'een; a'ɨ́ɨjma yóojmua' ɨ Zebedeo, ɨ tɨ ajta a'yan huo'tamua'a jɨme' tɨjɨn Boanerges (a'yaa tɨ'ij huatóomua'aj tɨjɨn: “Yóojmua'mua' ɨ maj tyényuuvej”);
41003018	ajta a'ɨ́jcɨ ɨ Andrés, ajta ɨ Felipe, ajta ɨ Bartolomé, ajta ɨ Mateo, ajta ɨ Tomás, ajta a'ɨ́jcɨ ɨ Santiago, yóojra' a'ɨ́jcɨ ɨ Alfeo, ajta ɨ Tadeo, ajta ɨ Simón ɨ maj a'yan jatamuá'muaj tɨjɨn cananeo,
41003019	ajta a'ɨ́jcɨ ɨ Judas ɨ tɨ a'yan tye'entyímu'taca tɨjɨn Iscariote, a'ɨ́ɨ pu a'ɨ́ɨn pué'een ɨ tɨ avíitzij jɨn tyu'tátuirej a'ɨ́jcɨ ɨ Jesús.
41003020	'Aj pu'ij te'ej ɨ Jesús chi'tá jo'tyájrupi, majta mu jéehua tyúusɨɨ ɨ tyeɨ́tye, capu 'ij ɨ'riitaca'aj tɨ hua' jamuan tyu'cua'nyij ɨ maj jamuan huacɨ́j.
41003021	Matɨ'ɨj jáamua'reeri' ɨ ihuáamua'mua a'ɨ́jcɨ ɨ Jesús jo' tɨ je'ej jé'enya'aj, a'ɨ́ɨ mu a'áa jo'ré'nye mej mij ja'anvi'tɨj, ji'nye a'yaa mu tyi'xajtaca' tɨ arí huatyóotɨmue'ri'.
41003022	'Majta a'ɨ́ɨmaj ɨ maj tyihua'mua'tyej ɨ yu'xarij jitze ɨ maj jɨn tyi'ijta a'áa mu ja'ráacɨj a Jerusalén, a'yaa mu tyi'xajtaca' tɨjɨn: ―Beelzebú, a'ɨ́jna ɨ tɨ tyihua'ijtye' ɨ tyiyáaru'uj, a'ɨ́j pu jitze juca'nye a'mújna mu tyévij tɨ'ij huo'tamuáritye'en ɨ tyiyáaru'uj.
41003023	'Jesús pu huo'tajé, tɨ'quij a'yan tyihuo'té'exaa tɨjɨn: ―¿Ji'nye tyíɨ'rij tɨ ɨ tyiráaru' jusɨ́ɨj huatóomuaritye'en?
41003024	Tɨ pua'aj ɨ maj séej chájta'naj jitze aja'chej je'ta muáacɨɨnyej, camu che' á'tyeeren,
41003025	ajta tɨ pua'aj ɨ tyeɨ́tyeristamua'mua ɨ a'tɨ́j je'ta' muáacɨɨnye, camu majta che' á'tyeeren.
41003026	A'yaa pu cha'tána'aj, tɨ pua'aj je'ta muáacɨɨnyej ɨ tyeɨ́tyeristyamua'mua ɨ tyiyáaru' majta je'en tyúucui'nyij, camu che' á'tyeeren, sulu a'ɨ́ɨ mu antyipuá'rij.
41003027	'Capu je'ej tyíɨ'rij tɨ a'tɨ́j utyájrutyej jo tɨ ja'che ɨ tu'huájca'anyej tɨ'ij tyi'tɨ́j jaaná'hue', tɨpua'aj quee anaquéej jaatyájɨque'en, ji'nye a'yaa pu' tyu'tá'ɨ'riitarij tɨ'ij tyi'tɨ́j jaanáhue'.
41003028	A'yaa tzáahuatyi'ra'aj jɨn tyaja'mua'ixaatye' tɨ ɨ Dios tyihuo'tú'uunyi'raj néijmi'caa ɨ tyeɨ́tye ɨ maj jɨn quee xa'puɨ' huarɨ́j nusu tyi'tɨ́j maj je'ej pua'aj tyu'taxájtaca'.
41003029	ajta tɨpua'aj a'tɨ́j je'ej pua'aj tyaataxaj a'ɨ́jcɨ ɨ júuricama'ra' ɨ Dios, capu ɨ Dios a'náj tyaatú'uunyi'ra, sulu a'ɨ́j pu jɨn jajpuéetzij ja'me jusen jɨme'.
41003030	'A'yaa pu ɨ Jesús tyu'taxájtaca', ji'nye a'yaa mu a'ɨ́ɨmaj tyi'xajtaca'aj tɨjɨn tyiyáaru' pu tzajta' u'sejria'ca'aj.
41003031	'Aj mu mij a'áa ja'rá'aj ɨ náanajra' majta ɨ ihuáamua'mua' a'ɨ́jcɨ ɨ Jesús, a'áa mu mij jéjre' jo'tyo'úuj matɨ'ɨj tyu'ta'íjtaca' maj uyo'tájeeve.
41003032	A'ɨ́ɨmaj ɨ tyeɨ́tye ɨ maj a'áa ja'taqueetɨma'caa ɨ Jesús jimi, a'ɨ́ɨ mu a'yan tyaaté'exaa tɨjɨn: ―A'ɨ́jna a náanaj, majta a'ihuáamua' mu ma pua'quéj jo'tyú'uu, a'ɨ́ɨ mu muahuooj.
41003033	'Jesús pu a'yan tyihuo'té'exaa tɨjɨn: ―¿A'tanyíj a'ɨ́ɨn pué'een ɨ nyináana majta ɨ nye'ihuáamua'?
41003034	'Aj pu'ij huo'séerajraa ɨ tyeɨ́tye ɨ maj jimi ataquéetɨma'caj, tɨ'quij a'yan tyihuo'te'exaa tɨjɨn: ―A'íi mu a'ɨ́ɨn pué'een ɨ nyináana majta ɨ nye'ihuáamua'.
41003035	Ji'nye a'tɨ́j tɨ tɨna'aj tɨ a'yan rɨcɨj je'ej tɨ ɨ Dios tya'xɨe've', a'ɨ́ɨ pu a'ɨ́ɨn pué'een ɨ nye'ihuáara' ajta nya náanaj.
41004001	'Ajtáhua'aj pu ɨ Jesús huatyóochej tɨ tyihuo'mua'tyej a'ájna jo'tɨ ja'vá'ase ɨ jájtyi. Majta je'en jéehua ɨ tyeɨ́tye tyúusɨɨ, Jesús pu'ij báarcuj jitze atyájraa a'áa tɨ jáata' jacácava'ca'aj, majta a'ɨ́ɨmaj ɨ tyeɨ́tye a'áa mu ja'ajtyequéetɨma'caa a tɨj jóo'asej ɨ jájtyi.
41004002	Aj pu'ij jéehua tyihuo'ixaa séej jɨme' ɨ nyúucarij. 'A'yaa pu tyihuo'mua'tyej tɨjɨn:
41004003	―Xáanamuajri' a'íjcɨ: A'tɨ́j pu a'áa jo'me jo'tɨ tyaja'huaste'.
41004004	A'áa pu jooma'a jatáhua'anaa ɨ ímue'rij, séecan pu'ij a'áa jo'vatzɨ́jraa ɨ juyéj jitze, aj mu mij ɨ pína'see jaaré'eje'pu ɨ ímue'rij.
41004005	Ajta séecan pu a'áa jo'vatzɨ́jraa tyetyéj tzajta' jo'tɨ quee jéehua jo'choota', aj pu'ij jiye'tzin acáanyajxɨ ɨ ímue'rij, ji'nye capu a'chu huácatyiij ɨ chuéj,
41004006	ajta tɨ'ɨj ɨ xɨcáj eeré'nyej, aj pu'ij huariá'taj ɨ tɨ arí ajnyéj, ajta quee a'chu ajo'canáana'ajma'caaj, a'ɨ́j pu jɨn huaria'huaj.
41004007	Ajta séecan ɨ ímue'rij, a'áa pu jo'vatzɨ́jra ɨ tzícare'ej tzajta, tɨ'ɨj ɨ tzícare'ej huahuásej aj pu'ij ja'va'naj ɨ tɨ arí 'ajnyéj, a'ɨ́j pu jɨn quee huácɨɨriaca' ɨ ímue'rij.
41004008	Ajta séecan pu a'áa jo'vatzɨ́jra jo'tɨ náa jo'éen' ɨ chuéj, a'ɨ́ɨ pu'ij ajnyéj, ajta je'en jéehua huácɨɨriaca', séecan pu ɨ 'ímue'rij a'yan tyi'ca'tye'tyá'ajma'caa ɨ cúuxa'aj jitze sɨ́ɨj tɨ na'a tya'ajtanyé ɨ ímue'rij a'chu seityé japuan tamuáamuata' ɨ jatzíj, ajta séecan a'chu huéicatye, ajta séecan anxɨ́tye.
41004009	'Jesús pu ajta a'yan tyihuo'té'exaa tɨjɨn: ―Ɨ maj 'iityanamuáarajme, miche' tyámua' náa tyáanamuaj.
41004010	'Tɨ'ɨj a'yan tyu'rɨ́j, Jesús pu jusɨ́ɨj a'áa jo'tya'ɨtzee, majta ɨ maj hua' jamuan ajo'tyú'uuca'aj ɨ maj tamuáamuata' japuan huá'pua ará'asej, a'ɨ́ɨ mu a'yan tyaata'íhuo'ri' je'ej tɨ huatóomua'aj a'ɨ́jna ɨ nyúucarij tɨ jaaxájtaca'.
41004011	A'yaa pu'ij tyihuo'te'exaa tɨjɨn: ―Mua'ajma pu ɨ Dios tyaja'mua'ixaatye' je'ej tɨ tyi'een jo'tɨ a'ɨ́ɨn tyeje'ijta, ajta a'ɨ́ɨjma ɨ maj jéejre' maj jo'tyú'uu, a'yaa pu séej nyúucarij jɨn tyihua'mua'tyen,
41004012	mata'aj mij quee tyi'tɨj huaséj tyij majta ma'unyéjnye'rij, majta je'en quee tyi'tɨ́j huánamuaj, tyij majta iityanamuáarajme'nyij, camu mij majta ja'antzaahuatye'sij ɨ Dios, tɨ'ij a'ɨ́ɨn tyohuo'tú'uunyi'.
41004013	'Aj pu'ij ɨ Jesús a'yan tyihuo'ta'íhuo'ri' tɨjɨn: ―¿Nyi sequee yo'itee xa'raa a'ɨ́jcɨ ɨ nyúucarij? ¿Ji'nye tyíɨ'rij siaj sij yo'itee xa'ra'nyi ɨ séecan ɨ nyúucarij?
41004014	A'ɨ́jna ɨ ímue'rij tɨ huaste', a'yaa pu 'een tɨ'ɨj ɨ a'tɨ́j tɨ hua'ixáatye' ɨ Dios nyúucaa.
41004015	Séecan mu ɨ tyeɨ́tye a'yan een tɨ'ɨj ɨ 'ímue'rij juyéj jitze tɨ huavatzɨ́ɨjraa, a'ɨ́ɨ mu mij tyámua' náa tya'namua ɨ nyúucarij, ajta matɨ'ɨj janamuáaran a'ɨ́ɨ pu ɨ tyiyáaru' jiye'tzín huo'huáa'ri'racaa ɨ nyúucarij ɨ maj merij ju'mua'reeriaca'aj ɨ jutzájta'.
41004016	Majta séecan a'yaa mu een tɨ'ɨj ɨ ímue'rij tyetyéj tzajta' tɨ huavatzɨ́ɨjraa, a'ɨ́ɨ mu tyámua' naa tya'namuaj ɨ nyúucarij majta jutyámua'va'aj ja'ancuriáasij,
41004017	ajta camu jéehua 'ajoocanáana'ajme, camu mij juca'nyej, a'ɨ́j mu jɨn jajpuéetzi a'ɨ́jcɨ jɨme' maj huá'xaahuari' ɨ nyúucarij, na'ríij je'ej pua'aj mahuá'uuria, aj mu mij jiye'tzín yo'huaaxɨj ɨ maj jitzan tya'tzaahuatye'.
41004018	Majta séecan a'yaa mu een tɨ'ɨj ɨ ímue'rij tɨ tzicare'ej tzajta huavatzɨ́ɨjraa, a'ɨ́ɨ mu janamuaj ɨ nyúucarij,
41004019	ajta jéehua pu hua' jitze juxɨe've' je'ej maj tyi'tɨ́j tyi'muarɨe', a'yaa mu tya'xɨe've maj jéehua tyí'toova', majta jaxɨe've' maj neíjmi'i tyi'ijcha'ɨɨj. A'ɨ́ɨ pu hua' tzajta huataséjre'sij, capu ij jaata'sij tɨ jitzan huatyá'ɨtzeere'en ɨ nyúucarij.
41004020	Séecan mu majta séejre' ɨ maj janamuaj ɨ nyúucarij majta ja'ra'astej, a'ɨ́ɨ mu mij jéehua tyu'tyáhuɨɨre'sij, a'yájna tɨ'ɨj ɨ ímue'rij tɨ huahuásti'huaca' jo'tɨ jo'jɨ́'re'en. A'ɨ́ɨ mu mij a'yan tyu'tyáhuɨɨre'sij tɨ'ɨj ɨ ímue'rij tɨ huácɨɨriaca' a'chu seityé japuan tamuáamuata' tɨ cure'tyé'tye'ejmee, majta séecan hueicatye, majta séecan anxɨ́tye sɨ́ɨj ajta sɨ́ɨj.
41004021	'Jesús pu ajta a'yan tyihuo'té'exaa tɨjɨn: ―¿Nyi quij ɨ tatzárij mua'antyíteeraj mej mij cajún jitye ye'rájchetyij, ca' mej mij utáatzij jitye ye'rájchetyij? Capu xaa nyu', sulu áan pu ɨmua yo'ojchesi, ta'aj ij a'ɨmua atányeeri'cɨj.
41004022	A'yaa pu cha'tána'aj, capu tyi'tɨ́j jusén jɨn avíitzi'huaj ja'me, sulu huataséjre'sij, na'ríij tyi'tɨ́j maj 'avíitzi jɨn mua'reej ɨ jumua'tziira'aj tzajta a'ɨ́ɨ pu ajta mua'reeri'huan.
41004023	Mu siaj 'iityanamuáarajme, tyámua' xu naa tyáanamuaj.
41004024	A'yaa pu ajta tyihuo'té'exaa tɨjɨn: ―Xaaséj tyi'tɨ́j siaj namuaj. A'chu siaj mua'aj tyi'tɨ́j huo'ta'an ɨ séecan, a'yaa pu cha'tána'aj ɨ Dios mua'ajma tyajamuaatá'sij, ajta je'en jéetze' tyajamuaata'sij.
41004025	Ji'nye a'ɨ́jna ɨ tɨ tyi'tɨ́j cɨ́ɨ tyi'ijcha'ɨj, a'ɨ́ɨ pu jéetze tya'ancuriáa'sij, ajta ɨ tɨ quee tyi'tɨ́j tyi'cha'ɨj, a'ɨ́j mu tyáa'ri'ra a'chu tɨ' tyi'tɨj tyi'cha'ɨj.
41004026	'A'yaa pu ajta tyihuo'te'exaaj ɨ Jesús tɨjɨn: ―A'yaa pu tyi'een a'ájna jo'tɨ ɨ Dios tyeje'ijta tɨ'ɨj a'tɨ́j tɨ ímue'rij huahuástej ɨ chuéj japua,
41004027	tɨ a'yan cha'tána'aj tye'mej tɨpua'aj tyácusime'en a'ɨ́jna ɨ a'tɨ́j, na'ríij atányeerij, capu jamua'reeren je'ej tɨ ye'ej tye'ejnyéjsij tɨpua'aj tɨ́ca'aj na'ríij tújca a'ɨ́ɨ pu ɨ ímue'rij acányesij ajta je'en huose'en.
41004028	A'ɨ́ɨ pu ɨ chuéj jusɨ́ɨj tyámua' joore tɨ'ij acáanyej ɨ ímue'rij, aj pu'ij ajnyéjsi ɨ xámue'ra' ajta je'en huatámueeya'aj, tɨ'quij ɨ muéeya'ra' jitze canyáatɨra'sij ɨ jatzíj.
41004029	Tɨ pua'aj arí ɨ jatzíj huáca'naj aj mu mij jaariá'sɨɨre'sij, ji'nye pu'rí tya'rá'aj a'ájna xɨcáara' jitze ɨ maj jitzan tyúu'tza'nyi.
41004030	'A'yaa pu ajta tyihuo'té'exaa ɨ Jesús tɨjɨn: ―¿Ji'nye ye'e tyíɨ'rij tyej tyij a'yan tyaataxáj je'ej tɨ tyí'een jo'tɨ ɨ Dios tyeje'ijta, tyi'tanyij tɨn a'yan huase'rin?
41004031	A'yaa pu een tɨ'ɨj ɨ mostása jatze' tɨ ɨ chóota' atyáhuasti'huaca'. A'ɨ́ɨ pu a'ɨ́ɨn pué'een ɨ jatzíj tɨ jéetze cɨ́leen tɨ 'iiyan séejre' ɨ cháanacaj japua,
41004032	ajta tɨ'ɨj atyáhuasti'huaj ɨ jatzíj, a'ɨ́ɨ pu'ij huose'en tɨ'quij jéetze' uhuatɨ́tɨ'ɨ ja'me quee ɨ tɨ tyi'huasti', tyámua' pu vivájma'a tyi'tyáxamue'e ja'me, a'ɨ́j pu jɨn ɨríitaj ja'me maj ɨ pína'see jitzan tyi'huóo'ito'tye' a'ɨ́jcɨ jitye ɨ tɨ huáqueenyi'iste'.
41004033	'A'yaa pu ɨ Jesús tyihuá'mua'tyajca' ɨ nyúucaria'ra' ɨ Dios, jéehua pu tyihuo'ixaaj séej nyúucarij jɨme', a'chu maj a'yan pu jooriajva'aj mej mij yo'iteej muá'ranyij.
41004034	Capu tyi'tɨ́j hua'ixaatya'ca'aj tɨ quee a'yan séej nyúucarij jɨme, ajta a'ɨ́ɨmaj maj jamuán huacɨ́j tyamua' pu amitéeria'can jɨn tyihuá'ixaatya'ca'aj jujɨ́me'.
41004035	'A'ájna xɨcáara' jitze tɨ'ɨj tyéchumua'risima', Jesús pu a'yan tyihuo'té'exa a'ɨ́ɨjma ɨ maj jamuan huacɨ́j tɨjɨn: ―Che'réj tyiche' antácɨɨnye 'utájnyitze pujmua'.
41004036	'A'áa mu'uj mij huaja'ajhua'xɨ́ɨ ɨ tyeɨ́tye matɨ'ɨj mij yo'vi'tɨj ɨ Jesús ɨ báarcuj jitze a'áa tɨ jo'tyávaaca'a, majtahua'aj mu séecan hua' jamuan ujo'ju' séecan báarcuj jitze.
41004037	Aj pu'ij ca'nyíin jɨn huatá'aacariaca', tyámua' pu apúutzarij tyi'tyúuta'hua' a'ɨ́ɨ pu'ij atyáxɨjrihua'aj ɨ báarcuj jitze, pu'ri ij tɨn avá'ajɨstisima'aj ɨ báarcuj jitze.
41004038	Ajta a'ɨ́jna ɨ Jesús pu huatácuj huá'huarita' pujmua' ɨ tyeɨ́ɨtye tyi'ijmu'tzij pu huáca'tyii. Aj mu mij jaajɨ́stye majta je'en a'yan tyaaté'exaa tɨjɨn: ―Maeestro, ¿Nyi quee a jitze juxɨe've' tyaj tyeríj tɨn atyácui'sij?
41004039	'Aj pu'ij ɨ Jesús 'ájche tɨ'quij jata'íjmuejri' ɨ áacaj, ajta ɨ jájtyi a'yan tyu'tajé tɨjɨn: ―Capaj che' jujhua'naj. Huatyáapua'rij. 'Aj pu'ij huatyápua'riaca' ɨ 'áaca ajta je'en naa tyo'riooje'yaca' ɨ jájtyi.
41004040	Aj pu'ij ɨ Jesús a'yan tyihuo'te'exaa a'ɨ́ɨjma ɨ maj jamuan huacɨ́j tɨjɨn: ―¿Ji'nye siaj sij tyi'tzɨɨnye'? ¿Nyi sequee xu tyamua' tya'tzaahuatye'?
41004041	'A'ɨ́ɨ mu mij tyamua' tyu'tátzɨn, majta a'yan tyúu'ihuo'ra'ca'a séej jamuan majta séej tɨjɨn: ―¿A'tanyíj pué'een a'mújna, mej mij majta ja'astej ɨ áaca ajta ɨ jájtyi?
41005001	'Aj mu mij utájnyitze pujmuan ja'ra'aj, a'yaa pu tya'rájtyapua tɨjɨn Gadara.
41005002	Tɨ'ɨj na'aj tye'táraa ɨ Jesús ɨ báarcuj jitze, sɨ́ɨj pu tyáatɨ' jimi ajtyáxɨɨriaca' tɨ tyiyáaru' tzájta ú'seejre'. A'ɨ́jna ɨ tyáatɨ' a'áa pu je'táraa jo' maj ɨ muɨ'chítye ja'va'tacaa,
41005003	ji'nye a'áa pu ja'chajca'aj. Capu ɨ'riitaca'a tɨ a'tɨ́j jaatyájɨ'que'en, nyi cadéenaj jɨme'.
41005004	Mue'tɨ́j mu'ríj ja'nájɨ'ca'ca'aj ɨ muájca'ra' majta ɨ 'ɨ́ɨcajra' jitze ɨ cadéenaj jɨme', je'en pu ja'ajtzáanaj, capu je'ej tyíɨ'riitaca'aj tɨ a'tɨ́j jaamue'tɨn.
41005005	A'náj tɨ na'aj pu a'áa jo'cha'canya'aj ɨ jɨríj jitze ajta jo'maj muɨ'chítye ja'ava'tacaa tújca ajta tɨ́ca', antyijíihua ajta tyetyéj jɨn curióoto'xa'aj.
41005006	Ajta tɨ'ɨj a'ɨ́j huaséj ɨ Jesús, aj pu'ij otatéej, tɨ'ɨj ij tyítunutaca' a'ájna véjri' jo'tɨ jo'tyávaaca'aj ɨ Jesús,
41005007	tɨ'quij a'yan tyaatajé ca'nyíin jɨme' tɨjɨn: ―Capaj nyéetzij je'ej nyooriaj, Jesús, ɨ paj yóojra' pué'een ɨ Dios tɨ néijmi'que' tyí'ijta. A'yaa nu tyi'muahuavii ɨ Dios jitze ma'can paj quee puéejtzi nyata'care'en.
41005008	'A'yáa pu tyi'xajtaca', ji'nye Jesús pu a'yan tyatájeevaca'aj tɨjɨn: ―Tyiyáaru' mu paj je'ej pua'aj metyoomua'ree, iirájra' mu tyévij tzajta'.
41005009	'Jesús pu a'yan tyaata'íhuo'ri' tɨjɨn: ―¿Ji'nye pua'antyapua? 'Aj pu'ij a'yan tyu'tanyu tɨjɨn: ―A'yaa nu 'ántyapuaj tɨjɨn Legión, ji'nye tyamua' tu tyi'tyamui'ij.
41005010	'A'ɨ́ɨ pu'ij a'yan jéehua tya'huaviiraca'a a'ɨ́jcɨ ɨ Jesús tɨ quee hue'rá'ityacare' a'ájna.
41005011	Ajta a'ájna véjri', jéehua mu ɨ tuiixu a'áa tyojóohuɨɨra'ca'aj,
41005012	a'yaa mu mij ɨ tyiyáaru'uj tyaatáhuaviiri' tɨjɨn: ―Taata'ítyij ɨ tuíixu jimi taata' tyej tyij hua' tzajta 'utyájrutye.
41005013	'Aj pu'ij ɨ Jesús huo'ta', matɨ'ɨj mij iiráacɨj ɨ tyiyáaru' ɨ maj tzájta'an séejria'ca'a a'ɨ́jcɨ ɨ tyévij, aj mu mij ɨ tuíixuj tzajta utyájrupij. Majta ɨ tuíixu a'yaa mu ará'axcaa a'chu hua'pua vi'ra'aj, a'ɨ́ɨ mu mij jo'huáachajraa a'ájna pujmua' jo'tɨ ja'ancátyee, aj mu mij ujvátzɨj majta je'en jáata' atyáavatzij a'áa mu mij néijmi'i a'tyájcui.
41005014	'Majta a'ɨ́ɨmaj ɨ ma hua'cha'ɨɨca'aj ɨ tuíixu a'ɨ́ɨ mu tyu'tátzɨn, matɨ'ɨj mij jo'ju' maj tyojo'taxáj ɨ chájta', majta a'ɨ́ɨjma ɨ maj a'ɨmuá antacháatɨme. Aj mu mij aje'ré'nyej ɨ tyeɨ́tye mej mij jáamuaa'ree je'ej tɨ tyi'tɨ́j huarɨ́j.
41005015	Matɨ'ɨj a'áa jo'ré'nye jo'tɨ je'ej je'eenya' ɨ Jesús, aj mu mij a'ɨ́j huaséj ɨ tyévij ɨ tyiyáaru'uj maj tzajta ú'seejria'ca'aj, a'áa pu jo'tácatyii, capu che' jutɨmue'raca'aj, pu'rí tyamua' eenya'ca'aj a'ɨ́jna ɨ tyévij. Jéehua mu ɨ tyeɨ́tye tyu'tátzɨn,
41005016	majta a'ɨ́ɨmaj ɨ maj jaaséj je'ej tɨ tyi'tɨ́j huarɨ́j, néijmi'i mu huo'té'exaa ɨ tyeɨ́tye je'ej tɨ tyáaruu ɨ tyévij ɨ tyiyáaru'uj maj tzajta' séejria'ca'aj, ajta je'ej tɨ tyi'tɨ́j huó'ruu ɨ tuíixu.
41005017	Aj mu mij huatyóohuij ɨ tyeɨ́tye maj jaatáhuavii ɨ Jesús tɨ jó'ra'nyi a'ájna.
41005018	'Tɨ'ɨj ɨ Jesús atyájraa ɨ báarcuj jitze, a'ɨ́jna ɨ tyévij tyiyáaru' maj tzajta' séejria'ca'a, a'ɨ́ɨ pu a'yan tyaatáhuaviiri' a'ɨ́jcɨ ɨ Jesús tɨ jaatá'an tɨ jamuan jo'me'en.
41005019	Ajta ɨ Jesús capu jaatá', sulu a'yaa pu tyaaté'exaa tɨjɨn: ―Áricuj jo'ra' jo' paj ja'che hua' jamuan a'ihuáamua', pajta je'en neíjmi'i huo'té'exaatye'en je'ej tɨ muáaruu ɨ tavástara', ajta je'ej tɨ tyi'mua'ancu'vajxɨ.
41005020	'Aj pu'ij jo'ra ɨ a'tɨ́j, ajta je'en huatyóochej tɨ huo'té'exaatye'en ɨ maj a'áa jo'cháatɨme a'ájna tɨ a'yan tya'rájtyapua tɨjɨn Tamuáamuata' tɨ Chájta'tajme, je'ej tɨ tyi'tɨ́j huáruuj jimi a'ɨ́jna ɨ Jesús, néijmi'i mu ɨ tyeɨ́tye je'ej tyityo'tóomuajtyaca'.
41005021	'Tɨ'ɨj ɨ Jesús huariá'raa ɨ báarcuj jitze a'áa pu ja'rá'aj utájnyitze pujmua', aj mu mij jéehua ɨ tyeɨ́tye ajtyáxɨɨriaca', ajta ɨ Jesús a'áa jo'tyéechaxɨj jo'tɨ joo'asej ɨ jájtyi.
41005022	Aj pu'ij sɨ́ɨj ará'aj ɨ tɨ va'can jɨn tyi'tyávaaca'aj hua' tyeyúuj tzajta', a'yaa pu ántyapuaaca'aj tɨjɨn Jairo, tɨ'ɨj jaaséj cɨ Jesús aj pu'ij tyítunutaca' a chóota' jo'tɨ jo'tyéjve,
41005023	jéehua pu a'yan tyaatáhuaviiri' tɨjɨn: ―Nyiyóoj pu á'me'rej, mujo'te'yi'i pata'aj ja'ajtamuárɨe' ta'aj huarúj, ajta je'en júuri ja'ra'nyij.
41005024	'Jesús pu'ij jamuan jo'me, majta jéehua ɨ tyeɨ́tye ujó'ju' huá'jamuan tyámua' mu mij tyityóotajchaca'aj.
41005025	Ajta hua' tzajta' ɨ tyeɨ́tye íitɨ' tɨ tyi'cui' pu ajo'tyávaaca'aj, pu'rí tamuáamuata' japuan huá'pua nyinyi'ra'aj á'tyeevi'ca'aj tɨ tyí'cui', a'náj tɨ na'a pu anámuɨ'yaca'aj ɨ xúure'ej.
41005026	Jéehua pu jajpuéjtzica'aj a'ɨ́jcɨ jɨme' tɨ arí jéehua huoo'ijtaca' ɨ maj tyi'hua'taca jimi, pu'ri ij neíjmi'i tyajahuo'rɨeca'aj, ajta capu tyi'tɨj jarújtye. Sulu a'yaa jéetze' tyi'ijcui'nyaca'.
41005027	Tɨ'ɨj tyú'namuajri' je'ej tɨ tyi'tɨ́j huáruuj ɨ Jesús, a'ɨ́jna íitɨ' pu hua'huárita'a ɨ tyeɨ́tye aje're'nyáaj tɨ'quij ja'ajtamuárɨe ɨ máncasa'ra' ɨ Jesús.
41005028	Ji'nye a'yaa pu tyi'mua'ajcaa tɨjɨn: “A'ɨ́j nu jɨn a'yan tyámua' rɨnyij tɨpua'aj nya'ajtamuárɨe'en máncasa'ra'.”
41005029	Tɨ'ɨj a'yan huarɨ́j aj pu'ij huatyápua'riaca' ɨ tɨ anámuɨ'yaca'aj ɨ xúure'ej, ajta a'yan jaatá'aj ɨ tzájtan tɨ arí tyámua huarɨ́j.
41005030	Jesús pu jáamua'reeri' tɨ a'tɨ́j tyú'hua tɨ tyí'cuica'aj, aj pu'ij pu ájve huo'séerajraa ɨ tyeɨ́tye, ajta je'en a'yan tyu'ta'íhuo tɨjɨn: ―¿A'tanyíj na'ajtamuárɨe' ɨ nyamáncaj jitze?
41005031	'A'ɨ́ɨmaj ɨ maj jamuan huacɨ́j mu a'yan tyaaté'exaa tɨjɨn: ―Muaj paj hua'sej maj jéehua ɨ tyeɨ́tye mua'tajche, pajta a'yan tyi'ihuo tɨjɨn: ¿A'tanyíj na'ajtamuárɨej?
41005032	'Ajta ɨ Jesús pu huo'séerayi'ca ɨ maj a'áa jo'váatɨma'ca, tɨ'ij jaaséj a'tɨ́j tɨ ja'ajtamuárɨej.
41005033	'Aj pu'ij ɨ íitɨ' tyu'tátzɨn ajta tyóoviveesima'aj, ji'nye jamua'reeriaca' tyi'tɨ́j tɨ je'ej jáaruu, aj pu'ij ajtyáxɨɨriaca' jo'tɨ jo'tyéjve ɨ Jesús tɨ'quij jimi tyítunutaca', ajta je'en neíjmi'j jaaté'exaa tzáahuatyi'ra' jɨme'.
41005034	Jesús pu a'yan tyaaté'exaa tɨjɨn: ―Nyiyóoj, a'ɨ́j paj jɨn tyamua' huarɨ́j ɨ paj tya'antzaahuaj. Áricuj axáahua jo'ra' che' tyámua' mua'axca ɨ paj períj huarúj.
41005035	'Óoche' pu tyi'tyaxáatasima'caj ɨ Jesús, matɨ'ɨj séecan ará'aj a'áa maj ja'che a'ɨ́jcɨ jamuán ɨ tɨ va'can jɨn tyi'tyéjve ɨ hua' tyeyúuj tzajta', a'yaa mu mij tyaaté'exaa ɨ yo'puáara' ɨ tɨ tyí'cui'ca' tɨjɨn: ―Pu'rí huamuɨ́' a'yóoj. ¿Pata'aj quee che' ja'ɨtza'aj mu maeestro?
41005036	'Ajta ɨ Jesús, capu hua'antzaahuaj a'ɨ́ɨmaj, a'yaa pu'ij tyaaté'exaa ɨ yo'puaára' tɨjɨn: ―Capaj tyí'tzɨɨnya', a'ɨ́ɨ pu'uj juxɨe've' paj tya'antzaahuatye'en.
41005037	'Ajta quee a'tɨ́j hua'ta' mej mij jamuan ujó'jun', sulu a'ɨ́j pu'u ɨ Pedro, ajta ɨ Santiago, ajta a'ɨ́jcɨ ɨ Juan, ɨ tɨ ihuáaria'ra' pué'een ɨ Santiago.
41005038	Matɨ'ɨj a'áa ja'rá'a jo' tɨ ja'che ɨ yo'puáaran' a'ɨ́jcɨ ɨ tɨ huamuɨ́', jéehua mu ɨ tyeɨ́tye huaséj ɨ maj ca'nyíin jɨn tyóoyinyisima'aj,
41005039	aj pu'ij utyájruij u'chi'ta tɨ'quij a'yan tyihuo'té'exaa tɨjɨn: ―¿Ji'nye mej mij je'ej uhuatyáhuasij siajta jéehua juyin? Capu muɨ'chij mu pá'rɨ'ɨj, sulu tyácusi pu'uj.
41005040	'Aj mu mij ɨ tyeɨ́tye jaatya'atzájraa a'ɨ́jcɨ ɨ Jesús, ajta a'ɨ́ɨ pu neíjmi'caa iirá'ityaca', aj pu'ij a'ɨ́jna jo'vi'tɨj ɨ táatajra' ajta ɨ náanajra' ajta a'ɨ́ɨjma ɨ maj jamuan huaju'ca'aj, aj pu'ij a'úun jo'tyájrupij jo'tɨ je'ráca'tyij a'ɨ́jna ɨ pá'rɨ'ɨj.
41005041	Tɨ'quij jajví' ɨ muáaca'ra' jitze ajta je'en a'yan tyaatajé tɨjɨn: ―Taliita cuumi. A'ɨ́jna ɨ nyúucarij Taliita cuumi, a'yaa pu huatóomua'aj tɨjɨn: 'Pá'rɨ'ɨj, muéetzij nu a'yan tyi'mua'ixaatye', ájchesij.
41005042	'Aj pu'ij 'ájche ɨ pá'rɨ'ɨj, tɨ tamuáamuata' japuan huá'pua nyinyi'ra'aj jajcha'ɨɨca'aj ajta je'en huatyóochej tɨ ajo'chacanye'en. Majta a'ɨ́ɨmaj ɨ tyeɨ́tye jéehua mu je'ej tyo'taséej.
41005043	Ajta ɨ Jesús jéehua pu huo'ta'íj maj quee a'tɨ́j 'ixaatya'aj, ajta je'en tyu'ta'íjtaca' mej mij tyáacuetyej a'ɨ́jcɨ ɨ pá'rɨ'ɨj.
41006001	'Aj pu'ij ɨ Jesús jo'ra jo'tɨ jo'vé'sej, majta jamuán a'ɨ́ɨmaj ɨ maj jamuán huacɨ́j.
41006002	Tɨ'ɨj atyojo'ré'nyej a'ájna xɨcáara' ɨ maj jitzan juso'pii, aj pu'ij huatyóochej tɨ tyihuó'mua'tyej jo' maj jóosɨ'rii. Jéehua mu tyeɨ́tye jáanamuajri' a'ɨ́jcɨ ɨ Jesús, aj mu mij je'ej tyo'taséj majta je'en a'yan tyuú'ihuo'raca' tɨjɨn: ―¿Jo'quij yo'rɨ́'re a'mújna ɨ nyúucarij? ¿Jo'quij ye'tya'aj ɨ tɨ'ij huápuɨ'ɨj tyojo'itej, ajta jaayí'tɨn tɨ tyi'tɨj tyámua' tyu'taséejre'?
41006003	¿Nyi quee a'ɨ́ɨn pué'een ɨ tɨ tyi'si'chacaa, yóojra' ɨ María, majta a'ɨ́ɨn ihuáamua'mua' pué'een ɨ Jacobo, ɨ José, ɨ Judas, ajta a'ɨ́jna ɨ Simón? ¿Nyi mequee a'ɨ́ɨmaj majta ɨ ihuáamua'mua' ɨ maj úuca, tajamuán yechej? 'A'ɨ́j mu jɨn quee jimi tya'tzaahuatya'ca'aj.
41006004	Ajta ɨ Jesús pu a'yan tyihuo'té'exaa tɨjɨn: ―Jo'tɨ na'aj mu tyámua' yo'séej a'ɨ́jcɨ ɨ tɨ jaxaj ɨ nyúucaria'ra ɨ Dios, majta ɨ maj a'áa jo'cháatɨme jo'tɨ ja'che, majta ɨ maj jamuan aja'chej, camu naa yo'séej a'ɨ́ɨmaj.
41006005	'A'ɨ́j pu jɨn quee ɨ Jesús jéehua tyu'muárɨej a'ájna, séecan pu avá'muarɨe'xɨj ɨ tyeɨ́tye, ajta tyihuo'huaa.
41006006	Ajta je'ej pua'aj tyóomua'ajcaj ji'nye camu ɨ tyeɨ́tye jimi tyá'tzaahuatya'ca'aj. 'A'áa pu ɨ Jesús véjri' jo'cha'canya'aj, tyihua'mua'tyáaj.
41006007	Aj pu'ij huo'tajé a'ɨ́ɨjma ɨ maj tamuáamuata' japuan hua'pua ará'asej, tɨ'quij hua'ré'ityixɨ tyahua'puaj ma'can, ajta huo'ta'íj mej mij huo'tamuáritye'en ɨ tyiyáaru'uj ɨ maj hua' tzajta' séejre' ɨ tyeɨ́tye.
41006008	A'yaa pu tyihuo'ta'íj maj quee tyi'tɨj a'aj ɨ maj jɨn huatyóohuɨɨre'en ɨ juyéj jitze, sulu maj a'ɨ́j mana'aj ántyichooj ɨ tyáxu'uj. Capu juxɨe'va'ca'aj maj tyo'ca'íne'ej nusu maj túmii antyi'á'aj.
41006009	A'yaa pu tyihuo'ta'íj maj ajtooca'quéetya'xɨ'ɨn, ajta capu huo'ta'aj maj hua'puácaa tye'entyicáanarij.
41006010	A'yaa pu tyihuo'té'exaa tɨjɨn: ―Siatɨ'ɨj mua'aj chi'táj u'tyájrutye, a'áa xu jo'tyá'ɨtzeere' a'chu siaj á'tyeeren a'ájna a chájta'.
41006011	Ajta tɨ pua'aj ma ja'hua' me quee jamuaja'tá'caren' siaj utyájrutye, nusu mequée ja'namuajracuj, xɨi'rácɨɨnye siajta jaatáca'tzɨj ɨ ju ca'quéj ta'aj ij cáaxɨj ɨ chuéj, a'yaa mu a'ɨ́ɨmaj tya'muaa'reeren maj ootyá'ɨtzee ɨ Dios jimi.
41006012	'Matɨ'ɨj mij 'eeráacɨj a'ɨ́ɨmaj ɨ maj jamuan huacɨ́j, mej mij huo're'ixaatye'en ɨ tyeɨ́ɨtye maj tya'antzaahuatye'en ɨ Dios jimi.
41006013	Jéehua mu hue'rá'ityaca'a ɨ tyiyáaru'uj maj hua' tzajta' séejria'ca'a ɨ tyeɨ́tye, majta jéehua tyihuo'huaa ɨ maj tyi'cucui'ca'aj a'ɨ́j mu hua'vá'huaatya'xɨ ɨ aséityij ɨ hua' mu'úutze'.
41006014	'Ajta a'ɨ́jna ɨ tajtúhuan ɨ tɨ a'yan ántyapuaj tɨjɨn Herodes, a'ɨ́ɨ pu tyu'mua'reeri' je'ej tɨ tyi'muarɨe'ca'aj Jesús, ji'nye pu'ríj néijmi'que' mua'reeri'huaca'aj. Séecan mu a'yan tyi'xájtaca' tɨjɨn: ―A'ɨ́jna ɨ Juan ɨ tɨ huá'ɨɨraca'aj a'ɨ́ɨ pu huatájuuriaca', a'ɨ́j pu jɨn jaayí'tɨn tɨ a'yan tyi'muarɨe'ej.
41006015	'Majta séecan a'yan tyi'xájtaca'a tɨjɨn: ―A'ɨ́ɨ pu a'ɨ́ɨn pué'een ɨ Elías ɨ Dios nyucaaj tɨ xajtaca'aj. 'Majtáhua'aj séecan a'yan tɨjɨn: ―A'ɨ́ɨ pu a'ɨ́ɨn pué'een ɨ tɨ tyi'xaj ɨ Dios jitze ma'can, a'yájna matɨ'ɨj ɨ maj ará'tyeej tyi'xajtaca'aj.
41006016	'Tɨ'ɨj ɨ Herodes a'yan tyu'namuajri', a'yaa pu tyu'taxájtaca' tɨjɨn: ―A'ɨ́ɨ pu a'ɨ́ɨn pué'een ɨ Juan. Nyáaj nu jaata'íjtaca' maj ji'ijvéjche ɨ mu'úura' ajta ijíij arí huatájuuriaca'.
41006017	'A'ɨ́ɨ pu ɨ Herodes jaata'íjtaca maj ja'nájɨ'que'en majta je'en je'tyáanaj a'ɨ́jcɨ ɨ Juan, ajta ɨ íitɨ' tɨ a'yan 'ántyapuaaca'aj tɨjɨn Herodías, a'ɨ́ɨ pu 'ɨ́ra'ra'an pué'eenya' ɨ Felipe tɨ ihuáaria'ra' pué'eenya' a'ɨ́jcɨ ɨ Herodes, a'ɨ́ɨ pu'ij ɨ Herodes ja'ancure'vi'tɨ a'ɨ́jcɨ ɨ 'íitaj ɨ Felipe tɨ jaatyévi'tɨnya'aj.
41006018	A'ɨ́j pu jɨn ɨ Juan a'yan tyaaté'exaatya'ca'a a'ɨ́jcɨ ɨ Herodes tɨjɨn: ―Capu a'yan tyi'tyéevijtɨ paj jatyévi'tɨnye' mua'ihuáara' tɨ jatyévi'tɨnya'aj.
41006019	'Herodías pu jájcha'ɨria'ca' a'ɨ́jcɨ ɨ Juan, a'ɨ́j pu jɨn jaje'catamu'ca'a, ajta quee pu jooriajva'a,
41006020	ji'nye ɨ Herodes pu jatzɨɨnya'ca'a, a'ɨ́ɨ pu jaamua'areeriaca'aj tɨ tyamua' tyí'tyevistaca'aj ɨ Juan, ajta quee tyi'tɨ́j jɨn á'ɨtzeeria'ca'aj, a'ɨ́j pu jɨn jacha'ɨɨca'aj. Tyij ajta quee je'ej tyéejtyoova'aj je'ej tɨ huárɨnyij tɨ'ɨj ta janamuajraj, Herodes pu tyámua' naa tya'namuajraca'aj a'ɨ́jcɨ ɨ Juan.
41006021	Tɨ'ɨj tya'rá'aj a'ájna xɨcáara' a'náj tɨ ma'can ɨ Herodes, jéehua pu tyeɨ́tye huatá'inyej, matɨ'ɨj mana' ɨ maj tyí'ijta, ajta ɨ tyeɨ́tye ɨ maj va'can jɨn tyityetyúu'pu majta ɨ maj jéehua juxɨe've' a'áa maj huacháatɨmee a Galileea.
41006022	A'ɨ́jna ɨ yóojra' ɨ Herodías, a'ɨ́ɨ pu utyájrupi u chi'tá tɨ'ij tyu'tyéeye' jo' maj tyaja'cuajcaa, jéehua pu ja'ránajchaca' a'ɨ́jcɨ ɨ Herodes tɨ'ɨj tyu'tyéenye, ajta a'ɨ́ɨjma ɨ maj jamuan tyí'cua'ajcaa, aj pu'ij ɨ tajtúhuan a'yan tyaaté'exaa ɨ íitaj tɨjɨn: ―Naatáhuavii tyi'tɨ́j paj je'ej tyi'xɨe've', nyáaj nu muaatá'sij.
41006023	'Jéehua pu a'yan tyée'ixaj tɨ jaatá'sij tyi'tɨ́j tɨ jaatáhuaviira, ajta quee je'ej rɨnyi tɨ pua'aj jaatáhuavii je'ta' jo'tɨ a'ɨ́ɨn tyihuaja'ijtye'.
41006024	Aj pu'ij iiráj'ra a'ɨ́jna ɨ íitɨ', tɨ'ɨj ij a'yan tyaata'íhuo'ri' ɨ junáana tɨjɨn: ―¿Tyi'tajnyí nyaatáhuavii? 'Aj pu'ij ɨ náanajra' a'yan tyaaté'exaa tɨjɨn: ―Huatáhuaviiri' ɨ mu'úura' a'ɨ́jcɨ ɨ Juan ɨ tɨ huá'ɨɨraca'aj.
41006025	'Aj pu'ij ajtáhua'aj jiye'tzín utyájrupi ɨ íitɨ' jo'tɨ je'rácatyii ɨ tajtúhuan, tɨ'quij a'yan tyaaté'exaa tɨjɨn: ―A'yaa nu tya'xɨe've' paj naata'ɨ́ɨtyen' túxa'aj jitze ɨ mu'úura'an ɨ Juan ɨ tɨ huá'ɨɨraca'aj.
41006026	'Aj pu'ij ɨ tajtúhuan jéehua huatóoxaamujritye, ajta arí a'yan tyu'taxájtaca'a tɨ a'yan rɨnyij meeséeracaj a'ɨ́ɨmaj ɨ tɨ huo'tá'inyee, a'ɨ́j pu jɨn ja'rá'aste ɨ junyúuca.
41006027	Tɨ'quij séej ɨ xantáaru' huata'ítyaca' tɨ'ij jaaje'caj ajta je'en u yo'ta'ítyej ɨ mu'úuran' ɨ Juan. Aj pu'ij ɨ xantáaru' ujo'mej jo'tɨ je'tyánami'i ɨ Juan, tɨ'quij ji'ijvéjchaca' ɨ mu'úura
41006028	ajta je'en uya'rájtɨj ɨ túxa'aj jitze. A'ɨ́j pu'ij a'ɨ́j huatɨ'ɨj ɨ yóojra' ɨ Herodías; tɨ'ɨj ta'ij a'ɨ́ɨn ayoo'ɨ́tyej ɨ junáanaj.
41006029	Matɨ'ɨj a'ɨ́ɨmaj ɨ maj Juan jamuan huacɨ́'ca'aj jáamua'reeri', a'ɨ́ɨ mu ajo'ré'nyej mej mij yo'chueenyij ɨ muɨ'chi, majta je'en ja'avá'naj.
41006030	'Tɨ'ɨj a'yan tyu'rɨ́j, ɨ maj tamuáamuata' japuan huá'pua ará'asej, a'ɨ́ɨ mu tyúusɨ́ɨj jo'tɨ jo'tyávaaca'aj ɨ Jesús, matɨ'ɨj mij neíjmi'i jaate'exaa je'ej maj tyi'tɨ́j huáruuj ajta je'ej maj tyihuo'mua'tyej.
41006031	Jesús pu a'yan tyihuo'té'exaa tɨjɨn: ―Mu sio'te'yi'ij, tyiche' tajɨ́ɨmua'aj huátaso'pe'en ma já'hua' jo'tɨ quée ja' a'tɨ́j. 'Ji'nye jéehua mu ɨ tyeɨ́tye ajo'ré'nyinyiica'aj jo'tɨ jo'tyávaaca'a ɨ Jesús, majta jo'cɨ́'ca' ma mue'tɨ́j ɨ tyeɨ́tye, capu ij ɨ'ríitaca'aj maj tyu'cua'nyij a'ɨ́ɨmaj jamuan ɨ maj jamuan huacɨ́j.
41006032	Aj ɨ Jesús majta ɨ maj jamuan huacɨ́j j'cɨ́j ɨ báarcuj jitze, matɨ'ɨj mij a'áa ja'rá'a jo'tɨ quee ja' a'tɨ́j.
41006033	Majta mue'tɨ́j mu huo'séej matɨ'ɨj jo'cɨ́j, majta je'en huo'muájtyaca', a'ɨ́j mu jɨn ju'ɨ'cán ajo'ré'nyajxɨ jo'tɨ na'aj maj huacháatɨmee, a'ɨ́ɨ mu mij anaquéej a'áa ja'rá'a jo' maj ja'ra'íixajche'.
41006034	Tɨ'ɨj ɨ Jesús eetáraj ɨ báarcuj jitze, jéehua pu ɨ tyeɨ́tye huaséj, tɨ'ɨj ij huatóoxamujrij, ji'nye a'yaa mu huasé'rihua'aj matɨ'ɨj cánya'xɨɨ tɨ quee a'tɨ́j huá'sɨɨria'ca'a, aj pu'ij huatyóochej tɨ jéehua tyihuo'mua'tyej.
41006035	Tɨ'ɨj huatyéchumua'riaca', a'ɨ́ɨ mu ɨ maj jamuan huacɨ́j aje'ré'nyej matɨ'ɨj mij a'yan tyaaté'exaa tɨjɨn: ―Pu'ríj huachúmua', ajta quee a'tɨ́j ya' jache 'íiye'e' véjri'.
41006036	Hua're'ityixɨ' mu tyeɨ́tye, mej mi jo'cɨ́jxɨ' jo' maj jo'cháatɨme ajta mej mij tyi'tɨj huánanan ɨ maj jáacuanyi.
41006037	'Ajta ɨ Jesús pu a'yan tyihuo'te'exaa tɨjɨn: ―Mua'aj setyihuó'cue'tyej. 'A'yaa mu a'ɨ́ɨmaj tyityaatanyú tɨjɨn: ―¿Nyi a'yan petya'xɨe'vej tyaj ujó'ju' tyajta je'en a'yan tyeetyáxɨjtye' ɨ túumi a'chu tɨ jumue'tɨj hua'pua anxɨ́tye xɨcaj jitze tyej tyij ɨ pan huánanan tyej tyij tyihuo'cue'tyej?
41006038	'Jesús pu a'yan tyihuo'te'exaa tɨjɨn: ―Séricuj xáahuo. ¿A'chunyéj pua'muácaa mua'aj séjcha'ɨj ɨ pan? 'Matɨ'ɨj jáamua'reeri', a'yaa mu mij tyaate'exaa tɨjɨn: ―Anxɨ́vij ɨ pan majta hu'apuaj ɨ hue'tyée.
41006039	'Aj pu'ij huo'ta'íjtaca' maj oorá'sej ɨ tyeɨ́tye metyámue'tɨjma'aj a'ájna ɨ jo'tɨ jo'tu'pij,
41006040	a'yaa mu mij tyityo'rá'saca', séecan anxɨ́tye mua'ara'ástɨma'aj, majta séecan hua'puatyéj japuan tamuáamuata' mua'ara'ástɨma'aj.
41006041	A'ɨ́ɨ pu'ij Jesús ja'ancuráɨ'puj ɨ pan tɨ anxɨ́vij ajta ɨ hue'tyée ɨ maj hua'puaj, jútye pu'ij jo'nyeerij tɨ'quij tyaatatyójtzi're ɨ Dios, ajta je'en ja'antyítaaraxɨ ɨ pan, tɨ'quij huoráɨ'pu'uj a'ɨ́ɨjma ɨ maj jamuan huacɨ́j mej mij a'ɨ́ɨmaj huo'ráɨ'pu'tye'en ɨ tyeɨ́tye. A'ɨ́j pu ajta huo'raɨ́j ɨ hue'tyee.
41006042	Néijmi'i mu tyu'cua ɨ tyeɨ́tye, majta tyámua' naa tyityaataju'xa,
41006043	aj mu mij a'ɨ́ɨmaj ɨ maj jamuan huacɨ́j jaaria'sɨɨj ɨ pan tɨ avá'ɨtzee majta ɨ hue'tyee, tamuáamuata' japuan huá'pua sicɨ́ɨ mu mij tya'vá'jɨstej.
41006044	Majta ɨ tyétyaca ɨ maj tyu'cua, a'yaa mu ará'axcaa a'chu anxɨ́ vi'ra'aj.
41006045	'Tɨ'ɨj a'yan tyu'rɨ́j, Jesús pu huo'ta'íj a'ɨ́ɨjma ɨ maj jamuan huacɨ́j maj atyácɨɨnyej ɨ báarcuj jitze mej mij a'ɨ́ɨmaj anaquéej antácɨɨnyej 'utájnyitze pujmua', a tɨ a'yan tyaja'rájtyapua tɨjɨn Betsaida, ajta ɨ Jesús a'áa pu jo'tyá'ɨtzee tɨ'ij hua're'ityixɨ'ɨn ɨ tyeɨ́tye.
41006046	Tɨ'ɨj hua're'ítyixɨ'ɨj, aj pu'ij ɨ jɨríj jitze antyíraa tɨ'ij huatyényuunyij ɨ Dios jimi.
41006047	Tɨ'ɨj huaré'chuijxariaca', a'áa mu meríj je'ta' jooju'ca'aj ɨ jájtyi japua ɨ báarcuj jitze mua'raatya'aj. Ajta ɨ Jesús pu jusɨ́ɨj ajo'tácatyii ɨ jɨríj tɨ japua,
41006048	aj pu'ij huo'séej tɨ hua'tyesi'huarityaca'aj ɨ maj huaju'caj ɨ jájtyi japua, ji'nye a pu ja'va'aacaca'aj. Tɨ'ɨj tapua'rijsima'caj, Jesús pu aje'ré'nyej a'ájna jo' maj joojú'ca'a ɨ báarcuj jitze, a'áa pu ja'vá'ma'ca'a ɨ jájtyi japua, pu'rí tɨn hua'náje'yitye'sima'aj.
41006049	Matɨ'ɨj a'ɨ́ɨmaj jaaséj tɨ jájtyi japua aja'vá'ma'ca'aj, a'yaa mu tyu'mua'aj tɨ nyájcan pue'eenya, aj mu mij huatyejíihuajra,
41006050	ji'nye néijmi'i mu jaaséej majta tyámua' tyu'tátzɨn. Aj pu'ij ɨ Jesús a'yan tyihuo'té'exaa tɨjɨn: ―Xaatyáapua'rij. Nyáaj nu a'ɨ́ɨn pué'een, caxu tyí'tzɨɨnya'aj.
41006051	'Tɨ'ɨj atyájraa ɨ báarcuj jitze, aj pu'ij huatyápua'riaca' ɨ tɨ huá'aacaca'aj, aj mu mij je'ej tyo'taséj,
41006052	ji'nye capu je'ej hua'mityéerastya'ca'aj je'ej tɨ huarɨ́j tɨ'ij jaatámui're ɨ pan, ji'nye jujɨ́ɨmua' mu tyóonaamua ɨ jutzájta'.
41006053	'Matɨ'ɨj antacɨ́j ɨ jájtyi japua, a'áa mu mij ja'rá'aj a tɨ a'yan tyaja'rájtyapua tɨjɨn Genesaret, a'áa mu yeria'tapej ɨ báarcuj jo'tɨ ja'va'ástɨmee ɨ jájtyi.
41006054	Matɨ'ɨj eetacɨ́j ɨ báarcuj jitze, jiye'tzin mu ɨ tyeɨ́tye jaamua'aj a'ɨ́jcɨ ɨ Jesús.
41006055	A'ɨ́j mu jɨn jiye'tzin ootyáhuachaca' mej mij hua'ria'tɨxɨj ɨ utáatzij japua ɨ ma tyí'cucui a'ájna jo'tɨ jo'tyávaaca'aj ɨ Jesús.
41006056	Ajta jo'tɨ na'aj tɨ joré'nyinyica'a, tɨ chájta'tajme tɨ cɨ́le'en na'ríij tɨ vivájma', a'áa mu huojo'ráatzajyi'caa ɨ cáayej jitze, aj mu mij jahuaviiraca'aj tɨ huo'ta'an maj ja'ajtamuárɨe'en ɨ máncasa'ra'an jitze, ajta néijmi'i ɨ maj ja'ajtamuárɨe'xɨj a'ɨ́ɨ mu huarúj.
41007001	'Aj mu mij ɨ fariseos ajtyáxɨɨriaca' ɨ Jesús jimi, majta séecan hua' jamuan ɨ maj tyihua'mua'tyej ɨ yu'xarij jitze ɨ maj jɨn tyi'ijta a'áa maj ja'ráacɨj a Jerusalén.
41007002	Matɨ'ɨj a'ɨ́ɨmaj huoséj a'ɨ́ɨjma ɨ maj Jesús jamuan huacɨ́j mej quee anoomuéetya'xɨ'ɨj matɨ'ɨjta tyí'cua'ca, a'yájna matɨ'ɨj tyeeyi'tɨhua' ɨ maj Israel jitze ajtyáma'can, a'ɨ́ɨ mu mij je'ej pua'aj tyihua'xajtaca'a.
41007003	Ji'nye a'ɨ́ɨmaj ɨ fariseos majta ɨ maj Israel jitzé ajtyáma'can, a'ɨ́ɨ mu a'yan tyityaaju'ca'aj je'ej maj ɨ hua'huasimua' tyéeyi'rajcaa, maj anaquéej anomuéetya'xɨ'ɨn matɨ'ɨjta tyi'cua'ajca.
41007004	Ajta tɨ pua'aj umetyojo'vá'nanan, camu tyi'cua'nyij tɨpua'aj me quee anaquéej anóomuejtye'en. Majtáhua'aj séecan mui'caa tyi'ijyi'raj, metyí'jo'sica ɨ vaasu ɨ maj jitzan ya'caa, majta ɨ xá'rij, ajta ɨ tyúu'utaatzij.
41007005	A'ɨ́j mu jɨn ɨ fariseos, majta ɨ maj tyihua'mua'tyej ɨ yu'xarij jitze ɨ maj jɨn tyi'ijta, a'ɨ́ɨ mu a'yan tyaata'íhuo'ri' a'ɨ́jcɨ ɨ Jesús tɨjɨn: ―¿Ji'nye mej mij quee ja'aste ɨ tahuóosimua' ye'ra ɨ maj ajamuan huacɨ'ɨj, sulu a'yaa mu rɨcɨj maj xána'vi'si' tyícua'ca ɨ jumuájca' jɨme'?
41007006	'Jesús pu a'yan tyihuo'té'exaa tɨjɨn: ―Xa'puɨ' pu tyu'taxájtaca' ɨ Isaías ɨ tɨ tyi'xajtaca'aj ɨ Dios jitze ma'can, siaj mua'aj quee tyamua' een ɨ jutzájta', tɨ'ɨj a'yan tyo'tyéyu'xaca' tɨjɨn: A'ɨ́j mu jɨn ɨ tyeɨ́tye naatyátzaahuatye ɨ maj tyámua' naa tyí'nyaxaj, ajta ɨ hua'xɨejnyu'caa capu ya véjri séejre' nye jimi.
41007007	'Capu tyi'tɨ́j huɨɨre' tɨ pua'aj manaatyáanajche. ajta ɨ maj hua'mua'tyej jujɨ́ɨmua' mu jájtyo ɨ jutzájta'.
41007008	'Ji'nye mua'aj xu seríj yo'hua'xɨj je'ej tɨ ɨ Dios tyu'ta'íjtaca' siaj sij a'yan huárɨnyij je'ej maj ɨ tyeɨ́tye tya'xɨe've'.
41007009	'A'yaa pu ajta tyihuo'té'exaa tɨjɨn: 'Ajta siaj sij a'ɨ́jcɨ jéetze ará'astej ɨ juye'ráj, mua'aj xu quee ja'astej je'ej tɨ ɨ Dios tyu'ta'íjtaca'.
41007010	Ji'nye a'yaa pu tyu'taxájtaca' ɨ Moisés tɨjɨn: “Tzáahuatyi'ra'aj paj jimi tyícha'ɨɨj a'táataj pajta a'náanaj”, ajta a'yan tɨjɨn: “Siata'aj jaaje'ca a'ɨ́jcɨ ɨ tɨ je'ej pua'aj tya'xaj ɨ jutáataj na'ríij ɨ junáanaj”.
41007011	Siajta mua'aj a'yaa xu tyi'ta'caa tɨ a'tɨ́j a'yan tyihuo'té'exaatye'en ɨ juhuáajsimua' yee Corbán (a'yaa pu huatóomua'aj a'ɨ́jna ɨ nyúucarij tɨjɨn mu'véjri pu pué'een),
41007012	siajta a'yan tyi'xaj tɨjɨn tɨpua'a a'tɨ́j a'yan tyihuo'tɨéxaatye'en, tɨ quee che' jitzan juxɨe've' tɨ'ij huo'tyáhuɨɨre'en ɨ juhuáajsimua'.
41007013	A'ɨ́j xu jɨn mua'aj yo'hua'naj ɨ nyúucaria'ra' ɨ Dios a'ɨ́jcɨ jɨme' ɨ ja'muaye'ra siajta je'en séecan a'yan cha'ta siana'aj tyi'mua'tyej. Siajta séecan tyi'tɨ́j jɨn a'yan jéehua rɨcɨj.
41007014	'Aj pu'ij ɨ Jesús huo'tajé ɨ tyeɨ́ɨtye, tɨ'quij a'yan tyihuoté'exaa tɨjɨn: ―Néijmi'i sianáanamuaj, siajta yo'itée xa'ra'nyij:
41007015	Tyi'tɨ́j tɨ na'a tɨ jéjre' ma'can capu je'ej ja'uure ɨ tyévij. Ajta ɨ tɨ tzájta' ma'can a'ɨ́ɨ pu xaa je'ej pua'aj joorej.
41007016	A'tɨ́j tɨ 'iityánamuaj che' tyámua' naa tyáanamuaj.
41007017	'Tɨ'ɨj ɨ Jesús a'áa huojo'tyáhuii ɨ tyeɨ́tye aj pu'ij chi'tá jo'tyájrupi, aj mu mij ɨ maj jamuan huacɨ́j a'yan tyaata'íhuo'ri' je'ej tɨ huatóomua'aj a'ɨ́jna ɨ nyúucarij tɨ huo'ixaaj.
41007018	Aj pu'ij a'yan tyihuo'té'exaa tɨjɨn: ―¿Nyi sequée siajta mua'aj yo'itee? ¿Nyi sequée yo'itej tɨ quee je'ej joorej ɨ tyévij tyi'tɨ́j tɨ jéjre' ma'can,
41007019	ji'nye capu tzajta tyáru'pij ɨ xɨéjnyu'caria'ra' jitze, sulu xayáara' pu jitze aráyixaj, ajta je'en iiráamej ɨ chuitɨriáara'an jitze? A'yaa pu'ij tyaataxájtaca' tɨ néijmi'i tyámua' tyi'een ɨ tɨ tyi'cue'ri'.
41007020	A'yaa pu ajta tyu'taxájtaca' tɨjɨn: ―A'ɨ́jna ɨ tɨ tyévij jitze éejnyinyi, a'ɨ́ɨ pu xaa je'ej pua joore.
41007021	Ji'nye tzajta ɨ tyévij, ɨ xɨéjnyu'caria'ra' tzájta', a'úu pu je'rányinyiij ɨ mua'tzíira'a tɨ je'ej pua'aj een, tɨ ca'nyíjra'aj jatá'ca ɨ tyévij tɨ'ij jaataxɨe've'en tɨ séej jamuan huáhui'nyij tɨ quee jatyévi'tɨn, tɨ'ij tyu'náhua'an, na'ríij tɨ tyu'jé'ca,
41007022	tɨ séej jamuan huóoxana'cɨre'en tɨ quee jatyévi'tɨn, tɨ tyi'nyacua'tzaj, tɨ je'ej pua'aj rɨjca, nusu tɨ hua'cuanamuaj, tɨ je'ej pua'aj huojo'mua'raj, na'ríij tɨ je'ej pua'aj tyihua'xajta, ajta tɨ jéehua óotzaahuatya'aj, ajta quee jitzan juxɨe'va'aj je'ej tɨ tyihua'huɨɨre' ɨ séecan.
41007023	Néijmi'i pu a'íjna tzájta' tyeje'rányinyiij ajta je'en je'ej pua'aj joorej ɨ tyévij.
41007024	'Aj pu'ij te'ej ɨ Jesús a'áa jo'mej a'ájna 'a tɨ a'yan tya'rájtyapua tɨjɨn Tiro. A'áa pu chi'tá jo'tyájrupi, ji'nye capu jaxɨe'va'ca'a tɨ a'tɨ́j jáamua'ree tɨ a'áa jo'tyávaaca'a, ajta capu huatáɨ'ɨriitariaca' tɨ huatyóo'avaaj.
41007025	Jiye'tzín pu íitɨ' jáamua'reeri' tɨ séej tyiyojca'aj tyiyáaru' tɨ tzájta séejria'ca'aj, a'ɨ́ɨ pu'ij aje'ré'nyej tɨ'quij tyítunutaca' a'ájna jo'tɨ jo'tyávaaca'aj ɨ Jesús.
41007026	Ajta a'ɨ́jna ɨ íitɨ' capu Israel jitze ajtyáma'cantaca'aj, sulu a'áa pu ja'macan a tɨ a'yan tyaja'rájtyapuaj tɨjɨn Sirofenicia. A'ɨ́ɨ pu'ij aje'ré'nyej tɨ'quij jéehua a'yan tyaatáhuaviiri' a'ɨ́jcɨ ɨ Jesús tɨ ji'rámuaritye'en ɨ tyiyáaru' tɨ tzájta' séjria'ca'a ɨ yóojra'.
41007027	Ajta ɨ Jesús a'yaa pu tyaaté'exaa tɨjɨn: ―Tyu'ta' maj anaquéej tyu'cua'nyij ɨ hua'yóojmua', ji'nye capu xa'puɨ' maj huáɨ'pu'raj ɨ pan ɨ tɨ'ríij mej mij tzɨ'cɨ́ɨj huataɨ́'ɨpu'tye'en.
41007028	'A'yaa pu tyu'tanyú a'ɨ́jna ɨ íitɨ' tɨjɨn: ―A'yaa pu tyi'ja'yájna, nyavástara', ajta a'ɨ́jna ɨ pan tɨ tye'nyij ɨ maj ja'cájhua'naj ɨ tɨ'ɨríi a'ɨ́ɨ mu jacua'nyi ɨ tzɨ'cɨ́ɨj.
41007029	'Jesús pu a'yan tyaaté'exaa tɨjɨn: ―A'ɨ́jcɨ jɨme' je'ej paj tyu'taxájtaca', áricuj axáahuaj jo'ra'. Pu'ríj iirájra ɨ tyiyáaru' tɨ tzajta' séejria'ca'aj a'yóoj.
41007030	'Tɨ'ɨj ɨ 'íitɨ' a'áa ja'rá'aj a juchéj, a'ɨ́ɨ pu jaaséj ɨ juyóoj tɨ anjo'ojca'tyii ɨ utáatzij japua, ajta ɨ tyiyáaru' arí iirára'ajcaa ɨ tɨ tzájta' séejria'ca'aj.
41007031	'Ajtáhua'aj pu eerájra ɨ Jesús a'ájna 'a Tiro, a'áa pu huatyéenyej 'a Sidón a'ájna a tɨ a'yan tya'rájtyapua tɨjɨn Tamuáamuata' tɨ 'achájta'tajme, tɨ'quij a'áa ja'rá'a ɨ jájtyi tɨ já'ajmua a tɨ a'yan tyaja'rájtyapuaj tɨjɨn Galileea.
41007032	A'áa mu mij séej ayóotuiiri' ɨ tɨ quee 'iityánamuaj ajta quee tyo'rɨ́ɨ'riajca'aj, aj mu mij jaatáhuaviiri' a'ɨ́jcɨ ɨ Jesús tɨ japuan ramejca'aj a'ɨ́jcɨ ɨ tɨ tyí'cui'.
41007033	Aj pu'ij ɨ Jesús je'ráavi'tɨ a'ájna ɨ tyeɨ́tye tzajta', tɨ'quij juxɨtyé urújtya'xɨj ɨ naxɨéeta' ajta ju'ɨ́rique' ja'antyiméjri' ɨ nyanuriáara' jitze'.
41007034	Aj pu'ij jútye' jo'nyeeria'ca', ajta ucayáatɨra aj pu'ij a'yan tyaaté'exaa a'ɨ́jcɨ ɨ tyáataj tɨjɨn: ―¡Efatá! (A'ɨ́jna ɨ nyúucarij, a'yaa pu huatóomua'aj tɨjɨn: “Antá'cuunaj”).
41007035	'Aj pu'ij huarúj ɨ tɨ tyí'cui'ca'aj, tɨ'quij 'ityanamuáaraj ja'raa, ajta huatáɨ'riitariaca' tɨ tyámua' naa tyu'taxáj.
41007036	Jesús pu a'yan tyihuo'ta'íj maj quee a'tɨ́j ixaatya'a, ajta camu a'yan huarɨ́j je'ej tɨ tyihuo'ta'íj, sulu jéetze mu huo'ré'ixaa.
41007037	Néijmi'i mu je'ej tyityo'tóomuajtyaca', a'yaa mu mij tyi'xájtaca'aj tɨjɨn: ―Néijmi'i pu tyámua' tyí'uurej. A'ɨ́ɨ pu jaayí'tɨn tɨ tyihuó'huaatye'en mej mij ityajnamuáaraj muá'ra'nyij ɨ nácuxɨe'ej, ajta mej mij tyu'taxáj ɨ maj quee tyo'rɨɨ'réjmee.
41008001	'Tɨ'ɨj óoj ɨ Jesús a'áa jo'tyávaaca'aj a'ájna a Galileea, jéehua mu tyeɨ́tye tyúusɨɨj, majta quee tyi'tɨ́j tyícha'ɨɨca'aj maj jáacua'nyi, Jesús pu'ij huo'tajé a'ɨ́ɨjma ɨ maj jamuan huacɨ́j tɨ'quij a'yan tyihuo'té'exaa tɨjɨn:
41008002	―Nyényaxaamujritye' hua' jimi mu tyeɨ́tye, ji'nye mu'rí hueíca xɨcaj á'tyeej maj nya jamuan yahuatyu'uj majta quee tyi'tɨ́j tyícha'ɨj maj jáacua'nyij.
41008003	Ajta tɨpua'aj nyahua'ré'ityixɨ'ɨn mej mij jo'cɨɨnye ɨ juchéj me quee xu tyu'cua'an, camu tyo'táviicue'raj ɨ juyéj japua, ji'nye séecan mu ɨmua curiá'cɨxɨj. .
41008004	'A'yaa mu mij tyityaatanyú ɨ maj jamuan huacɨ́j tɨjɨn: ―¿Ji'nye tyíɨ'rij tyaj tyihuó'cue'tye a'yájna jo' tɨ quee a'tɨ́j ja'che?
41008005	'Jesús pu a'yan tyihuo'ta'íhuo'ri' tɨjɨn: ―¿A'chunyéj mua'aj pua'muáca xaa'ɨ́pu'sij ɨ pan? 'Matɨ'ɨj mij a'yan tyaaté'exaa tɨjɨn: ―Arahua'puácaa.
41008006	'Aj pu'ij jaata'íjtaca' maj oorá'sej ɨ tyeɨ́tye a chóota', tɨ'quij ja'ancurɨɨpuj ɨ pan tɨ aráahua'puaj ará'asej, ajta tɨ'ɨj tyaatatyóotzi'ria'aj ɨ Dios, aj pu'ij ja'antyítaaraxɨ, ajta je'en huo'rɨ́ɨ'puɨ'tyej ɨ maj jamuan huacɨ́j, mej mij a'ɨ́ɨmaj huo'rɨ́ɨ'puɨ'tye' ɨ tyeɨ́tye, a'yaa mu mij a'ɨ́jna jɨn huarɨ́j.
41008007	Majta mu je'cácaa ɨ hue'tyée tyí'cha'ɨɨca'a, Jesús pu ajta a'ɨ́jna jɨn tyaatatyójtzi'rej ɨ Dios, ajta je'en huo'ta'íj maj huo'rɨ́ɨ'ɨtye'en ɨ tyeɨ́tye.
41008008	Néijmi'i mu tyu'cua majta tyamua' tyiyaataju'xa, majta je'en aráahua'puaj sicɨɨ jitze tya'vá'jɨstya'xɨj a'ɨ́jcɨ jɨme' ɨ pan ɨ pan tɨ avá'ɨtzee ɨ tɨ antyítaarixɨj.
41008009	Majta ɨ maj tyu'cua, muáacua vi'ra'aj mu a'chu ara'axcaa. Aj pu'ij Jesús hua'ré'ityixɨ ɨ tyeɨ́tye,
41008010	ajta je'en ɨ báarcuj jitze atyájraa hua' jamuan ɨ maj jamuan huacɨ́j, matɨ'ɨj mij jo'cɨ́j a'ájna a tɨ a'yan tyaja'rájtyapua tɨjɨn Dalmanuta.
41008011	'A'ɨ́ɨmaj maj mu ɨ fariseos aje'ré'nyej matɨ'ɨj mij huatyóohuij maj tyee'íhuo' a'ɨ́jcɨ ɨ Jesús. Ajta mej mij tyi'tɨ́j jɨn ja'antyimue'tɨn, a'yaa mu tyaatáhuaviiri' tɨ tyi'tɨ́j huo'taséjratye'en ɨ maj jɨn je'ej tyo'taséj mej mij jáamua'ree tɨ ɨ Dios jimi jo've'mej.
41008012	Aj pu'ij ɨ Jesús tyámua' naa tyo'cayáatɨra tɨ'quij a'yan tyu'taxájtaca' tɨjɨn: ―¿Ji'nye mej mij a'íimaj ɨ tyeɨ́tye a'yan tyí'nyahuavii nyaj tyi'tɨ́j huo'taséejratye' ɨ maj jɨn je'ej tyo'taséj? ―A'yaa nu tyajá'mua'ixaatye' tzáahuatyi'ra'aj jɨme' nyaj quee tyi'tɨ́j jamuaataséejratye'si.
41008013	'Aj pu'ij ahuojoohuá'xɨj ɨ tyeɨ́tye, tɨ'quij ajtáhua'aj atyájraa ɨ báarcuj jitze aj mu mij antaacɨ́j utájnyitze pujmua'.
41008014	'Majta a'ɨ́ɨmaj ɨ maj jamuan huacɨ́j ɨ Jesús, a'ɨ́ɨ mu yo'huá'xɨ maj ya'ráɨ'puɨn ɨ pan maj jáacua'nyi, séej mu'u ɨ pan huaɨ́'ɨsima'aj ɨ báarcuj jitze.
41008015	Jesús pu'ij a'yan tyihuo'ta'íj tɨjɨn: ―Cásɨ', tyámua' xu'uj a'ɨ́jcɨ jɨme' ɨ fariseos maj jajnájchi ɨ pan, siajta a'ɨ́jcɨ jɨme' maj jajnájchi ɨ maj Herodes jitze ajtyáma'can.
41008016	'Majta ɨ maj jamuan huacɨ́j a'yaa mu tyúu'ixaatya'ca'aj maj quee pan tyícha'ɨɨca'aj.
41008017	'Jesús pu jáamua'reeri' je'ej maj tyúu'ixatya'ca'aj, a'yaa pu'ij tyihuo'té'exaa tɨjɨn: ―¿Ji'nye siaj sij a'yan tyi'xaj yee siaj quee pan tyicha'ɨj? ¿Nyi sequee xu yó'itej ca' sequée jamua'ree? ¿Nyi huápuɨ'ɨj sequee tyi'tɨ́j jo'itej?
41008018	¿Nyi xa'va'jɨ'sijme siajta quee tyi'tɨj seej, siajta ajtanaxɨejme siajta quee tyi'tɨj namua? ¿Nyi sequee che' jamua'ree?
41008019	Nyatɨ'ɨj huo'rɨ́ɨpu'uj ɨ pan tɨ anxɨ́vica'aj a'ɨ́ɨjma ɨ tyeɨ́tye ɨ maj anxɨ́ vi'ra'aj ará'axcaa, ¿a'chunyéj pua'an sicɨ́ɨ setya'va'ajɨstej a'ɨ́jcɨ jɨme ɨ pan tɨ avá'ɨtzee? 'Aj mu mij a'yan tyaaté'exaa tɨjɨn: ―Tamuáamuata' japuan hua'pua sicɨ́ɨ.
41008020	―Arí nyatɨ'ɨj huo'rɨ́ɨpu'uj ɨ pan tɨ aráahua'puaj ará'axcaa a'ɨ́ɨjma ɨ tyeɨ́tye ɨ maj muáacua vi'ra'aj ará'axcaa, ¿a'chunyéj pua'an sicɨ́ɨ setya'vá'jɨstya'xɨj a'ɨ́jcɨ jɨme' ɨ tɨ avá'ɨtzee? 'A'yaa mu tyaaté'exaa tɨjɨn: ―Aráahua'puaj sicɨɨ.
41008021	Aj pu'ij a'yan tyihuo'té'exaa tɨjɨn: ―¿Nyi sequée xu yo'itej?
41008022	'Matɨ'ɨj ta mij a'áa ja'rá'a a'ájna a Betsaida, aj mu mij ta'rácun 'joovi'tɨj ɨ Jesús jimi, matɨ'ɨj mij jaatájhuaviiri' tɨ ja'ajtamuárɨe'en.
41008023	Jesús pu jajvi' muáaca'ra'an jitze a'ɨ́jcɨ ɨ ta'rácun tɨ'quij je'rávitɨj 'a jéejre' a'ájna jo' tɨ ja'chajta'. Aj pu'ij ju'ɨ́rique' ja'rámejraxɨ a jɨ́ɨsa', ajta je'en ja'ráa'muarɨe tɨ'quij jaata'íhuo'ri' tɨpua'aj arí ma'uunyeerij
41008024	Aj pu'ij ɨ ta'rácun atányeeriaca', tɨ'quij a'yan tyu'tanyu tɨjɨn: ―Tyétyaca nu séej. A'yaa mu huase'rin cuxáa cɨyéj ma pué'een ɨ maj ma huacɨ'ɨj.
41008025	'Jesús pu'ij ajtáhua'aj pu ja'ráamuarɨe a jɨ́ɨsan' cɨ ta'rácun, aj pu'ij ɨ tyáatɨ' atányeeriaca' tɨ'quij hua'rúj. Pu'ríj tyámua' naa néijmi'i tyi'sejraca'a.
41008026	Aj pu'ij ɨ Jesús jaata'ítyaca' tɨ'ij jó'ra'nyi ɨ juche, ajta a'yan tyaaté'exaa tɨjɨn: ―Capaj utyáru'piche' a chájta' pej pij a'tɨ́j huatá'ixaatye'en.
41008027	'Tɨ'ɨj a'yan tyu'rɨ́j, a'ɨ́jna ɨ Jesús majta ɨ maj jamuan huacɨ́j, a'áa mu jo'ju'u a'ájna a tɨ a'yan tyaja'rájtyapua tɨjɨn Cesarea de Filipo. Juyéj jitze mu ajooju'caj, tɨ'ɨj ɨ Jesús a'yan tyihuo'ta'íhuo'ri' a'ɨ́ɨjma ɨ maj jamuan huacɨ́j tɨjɨn: ―¿Ji'nye metyi'xaj ɨ tyeɨ́tye a'tanyíj nyaj pué'een?
41008028	'Aj mu mij a'yan tyu'taxájtaca' tɨjɨn: ―Séecan mu a'yan tyí'xaj paj muáaj a'ɨ́ɨn pué'een ɨ Juan ɨ tɨ huá'ɨɨraca'aj, majta séecan a'yan tyi'xáj paj a'ɨ́ɨn pué'een ɨ Elías, majta séecan a'yan tyí'xaj paj sɨ́ɨj a'ɨ́ɨn pué'een ɨ tɨ Dios jitze ma'can tyí'xaj.
41008029	'Aj pu'ij a'yan tyihuo'ta'íhuo'ri' tɨjɨn: ―Arí mua'aj, ¿ji'nye setyi'xaj a'tanyíj nyaj pué'een? 'Pedro pu'ij a'yan tyu'taxájtaca' tɨjɨn: ―Muáaj paj a'ɨ́ɨn pué'een ɨ Cɨríistu'.
41008030	'Ajta ɨ Jesús pu huo'tá'ijmuejri' maj quee a'tɨ́j ixaatya'aj.
41008031	'Jesús pu'ij huatyóochej tɨ tyihuo'mua'tyej tɨ ɨ yóojra' ɨ Dios jéehua jajpuéetzi ja'me, majta quee jaxɨe'va'a muáaju' ɨ huáasij, ɨ maj va'can jɨn tyityatatyi ɨ tyeyúuj tzajta', majta ɨ maj tyihua'mua'tyej ɨ yu'xarij jitze ɨ maj jɨn tyi'ijta. A'yaa pu tyihuo'té'ixaa maj jaje'catan, ajta je'en hueícaj xɨcaj jitze' huatájuuritaj.
41008032	A'yaa pu tyámua' naa tyihuo'ixaa a'huo'itéerican jɨme'. Aj pu'ij ɨ Pedro je'ráavi'tɨj ajta huatyóochej tɨ jajtyá'xɨ'ɨn.
41008033	Ajta ɨ Jesús pu juhuárita' cacháacajra, huo'séerajra a'ɨ́ɨjma ɨ maj jamuan huacɨ́j, aj pu'ij jajtyá'xɨj a'ɨ́jcɨ ɨ Pedro a'yan tye'ixáatya'aj tɨjɨn: ―Ajtára' nye jimi, mu paj a'yan tyí'xa tɨ'ɨj ɨ tyiyáaru'. Capaj muáaj a'yan tyi'séj je'ej tɨ ɨ Dios tya'xɨe've', sulu je'ej maj tyáaxɨe've' ɨ tyeɨ́tye.
41008034	'Aj pu'ij ɨ Jesús huo'tajé a'ɨ́ɨmaj ɨ maj jamuán huacɨ́j ajta ɨ tyeɨ́tye, tɨ'quij a'yan tyu'taxájtaca' tɨjɨn: ―Tɨ pua'aj a'tɨ́j jaxɨé'va' tɨ nya jamuán jo'cha'canye'en, a'yaa pu tyúuxɨe've' tɨ quee a'yan rɨjca je'ej tɨ jusɨ́ɨj tya'xɨe've', sulu che' ja'antyichooj ɨ jucúruj nya jamuan jo'cha'canye'en.
41008035	Ji'nye a'tɨ́j tɨ tyúu'tyesi'ria'aj tɨ'ij quee huámuɨ'nyij, a'ɨ́ɨ pu yo'rɨéesi ɨ jujúuricamej, ajta ɨ tɨ huámuɨ'nyij a'ɨ́jcɨ jɨme' tɨ nya jamuan jo'chacanye'en, nusu tɨ ja'antzaahuaj ɨ nyúucaria'ra' ɨ Dios, a'ɨ́ɨ pu júurij jame jusen jɨme'.
41008036	¿Tyi'tajnyi je'ej tye'tyáhuɨɨre'ej ɨ tyévij tɨpua'aj néijmi'i huamué'tɨn ɨ cháanacaj, ajta je'en yo'rɨeenyij ɨ jujúuricamej?
41008037	Nusu a'yájna ¿a'chuquij tyi'najchitan ɨ tyevij tɨ'ij jáahuɨɨren ɨ júuricama'ra'?
41008038	Ji'nye tɨ pua'aj a'tɨ́j nyetyevi'ra'aj nyéetzij na'ríij a'ɨ́jcɨ ɨ nyúucaria'ra' ɨ Dios hua' tzajta ɨ tyeɨ́tye ɨ maj quee tyámua' 'een majta jéehua ja'ɨtzeere', a'yaa pu ajta tyu'tóotyevi'ra'astaj ɨ yoojra' ɨ Dios a'ájna xɨcáara' tɨ'ɨj jitzan yavacányesij ɨ cháanacaj japua va'can jɨn tyi'tyaváa ɨ Dios jimi, majta jamuan ɨ maj tajapua tyi'huɨɨre'.
41009001	'Jesús pu ajta a'yan tyihuo'té'exaa tɨjɨn: ―A'yaa nu tyaja'mua'ixaatye' tzáahuatyi'ra'aj jɨme maj séecan ɨ maj ya huatyu'uj iiye'ej, a'ɨ́ɨ mu quee jaxɨe've' maj huácui'nyij 'asta mana'aj quee jaaséj tɨ'ɨj yatanyéj ɨ Dios tɨ'ij tyu'ta'íjta íiyaj nɨ cháanacaj japua a'ɨ́jcɨ jɨme' ɨ tɨ néijmi'i jɨn putyí'uurej.
41009002	'Tɨ'ɨj aráseej xɨcáj tyooma'caj, Jesús pu a'áan jo'ojnyéj ɨ jɨríj japua, a'ɨ́ɨjma pu jo'ví'tɨj a'ɨ́jcɨ ɨ Pedro, ajta ɨ Santiago ajta a'ɨ́jcɨ ɨ Juan. A'áa pu'ij hua' jɨ́ɨsa' seeque huatóosejrataca' ɨ Jesús.
41009003	Tyámua' pu naa tyu'tyácueenariaca' ɨ tyi'caanaria'ra' a'yájna tɨ'ɨj quee a'tɨ́j tyeeyi'tɨn tɨ cáanarij a'yan tyu'tyájo'sin tɨ'ij a'yan tyi'cuéenavi'i já'ra'nyi.
41009004	Majta a'ɨ́j huaséj ɨ Elías majta a'ɨ́jcɨ ɨ Moisés, a'ɨ́ɨ mu jamuan tyí'xaajtaca'aj a'ɨ́jcɨ ɨ Jesús.
41009005	Pedro pu'ij a'yan tyaaté'exaa a'ɨ́jcɨ ɨ Jesús tɨjɨn: ―Maeestro, xa'puɨ' pu naa tyaj ya huatyú'uucaj a'yájna. Tyiche' huéiicaca huátaahuaj ɨ ɨnáamua, sɨ́ɨj tɨ muéetzi mua'ri ja'mej, ajta sɨ́ɨj a'ɨ́jcɨ ɨ Moisés ajta sɨ́ɨj a'ɨ́jcɨ ɨ Elías.
41009006	'Ji'nye a'ɨ́ɨmaj mu tyu'tátzɨn ɨ maj jamuan, ajta ɨ Pedro capu jamua'reeriaca'aj je'ej tɨ tyu'taxáj.
41009007	Aj pu'ij jéetɨrij huataséjre' tɨ'quij hua' japua acávi'rixɨj. Ajta ɨ jéetɨrij tzajta pu nyúucarij huatánamuajre tɨ a'yan tyu'taxájtaca' tɨjɨn: ―A'íi pu nyiyóoj pué'een ɨ nyaj jaxɨe've', xáanamuajri'.
41009008	Aj mu mij matɨ'ɨj ajoonyéjnye'riaca', camu che' a'tɨ́j huaséj jamuan, a'ɨ́ɨ pu'uj jusɨ́ɨj ɨ Jesús ajo'tyávaaca'aj.
41009009	'Matɨ'ɨj aje'cajú'caj ɨ jɨríj jitze, Jesús pu huo'ta'íj maj quee a'tɨ́j ixaatya'aj je'ej maj tyi'tɨ́j tyu'séj, 'asta na'aj quee ɨ Dios yóojra' huatájuuritaj.
41009010	A'ɨ́j mu jɨn a'ɨ́ɨn mana'aj jamua'reeriaca'aj, tyij majta a'yan tyúu'ihuo'raca'aj je'ej tɨ huatóomua'aj ɨ tɨ huatájuuritaj.
41009011	A'yaa mu tyaata'íhuo'ri' ɨ Jesús tɨjɨn: ―¿Ji'nye mej mij a'yan tyi'xaj ɨ maj tyihua'mua'tyej ɨ yu'xarij jitze ɨ maj jɨn tyi'ijta tɨ ɨ Elías anaquéej ya uve'nyejsi?
41009012	'Aj pu'ij a'yan tyihuo'té'ixaa tɨjɨn: ―A'yaa pu tyi'ja'yájna tɨ ɨ Elías anaquéej u've'nyejsi, ajta a'ɨ́ɨn néijmi'i tyámua tyi'uuren. ¿Ajta ji'nye tɨ'ij a'yan tya'xaj ɨ yu'xarij jitze tɨ ɨ yóojra' ɨ Dios jajpuéetzi ja'me majta je'en jaatyáxaahuataj?
41009013	Ajta nyáaj nu a'yan tyaja'mua'ixaatye' ɨ Elías arí yatanyéj, majta ɨ tyeɨ́tye a'yaa mu jáaruj je'ej maj tyaaxɨe'va'ca'aj, a'yájna tɨ'ɨj tye'yu'si'huaca'aj ɨ yu'xarij jitze je'ej tɨ tya'ra'nyíiche' jimi.
41009014	'Matɨ'ɨj aje'ré'nyej jo' maj je'ej je'enya'aj ɨ séecan ɨ maj Jesús jamuan huacɨ́j, a'áa mu huojo'tyoj majta jéehua ɨ tyeɨ́tye aja'tyúusɨɨria'ca'aj hua' jamuan, majta séecan ɨ maj tyihua'mua'tyej ɨ yu'xarij jitze ɨ maj jɨn tyi'ijta a'ɨ́ɨ mu tyi'hua'ihuo'raca'a menyínyu'cacuj.
41009015	Matɨ'ɨj jaaséj a'ɨ́jcɨ ɨ Jesús, néijmi'i mu ootyá'huaachaca' mej mij jaatatyójtye'en muutyámua'va'aj.
41009016	A'ɨ́ɨ pu'ij a'yan tyihuo'ta'íhuo'ri' tɨjɨn: ¿Tyi'tanyij jɨn setyúu'ihuo a'mújma jamuan?
41009017	'Sɨ́ɨj tɨ a'áa jo'tyávaaca'aj pu a'yan tyu'taxájtaca' tɨjɨn: ―Maeestro, a'yaa nu a'jimi jave'vi'tɨj ɨ nyiyóoj, ji'nye tyiyáaru' pu tzájta' séejre' capu 'ij jatá'ca tɨ huatányuunyij.
41009018	Jo'tɨ na'aj je'ej je'eenye, ɨ tyiyáaru' pu jatyá'sacaa' ajta je'tarɨésij a chóota', ajta jéehua éejcueemuxa'rij ɨ jutyényij jitze, ajta ancuroojcɨ'máaj ɨ jutaméj jɨme', aj pu'ij te'ej huatyácɨyaaxarij. Nu'ríj huo'táhuaviiri' ɨ maj a jamuan huacɨ'ɨj maj jaatamuáritye'en ɨ tyiyáaru', ma majta a'ɨ́ɨmaj camu pu jáaru.
41009019	'Aj pu'ij ɨ Jesús a'yan tyihuo'té'exaa tɨjɨn: ―Tyeɨ́tye seej quee tya'zaahuatye'. ¿A'chunyéj ooj juxɨe've' nyaj ja'mua jamuan yahuatyávaacaj? ¿A'chunyéj nyooj ja'mua jɨme' a'víicue'ria'aj na'mej? ―Mese'vé'vi'tɨj mu ɨ tyamuéej.
41009020	'Aj mu mij aye'vé'vi'tɨj cɨ tyamuéej jimi ɨ Jesús. Ajta tɨ'ɨj ɨ tyiyáaru' jaaséj a'ɨ́jcɨ ɨ Jesús, a'ɨ́ɨ pu jaatacá'tzɨj ɨ tyamuéej, aj pu'ij arájvej a chóota' pu tahuɨ'tzɨ'ɨj ajta eejcuéemuxa'ria'ca' ɨ jutyényij jitze.
41009021	Jesús pu a'yan tyaata'íhuo'ri' ɨ táatajra' tɨjɨn: ―¿A'chunyéj arí á'tyeej tɨ a'yan tye'tyá'sacaa? 'Ajta ɨ táatajra' a'yaa pu tyu'tanyu tɨjɨn: ―Tɨ'ɨj na'a je'ej tyi'cɨléenya'aj.
41009022	A'ɨ́jna ɨ tyiyáaru' tɨ tzájta' séejre', mue'tɨj pu an yo'tyájrɨej ɨ tɨéj tzajta' ajta 'a jaatá', tɨ'ij jaajé'ca. A'yaa pu'ij, tɨ pua'aj peyí'tɨhuan' paj tyáahuaatye'en, tá'ancu'vajxɨ' ityájma pajta taatáhuɨɨre'en.
41009023	'Jesús pu a'yan tyaaté'exaa tɨjɨn: ―¿Ji'nye pej pij a'yan tyi'xaj yee: tɨ pua'aj peeyi'tɨhua'an? Néijmi'i pu tyíɨ'ri a'ɨ́jcɨ jimi ɨ tɨ tya'tzaahuatye'.
41009024	'Aj pu'ij ɨ táatajra' ɨ tyamuéej a'yan tyu'jíjhuaca' tɨjɨn: ―Nyáaj nu tyá'tzaahuatye'. Naatáhuɨɨre' nyej nyij jéetze' tyá'antzaahuatye'en.
41009025	'Tɨ'ɨj ɨ Jesús huo'séj maj jéehua ɨ tyeɨ́tye ajtyáxɨɨrisima'aj, aj pu'ij jajtyá'xɨ ɨ tyiyáaru' tɨ tzajta séejre' ɨ tyamuéej, a'yan tɨjɨn: ―Tyiyáaru' mu paj quee iityánamua pajta quee atányuuvej, nyáaj nu a'yan tyí'mua'ijtye' paj jaatátoonyi mu tyamuéej pajta quee che' tzájta' utyáru'piche'en.
41009026	'Aj pu'ij huajíjhuaca' ɨ tyiyáaru', ajtáhua'aj pu jaatacá'tzɨj a'ɨ́jcɨ ɨ tyamuéej. Aj pu'ij iirájra, a'áa pu yoorɨej cuxáa tɨ jaaje'caj, a'ɨ́j mu jɨn mue'tɨj a'yan tyi'xajtaca'aj tɨjɨn huamuɨ́'.
41009027	Ajta ɨ Jesús, a'ɨ́ɨ pu jajví' muáaca'ra' jitze, tɨ'quij ja'ajriáj, aj pu'ij huatyéechaxɨj ɨ tyamuéej.
41009028	'Ajta je'en ɨ Jesús chi'tá utyájrupi, aj mu mij ɨ maj jamuan huacɨ́j jujɨ́me' a'yan tyaata'íhuo'ri' tɨjɨn: ―¿Ji'nye tyej tyij quee ityáj pu jáaruj tyaj jaatamuáritye' ɨ tyiyáaru' tɨ tzajta séejria'ca'a?
41009029	'Aj pu'ij ɨ Jesús a'yan tyihuo'té'exaa tɨjɨn: ―Siata'aj jaatamuáritye'en ɨ tyiyáaru' tɨ a'yan een a'yaa pu tyúuxɨe've' siaj huatyényuunyij ɨ Dios jimi.
41009030	'Matɨ'ɨj a'áa jo'cɨ́j, a'áa mu huatyéenyej a'ájna a Galileea. Ajta ɨ Jesús capu jaxɨe'va'ca'aj tɨ a'tɨ́j jáamua'reej,
41009031	ji'nye avíitzij pu jɨn tyihua'mua'tyajca'aj ɨ maj jamuan huacɨ́j. A'yaa pu tyihua'ixaatya'ca'aj tɨjɨn: ―A'ɨ́jna ɨ yóojra' ɨ Dios pu huatátuiiri'huaj a'ɨ́ɨjma jimi ɨ tyétyaca, aj mu mij jaajé'catan, ajta hueica xɨcáj jitze huatájuuritaj.
41009032	'Majta a'ɨ́ɨmaj camu yo'itéeca'aj tyi'tɨ́j tɨ hua'ixaatya'ca'aj, majta tyí'itzɨɨnya'ca'aj maj jaata'íhuo'.
41009033	'A'áa mu ja'rá'aj chájta' tɨ a'yan tya'rájtyapua tɨjɨn Capernaúm. Matɨ'ɨj meríj chi'tá iiratya'caj, Jesús pu a'yan tyihuo'ta'íhuo'ri' tɨjɨn: ―¿Tyi'tájnyi xúu'ihuo'raca'a ɨ juyéj jitze?
41009034	'Ajta capu sɨ́ɨj huatanyúj, ji'nye a'yaa mu tyúu'ihuo'raca'aj ɨ juyéj jitze a'tɨ́j tɨ a'ɨ́ɨn pué'eenya'aj ɨ tɨ jéetze' juxɨe've'.
41009035	Aj pu'ij ɨ Jesús ooyíjxɨ, tɨ'quij huo'taje ɨ maj tamuáamuata' japuan hua'pua ará'asej a'yaa pu'ij tyihuo'té'exaa tɨjɨn: ―Tɨ pua'aj a'tɨ́j jaxɨe'va'aj tɨ a'ɨ́ɨn pué'eenye' ɨ tɨ jéetze' juxɨe've', a'yaa pu tyúuxɨe've' tɨ a'ɨ́ɨn pué'eenye' ɨ tɨ jéetze' cɨléenye' jɨn tyi'tyávaaca, ajta je'en néijmi'caa hua'tyáhuɨɨre'en.
41009036	'Ajta je'en pa'arɨ'ɨj a'áa je'ta' jo'tyéjche a'ɨ́ɨjma jimi, aj pu'ij jájtɨj tɨ'quij a'yan tyihuo'té'exaa tɨjɨn:
41009037	―A'tɨ́j tɨ jaataxɨe've'en nyej jitze huatama'can séej ɨ pá'rɨ'ɨj tɨ'ɨj a'íjna, a'ɨ́ɨ pu ajta nyéetzij naataxɨe've'ej, ajta ɨ tɨ nyéetzij naataxɨe've'en, capu nyéetzij na'aj naataxie've'ej, sulu a'ɨ́j pu ajta huataxɨe'vej ɨ tɨ unyojo'ta'ítyaca'.
41009038	'Juan pu a'yan tyaaté'exaa tɨjɨn: ―Maeestro, séej tu huaséj tɨ anyúucaritze' huá'muaritya'ca'a ɨ tyiyáaru' ɨ maj hua' tzajta' séejre' ɨ tyeɨ́tye, aj tu tyij jaatá'ijmuejri' tɨ'ij quee a'yan rɨjca, ji'nye capu tajitze ajtyáma'can.
41009039	'Jesús pu a'yan tyihuo'té'exaa tɨjɨn: ―Caxu ja'ijmuejra, ji'nye tɨ pua'aj a'tɨ́j a'yan rɨjca ɨ maj jɨn je'ej tyo'taséj nye jitze huatama'can, capu a'náj je'ej pua'aj tyi'nyaxáataj ja'me.
41009040	A'ɨ́jna ɨ tɨ quée tájcha'ɨɨre', a'ɨ́ɨ pu tahuɨɨre'.
41009041	A'tɨ́j tɨ na'aj tɨ cɨ́ɨ tyajamuaatá'an ɨ jájtyi siaj sij huaye'en a'ɨ́jcɨ jɨme' siaj nye jitze ajtyáma'can, a'yaa nu tyaja'mua'ixaatye' tɨ ɨ Dios tyaatanájchitye'sij.
41009042	―A'tɨ́j tɨ na'aj tɨ ca'nyíjra'aj jaatá'an tɨ'ij sɨ́ɨj je'ej pua'aj huárɨnyij ɨ tɨ quee xu a'chu tya'tzaahuatye' nye jimi, jéetze' pu jatyáhuɨ'rii maj ja'tyárɨeenyij ɨ jájrij jitze tyetyéj va'can ma'cave'ran ɨ maj jɨn tyí'tɨxɨca.
41009043	Tɨ pua'aj mua'muáca' ca'nyíjra'aj muaata'an pej pij tyi'tɨ́j jɨn je'ej pua'aj huárɨnyij, pe'entyivéjche, jéetze pu muatyáhuɨ'rii paj séej pana'aj ajtamuáaca'aj júurij puaatyá'ɨtzeere'en, quee paj hua'puáca ajtamuáca'aj a'áa jo'tyá'ɨtzeere'en jo' paj ya'ajpuéetzij pua'mej, jo' tɨ quée a'náj ja'muɨ'nyij ɨ tɨéj.
41009044	Jo' maj quée a'náj ja'cui'nyi ɨ chui'núu, ajta ɨ tɨéj quee a'náj ja'muɨ'nyi.
41009045	Na'ríij mua'ɨ́ɨcaj ca'nyíjra'aj muaata'an pej pij je'ej pua'aj huárɨnyij, iiráavejchij, jéetze pu muatyáhuɨ'rii paj séej pana'aj iira'ɨ́ɨcaj júurij puatya'ɨtzeere'en, quee paj hua'puáca iira'ɨ́ɨcaj a'áa po'tya'ɨtzeeren' jo'tɨ ja'taa,
41009046	jo' maj quée a'náj ja'cui'nyi ɨ chui'núu, ajta ɨ tɨéj quee a'náj ja'muɨ'nyi.
41009047	Na'ríij mua' jɨ'ɨj ca'nyíjra'aj muaata'an pej pij je'ej pua'aj huárɨnyij, eetátɨchij, jéetze pu muatyáhuɨ'rii paj séej pa'naj ajrɨ'sij a'áa po'tyájrutye jo' tɨ ɨ Dios tyejé'ijta, quee paj hua'puáca ava'jɨ'síjma'aj a'áa po'tyájrutye jo'tɨ já'taa,
41009048	jo' maj quee a'náj ja'cui'nyi ɨ chui'núu, ajta ɨ tɨéj quee a'náj ja'muɨ'nyi.
41009049	'Ji'nye néijmi'i xu jaapuéjtzitan siaj si tyamua tyi'tyeetyá' ɨtzeere'en ɨ jutzájta.
41009050	A'yaa pu tyí'huɨɨre' ɨ unáj tɨ'ij tyi'me'ra'catye' ɨ cue'ráj, ajta tɨpua'aj rájxɨ'nyij ɨ tɨ áncatzaj, ¿ji'nye tyíɨ'rij tɨ'ij ajtáhua'aj áncatzaj ja'ra'nyi? Siata'aj mua'aj a'yan eenye tɨ'ɨj ɨ unáj siata'aj juxáahuaj séejria'aj séej jamuan siajta séej.
41010001	'Jesús pu eerájra a'ájna 'a Capernaúm tɨ'quij a'áa jo'mej a Judea ajta a'ájna pújmua' a Jordán. Majtáhua'a mu tyúusɨɨj ɨ tyeɨ́tye jo' tɨ jo'tyávaaca'aj ɨ Jesús, aj pu'ij huatyóochej tɨ tyihuó'mua'tyej, a'yájna tɨ'ɨj tyeeyí'tɨhua'aj.
41010002	Aj mu mij séecan ɨ Fariseos jimi ajtyáxɨɨriaca' ɨ Jesús, ajta mej mij tyi'tɨ́j jɨn jaatyámue'tɨn, a'yaa mu tyaata'íhuo'ri' tɨ pua'aj je'ej tyíɨ'riitan tɨ ɨ tyáatɨ' jaatátoonyij ɨ ju'ɨ́ɨ.
41010003	A'yaa pu'ij tyihuo'té'exaa tɨjɨn: ―¿Ji'nye mua'ajma tyajamuaata'íj ɨ Moisés?
41010004	'A'yaa mu mij tyu'taxájtaca' tɨjɨn: ―Moisés pu tyu'ta' tɨ yu'xarij jaatapíjtye' ɨ tɨ jitzan á'yu'si' je'ej tɨ een jɨn jaatáto ɨ ju'ɨ́ɨ.
41010005	'Aj pu'ij ɨ Jesús a'yan tyihuo'té'exaa tɨjɨn: ―Moisés pu a'yan tyajamuaata'íj a'ɨ́jcɨ jɨme' siaj mua'aj quee tyihuojo'itej.
41010006	Ajta jájcua xɨmua tɨ'ɨj ɨ Dios jaatyátaahuaca' ɨ cháanacaj, “Dios pu huo'taahuaca' ɨ tyáata ajta ɨ 'íitaj.
41010007	A'ɨ́j pu jɨn ɨ tyáatɨ' ma huóohua'xɨj ɨ juhuáasimua', tɨ'ij ju'ɨ́ɨ jamuan antyóonaxcaj,
41010008	a'yaa mu mij éenya'aj mua'ju'un ɨ maj hua'pua tɨ'ɨj sɨ́ɨj na'aj ɨ tyévij”. A'ɨ́j mu jɨn quee che' hua'pua, sulu sɨ́ɨj pu'uj.
41010009	A'yaa pu'ij tyúuxɨe've'ej tɨ ɨ tyáatɨ' quee hua'ajtaja'puana'an ɨ Dios tɨ hua'antyásɨɨrej.
41010010	'Matɨ'ɨj meríj chi'tá iiratya'caj, majtáhua'aj mu a'ɨ́j jɨme' tyaata'íhuo'ri' ɨ maj jamuan huacɨ́j.
41010011	Jesús pu a'yan tyihuo'té'exaa tɨjɨn: ―Tɨ pua'aj a'tɨ́j ju'ɨ́ɨ huatátoonyij ajta je'en séej ancure'vi'tɨj, a'ɨ́ɨ pu juxána'cɨre'en a'ɨ́jcɨ jimi ɨ tɨ anaquéej jatyévi'tɨnya'aj,
41010012	ajta tɨpua'aj ɨ íitɨ' jucɨ́n huatátoonyij ajta je'en séej jamuan huatyéviche'en, a'ɨ́ɨ pu ajta juxana'cɨre'.
41010013	'Matɨ'ɨj mij tɨ'ríi aye'vé'vi'tɨchej ɨ Jesús tɨ'ij hua'ajtamuárɨen, aj mu mij a'ɨ́ɨmaj ɨ maj jamuan huacɨ́j huo'tá'ijmuejri' a'tyán maj ahuaja'vé'vi'tɨɨcaria'aj.
41010014	Tɨ'ɨj ɨ Jesús huoséj je'ej maj rɨjca, aj pu'ij huatanyú'caca', tɨ'quij a'yan tyihuo'té'exaa tɨjɨn: ―Miche' yeve'ré'nyej mu tɨ'ríi nyee jimí, caxu huá'ijmuejraj, ji'nye jo'tɨ ɨ Dios tyeje'ijta a'ɨ́ɨmaj mu antyumua'réeriaj mua'ju'un ɨ maj a'yan een matɨ'ɨj mu tɨ'ríi.
41010015	A'yaa nu tyaja'mua'ixaatye' tɨpua'aj a'tɨ́j quee a'yan tya'ra'astej je'ej tɨ ɨ Dios tyi'ijta a'yájna tɨ'ɨ sɨ́ɨj ɨ pa'rɨ'ɨj, capu a'úun jo'tyárutyij.
41010016	'Aj pu'ij xáxui'ican tyi'tɨ́'ɨjcɨɨ, aj pu'ij tyámua' tyihuo'tyájtoo ɨ Dios jimi hua'va'muɨɨhua'aj séej ajta séej.
41010017	'Tɨ'ɨj ɨ Jesús arí jo'yi'muɨɨcaj sɨ́ɨj pu a'tɨ́j aje'ré'nyej huatéechisima'aj, aj pu'ij tyítunutaca' ɨ Jesús jimi, tɨ'quij a'yan tyaata'íhuo'ri' tɨjɨn: ―Maeestro mu paj tyámua' éen, ¿ji'nye náarɨnyij tɨ'ij náacɨ'tyij nyaj júuri ná'ra'nyij jusen jɨme?
41010018	'Jesús pu a'yan tyaaté'exaa tɨjɨn: ―¿Ji'nye éej jɨme' a'yan petyí'nyejee yee nyaj tyámua' een? Sɨ́ɨj pu'u séejre' ɨ tɨ tyámua' een, a'ɨ́ɨ pu a'ɨ́ɨn pué'een ɨ Dios.
41010019	Papu'ríj jamua'ree je'ej tɨ ɨ Dios tyu'ta'íjtaca': “Capaj tyityacui'care'en,” “pajta quee tyi'xana'cɨria'aj,” “capaj tyi'nahua'aj,” “capaj hue'tzij a'tɨ́j taavijria'aj pajta quee a'tɨ́j cuanamuaj,” “huo'tyátzahuatye' a'táataj pajta a'náanaj.”
41010020	'Aj pu'ij ɨ a'tɨ́j a'yan tyu'tanyu tɨjɨn: ―Maeestro, néijmi'i nu nyerij ja'rá'astej nyatɨ'ɨj nyana' tyu'cɨ́leenyi'tariaca'.
41010021	'Jesús pu jaaséj ajta tyámua' tyo'tóomua' ɨ jutzájta', aj pu'ij a'yan tyaaté'exaa tɨjɨn: ―Tyi'tɨ́j pu óoj muá'ɨtziitye', áricuj, néijmi'i tyu'to ɨ paj tyi'ijcha'ɨj pata'aj huo'rían ɨ túmii ɨ maj quee je'ej tyéejviicue'. 'A'yáa paj jéehua tya'ancuriáasij a'ájna jo'tɨ ɨ Dios já'seejre'. Pajta je'en mujo've'mej pej pij nya jamuán jo'cha'canye'.
41010022	'Tɨ'ɨj jáanamuajri' a'íjcɨ ɨ nyúucarij, jéehua pu huatóoxamujrij a'ɨ́jna ɨ tyaatɨ', ji'nye jéehua pu tyí'jcha'ɨɨca'aj.
41010023	'Aj pu'ij ɨ Jesús huanyéeriajraa, ajta a'yan tyihuo'té'exaa ɨ maj jamuan huacɨ́j tɨjɨn: ―Tyamua' pu tyihua'tyesi'huaristye' ɨ chíjtyaanyi'ij maj utyájrutye jo'tɨ ɨ Dios tyeje'ijta.
41010024	'Majta ɨ maj jamuan huacɨ́j je'ej mu jo'tánamuajri', a'ɨ́j pu jɨn ɨ Jesús ajtáhua'aj a'yan tyihuo'té'exaa tɨjɨn: ―Nyiyóojmua', tyámua' pu tyihua'tyesi'huaritye' ɨ maj jéehua tyí'ijcha'ɨj maj a'áa jo'tyájrutye jo'tɨ ɨ Dios tyeje'íjta.
41010025	Jéetze pu quee tyesi' tɨ ɨ caméeyuj anájra'nyi ɨ pɨ́'ɨse'ej jitze, quee tɨpua'aj tɨ chíjtyaanyi' a'áa jo'tyájrutyej jo'tɨ ɨ Dios tyeje'ijta.
41010026	'Matɨ'ɨj a'yan tyáanamuajri', jéetze' mu je'ej jo'tánamuajri', a'yaa mu mij tyúu'ihuo'raca'aj séej jamuan majta séej tɨjɨn: ―¿A'tanyíj a'yan rɨnyij tɨ'ij jáahuɨɨre'en ɨ Dios jimi?
41010027	'Aj pu'ij ɨ Jesús hua'raséej tɨ'quij a'yan tyihuo'té'exaa tɨjɨn: ―A'ɨ́ɨjma jimi ɨ tyétyaca capu je'ej tyɨ́ɨ'rij, ajta capu a'ɨ́jcɨ jimi ɨ Dios, ji'nye capu tyi'tɨj jatyesi'huaritye' ɨ Dios.
41010028	'Aj pu'ij ɨ Pedro huatyóochej tɨ a'yan tyaaté'exaatye' tɨjɨn: ―Ityáj tu tyeríj néijmi'i tyu'tátoj ɨ tyaj tyú'cha'ɨɨca'aj, tyej tyij 'ajamuan huacɨ́'ca'an.
41010029	'Jesús pu a'yan tyihuo'té'exaa tɨjɨn: ―A'yaa nu tzáahuatyi'ra'aj jɨn tyaja'mua'ixaatye' tɨjɨn tɨ pua'aj a'tɨ́j tyi'tɨ́j jo'rɨenyi nye jimi, na'ríij tɨ ɨ Dios nyucaa á'tzaahuatye', tɨpua'aj ju chi'ij, na'ríij ju'ihuáamua', jutáata nusu junáana, juyóojmua nusu juchuéj,
41010030	a'ɨ́ɨ pu tya'ancuria'si tɨ'ɨj óoj juurij íiyaj nɨ cháanacaj japua, a'chu ánxitye tyi'tɨ́j tɨ je'ej tɨ pua'aj chi'ij, na'ríij ju'ihuáamua', junáanaj na'ríij jutáataj, juyóojmua' nusu juchuéj, tyij ajta jajpuéetzij, tɨ'ɨj utyájrutye jo'tɨ ɨ Dios tyeje'ijta, aj pu'ij ja'ancuriáa'sij ɨ júuricamej tɨ'ij jusen jɨn júurij ja'ra'nyij.
41010031	Ajta mue'tɨ́j maj 'ijíij a'ɨ́ɨn pue'éen ɨ maj anáatyij, a'ɨ́ɨ mu uve'tyajtɨrij, ajta ɨ mue'tɨ́j maj ijíi uve'tyajtɨj, a'ɨ́ɨ mu anára'sij.
41010032	'A'áa mu jooju'caj a Jerusalén, ajta ɨ Jesús pu anaquéej huamá'ca'aj a'ɨ́ɨjma jimi ɨ maj jamuan huacɨ́j. A'ɨ́ɨ mu jéehua jutyamua'va'ca'aj, majta ɨ maj hua' cújta' huaju'ca'aj a'ɨ́ɨ mu tyi'tzɨɨnya'ca'aj. Aj pu'ij ɨ Jesús 'ajtáhua'aj jujɨ́me' huo'tajé ɨ maj jamuan huacɨ́j, tɨ'quij huatyóochej tɨ huo'té'exaatye' je'ej tɨ tyi'tɨ́j ja'uurej.
41010033	A'yaa pu tɨjɨn: ―A'yájna siatɨ'ɨj mua'aj seríj tyi'sej, ijíij tu'rí ujó'ju' a'ájna a Jerusalén, jo'tɨ jotátuiirihuaj a'ɨ́jna ɨ tɨ ajta tyévij jitze huanɨé'huaca' a'ɨ́ɨjma jimi ɨ maj tyihuá'ijtye' ɨ tyeyúuj tzajta', ajta a'ɨ́ɨjma jimi ɨ maj tyihua'mua'tyej ɨ yu'xarij jitze ɨ maj jɨn tyi'ijta, a'ɨ́ɨ mu tyu'tá'sij maj jaajé'ca, majta a'ɨ́ɨmaj jimi tyu'tátuiire' ɨ maj séej chuéj japua ja'ma'can.
41010034	A'ɨ́ɨ mu jaatyáxahuari'ra, majta jaatyávajxɨ'ɨj, majta jaatyétzitzique'mua'xɨ'ɨj, majta jaje'catan, ajta hueíca xɨcáj jitze pu huatájuuritaj.
41010035	'A'ɨ́jna ɨ Santiago ajta Juan, yóojmua'mua' a'ɨ́jcɨ ɨ Zebedeo, a'ɨ́ɨ mu aje'ré'nyej ɨ Jesús jimi matɨ'ɨj mij a'yan tyaaté'exaa tɨjɨn: ―Maeestro, a'yaa tu tyáaxɨe've' paj a'yan huárɨnyij je'ej tyaj tyi'muaatáhuaviira.
41010036	'Aj pu'ij Jesús a'yan tyihuo'ta'íhuo'ri' tɨjɨn: ―¿Ji'nye setyaaxɨé've' nyaj a'yan huárɨnyij ja'mua jimi?
41010037	'Aj mu mij a'yan tyaaté'exaa tɨjɨn: ―A'yaa tu tyáaxɨe've' paj taatá'an tyaj ajcára'sixɨ'ɨn sɨ́ɨj amuájca'ta' ajta sɨ́ɨj a'úutata' a'ájna patɨ'ɨj néijmi'i jɨn antyíamua'reeriaj.
41010038	'Jesús pu a'yan tyihuo'té'exaa tɨjɨn: ―Caxu mua'aj jamua'ree tyi'tɨ́j siaj nyahuavii. ¿Nyi a'yan setyé'vi'cue' siaj jajpuéetzi xa'ra'nyij nyatɨ'ɨj nyáaj tya'ajpuéetzi na'me, siajta jo'viicue' maj ɨ tyeɨ́tye je'ej pua'aj jamuáa'uure a'yájna matɨ'ɨj nyéetzij nyoorej?
41010039	'Aj mu mij a'yan tyu'taxájtaca' tɨjɨn: ―Ji'nye tyijta pu tu joorej. 'Jesús pu a'yan tyihuo'té'exaa tɨjɨn: ―Mua'aj xu jajpuéetzi xa'ju'un nyatɨ'ɨj nyáaj tya'ajpuéetzi na'me, majta je'ej pua'aj ja'mua'uuren matɨ'ɨj majta nyéetzij nyoorej,
41010040	ajta canu a'ɨ́jcɨ jɨn antyínyamua'ree nyaj jamuaatá'an siaj ajcará'sixɨn sɨ́ɨj nyamuájca'ta' ajta sɨ́ɨj nya'úutata', a'ɨ́ɨjma pu' cɨ'tyij ɨ maj tyamua een.
41010041	'Matɨ'ɨj huo'namuajri ɨ séecan ɨ maj tamuáamuata' ará'asej, muaatanyínyu'cacuca' a'ɨ́ɨjma jimi ɨ Jacobo ajta ɨ Juan.
41010042	Ajta ɨ Jesús pu huo'tajé, ajta a'yan tyihuo'té'exaa tɨjɨn: ―A'yaa xu mua'aj tya'muaa'ree, je'ej maj rɨcɨj ɨ maj tyí'ijtaj ɨ cháanacaj japua, ca'nyíin mu jɨn tyihua'ijtye' ɨ tyeɨ́tye, ɨ maj va'can jɨn tyityatatyí, a'ɨ́ɨ mu tyihuá'ijtye' je'ej maj huárɨnyij ɨ séecan.
41010043	Ajta ja'mua jimi capu a'yan tyúuxɨe've' tɨ a'yan tyi'rɨjca. Tɨ pua'aj a'tɨ́j jaxɨe'va' tɨ va'can jɨn tyi'tyaváa já'ra'nyij, a'yaa pu tyúuxɨe've' tɨ néijmi'caa huatyáhuɨɨre'en,
41010044	ajta ɨ tɨ ja'mua jimi a'yan tya'xɨe'va' tɨ a'ɨ́ɨn pué'eenye' ɨ tɨ anájca, a'yaa pu tyúuxɨe've' tɨ a'ɨ́ɨn huo'tyáhuɨɨre'en néijmi'caa ɨ séecan.
41010045	Ji'nye ɨ yóojra' ɨ Dios capu a'ɨ́jna jɨn mujo'vé'mej mej mij jaatyáhuɨɨren, sulu tɨ'ij huo'tyáhuɨɨre'en ajta hua' jitze má'can huámuɨ'nyij mue'caa ɨ tyeɨ́tye.
41010046	'Matɨ'ɨj mij a'áa ja'rá'aj chájta' tɨ a'yan tya'rájtyapua tɨjɨn Jericó. Ajta tɨ'ɨj ɨ Jesús arí iirama'caj a'ájna a chájta', majta cújta' huaju'ca'aj ɨ maj jamuan huacɨ́j, majta mue'tɨ́j ɨ tyeɨ́tye hua' jamuan huaju'ca'aj, a'áa pu sɨ́ɨj tarácun je'tyácatyii véjri' juyéj jitze, a'yaa pu ántyapuaaca'aj tɨjɨn Bartimeo, yóojra' a'ɨ́jcɨ ɨ Timeo.
41010047	Tɨ'ɨj jáanamuajri' tɨ a'ɨ́ɨn aja'vá'ma'ca'aj ɨ Jesús Nazaret tɨ ja'ma'can, a'ɨ́ɨ pu ɨ ta'arácun huatyóochej tɨ a'yan tyu'jíjhuaj tɨjɨn: ―Jesús, mu paj yóojra' pué'een a'ɨ́jcɨ ɨ David, ná'ancu'vajxɨ' nyéetzij.
41010048	'Mue'tɨ́j mu ɨ tyeɨ́tye jaatá'ijmuejri' tɨ quee jijhua, ajta a'ɨ́jna jéetze' pu ca'nyíin jɨn jíjhuaca' a'yan tɨjɨn: ―Mu paj yóojra' pué'een a'ɨ́jcɨ ɨ David, ná'ancu'vajxɨ' nyéetzij.
41010049	'Aj pu'ij ɨ Jesús oocháxɨ, tɨ'quij a'yan tyihuo'té'exaa tɨjɨn: ―Usio'tájee. 'Aj mu mij uyo'tajée ɨ ta'rácun, a'yan metye'ixaáatya'aj tɨjɨn: ―'Huatya'ca'nye a tzájta', ájchesi, muacho've' ɨ Jesús.
41010050	'Aj pu'ij ayóoraaxɨj ɨ jumáncaj, tɨ'quij ájtzunaca' aj pu'ij aje'ré'nyej ɨ Jesús jimi,
41010051	Jesús pu'ij a'yan tyaata'íhuo'ri' tɨjɨn: ―¿Ji'nyé petyaaxɨe've' nyaj tyi'tɨ́j huá'uure a jimí? Tɨ'quij a'yan tyaaté'exaa a'ɨ́jna ɨ ta'rácun tɨjɨn: ―Maeestro, nyáaxɨe've' nyaj atányeerej.
41010052	'Jesús pu a'yan tyaaté'exaa tɨjɨn: ―Pu'ríj paj jo'ra'nyij, pa pu'ríj huarúj a'ɨ́jcɨ jɨme' ɨ paj tya'antzaahuaj. 'Aj pu'ij jiye'tzin tyámua' huarɨ́j ɨ ta'rácun tɨ'quij atányeeriaca', ajta je'ej jamuan jo'mej a'ɨ́jcɨ ɨ Jesús jo'tɨ joomá'ca'aj ɨ juyéj jitze.
41011001	'Matɨ'ɨj meríj a véjri' jooju'caj a'ájna a Jerusalén, a'áa mu ja'tanyéj jo' tɨ ja'chájta'najmee tɨ a'yan tya'rajtyapuájme tɨjɨn Betfagé, ajta a'ájna Betania. A'áa pu ja'chajta' ɨ jɨríj jitze tɨ a'yan tya'rájtyapua tɨjɨn Aseitúunajrimi, aj pu'ij ɨ Jesús hua'puáca huata'ítyaca'
41011002	A'yan tyihuo'te'exáatye'ej tɨjɨn: ―Séricuj, siata'aj a'áa ja'tanyéj a chájta' a tɨ véjri' ja'seejre', tɨ pua'aj seríj a'áa ja'rá'astij, a'áa xu púuru' ja'tyoonyi tɨ quée xu a'náj a'tɨ́j japuan avá'caj, a'áa pu je'ejtápi'hua ja'me. Aj xu sij je'ejxɨsta, siajta je'en uya'ráajan.
41011003	Tɨ pua'aj a'tɨ́j a'yan tyajá'mua'ihuo'ra yee: “¿Ji'nye sijta tya'rájxɨɨna mu púuru'?”, a'yaa xu tyaaté'exaatye' yee: “A'ɨ́j pu jitzan juxɨe've' ɨ tavástara'”, siajta a'yan tyaaté'exaatye' tɨjɨn: “Jiye'tzín tu tyijtá yajavá'tosij”.
41011004	'Matɨ'ɨj mij u jó'ju', a'áa mu mij pua'quée cáayej jitze yo'tyoo a'ɨ́jcɨ ɨ púuru', a'áa pu je'ejtápi'huaca' a véjri pueerta jitze, matɨ'ɨj mij je'ejxɨstaca'.
41011005	'Séecan maj a'áa jo'tyú'uuca', a'ɨ́ɨ mu a'yan tyihuo'ta'íhuo'ri' tɨjɨn: ―¿Tyi'tájnyi je'ej sioore? ¿Ji'nye éej nɨme' setye'ejxɨna mu púuru'?
41011006	'A'yaa mu tyu'taxájtaca' je'ej tɨ ɨ Jesús tyihuo'té'exaa, majta a'ɨ́ɨmaj huo'tá' maj ja'ajnáana.
41011007	Matɨ'ɨj mij yo'já' ɨ Jesús jimi a'ɨ́jcɨ ɨ púuru', matɨ'ɨj mij ɨ tyúumaancaj tye'tyéveerej, tɨ'quij avé'yijxɨ ɨ Jesús ɨ púuru' japua.
41011008	Majta a'ɨ́ɨmaj ɨ tyeɨ́tye jéehua mu ɨ máancaj tyo'cavárajraa ɨ juyéj jitze. Majta séecan xamuáj ucapíitɨra ɨ juyéj jitze.
41011009	'Majta a'ɨ́ɨmaj ɨ maj anáatya'aj huaju'ca'aj, a'ɨ́ɨ mu huatyóohuij maj huajíjhua, majta ɨ maj cújta' huaju'ca'aj ɨ Jesús, a'yaa mu tyí'tyejijhuaca'aj tɨjɨn: ―Pu'rí xa'puɨ'ɨn, che' ɨ Dios tyámua' tyeetyátoonyij a'ɨ́jcɨ ɨ tɨ yeve'me nyúucaritze' ɨ tavástara'.
41011010	Pu'rí xá'puɨ'ɨn. Che' Dios jaatyáhuɨɨre'e tyámua' naa a'ɨ́jcɨ tɨ yevé'me ɨ tɨ tyu'ta'íjta tɨ'ɨj arátyee tɨ tyu'ta'íjtaca'a ɨ tahuáacɨxa', a'ɨ́jna ɨ David. Ajta a'ɨ́ɨmaj ɨ maj tyíhuɨɨre' u tajapuá, miche' a'yan tyu'taxaj tɨjɨn a'yaa pu tyí'xa'puɨ'ɨn.
41011011	'Tɨ'ɨj 'ij ɨ Jesús ujo'tyájrupi a'ájna a Jerusalén ajta je'en ɨ tyeyúuj tzajta jo'tyájrupi. Tɨ'ɨj néijmi'que' tyu'séerajra'aj aj pu'ij jo'ra a'ájna a Betania hua' jamuan ɨ maj tamuáamuata' japuan huá'pua ará'asej, ji'nye pu'rij huachúmua'ca'aj.
41011012	'Yaa 'aria'pua, matɨ'ɨj uja'ráacɨj a'ájna 'a Betania, Jesús pu huataí'icuataca'.
41011013	Tɨ'quij a'ɨ́j huaséj ɨ xápua' cɨyéj tɨ a'ɨmuá ja'távaaca'aj ajta jéehua tyáxamue'ca'aj, aj pu'ij ujó'me tɨ'ij jaaséj tɨ pua'aj táca'aj, ajta capu taca'ca'aj jéehua pu'uj tyáxamue'ca'aj, ji'nye capu a'áaj putyí'irijcaa tɨ'ɨj pua'aj taajca.
41011014	Aj pu'ij a'yan tyaatajé a'ɨ́jcɨ xápua' tɨjɨn: ―Capu che' a'náj a'tɨ́j jacua'nyi mua'táque'. 'Majta ɨ maj jamua huacɨ́j a'ɨ́ɨ mu jáanajmuajri' je'ej tɨ tyaatajé.
41011015	'Matɨ'ɨj a'áa ja'rá'a a'ájna Jerusalén, Jesús pu tyeyúuj tzajta jo'tyájrupi ajta je'en huatyóochej tɨ hue'rá'ityej ɨ maj a'úun tyo'tooca'aj ajta ɨ maj a'úun tyó'nanaave. Tye'tahuá'axɨ ɨ tyihua'meesa ɨ japuan túmii hua'puata'tyi'raca'aj ɨ tyeɨ́tye, ajta jo' maj ɨ cúcui'see ja'tooca'a,
41011016	ajta quee tyu'ta' tɨ a'tɨ́j tyi'tɨ́j 'a jóotɨsimen' 'a je'ta' ɨ tyeyúuj tzajta'.
41011017	Ajta je'en tyihua'mua'tyájraa a'yan tɨjɨn: ―A'yaa pu tye'yu'si ɨ yu'xarij jitze tɨjɨn: “A'yaa mu jaatámua'sij ɨ nyechi' tɨjɨn chi'ij maj tzájta' huatyényuunyij ɨ Dios jimi néijmi'i ɨ maj séej chuéj japua ja'chej”, siajta mua'aj a'yaa xu jáaruu tɨ'ɨj jo'tɨ já'tyasta' jo' maj náhua'rij je'ráatyi.
41011018	'Matɨ'ɨj a'yan tyáanamuajri', ɨ maj tyihua'ijtye' ɨ puaaríj majta ɨ maj tyihua'mua'tyej ɨ yu'xarij jitze ɨ maj jɨn tyi'ijta, a'ɨ́ɨ mu huatyóohuij maj jaahuonyij je'ej maj huárɨnyij mej mij jaaje'caj ɨ Jesús, ji'nye a'ɨ́ɨ mu jatzɨɨnya'ca'aj, a'ɨ́jcɨ jɨme' maj néijmi'i naa yo'séejraca'aj je'ej tɨ a'ɨ́ɨn tyihuo'mua'tyej.
41011019	Ajta tɨ'ɨj huariá'tɨca'riaca', ɨ Jesús majta ɨ maj jamuan huacɨ́j a'ɨ́ɨ mu eeráacɨj a'ájna a chájta'.
41011020	'Yaa ariá'pua'aj mu a'áa véjri' ja'tanyéj jo' tɨ ja'távaaca'a ɨ xápua', aj mu mij jaaséj tɨ arí huachica'aj tyetya'ɨmua ɨ junáana jitze.
41011021	Aj pu'ij ɨ Pedro, jo'támua'reeri' je'ej tɨ tyu'rɨ́j, tɨ'quij a'yan tyaaté'exaa a'ɨ́jcɨ ɨ Jesús tɨjɨn: ―Maeestro, cásɨ', pu'ríj huatyáahuaj ɨ xápua' ɨ paj je'ej pua'aj tyaatajé.
41011022	'Jesús pu a'yan tyihuo'té'exaa tɨjɨn: ―Setya'antzaahuatye' ɨ Dios jimi.
41011023	Ji'nye a'yaa nu tyaja'mua'ixaatye' tɨ pua'aj a'tɨ́j a'yan tyaaté'exaatye ɨ jɨríj yee: “Tyíchesij a'májna atyájrutyij ɨ jájritze'”, ajta quee seeque tyimua'astɨj, sulu tɨ tya'tzáahuatya'aj tɨ a'yan tye'mej, aj pu'ij a'yan tye'me.
41011024	A'ɨ́j nu jɨn a'yan tyajá'mua'ixaatye' tɨjɨn tyi'tɨ́j siaj mua'aj je'ej tyu'táhuoosi ɨ Dios jimi, a'yaa xu tya'antzaahuatye'en siaj seríj ja'ancuriá, aj xu sij ja'ancuriáa'sij.
41011025	Ajta siatɨ'ɨj tyényuusime'en ɨ Dios jimi, setyihuo'tú'uunyi' a'tyán maj jamuajcha'ɨɨre', ta'aj ij ajta ɨ ja'muavástara' tajapua tɨ já'aseejre' mua'ajma tyajamuaatú'uunyi'.
41011026	Ajta tɨ pua'aj sequée tyihuo'tú'uunyi' ɨ maj jamuajcha'ɨɨre', capu ajta mua'ajma tyajamuaatú'uunyi'ra ɨ ja'muavastara' tajapua tɨ ja'séejre' ɨ siaj jɨn quee xa'puɨ'ɨj jimi huarɨ́j.
41011027	'Aj mu mij majtáhua'aj a'áa jo'ju' a Jerusalén. Tɨ'ɨj ɨ Jesús a'áa ja'ajcáyi'caacaj ɨ tyeyúuj jitze', aj mu mij a'ɨ́ɨmaj ajtyáxɨɨriaca' ɨ maj tyí'ijta ɨ tyeyúuj tzajta', majta ɨ maj tyihua'mua'tyej ɨ yu'xarij jitze ɨ maj jɨn tyi'ijta majta hua' jamuan ɨ huáasij,
41011028	matɨ'ɨj mij a'yan tyaata'íhuo'ri' tɨjɨn: ―¿Tyi'tajnyí jɨn petyi'tyéjvee pej pij a'yan rɨcɨj? ¿A'tanyíj muata' pej pij a'yan rɨjca?
41011029	'Aj pu'ij Jesús a'yan tyihuo'té'exaa tɨjɨn: ―Nyajta nu nyáaj séej tyajamuaata'íhuo'ra, tɨpua'aj sianaaté'exaatye'en, aj nu nyij nyajta nyáaj jamuaaté'exaatye'ej tyi'tɨ́j nyaj jɨn tyi'tyéjve nyej nyij a'yan rɨcɨj.
41011030	¿A'tanyíj ja'antyíhuo a'ɨ́jcɨ ɨ Juan tɨ'ij huá'ɨɨraca ɨ tyéɨtye, nyi quij ɨ Dios, ca' mi'ij ɨ tyeɨ́tye? Sianaaté'exaatye'.
41011031	'Aj mu mij huatyóohuij maj tyi'huóo'ihuo' séej jamuan majta séej a'yan tɨjɨn: ―Tɨpua'aj a'yan tyetyaté'exaatye' yee Dios pu uyo'ta'ítyaca', a'yaa pu tyitaaté'exaatye'sij yee: “¿Ji'nye 'éej jɨme' sequée ja'antzaahuaj je'ej tɨ tyu'taxájtaca'?”
41011032	Ajta capu je'ej tyíɨ'rij tyaj a'yan tyaaté'exaatye' yee ɨ tyeɨ́tye mu uyo'ta'ítyaca'. 'A'yaa mu tyu'taxájtaca', ji'nye mahua'tzɨɨnya'ca'aj ɨ tyeɨ́tye, majta néijmi'i ɨ tyeɨ́tye a'yan tya'tzaahuatya'ca'aj tɨ ɨ Juan a'ɨ́ɨn pue'éenye'ej ɨ Dios jitze ma'can tɨ tyi'xajtaca'.
41011033	A'ɨ́j mu mij a'yan tyaaté'exaa a'ɨ́jcɨ ɨ Jesús tɨjɨn: ―Catu jamua'ree. 'Aj pu'ij Jesús a'yan tyihuo'té'exaa tɨjɨn: ―Canu nyajta nyáaj jamuaaté'exaatye'sij tyi'tɨ́j nyaj jɨn tyi'tyéjve nyej nyij a'yan rɨcɨj.
41012001	'Aj pu'ij ɨ Jesús huatyóochej tɨ tyihuo'ixaatye' séej jɨme' ɨ nyúucarij. A'yaa pu tyihuo'té'exaa tɨjɨn: ―A'tɨ́j pu úuvaj huahuástej ajta je'en jariá'naj, aj pu'ij tyi'tɨ́j huatyátaahuaca' tɨ jɨn jaatyájacha'xɨ'ɨn ɨ úuvaj, ajta tyi'tɨ́j ájtaahuaca' ajtyéevi' ɨ maj japuan u'tyúu muaa'íxɨe're'en ɨ maj tyi'muɨjhuacaa. Ajta je'en séecan huatanyéjtye ɨ chuéj mej mij tyaanájchitye' cɨ́ɨra'tzuj, tɨ'quij jo'ra a'ɨ́jna ɨ a'tɨ́j séej chuéj japua.
41012002	Tɨ'ɨj tya'rá'a a'náj maj jajú'uraca ɨ úuvaj, séej pu huata'ítyaca' tɨ jimi tyi'huɨɨre' tɨ'ij huo'táhuavii a'chu tɨ jacɨ'pua a'ɨ́jcɨ ɨ a'tɨ́j.
41012003	Majta a'ɨ́ɨmaj ɨ maj tyí'muɨjhuaca mu jatyéevi' a'ɨ́jcɨ ɨ tɨ huata'íjtyi'rej, majta jaatyáavajxɨ a'yaa mu'u tyaata'ítyaca' camu tyi'tɨ́j jaatá'.
41012004	Aj pu'ij ɨ tɨ jachuéj ajtáhua'aj séej huata'ítyaca', majta mu a'ɨ́jcɨ huatyáto'sij tyetyéj jɨme' matɨ'ɨj mij tyaapuéj ɨ mu'úura' jitze, majta jajtyá'xɨj.
41012005	Ajtáhua'aj pu séej huata'ítyaca', a'ɨ́j mu mij huajé'caj. Aj pu'ij ajtáhua'aj séecan huata'ítyaca', a'ɨ́ɨjma mu majta huatyáavaxɨj, majta séecan huácuij.
41012006	'Ooche' pu sɨ́ɨj á'ɨtzeeria'ca'aj, yóojra' a'ɨ́jcɨ ɨ a'tɨ́j, jéehua pu jaxɨe'va'ca'aj a'ɨ́jcɨ. A'ɨ́j pu'ij huata'ítyaca' a'yan tyi'mua'astɨj tɨjɨn: “Ma'antzaahuatye'sij a'íjcɨ ɨ nyiyóoj.”
41012007	Majta ɨ maj tyi'muɨjhuacaa a'yaa mu tyi'huóo'ixaa tɨjɨn: “A'múu pu a'ɨ́ɨn pué'een ɨ tɨ néijmi'i tyá'cɨ'tyij, tyiche' jaajé'ca, ta'aj néijmi'i tyitáacɨ'tyij.”
41012008	Aj mu mij jaatyéevi' a'ɨ́jcɨ ɨ yóojra', majta jaajé'ca, matɨ'ɨj mij ji'rájrɨe.
41012009	―¿Ji'nye tyajamuá'miteeraste' mua'ajma, ji'nye rɨnyij a'ɨ́jna ɨ tɨ ja'arij ɨ chuéj ajta ɨ úuvaj? A'ɨ́ɨ pu aja'va'ma'aj ja'me tɨ'quij huá'cui'nyi ɨ mej tyi'muɨjhuacaa, ajta je'en séecan huatapuéjve'sij ɨ chuéj ajta ɨ 'úuvaj.
41012010	'¿Nyi sequée a'náj jo'jíjve' ɨ yu'xarij jitze a'ɨ́jcɨ ɨ nyúucarij? A'yaa pu tya'xaj tɨjɨn: A'ɨ́jcɨ ɨ tyetyéj maj ayoohuá'axɨ ɨ maj chi'ij ta'huacaa, a'yaa pu tye'rájraa tɨ a'ɨ́ɨn pue'éenya' ja'raa ɨ tɨ jéetze juxɨe've'.
41012011	A'yaa pu jáaruu ɨ tavástara', a'ɨ́ɨ pu a'ɨ́ɨn pué'ee ɨ tɨ naa ta'séeratye'.
41012012	'Aj mu mij ɨ tyu'tatyesej maj jaatyéevi' ɨ Jesús, ji'nye a'yaa mu tya'mua'reeriaca' tɨ a'ɨ́ɨjma huataxájtaca' a'ɨ́jcɨ ɨ nyúucarij jɨme'. Majta hua'tzɨ́ɨnya'ca'aj ɨ tyeɨ́tye, a'ɨ́j mu jɨn jaatátoj, matɨ'ɨj mij jo'cɨ́j.
41012013	'Matɨ'ɨj mij séecan huata'ítyaca' ɨ Jesús jimi fariseos mu pué'eenye'ej majta séecan ɨ maj Herodes jitze ajtyáma'can, mej mij tyi'tɨ́j jaaté'exaatye'en ɨ maj jɨn jitzan tyo'ojpuá'ritye'en.
41012014	A'ɨ́ɨ mu mij jo'ju' matɨ'ɨj mij a'yan tyaaté'exaa tɨjɨn: ―Maeestro, tyáamua'ree paj tzáahuatyi'ra' jɨn tyi'ixa, ajta quee ajitze juxɨe've' je'ej maj tyi'xaj ɨ tyeɨ́tye, ji'nye capaj a'ɨ́jna jɨn tyi'xaj mej mij tyámua' mojo'séejra. Muáaj paj tzáahuatyi'ra'aj jɨn hua'mua'tyej ɨ juyáara' ɨ Dios. ¿Nyi xá'puɨ'ɨn tyej tyu'nájchitaj je'ej tɨ tyí'tajijve' a'ɨ́jna ɨ tɨ tyihua'ijtye' ɨ Roma maj ja'ma'can?
41012015	'Ajta ɨ Jesús pu jamua'reeria'ca' maj quee huatoojé'yacan jɨn tye'ihuo'raca', a'yaa pu tyihuo'té'exaa tɨjɨn: ―¿Ji'nye siaj sij tyi'tyese' siaj naatyéevi' hue'tzij jɨme'? Séej túmii mesenyaja'vaɨ'tye', nyej nyij jaaséj.
41012016	'Matɨ'ɨj mij aya'váɨ'tyej, aj pu'ij ɨ Jesús a'yan tyihuo'ta'íhuo'ri' tɨjɨn: ―¿A'tanyíj pué'een ɨ ta'cájca, ji'nye 'ántyapuaj ɨ tá'yu'si'? 'A'yaa mu tyaaté'exaa tɨjɨn: ―A'ɨ́jna ɨ tɨ tyí'ta'ijtye'.
41012017	'Aj pu'ij Jesús a'yan tyihuo'té'exaa tɨjɨn: ―Xaatátuire' a'ɨ́jcɨ ɨ tɨ tyaja'mua'ijtye' tyi'tɨ́j tɨ jacɨ'ɨpua, siajta jaatá'an ɨ Dios tyi'tɨ́j tɨ ajta jacɨ'pua. 'Majta a'ɨ́ɨmaj tyamua' mu naa tyityo'tóomua'aj a'ɨ́jcɨ jɨme' je'ej tɨ tyu'taxájtaca'.
41012018	'Aj mu mij séecan ɨ saduceos aje'ré'nyej ɨ Jesús jimi. A'ɨ́ɨ mu a'yan tyi'xa maj quee che' huatájuuritaj ɨ maj meríj huácuij, a'yaa mu mij tyaata'íhuo'ri' tɨjɨn:
41012019	―Maeestro, a'yaa pu tyo'yu'xaca' ɨ Moisés tɨjɨn tɨpua'aj a'tɨ́j nyeɨɨcha, ajta je'en quee eexú tyiyóomua'caj tɨ'ɨj huámuɨ'nyij, juxɨe've' tɨ ɨ 'ihuáara'ra' ja'ancuré'vi'tɨj a'ɨ́jcɨ ɨ tɨ jatyévi'tɨnya' ɨ tɨ huamuɨ́', ta'aj ij a'ɨ́ɨn tyiyóomua' já'ra'nyi a'ɨ́jcɨ jitze ma'can ɨ tɨ huamuɨ́'.
41012020	A'yaa pu tyu'rɨ́j, mua'aráhua'pua ɨ maj ju'ihuáamua'ca'aj, tɨ'quij ɨ hua'jaatzí' huatyényeɨchaca', capu eexú tyiyóomua'caj tɨ'ɨj huamuɨ́'.
41012021	Tɨ'quij ɨ tɨ je'tyáa'sej ja'ancuré'vi'tɨj a'ɨ́jcɨ ɨ tɨ jatyévi'tɨnya' a'ɨ́jna ɨ tɨ huamuɨ́', a'ɨ́ɨ pu'ij ajta huamuɨ́' quee jitzan tyiyóomua'aj. A'yaa pu cha'tána'aj tyáaruj ɨ sɨ́ɨj ɨ tɨ je'tyáa'sij,
41012022	ajta néijmi'caa a'yan tyu'ruuj ɨ maj aráahua'puaj ará'axcaa ɨ maj ju'ihuáamua, ajta capu sɨ́ɨj jitzan tyiyóomua'aj ta'raa. Ajta je'en a'ɨ́ɨn huamuɨ́' ɨ íitɨ'.
41012023	Arí a'ájna, matɨ'ɨj eetácɨɨnye jo' maj ja'vá'nami' ɨ maj huácuij, majta je'en majtáhua'aj júurij mua'ra'nyij, ¿a'tanyíj cɨ́na'ra' pué'eenya' ja'me a'ájna ɨ xɨcáara' jitze, tɨpua'aj néijmi'i ɨ maj aráahua'puaj meetyévi'tɨnya'aj?
41012024	'Jesús pu a'yan tyihuo'té'exaa tɨjɨn: ―Mua'aj xu jéehua tyóoxohuaj, j'nye caxu jamua'ree je'ej tɨ tye'yu'si' ɨ yu'xarij jitze caxu siajtá jamua'ree je'ej tɨ 'een ɨ tɨ jɨn ɨ Dios néijmi'i putyi'uurej.
41012025	Matɨ'ɨj huatájuurej ɨ maj huácuij, camu che' nyéjnyeɨ'chen, camu majta ɨ 'úuca huɨɨchaj, ji'nye a'yaa mu 'eenya'a muáaju' matɨ'ɨj 'een ɨ maj tyí'huɨɨre' u tajapua.
41012026	Ajta a'ɨ́jcɨ jɨme' ɨ maj huatájuuritaj ɨ maj meríj huácuij, ¿nyi sequée a'náj jo'jíjve' ɨ yu'xarij Moisés tɨ jo'yú'xaca' jé'ej tɨ tyáxa ɨ nyúucarij tɨ ɨ Moisés tu'píj huaséj ɨ tɨ vivéjme tɨ'ɨj tyátaasima'? A'ɨ́j pu jitze ɨ Dios a'yan tyaaté'exaa a'ɨ́jcɨ ɨ Moisés tɨjɨn: “Nyáaj nu a'ɨ́ɨn pué'een ɨ hua' Dios, a'ɨ́jna ɨ Abraham, ajta ɨ Isaac nyajta a'ɨ́jcɨ ɨ Jacob”.
41012027	A'ɨ́j pu jɨn, capu hua' Dios pué'een a'ɨ́ɨjma ɨ maj meríj huácuij, sulu a'ɨ́ɨjma pu Dios ɨ maj júurij. A'ɨ́j xu jɨn mua'aj je'ej pua'aj tyityojo'vátzɨj.
41012028	'Matɨ'ɨj jáanamuajri' tɨ ɨ Jesús tyámua' naa tyihuo'té'exaa, sɨ́ɨj tɨ hua' jitze ajtyáma'can ɨ maj tyihua'mua'tyej ɨ yu'xarij jitze ɨ maj jɨn tyi'ijta, a'ɨ́ɨ pu huó'namuajri' je'ej maj tyúu'ixaatya'ca'aj, a'ɨ́ɨ pu 'ajtyáxɨɨriaca' jimi tɨ'quij a'yan tyaata'íhuo'ri' tɨjɨn: ―¿Tyi'tányi nyúucarira' jéetze' juxɨe've' ɨ tɨ jaaxájtaca'a a'ɨ́jna ɨ Moisés?
41012029	'Jesús pu a'yan tyaaté'exaa tɨjɨn: ―A'ɨ́jna ɨ nyúucarij tɨ jéetze' juxɨe've' a'ɨ́ɨ pu a'ɨ́ɨn pué'een ɨ tɨ a'yan yee: “Xáanamuajri', mu siaj Israel jitze ajtyáma'can, a'ɨ́jna ɨ tavástara' ɨ Dios a'ɨ́ɨ pu sɨ́ɨj na'a pué'een.
41012030	A'yaa pu tyúuxɨe've' paj jaaxɨe've'en ɨ Dios néijmi'i jɨme' a'xɨéjnyu'caa, pajta néijmi'i a júuricamej jɨme', pajta ɨ paj jɨn ma'úumua'ree, ajta patɨ'ɨj pana'aj tyo'huájca'nye.”
41012031	Ajtáhua'aj pu sɨ́ɨj ɨ nyúucarij tɨ je'tyá'ase, tɨ a'yan yee: “Pata'aj a'yan cha'ta pana'a tyámua' tyéejcha'ɨ ɨ axa'aj tyévij, a'yájna patɨ'ɨj asɨ́ɨj tyi'tyí'acha'ɨj.” Capu sɨ́ɨj ajtáhua'aj ɨ nyúucarij séejre' jéetze' juxɨe've' quée a'íjna ɨ nyúucarij tɨ hua'pua.
41012032	'Aj pu'ij a'yan tyaaté'exaa a'ɨ́jna ɨ tɨ tyihua'mua'tyej ɨ yu'xarij jitze tɨjɨn: ―Xa'puɨ'ɨn paj tyaataxájtaca', Maeestro. A'yaa pu tyi'ja'yájna patɨ'ɨj tyaataxájtaca', sɨ́ɨj pu'uj a'ɨ́ɨn pué'een ɨ Dios, capu sɨ́ɨj ajtáhua'aj séejre'.
41012033	Ajta maj jaaxɨe've'en ɨ Dios néijmi'i jɨme' ɨ juxɨéjnyu'caa, ajta néijmi'i jɨme' ɨ maj jɨn ma'umuámua're' ajta a'chu tɨ sɨ́ɨj uhuájca'nyej, ajta ɨ tyaj huo'xɨe've'en ɨ taxa'aj tyévij tyatɨ'ɨj tajɨ́ɨmua'aj tyi'taxɨe've', jéetze pu tyí'huɨɨre' ɨ Dios jimi quée tɨ pua'aj néijmi'i tyetyu'támu'véjrita a'ɨ́jcɨ jɨme' ɨ maj huá'cui'ca na'ríij néijmi'i jɨme' jo' maj huaja'tɨe'racaa ɨ ya'muáatye.
41012034	'Tɨ'ɨj ɨ Jesús jáamua'reeri' je'ej tɨ tyu'taxájtaca' a'ɨ́jna ɨ tɨ tyihua'mua'tyej, ajta tyámua' tyu'taxájtaca' amitéeria'can jɨme', a'yaa pu tyaaté'exaa tɨjɨn: ―Capaj a'ɨmuá je'ej jé'en jo'tɨ tyejé'ijta ɨ Dios. 'Ajta quee che' a'tɨ́j óoca'nyajca'a tɨ tyi'tɨ́j jaata'íhuo'.
41012035	'Jesús pu tyihua'mua'tyajca'a ɨ tyeyúuj tzajta, aj pu'ij a'yan tyu'ta'íhuoj tɨjɨn: ―¿Ji'nye mej mij a'yan tyi'xaj ɨ maj tyihua'mua'tyej ɨ yuxarij jitze ɨ maj jɨn tyi'ijta tɨ ɨ Cɨríistu' a'ɨ́j jitze eeráma'can ɨ David?
41012036	Ajta a'ɨ́jna júuricama'ra' ɨ Dios, a'ɨ́ɨ pu ca'nyíjra'aj jaatá' a'ɨ́jcɨ ɨ David tɨ'ɨj a'yan tyu'taxájtaca' tɨjɨn: Ɨ tavástara' pu a'yan tyaaté'exaa a'ɨ́jcɨ ɨ nyavástara' tɨjɨn: “Huatyéeyixɨ' ɨ ɨpuárij japua íiyajnɨ nyamuájca'ta', 'asta nyana' quée huo'mué'tɨn ɨ maj muájcha'ɨɨre'.”
41012037	¿Ji'nye tyíɨ'rij tɨ ɨ Cɨríistu' a'ɨ́j jitze eeráma'cantaj ɨ David, tɨpua'aj ɨ David a'yan ajta jatamuatya'an ɨ Cɨríistu' tɨjɨn “Nyavástara'”? 'Majta jéehua ɨ tyeɨ́tye ɨ maj jáanamuajri', tyámua' pu tyihua'ránajchaca' je'ej tɨ tyi'xájtaca' ɨ Jesús.
41012038	'A'yaa pu ɨ Jesús tyihua'mua'tyajca'aj tɨjɨn: ―Tyámua' xu'u a'ɨ́ɨjma jimi ɨ maj tyihua'mua'tyej ɨ yu'xarij jitze, ji'nye a'yaa pu tyihua'ráanajchi maj tyí'chajca ɨ síicu'ri tɨ tyi'catɨ́tɨ'ɨjmee ajta mej mij tzaahuatyi'ra'aj jɨn ɨ tyeɨ́tye huo'tatyóojtye'en jo' tɨ na' ɨ cáayej jitze.
41012039	A'ɨ́ɨ mu jahuoo jo' maj ja'rarase ɨ maj va'cán jɨn tyityatatyí, na'ríij tɨ pua'aj metyí'iye'estyaj ajá'hua' chi'tá, a'ɨ́ɨ mu jahuoonyi jo' tɨ jo'ojca ɨ tɨ tyihuá'cue'tyej mej mij tyú'cua'nyi ɨ meesa japua véjri' a'ɨ́jcɨ jimi,
41012040	a'ɨ́ɨ mu majta tyihuá'ari'raca néijmi'i a'chu maj caa tyi'tɨ́j tyí'ijcha'ɨj ɨ maj 'antyúujɨɨmua'astariaca' ɨ ucaríjse, ajta mej mij quee je'ej huojo'séejraj a'ɨ́ɨ mu á'tɨjtɨ' metyenyúusima'aj ɨ Dios jimi. A'ɨ́ɨ mu mij jéetze' jajpuéetzij muá'aju'.
41012041	'Ajtáhua'aj pu Jesús a'úun jo'tyávaaca'aj u tyeyúuj tzajta' a'ájna véjri' jo' maj tyaja'mu'vejritacaa, a'ɨ́ɨjma pu séejraca' ɨ tyeɨ́tye ɨ maj túmii mu'vejritaca'aj. Mue'tɨ́j mu ɨ chíjtyaanyi' jéehua ɨ túmii jucáhua'naa.
41012042	Aj pu'ij íitɨ' aje'ré'nyej tɨ jusɨ́ɨjtaca'a, tɨ'quij a'ɨ́ɨn hua'puáca ucáahua'xɨ ɨ túmii tɨ quee a'chu ará'asej.
41012043	Aj pu'ij ɨ Jesús huo'tajé a'ɨ́ɨjma ɨ maj jamuán huacɨ́j, tɨ'quij a'yan tyihuo'té'exaa tɨjɨn: ―A'yaa nu tyajá'mua'ixaatye' tɨ a'mújna mu íitɨ tɨ jusɨɨj jéetze' tyu'tá' quée néijmi'i ɨ maj tyu'tá' a'ɨ́ɨmaj ɨ chíjtyaanyi',
41012044	ji'nye néijmi'i mu a'ɨ́j tyu'tá'a ɨ túmii tɨ hua'vá'ɨtzii'tya, ajta a'mújna mu íitɨ', mu tɨ quee je'ej tyéjviicue', néijmi'i pu ucáahua'xɨ a'chu tɨ tyí'toova'aj.
41013001	'Tɨ'ɨj iirama'caj ɨ Jesús ɨ tyeyúuj tzajta', sɨ́ɨj tɨ jamuan jó'cha'canya' pu a'yan tyaaté'exaa tɨjɨn: ―Maeestro, cásɨ' huaséj mu tyetyéj tɨ tyatɨ́tɨ'ɨjme íiye'e tɨ tyiquéetɨme ajta mu chi'ij náa pu een.
41013002	'Jesús pu a'yan tyaaté'exaa tɨjɨn: ―¿Nyi petyí'sej mu chi'ij tɨ vivájma'a tyu'uj? Néijmi'i pu huatyú'uunyi'huaj, capu che' séeria'a já'me ɨ jáxu'uj jitze ɨ tyetyéj tɨ jujapua tyiquéetɨme.
41013003	'Matɨ'ɨj mij a'áa jo'cɨ́j a'ájna ɨ jɨríj jitze tɨ a'yan tya'rájtyapua tɨjɨn Aseitúunajrimi, a'áa tɨ ja'séejre jo'tɨ ɨ tyeyúuj ja'vé'nyee. Tɨ'quij a'áan jo'ojyíjxɨ a'ɨ́jna ɨ Jesús, ajta a'ɨ́jna ɨ Pedro, ajta ɨ Jacobo, ajta ɨ Juan, ajta ɨ Andrés, a'ɨ́ɨ mu jujɨ́me' a'yan tyaata'íhuori'i
41013004	a'náj tɨ a'yan tyí'rɨnyi, ajta tyi'tɨ́j tɨ huataséjre'sij ɨ maj jɨn jáamua'ree tɨ arí néijmi'i tye'entyipua'rij.
41013005	'Jesus pu a'yan tyihuo'té'exaa tɨjɨn: ―Tyámua' xu'u mua'aj tɨ'ij quée a'tɨ́j jamuácuanamuaj.
41013006	Ji'nye mue'tɨ́j mu huataséjre'sij ɨ maj nyenyúuca jɨn tyi'xáataj muáaju', a'yaa mu tɨjɨn: “Nyáaj nu a'ɨ́ɨn pué'een”, jéehua mu mij huá'cuanamuan ɨ tyéɨtye.
41013007	'Tɨ pua'aj mua'aj seríj a'yan tyi'namuajra yee maj nyo'ose' a'ájna ja'hua' na'ríij maj meríj tɨ́mua' huatyóohuisij mej tyúunyo'sitye', caxu tyí'tzɨɨnya'aj. A'yaa pu tyúuxɨe've' tɨ a'yan atyojo'ré'nyej, ajta capu eexú a'ájna atyojo'ré'nyejsi ɨ xɨcáara' tɨ jitzan néijmi'i tya'rá'astij.
41013008	Ji'nye séecan mu tyeɨ́tyee', majta séecan tyeɨ́tye jamuan tyúunyo'si'tye'si, majta ɨ maj séej chuéj japua huacháatɨmee, majta maj séej ɨ chuéj japuá huacháatɨmee, a'ɨ́ɨ mu majta tyúunyo'si'tye'e, ajta pua'maquée huatóoca'tzɨj ɨ chuéj íiye', ajta jéehua huatúuri'huaj ja'me. A'ɨ́ɨ pu a'ɨ́ɨn pué'een ɨ ta'anájca ɨ maj jɨn jajpuéetzi muá'aju'un.
41013009	'Tyámua' xu mua'aj jujɨ́ɨmua'aj tyityahuóocha'ɨn, ji'nye majamua'vi'tɨn a'ɨ́ɨjma jimi ɨ maj tyi'ijta, majta jamuaatyávajxɨ'sij a'ájna jo'ma jóosɨ'rii. Majamuaatájeevi siaj sij nye jitze ma'can tyihuo'té'exaatye'en a'ɨ́ɨjma ɨ tajtúhuan siajta a'ɨ́ɨjma ɨ maj rey jɨn tyityatatyíj, a'yaa pu'ij tyu'táɨ'riitarij siaj a'ɨ́ɨjma nye jitze ma'can tyihuo'té'exaatye'en.
41013010	Ji'nye tɨ'ɨj quee xu néijmi'i tye'entyipuaren, a'yaa pu tyúuxɨe've' siaj anaquéej néijmi'que' ɨ cháanacaj japua huo'té'exaatye' ɨ Dios nyuuca.
41013011	Siajta quee je'ej tyityóomua'ajca je'ej siaj tyihuo'té'exaatye'sij matɨ'ɨj jamuá'anvi'tɨj a'ɨ́ɨjma jimi ɨ maj tyi'ijta. A'ɨ́j xu huataxáj tyi'tɨ́j tɨ ɨ Dios jamuaata'íjtye'sij siaj sij jaataxáj, ji'nye caxu mua'aj a'ɨ́ɨn pue'éenya'aj xa'ju'un ɨ siaj tyu'taxájta, sulu a'ɨ́jna ɨ júuricama'ra' ɨ Dios.
41013012	Séecan mu ju'ihuámua' tyu'tátuiire'sij mej mij huo'cui'nyi, majta ɨ hua'huáasimua juyóojmua' mu tyu'tátuiire'sij, majta ɨ huá'yoojmua' pu mu ajvatzɨj hua' jimi ɨ jutáatastyamua matɨ'ɨj mij huá'cui'nyi.
41013013	Néijmi'i mu ɨ tyeɨ́tye quee ja'muaxɨe'va'aj muá'ju'un a'ɨ́jcɨ jɨme' ɨ siaj nyejitze ajtyáma'can; ajta a'ɨ́jna ɨ tɨ tyo'távicue' 'asta na'aj quee néijmi'i tye'entyipua'rej, a'ɨ́j pu huɨɨre'en.
41013014	'A'ájna xɨcáara' jitze tyi'tɨ́j xu seejran tɨ je'ej pua'aj 'een, tɨ xána'vi're' tɨ tzɨ́ɨnyi're', a'áa mu yo'tyéchesij jo' tɨ quee a'yan tyiye'tyévijtye', (a'ɨ́jna ɨ tɨ já'jijve, a'ɨ́ɨ pu yo'itée ja'me), ajta a'ɨ́ɨmaj ɨ maj Judea jo'tyú'uucaj, miche' ji'ye'tzin jo'cɨ́xɨn' a'ájna jo' tɨ jɨríj jo'quéetɨme,
41013015	ajta ɨ tɨ a'áan jo'ojcatyi ɨ juchi' japua, che' quee acáyi'can tɨ'ij tyi'tɨ́j iirá'an u juchi'tá,
41013016	Na'ríij sɨ́ɨj tyaja'muarɨe'ej ɨ juví'ra'taj, che' quee ajo'ré'nyinyiica'an a juche tɨ'ij tyúucaana tyi'rájtui'nyij.
41013017	Cuíi' xaa a'ɨ́ɨmaj ɨ 'úuca maj xɨe'chui'tajme maj puéetzij mu mua'aju' a'ájna xɨcáara' jitze, majta ɨ maj juyóojmua' maj mooj tzi'tyaa.
41013018	Mua'aj xu jahuaviira ɨ Dios tɨ'ij quee a'yan atyojo'ré'nyinyica'an a'ájna tɨ'ɨj pua'aj huaséevi'ij á'yi'ij,
41013019	ji'nye jéehua mu jajpuéetzij mua'aju' a'yájna matɨ'ɨj quee a'náj tyaapuéjtzitariaca' tɨ'ɨj na'a ɨ Dios tyeetyátaahuaca' ɨ cháanacaj, capu ajta che' a'yan atyojo'ré'nyejsi séej ɨ xɨcáara' jitze tɨ'ɨj a'ájna.
41013020	Ajta tɨ pua'aj ɨ tavástara' quee a'yan jáa'uure tɨ'ij quee che' á'tyeevi'in tɨ tyoome'en a'chu pua'an xɨcaj, capu a'tɨ́j júuri ta'me'nyíiche', ajta hua' jɨme' ɨ tyeɨ́tye ɨ Dios tɨ arí hua'antyíhuo, a'ɨ́ɨ pu'rí a'yan jáaru tɨ'ij quee che' á'tyeevi'in.
41013021	'Tɨpua'aj a'ájna ɨ xɨcáara' jitze a'tɨ́j a'yan tyaja'mua'ixaatye'ej yee: “Cásɨ', xaaséj ya'na'aj huatyéjve ɨ Cɨríistu'”, na'ríij a'yan yee: “Cásɨ', xaaséj ma'aj huatyéjve”, caxu ja'tzaahuatya'aj.
41013022	Ji'nye séecan mu ya ja'va'ju'uj muá'aju' ɨ maj tyi'hue'tacaa, a'ɨ́ɨ mu mij tyi'tɨ́j tyu'taséejrataj ɨ tyeɨ́tye jimi mej mij huó'cuanamuan, tɨ pua'aj huatáɨ'ɨriitarej maj a'ɨ́ɨjma huácuanamuan ɨ tyeɨ́tye ɨ Dios tɨ arí hua'antyíhuoj.
41013023	Tyamua' xu'uj caxu yo'hua'nan. Néijmi'i nu nyerij jamuáa'ixaa je'ej tɨ tyi'tɨ́j rɨnyij.
41013024	'Ajta a'ájna ɨ xɨcáara' jitze, matɨ'ɨj jajpuéetzi mua'ju'un, capu che' eeráxɨrij, ajta quee che' huanyéeri'cɨj ja'mej ɨ máxcɨre' jɨme',
41013025	majta uje'cávatzij ɨ xu'ra'vetyee tɨ'ɨj ij huatóoca'tzɨj ɨ tajapua.
41013026	Aj xu sij jaséejran ɨ tɨ ajta tyévij jitze huanɨé'huaca' tɨ aje'cáama'aj ja'me ɨ jéetɨri tzajta', náa pu tyámua' tyu'nyéeri'cɨj ja'me, ajta néijmi'i jɨn antyúumua'reeriaj ja'me a'ájna ɨ xɨcáara' jitze.
41013027	A'ɨ́ɨ pu'ij hua'ré'ityixɨ'ɨj ɨ maj jaahuɨɨre' mej mij néijmi'caa tyí'sɨɨre' ɨ tyeɨ́tye ɨ Dios tɨ arí hua'antyíhuo, néijmi'caa mu tyísɨɨre'sij ɨ tyeɨ́tye jo'tɨ na'aj joo'ástɨmee ɨ chuéj, ajta jo'tɨ joo'ástɨmee ɨ tajapua.
41013028	'A'ɨ́j xu jitze tyi'huóo'iteeritye' ɨ xápua'. Tɨ'ɨj antyicuatyíjme'nyi ánɨmua, ajta tɨ'ɨj canyáatɨra'nyij ɨ xámue'ra', a'ɨ́j xu jɨn jamua'reeren' tɨ arí véjri' ɨ víita'rij.
41013029	A'yaa pu cha'ta na' tɨpua'aj seríj tyi'tɨ́j a'yan tyi'sejraj, aj xu sij jamuá'reeren tɨ arí véjri' putyí'rɨcɨj a'ájna xɨcáara' tɨ jitzan a'yan tye'mej, siajta jamua'reeren tɨ arí aje'cáama'aj ja'me ɨ tɨ ajta tyévij jitze huanɨé'huaca'.
41013030	A'yaa nu tyajá'mua'ixaatye' tɨ néijmi'i a'yan tye'mej matɨ'ɨj mooj júuricaj ɨ tyeɨ́tye ɨ maj iiye'ej huacháatɨmee cháanacaj japua.
41013031	Néijmi' pu tyen'tyipuá'rij ɨ cháanacaj ajta ɨ tajapuá, ajta ɨ nyenyúuca capu a'náj antyipuá'rij.
41013032	'Ajata a'náj tɨ xɨcáara' jitze a'yan tye'mej nusu a'tzáaj tɨ a'yan tye'mej, capu a'tɨ́j jamua'ree, camu jamua'ree ɨ maj tajapua tyí'huɨɨre' nusu ɨ yóojra. A'ɨ́ɨ pu'uj jamua'ree ɨ nya'vástara' ɨ Dios.
41013033	'A'ɨ́j xu jɨn tyámua' eenye, siajta atanyéjnye'rij, ji'nye caxu jamua'ree a'náj tɨ a'yan atyojo'ré'nyesij.
41013034	A'yaa xu tɨ'ɨj ɨ a'tɨ́j tɨ mu jo'yi'muj, anaquéej pu'ij juchi'ij hua'cha'ɨɨraste' ɨ maj jimi tyi'muarɨe' mej mij jáacha'ɨɨn ɨ chí'ra'an. A'ɨ́ɨjma pu ijcatye'en séej ajta séej mej mij tyu'muárɨe'en tyi'tɨ́j tɨ muarɨe'ria'ra, ajta séej ijcatye' tɨ tyi'cha'ɨɨj a ta'pueerta.
41013035	Tyámua' xu mua'aj éenye' siajta atanyéjnye'rij, ji'nye caxu jamua'ree a'náj tɨ uvé'nyejsi ɨ tɨ aja'chej, tɨpua'aj tyechúmua'rijsima'caj, na'ríij a'tzáaj je'ta' tɨca', nusu a'tzáaj matɨ'ɨj tyí'tyeji'huacaa ɨ tyacuáarɨe'ej, na'ríij tɨ'ɨj huatapuá'riaca',
41013036	ji'nye tɨpua'aj jiye'tzín nu'vé'enyej, nyajta jamuáatyoonyij setyacu'tziísima'caj.
41013037	Ɨ nyaj mua'ajma ja'mua'ixaatye' a'ɨ́j nu nyajta hua'ixaatye' néijmi'caa ɨ séecan a'yan tɨjɨn: Sióoche' xu atanyéjnye'rij.
41014001	'Hua'puaj xɨcáj pu ooj á'ɨtzeeria'ca'aj tɨ'ɨj a'ájna atyojo'ré'nyej matɨ'ɨj pua'aj tyi'ye'estyahua'aj a'ɨ́jcɨ jɨme' ɨ cánya'xɨɨ maj cui'nyij, majta ɨ pan maj cua'caa tɨ quée cu'ustij. A'ɨ́ɨmaj ɨ maj tyihuá'ijtye' ɨ puaríij majta ɨ maj tyihua'mua'tyej ɨ yu'xarij jitze ɨ maj jɨn tyi'ijta, a'ɨ́ɨ mu jahuooca'aj je'ej maj huárɨnyij mej mij hue'tzij jɨn jaatyéevi' ɨ Jesús, majta je'en jaaje'ca.
41014002	Ji'nye séecan mu a'yan tyi'xajta'ca'a tɨjɨn: ―Catu a'ájna jatyéevi'ra matɨ'ɨj tyi'ye'estyaacaj, mej mij quee ɨ tyeɨ́tye huatanyínyu'caj.
41014003	'Tɨ'ɨj ɨ Jesús a'áa jo'tyávaacaj a Betania, a'ájna jo tɨ ja'che a'ɨ́jna ɨ Simón, ɨ maj majta a'yan jatamua'muatya'aj tɨjɨn: Tɨ ca'atzaj. Tɨ'ɨj ɨ Jesús óoj ajtyequéecaj ɨ meesa jitze, íitɨ' pu aje'ré'nyej a'ɨ́jcɨ jimi tyetyéj limeetara' pu huajásima'aj, a'ɨ́j pu jitze avá'jɨstij ɨ tɨ naa tyáarɨe', nardu jitze tɨ ma'can tyi'tɨ́j tu'píj, ajta jéehua tya'najchi. Aj pu'ij ɨ íitɨ' antyítaaraca' a'ɨ́jcɨ ɨ limeeta, tɨ'quij ja'vá'huaa a'ɨ́jcɨ ɨ tɨ naa tyáarɨe' ɨ mu'úutza' a'ɨ́jcɨ ɨ Jesús.
41014004	Aj mu mij séecan ɨ maj a'úun je'rátya'ca'aj jaatájaaxɨejvi'ri a'ɨ́jcɨ ɨ íitaj, a'yaa mu tyúu'ixaajtya'ca'aj tɨjɨn: ―¿Ji'nye ej jɨme jahuajca a'mújcɨj ɨ tɨ naa tyáarɨe'?
41014005	Ɨ'ríitacaj pu maj jáatoonyijche' a'chu huéiica anxɨ́tye ɨ túumi ará'aj, mej mij a'ɨ́jna jin huo'táhuɨɨre' ɨ maj quee je'ej tyéjviicue'. 'A'ɨ́ɨ mu mij je'ej pua'aj tya'xájtaca'aj a'ɨ́jcɨ ɨ íitaj.
41014006	'Ajta ɨ Jesús a'yaa pu tyu'taxájtaca' tɨjɨn: ―Xaatapuá'cɨj, ¿ji'nye éej jɨme' setyá'ɨtziitye'? Tyamua' pu tyi'tɨ́j huáruuj nye jimi.
41014007	Ji'nye a'ɨ́ɨmaj ɨ maj quee je'ej tyéjviicue' a'ɨ́ɨ mu a'náj tɨ'na'aj ja'mua jimi séeria'a muáaju', a'yaa pu'ij tyiɨ'ɨríita ja'me siaj sij huo'tyáhuɨɨre' tɨ pua'aj a'yan setyá'xɨe'va'aj, nyajta nyáaj canu a'náj tɨna'aj ja'mua jamuan séeria'aj na'mej.
41014008	A'íjna ɨ íitɨ' a'yaa pu huarɨ́j je'ej tɨ tyaatá'ɨriitye, a'múu pu anaquéej nyacáhuaj ɨ tɨ naa tyáarɨe', matɨ'ɨj na'vá'nasij.
41014009	A'yaa nu tzáahuatyi'ra'aj jɨn tyaja'mua'ixaatye' tɨ jo'tɨ na'a ɨ cháanacaj japua jo' maj huojo'té'exaatye' ɨ nyúucaria'ra' ɨ Dios, a'ɨ́j mu majta huataxájta je'ej tɨ tyi'tɨ́j huáruuj a'ɨ́jna ɨ íitɨ', a'yaa mu mij tyo'támua'reerij.
41014010	'A'ɨ́jna ɨ Judas Iscariote, sɨ́ɨj tɨ ajta hua' jitze ajtyáma'can ɨ maj tamuáamuata' japuan hua'pua ará'asej, a'ɨ́ɨ pu a'ɨ́ɨjma jimi jo'me ɨ maj tyeyúuj tzajta' tyí'ijta tɨ'ij huo'tátuire'en a'ɨ́jcɨ ɨ Jesús.
41014011	Matɨ'ɨj jáanamuajri', náa pu huo'tá'aj aj mu mij tya'tóoratziiri' maj tyaanájchitye'en a'ɨ́jcɨ ɨ Judas, a'ɨ́ɨ pu'ij ɨ Judas jahuoca'aj a'náj tɨ huatáɨ'riitarij tɨ'ij huotátuire' a'ɨ́jcɨ ɨ Jesús.
41014012	'A'ájna xɨcáara' jitze ta'nájca ɨ maj jitzan tyi'ye'estyaa mej mij jáacua'nyij ɨ pan tɨ quée cu'ustij, a'ájna matɨ'ɨj hua'mu'vejritaca ɨ cánya'xɨɨ, a'ɨ́ɨmaj ɨ maj jamuan huacɨ́j mu a'yan tyaata'íhuo'ri' ɨ Jesús tɨjɨn: ―¿Jo'nyi muaja'ráanajchi tyej tyij jo'ju'un, tyajta je'en tyámua' tyu'uure jo' tyaj ɨ pan já'cua'nyi ɨ tyaj jɨn jo'támua'ree tɨ'ɨj ɨ Dios tyámua' tyitáacha'ɨj?
41014013	Aj pu'ij hua'puáca huata'ítyaca' ɨ maj jamuan huacɨ́j, a'yan tyihua'ixáatya' tɨjɨn: ―Séricuj a'ájna a chájta'. A'áa xu a'tɨ́j ja'tyoonyi xá'rij tɨ huátɨsij jájtyi tu'huájmua, a'ɨ́j xu jamuan ujó'ju',
41014014	jo'tɨ a'ɨ́ɨn jo'tyárutyij, a'úu xu jáahuoonyi ɨ a'tɨ́j tɨ aja'chej, aj xu sij a'yan tyaaté'exaatye' tɨjɨn: “A'yaa pu tyí'ixaj a'ɨ́jna ɨ Maeestro yee: ¿Jo'nyi nyaja'ta'ca nyaj tyu'cua'nyi hua' jamuan ɨ nyetyeɨ́tyeristyamua' tyej tyij jo'támua'ree tɨ'ɨj ɨ Dios tyámua' tyitáacha'ɨj?”
41014015	A'ɨ́ɨ pu'ij jamuaataséjratye'ej ánɨmua ɨ chi'ij tɨ uhuaré'yoo, pu'rí tyámua' naa tyú'ruu, a'úu xu tyámua' tyú'uure ɨ tyaj tyi'cua'nyij.
41014016	'Matɨ'ɨj mij ujó'ju' ɨ maj hua'pua a'ájna 'a chájta'. A'yaa pu néijmi'i tya'raj je'ej tɨ ɨ Jesús tyihuo'té'exaa, aj mu mij tyámua' tyú'ruu ɨ maj tyi'cua'nyi ɨ maj jɨn jo'támua'ree a'ájna ɨ xɨcáara' jitze tɨ'ɨj ɨ Dios huo'cha'ɨj.
41014017	'Tɨ'ɨj arí huatɨ́ca'caj Jesús pu jo'tyájrupi u chi'tá majta jamuan ɨ maj tamuáamuata' japuan hua'pua ará'asej.
41014018	Matɨ'ɨj meríj tyi'cua'caj ɨ meesa japua, aj pu'ij ɨ Jesús a'yan tyihuo'té'exaa tɨjɨn: ―A'yaa nu tyaja'mua'ixaatye' sɨ́ɨj ɨ tɨ ja'mua jitze ajtyáma'can mu siaj nyajamuan tyí'cua', a'ɨ́ɨ pu nyéetzij tyu'tátuire'ej a'ɨ́ɨjma jimi ɨ maj tyityatatyíj.
41014019	'Aj mu mij huatóoxaamujritye, majta je'en huatyóohuij maj jaata'íhuo' a'ɨ́jcɨ ɨ Jesús sɨ́ɨj ajta sɨ́ɨj a'yan tɨjɨn: ―¿Nyi quij nyáaj a'ɨ́ɨn nyaj pué'een?
41014020	'Aj pu'ij ɨ Jesús a'yan tyihuo'té'exaa tɨjɨn: ―A'ɨ́ɨ pu a'ɨ́ɨn pué'een sɨ́ɨj ɨ siaj tamuáamuata' japuan huá'pua ará'asej, a'ɨ́ɨ pu ɨ pan ájrunyii a'íjcɨ jitze ɨ túxa'aj nyajamuán.
41014021	A'yaa pu atyojo'ré'nyejsi nye jimi je'ej tɨ tyé'yu'si' ɨ yu'xarij jitze, ajta a'ɨ́jna ɨ tɨ nyéetzij tyu'tátuiire'sij, jéehua pu jajpuéetzij ja'me. Jéetze' pu jatyahuɨ'rihua'ca tɨ quee nɨe'huacajche'.
41014022	'Mooche' mu tyi'tya'cue'síma'caj, tɨ'ɨ ɨ Jesús pan tyi'ɨ́j, ajta tɨ'ɨ tyaatatyóotzi're' ɨ Dios, aj pu'ij ja'antyítaaraca' tɨ'quij huo'rɨ́ɨpu, a'yan tyihua'ixáatya'aj tɨjɨn: ―Xáacua' a'íjcɨ, a'íi pu nyahue'ra' pué'een.
41014023	'Tɨ'ɨj ta'ij ɨ váasu tyijáj ajta tyaatatyójtzi're ɨ Dios, tɨ'quij a'ɨ́ɨjma huatajányij, néijmi'i mu jaaré'ii ɨ váasu jitze.
41014024	A'yaa pu tyihuo'té'exaa tɨjɨn: ―A'íi pu a'ɨ́ɨn pué'een ɨ nyaxúure' ɨ nyaj je'ráaxɨɨre'sij nyej nyij huo'tyáhuɨɨre' mui'cáa, ajta tɨ'ij ɨ Dios ja'antyipuá'ritye'en ɨ tɨ jájcua jɨn tya'tóo'ratziri'.
41014025	A'yaa nu tyaja'mua'ixaatye' nyaj quee che' ju'quíi'si a'íjcɨ ɨ úuvaj ja'ra', 'asta a'ájna xɨcáara' jitze tɨ'ɨj ɨ Dios néijmi'que' tyu'ta'ijta.
41014026	'Matɨ'ɨj tyu'táchuiicaj ɨ maj jɨn tyaatyójtzi'rej ɨ Dios, aj mu mij jo'cɨ́j a'ájna Aseitúunajrimi jɨríj tɨ jo'taca'aj.
41014027	Jesús pu a'yan tyihuo'té'exaa tɨjɨn: ―Néijmi'i xu mua'aj yo'hua'xɨj siaj nye jimi tya'tzaahuatye'. A'yaa pu tyé'yu'si' ɨ yu'xarij jitze tɨjɨn: “A'ɨ́j nu je'catan ɨ cánya'xɨɨ tɨ sɨɨre', majta ɨ cánya'xɨɨ ma mu úurutyij.”
41014028	Ajta nyatɨ'ɨj huatájuurej, a'áa nu nyajtáhua'aj jamuaja'ajsɨɨre'sij a Galileea.
41014029	'Pedro pu a'yan tyaaté'exaa tɨjɨn: ―Tɨ pua'aj néijmi'i meyo'hua'xɨj maj a jimi tya'tzaahuatye', canu nyáaj a'yan rɨnyij.
41014030	'Jesús pu a'yan tyaaté'exaa tɨjɨn: ―A'yaa nu tzáahuatyi'ra'aj jɨn tyi'imua'ixaatye', ijíi tɨ́ca'aj tɨ'ɨj quee xu jíihuacaj ɨ tyacuáarɨe', huéica paj naatyáahue'ta a'yan tɨjɨn capaj nyamua'tyej.
41014031	'Ajta ɨ Pedro ca'nyíin pu jɨn a'yan tyaaté'exaa tɨjɨn: ―Tɨ pua'aj a'yan tyúuxɨeva' nyaj 'ajamuan huámuɨ'nyij, canu muaatyáhue'taj. 'Majta néijmi'i ɨ séecan a'yaa mu cha'ta mana'aj tyí'ixajtaca'aj.
41014032	'Matɨ'ɨj mij jo'cɨ́j a'ájna ja'hua' huastárij tzajta' tɨ a'yan tya'rájtyapua tɨjɨn Getsemaní. Jesús pu a'yan tyihuo'té'exaa ɨ maj jamuan huacɨ́j tɨjɨn: ―Xaará'asaj íiye'ej, nyooche' nu nyáaj huatyényuusij ɨ Dios jimi.
41014033	'Tɨ'ɨj quij 'ayée jo'ré'nyej, a'ɨ́ɨjma pu jo'ví'tɨj a'ɨ́jcɨ ɨ Pedro ajta ɨ Santiago ajta ɨ Juan, aj pu'ij huatyóochej tɨ huatóoxaamujritye'en ajta je'ej pua'aj jaatá'aj ɨ tzajta'.
41014034	A'yaa pu'ij tyihuo'té'exaa tɨjɨn: ―Je'ej pu pua'aj nu'asej cuxáa nyamuɨ'nyi. A'yaa xu sióoj tyityá'ca, sióoche' xu atanyéjnye'rij.
41014035	'Tɨ'quij ɨ Jesús eerájráa a'tzú áyee, aj pu'ij tyítunutaca' a chóota', jájhuaviiri' ɨ Dios tɨ pua'aj a'yan tyɨ́'ɨriitan tɨ quee a'yan atyojo'ré'nyinyica'an a'ájna ɨ xɨcáara' jitze tɨ jitzan jajpuéetzij ja'me.
41014036	A'yaa pu tya'huooca'aj ɨ Dios jimi tɨjɨn: ―Dios ɨ paj nyavástara' pué'een, néijmi'i pu tyí'ɨrij muéetzij jimi, tɨ pua'aj petyu'tá'an tɨ'ij quée náacɨ'tyi a'íjna ɨ nyaj jɨn jajpuéetzi ná'me, ajta che' quee a'yan atyajo'ré'nyinyica' je'ej nyej nyáaj tya'xɨe've', sulu patɨ'ɨj muáaj tya'xɨe've'.
41014037	'Aj pu'ij te'ej aje'ré'nyej jo' maj ja'ajtyá'ca'aj ɨ maj jamuan huacɨ́j, a'áa pu'ij huojo'tyoo tɨpua'aj meríj tyácu'tzij. A'yaa pu tyaaté'exaa a'ɨ́jcɨ ɨ Pedro tɨjɨn: ―Simón, ¿nyi petyácusij? ¿Nyi pequée tyo'táviicue'ri paj séej ooraj atányeerij?
41014038	Sióoche' xu atanyéjnye'rij siajta huatyényuunyij ɨ Dios jimi, tɨ'ij quee tyi'tɨ́j je'ej ja'mua'uuriaj. A'yaa xu mua'aj tyáaxɨe've' siaj tyamua' huárɨnyij, ajta capu ja'muaca'nyisti' ɨ ja'muahue'ra' jitze.
41014039	'Ajtáhua'aj pu 'ujó'me, a'yaa pu cha'tána'aj tyaatáhuaviiri' ɨ Dios.
41014040	Tɨ'ɨj aje'ré'nyej ajtáhua'aj pu huo'tyo metyacu'tzísima'caj, ji'nye cutzíj pu huá'mue'tɨca'aj. Capu je'ej huá'miteerastya'ca' je'ej maj ye'e tyaaté'exaatye'.
41014041	Tɨ'ɨj hueicaj a'yan huarɨ́j, ajtáhua'aj pu ujo'me, tɨ'quij ajtáhua'aj aje'ré'nyej tɨ pua'aj meri'ij táhua' tyácutzij, aj pu'ij a'yan tyihuo'té'exaa tɨjɨn: ―¿Nyi sióoj tyácu'tzi siajta juso'pe'? Pu'rí óoche', pu'ri tya'rá'a a'náj maj nyéetzij tyu'tátuiire'ej ɨ nyaj nyajta tyévij jitze huanɨé'huaca', a'ɨ́ɨjma jimi ɨ maj je'ej pua'a tyí'tyetyeɨtye.
41014042	Xá'ajhuiixɨ', che'réj, pu'ri yaja'vé'me ɨ tɨ nyéetzij tyu'tátuire'ej.
41014043	'Ooche' pu tyi'tyaxáatajsima'ca' ɨ Jesús tɨ'ɨj ɨ Judas, sɨ́ɨj tɨ hua' jitze ajtyáma'can ɨ maj tamuáamuata' japuan hua'pua ará'asej, a'ɨ́ɨ pu aje'ré'nyej majta jéehua ɨ tyeɨ́tye jamuan huaju'ca'aj metyu'chúumij majta cɨyéj tyu'ɨ́j. Hua'nyúucaritze' mu a'ɨ́ɨjma jimi huaju'ca'aj ɨ maj tyi'ijta ɨ tyeyúuj tzajta', majta ɨ maj tyihua'mua'tyej ɨ yu'xarij jitze, majta ɨ huáasij.
41014044	Ajta ɨ Judas pu tya'tooratziri'i je'ej tɨ ye'ej huárɨnyij mej mij jáamuaa'ree a'tɨ́j tɨ a'ɨ́ɨn pué'een ɨ Jesús, a'yan tɨjɨn: ―A'ɨ́jna ɨ nyaj ji'tyáapuɨ'tze'ej, a'ɨ́ɨ pu a'ɨ́ɨn pué'een, siata'aj jaatyéevi', siajta ja'ajnán, sia'najɨ́'que'en tyámua' naa.
41014045	A'ɨ́j pu jɨn ajtyáxɨɨriaca' ɨ Jesús jimi tɨ'quij a'yan tyaatajé' tɨjɨn: ―Maeestro. Ajta ji'tyáapuɨ'tzej.
41014046	Aj mu mij ɨ tyeɨ́tye jaatyéevi' cɨ Jesús majta ja'náajɨ'quej.
41014047	'Aj pu'ij sɨ́ɨj tɨ a'áa jo'tyávaa'ca'aj a'ɨ́ɨ pu ju chúun íjcutaca, tɨ'ɨj ij ja'ajtavéjchaca' ɨ naxɨéera' ɨ tɨ jahuɨ́ɨre' a'ɨ́jcɨ ɨ tɨ tyihuá'ijtye' ɨ tyeyúuj tzajta'.
41014048	Tɨ'quij ɨ Jesús a'yan tyihuo'ta'íhuo'ri' ɨ tyeɨ́tye tɨjɨn: ―¿Ji'nye éej jɨme' yesetyityavá'ju' xaachúumij siajta cɨyéj tyu'ɨ́'ɨj siaj sij naatyéevi', cuxáa nyaj náhua'rij nyaj pué'eenye'?
41014049	A'náj tɨ na'aj nu ja'mua jamuan ajo'tyávaaca'aj nyetyajá'muamua'tyáaj u tyeyúuj tzajta', caxu a'náj naatyéevi'. Ajta ijíij pu a'yan tye'mej ta'aj ij tya'róo'aste je'ej tɨ tye'yu'si' ɨ yu'xarij jitze.
41014050	Majta a'ɨ́ɨmaj ɨ maj jamuan huacɨ́j néijmi'i mu huatóo'uj, 'áa mu'u mij yoorɨéej ɨ Jesús.
41014051	Ajta sɨ́ɨj pu tyamuéej jaavájrasima' cɨ Jesús, ɨ cáanarij pu jɨn eeróonajca'. A'ɨ́j mu mij huatyéevi',
41014052	ajta a'ɨ́ɨ pu jaatátoj cɨ cáanarij tɨ'quij huatóo'uj jo'téechajraa muá'vi'ij.
41014053	'Matɨ'ɨj mij yo'ví'tɨj ɨ Jesús a'ɨ́jcɨ jimi ɨ tɨ tyihua'íjtye' néijmi'icaa ɨ tyeyúuj tzajta', matɨ'ɨj mij néijmi'i tyúusɨɨj ɨ maj tyi'hua'ijtye ɨ puaríij, ɨ huáasij majta ɨ maj tyihua'mua'tyej ɨ yu'xarij jitze.
41014054	Ajta ɨ Pedro pu ɨmuá cújta' huamá'ca'aj, a'áa pu'ij ja'rá'a jo'tɨ já'che a'ɨ́jna ɨ tɨ tyihuá'ijtye' ɨ maj tyí'muɨjhuaca ɨ tyeyúuj tzajta', a'áa pu ja'ajíjxɨ hua' jamuan ɨ xantáaru'uj, oopuɨ́stya'aj ɨ tá'taa jitze.
41014055	'Majta a'ɨ́ɨmaj ɨ maj tyihuá'ijtye' ɨ tyeyúuj tzajta', majta ɨ maj tyityatatyíj, a'ɨ́ɨ mu jahuooca'aj tyi'tɨ́j maj jitzan ujpuá'ritye'en ɨ Jesús mej mij, ajta camu tyi'tɨ́j huátyoj.
41014056	Tyij majta jéehua jaahué'taca'aj, camu ɨ séecan jamua'reeria'ca', tyi'tɨj maj putyí'xajtaca'aj.
41014057	Aj mu mij séecan 'ájhuiixɨ matɨ'ɨj mij hué'tzij jɨn tyu'taxájtaca', a'yan tɨjɨn:
41014058	―Ityáj tu a'yaa tyáanamuajri' tɨ a'yan tyí'ixajtaca' tɨjɨn: “Nyáaj nu jaatyú'uuna a'íjcɨ ɨ tyeyúuj ɨ tyeɨ́tye maj ja'ajtaahuaca', nyajta je'en huéica xɨcáj jitze séej ájtaahua ɨ tyeyúuj ɨ maj quee ɨ tyeɨ́tye ja'ajtaahua.”
41014059	'Ajta camu néijmi'i jamua'reeria'ca' tyi'tɨ́j maj pu tyíixajtaca' ɨ séecan majta ɨ séecan.
41014060	'Aj pu'ij a'ɨ́ɨn ájche a'ájna hua' tzajta' a'ɨ́jna ɨ tɨ néijmi'caa ɨ tyi'ijtye ɨ tyeyúuj tzajta', tɨ'quij a'yan tyaata'íhuo'ri' a'ɨ́jcɨ ɨ Jesús tɨjɨn: ―¿Nyi pequée huatányuusij? ¿Tyi'tajnyi jɨn po'tyá'ɨtzee mej mij a'jitze tyí'pua'ritye'?
41014061	'Ajta ɨ Jesús capu avé'nyuuca'a, capu tyi'tɨ́j huataxájtaca'. Aj pu'ij ajtáhua'aj ɨ tɨ tyihuá'ijtye' ɨ tyeyúuj tzajta' a'yan tyaata'íhuo'ri' tɨjɨn: ―¿Nyi muáaj a'ɨ́ɨn pa pué'een ɨ Cɨríistu', ɨ tɨ yóojra' pué'een ɨ Dios?
41014062	'Jesús pu a'yan tyaaté'exaa tɨjɨn: ―Nyáaj nu a'ɨ́ɨn pué'een. Siajta mua'aj xu nyeséjran ɨ nyaj nyajta tyévij jitze huanɨé'huaca' nyaj ajcaquée ná'me ɨ muájca'ata' ɨ tɨ néijmi'i jɨn 'antyúumua'ree, siajta nyeséejran nyatɨ'ɨj aje'cáame'en ɨ jéetɨrij tzajta'.
41014063	'Tɨ'quij a'ɨ́jna ɨ tɨ tyihuá'ijtye' ɨ tyeyúuj tzajta' ja'antyisújtza'an ɨ jusíicu', mej mij jáamua'ree tɨjɨn pu'rí huatanyú'caca', aj pu'ij a'yan tyihuo'té'exaa tɨjɨn: ―Capu che' juxɨe've' tɨ a'tɨ́j je'ej tya'xajta.
41014064	Mua'aj xu seríj jáanamuajri' tɨ je'ej pua'aj tyu'taxájtaca' ɨ Dios jimi. ¿Ji'nye mua'ajma tyajamuá'miteeraste'? 'Néijmi'i mu juxa'aj tyu'taxájtaca' majta tyu'tá' tɨ huámuɨ'nyij.
41014065	'Aj mu mij séecan huatyóohuij maj jaatyétzi'tzique'muaxɨ'ɨn, majta jo'tanáa ajɨ́ɨsa' majta je'en ji'tyáva'ra' ɨ jumuáca' jɨme', a'yan metye'íhuo'ra tɨjɨn: ―Huataxáj a'tanyíj mui'tyéjve. Majta ɨ xantáaru'uj ɨ maj tyi'cha'ɨj ɨ tyeyúuj tzajta a'ɨ́ɨ mu ja'ráavajxɨ ɨ nyéerima'ra' jitze.
41014066	'Ajta ɨ Pedro, a'áa jo'tyávaaca' jo'tɨ ja'rájta'cua ɨ chi'tá. Aj pu'ij sɨ́ɨj íitɨ' utyájrupi tɨ jahuɨɨre' ɨ tɨ tihua'íjtye' ɨ tyeyúuj tzajta',
41014067	tɨ'ɨj a'ɨ́j huaséj ɨ Pedro tɨ jupuɨstya'ca' a'ájna jo'tɨ ja'taa, aj pu'ij ja'raséeraj ja'raa tɨ'ɨj ij a'yan tyaaté'exaa tɨjɨn: ―Muáa paj pajta jamuan jó'cha'canya' ɨ Jesús, Nazaret tɨ ja'ma'can.
41014068	'Pedro pu jaatyáhue'taca', a'yan tyi'xáataj tɨjɨn: ―Canu jamua'tyej, canu nyajta jámua'ree tyi'tɨ́j paj tyáxajta. 'Aj pu'ij iirájrá, a'áa pu je'tyéechaxɨ a tɨ ja'pueerta. Aj pu'ij ɨ tyacuáaarɨe' huajíjhuaca'.
41014069	Tɨ'ɨj ij ajtáhua'aj ɨ 'íitɨ' jaaséj a'ɨ́jcɨ ɨ Pedro aj pu'ij séecan hua'té'exaa a'yan tɨjɨn: ―A'múu pu sɨ́ɨj a'ɨ́ɨn pue'een ɨ tɨ hua' jitze ajtyáma'can ɨ maj jamuan huacɨ'ɨj.
41014070	'Ajtáhua'aj pu ɨ Pedro jaatyáhue'taca'. A'tzú a'tyéevi'caj, a'ɨ́ɨmaj ɨ maj aja'ré'tya'ca'aj majtáhua'aJ mu a'yan tyaaté'exaa ɨ Pedro tɨjɨn: ―A'yaa pu tyi'ja'yájna muáaj sɨ́ɨj a'ɨ́ɨn pué'en, ji'nye Galileea paj ja'ma'can.
41014071	'Aj pu'ij ɨ Pedro huatyóochej tɨ nyúucaritze' ɨ Dios a'yan tyihuo'té'exatye' tɨjɨn: ―Canu jamua'tyej a'ɨ́jcɨ ɨ tyáataj ɨ siaj mua'aj jatyáxajta.
41014072	'Aj pu'ij arí hua'puaj' huajíjhuaca' ɨ tyacuáarɨe', tɨ'quij ɨ Pedro jo'támua'reeri' je'ej tɨ tyaaté'exaa ɨ Jesús a'yan tɨjɨn: “Tɨ'ɨj quee xu hua'puaj huajíjhua ɨ tyacuáarɨe', muáaj paj huéica naatyáhue'taj.” Aj pu'ij tyuuyíinyajra a'ɨ́jna ɨ Pedro.
41015001	'Tɨ'ɨj huatapuá'riaca', a'ɨ́ɨ mu tyúujsɨɨj ɨ maj tyihuá'ijtye' ɨ puaríij a'ɨ́ɨjma jamuan ɨ huáasij, majta ɨ maj tyihua'mua'tyej ɨ yu'xarij jitze ɨ maj jɨn tyi'ijta, majta néijmi'i ɨ maj tyityatatyíj. Aj mu mij ayoovi'tɨj a'ɨ́jcɨ ɨ Jesús meetyajɨ'que'ej, matɨ'ɨj mij jaatátui a'ɨ́jcɨ ɨ Pilaato.
41015002	Pilaato pu'ij a'yan tyaata'íhuo'ri' tɨjɨn: ―¿Nyi muáaj a'ɨ́ɨn pa pué'een ɨ tɨ tyihua'ijtye' ɨ maj Israel jitze ajtyáma'can? 'Tɨ'quij ɨ Jesús a'yan tyaaté'exaa tɨjɨn: ―Muáaj paj períj a'yan tyaataxájtaca'.
41015003	'Majta ɨ maj tyi'ijta ɨ tyeyúuj tzajta', jéehua mu tyaaxájtzi'ri',
41015004	Pilaato pu'ij ajtáhuaj a'yan tyaata'íhuo'ri' tɨjɨn: ―¿Nyi pequée je'ej tyu'tányuusij? Cásɨ' jéehua mu a'jitze tyi'pua'ritye'.
41015005	'Ajta ɨ Jesús capu je'ej tyaaté'exaj, a'ɨ́j pu jɨn quée je'ej jo'támiteeraj a'ɨ́jcɨ ɨ Pilaato.
41015006	'Matɨ'ɨjta tyi'ye'estyaj, Pilaato pu a'yan tyeeyí'tɨhua' tɨ séej huatátoonyij ɨ tɨ eetyánami', a'tɨ́j maj a'yan tyaatáhuaviiraj ɨ tyeɨ́tye.
41015007	Sɨ́ɨj pu tyáatɨ' eetyánami'huaca' tɨ a'yan ántyapuaaca'aj tɨjɨn Barrabás, hua' jamuan ɨ séecan ɨ maj tyi'tyacui'caria'aj.
41015008	Aj mu mij ɨ tyeɨ́tye aje'ré'nyej, matɨ'ɨj mij huatyóohuij maj jaatáhuavi ɨ Pilaato tɨ'ij a'yan huárɨnyij a'ɨ́ɨjma jimi je'ej tɨ tyeeyí'tɨhua'aj.
41015009	Pilaato pu a'yan tyihuo'ta'íhuo'ri' tɨjɨn: ―¿Nyi mua'aj a'yan setya'axɨe've' nyaj jaatátoonyi a'íjcɨ tɨ ja'muatajtúhuan pué'een mu siaj Israel jitze ajtyáma'can?
41015010	'Ji'nye jamua'réeriaca'a maj já'chueeria'ca' a'ɨ́jcɨ ɨ Jesús a'ɨ́ɨmaj ɨ maj tyihua'íjtye' ɨ tyeyúuj tzajta', a'ɨ́j mu jɨn jimi tyu'taatátui.
41015011	Majta ɨ maj tyihuá'ijtye' ɨ tyeyúuj tzajta', a'ɨ́ɨ mu ca'nyíjra'aj huo'tá' ɨ tyeɨ́tye mej mij jaatáhuavii a'ɨ́jcɨ ɨ Pilaato tɨ a'ɨ́j huatátoonyij ɨ Barrabás.
41015012	'Pilaato pu a'yan tyihuo'ta'íhuo'ri' tɨjɨn: ―¿Arí ji'nye náarɨnyij a'mújcɨj jimi mu ja'muatajtúhuan mu siaj Israel jitze ajtyáma'can?
41015013	'Aj mu mij ca'nyíin jɨn huatyejíihuajra a'yan tɨjɨn: ―Pata'aj jo'tatan ɨ cúruuj jitze.
41015014	'Pilaato pu a'yan tyihuo'té'exaa tɨjɨn: ―¿Ji'nye ej jɨme', tyi'tányi je'ej pua'aj huáruuj? 'Majta ɨ tyeɨ́tye majtáhua'aj mu ca'nyíin jɨn huatyejíihuajra a'yan tɨjɨn: ―Oó'tateexɨ'ɨ ɨ cúruuj jitze.
41015015	'Ajta a'ɨ́jna ɨ Pilaato, a'yaa pu tya'xɨe'va'ca' tɨ tyamua' tyu'tyá'ɨtzeere'en ɨ tyeɨ́tye jimi, a'ɨ́j pu jɨn jaatátoo a'ɨ́jcɨ ɨ Barrabás, ajta tɨ'ɨj tyu'ta'íitaj maj je'riá'vajxɨ'ɨn ɨ Jesús, aj pu'ij huo'tátui mej mij jo'tatan ɨ cúruuj jitze.
41015016	'Aj mu mij ɨ xantáaru'u yo'já' a'ɨ́jcɨ ɨ Jesús a'ájna 'a tɨ ja'rájta'cua, aj mu mij néijmi'caa tyísɨɨj ɨ xantáaru'uj.
41015017	Síicu'ri mu ju'caachejtye tɨ po'vij xu'muavi'can jɨme', majta curúun jaatyátaavej tzícare'ej tɨ jɨn cɨstijhuaj, a'ɨ́j mu mij ju'cárujtyi'ri'.
41015018	Majta je'en huatyóohuij maj huatyejíihuajra'nyij a'yan tɨjɨn: ―Che' júuri a'mújna mu tɨ hua'tajtúhuan pué'een a'ɨ́ɨjma ɨ maj Israel jitze ajtyáma'can.
41015019	'Majta cɨyéj jɨn ja'vá'va'ra'aj ɨ mu'úura' jitze, majta jaatyétzi'tzique'mua'xɨj, aj mu mij tyítunutacaria'aj mue'cootunáaj, a'yájna cuxáa tyámua' metya'tá'caria'.
41015020	Matɨ'ɨj jatyaxáahuataj, aj mu mij je'réchuiiri' a'ɨ́jcɨ ɨ síicu'ri tɨ po'vij xu'muavi' jɨme', matɨ'ɨjta mij a'ɨ́j ju'cáachejtye ɨ síicu'ria'ra' matɨ'ɨj mij yo'já mej mij jó'tatan ɨ cúruuj jitze.
41015021	'A'áa pu sɨ́ɨj tyáatɨ' Cirene tɨ ja'ma'can, Simón tɨ ántyapuaj táatajra' a'ɨ́jcɨ ɨ Alejandro ajta a'ɨ́jcɨ ɨ Rufo, a'ɨ́ɨ pu a'áa ja'rájraa jo'tɨ quee a'tɨ́j ja'che. A'áa pu'ij huaja'antyinájchaca' jo' maj yoojásima'aj ɨ Jesús, a'ɨ́j mu mij ca'nyéjrij jɨn huata'íj tɨ'ij ja'antyichóo ɨ cúruujra' ɨ Jesús.
41015022	'A'áa mu yo'jáj a'ɨ́jcɨ ɨ Jesús, a'ájna a jɨ́rij jitze tɨ a'yan tya'ja'rájtyapua hua'nyuuca jɨme' tɨjɨn Gólgota, (Gólgota, a'yaa pu huatóomua'aj tɨjɨn Muɨ'chíj Mu'taj),
41015023	matɨ'ɨj mij nahuáj jaatanyétzi cuáanye'ej tɨ á'naxcaj, a'yaa mu jatamuá'mua a'ɨ́jcɨ ɨ cuáanye'ej tɨjɨn mirra, ajta ɨ Jesús, capu ju'qué'ij a'ɨ́jcɨ ɨ nahuáj.
41015024	Aj mu mij yo'tateexɨj ɨ cúruuj jitze. Majta ɨ xantáaru'uj tyetyéj mu jɨn huóomue'tɨj mej mij jáamua'ree a'tɨ́j tɨ cɨ'tyij ɨ tyí'caanaria'ra' ɨ Jesús sɨ́ɨj ajta sɨ́ɨj.
41015025	'Pu'rí je'ta' ujmá'ca ɨ xɨcáj matɨ'ɨj jo'tateexɨ ɨ cúruuj jitze.
41015026	Majta táabla óotatee ɨ cúruuj jitze, a'yaa pu tye'yu'si'huaca' je'ej maj tyi'tɨ́j jitzan tyo'ojpuá'ri a'yaa pu tɨjɨn: “Hua'tajtúhuan ɨ maj Israel jitze ajtyáma'can.”
41015027	Majta mu hua'puáca ɨ náhua'rij óotatee, seej mu a'áa jo'tyéjche ɨ cúruuj ɨ muájca'ta' pújmua', majta séej útata' pújmua'.
41015028	A'yaa pu tyá'raa je'ej tɨ a'ɨ́jna ɨ nyúucari tyé'yu'usi' ɨ yu'xari jitze tɨ a'yan tɨjɨn: “A'yaa mu tyá'mua'reeriajca' tɨj je'ej pua'aj pu tyí'tyevistaca'.”
41015029	'Majta ɨ maj aja'tányinyica'aj naa mu tyi'tye'cámu'vajra' majta je'ej pua'aj tya'xájtaca' a'yan tɨjɨn: ―Muáaj mu paj a'ɨ́ɨn pué'een ɨ paj jaatyú'uuna ɨ tyeyúuj pajta hueica xɨcaj jitze ja'ajtaahua,
41015030	asɨ́ɨj a japuá huatányuuchij pajta acájra'nyij a'mújcɨj jitze mu cúruuj.
41015031	'A'yaa mu cha'ta mana'aj tya'xaahuataca'aj ɨ maj tyihuá'ijtye' ɨ tyeyúuj tzajta', majta ɨ maj tyihua'mua'tyej ɨ yu'xarij jitze ɨ maj jɨn tyi'ijta'. A'yaa mu tyi'xajta'ca'a tɨjɨn: ―A'múu pu séecan japua huatanyúj, ajta capu jaayí'tɨn tɨ jusɨ́ɨj ujapua huatányuunyij.
41015032	Che' acájra'nyij mu cúruuj jitze a'mújna mu Cɨríistu' tɨ pué'een, ajta hua'tajtúhuan ɨ maj Israel jitze ajtyáma'can, tyata'aj tyij jaaséj, tyajta tya'antzaahuatye'en. 'Majta ɨ maj jamuan óotateehuaca' ɨ cúruuj jitze a'ɨ́ɨ mu majta ja'xaahuataca'aj.
41015033	'Tɨ'ɨj tya'rá'a a'tzáaj tacuaríxpua, néijmi'que' pu huariá'tɨca'riaca' ɨ chuéj japua, ajta á'tyeej tɨ a'yan tyu'tɨ́ca' yáacɨj je'ta' ucamá'ca ɨ xɨcáj.
41015034	Tɨ'ɨj yaacɨj je'ta' ucamá'ca ɨ xɨcáj, aj pu'ij Jesús ca'nyíin jɨn huajíjhuaca' a'yan tɨjɨn: ―Eloí, Eloí, ¿lama sabactani? A'íjna ɨ nyúucarij, a'yaa pu huatóomua'aj tɨjɨn: Nyavástara', nyavástara', ¿ji'nye eej jɨme' pej pij nyojo'huá'xɨj?
41015035	'Séecan ɨ maj a'áa jo'tyú'uuca'a, matɨ'ɨj jáanamuajri' a'yaa mu tyu'taxájtaca' tɨjɨn: ―Xáanamuajri', a'ɨ́j pu huatajé ɨ Elías tɨ'ríi á'tyeej tɨ tyi'tyávaaca ɨ Dios jimi.
41015036	'Aj pu'ij sɨ́ɨj aje'ré'nyej huatéechisima'aj, tyi'tɨ́j pu huátɨsima'aj tɨ ta'chíra' a'ɨ́j pu'ij huatyáru'nyaxɨj nahuáj jɨme' tɨ antzíjvi', tɨ'quij cɨyéj jitze ja'antyijɨ́'que, aj pu'ij a'ɨ́jna ájchui tɨ'ij ɨ Jesús huayé'nyijche a'ɨ́jcɨ jitze ɨ tyi'tɨ́j, a'yan tyi'xáataj a'ɨ́jna ɨ a'tɨ́j tɨjɨn: ―Setyu'chó've' tɨ pua'aj yatanyéj a'ɨ́jna ɨ Elías tɨ'ij ja'cátoonyi mu cúruuj jitze.
41015037	'Aj pu'ij ajtáhua' ɨ Jesús ca'nyíin jɨn huajíjhuaca', tɨ'quij huamuɨ́'.
41015038	Ajta ɨ tyeyúuj tzajta' cáanarij tɨ 'itzíjhua pu ujo'tahuɨ́ɨjca'aj, a'ɨ́ɨ pu'ij je'ta' acásujtza'.
41015039	Ajta ɨ tyenyeéntyi' ɨ xantáaru'u tɨ tyi'ijtye ɨ maj anxɨ́tye ará'asej, a'áa pu jo'tyávaaca'aj véjri' jo'tɨ jóonyeerica'aj ɨ Jesús, a'ɨ́ɨ pu'ij jáanamuajri' je'ej tɨ tyu'jíjhuaca' ɨ Jesús, ajta jaaséj je'ej tɨ tyu'muɨ́', a'yaa pu'ij tyu'taxájtaca' tɨjɨn: ―A'yaa pu tyi'jɨ'ré'can jɨme' a'íi pu a'ɨ́ɨn pué'eenya' ɨ yóojra' ɨ Dios.
41015040	'Séecan mu majta 'úucaa a'ɨmuá jo'tyu'úu méesejraca', sɨ́ɨj pu a'yan ántyapuaaca'aj tɨjɨn María Magdala tɨ ja'ma'can, ajtáhua'aj sɨ́ɨj María hua'náana a'ɨ́jcɨ ɨ Santiago tɨ cɨ́leen ajta a'ɨ́jcɨ ɨ José, ajtáhua'aj sɨ́ɨj ɨ íitɨ' tɨ a'yan ántyapuaaca'aj tɨjɨn Salomé.
41015041	A'ɨ́ɨ mu ɨ úuca jamuan huaju'ca'aj ɨ Jesús majta jahuɨɨria'ca' tɨ'ɨj a'áa jo'tyávaaca'a a'ájna a Galileea. Jéehua mu majta séecan ɨ úucaa a'áa jo'tyú'uuca' ɨ maj jamuan a'áa jo'ré'nyéj a'ájna a Jerusalén.
41015042	'Tɨ'ɨj huaré'chumua'riaca', tya'rá'a a'ájna xɨcáara' jitze matɨ'ɨj tyamua' huóo'uure, yaa ariá'pua'aj pu atyojo'ré'nyejsi a'ájna ɨ xɨcáara' ɨ maj jitzan juso'pii.
41015043	A'ɨ́jna ɨ José Arimatea tɨ ja'ma'can, tɨ ajta hua' jitze ajtyáma'can ɨ maj va'can jɨn tyityatatyíj, a'ɨ́ɨ pu ajta jachó'va'ca'aj a'ɨ́jcɨ xɨcáara' tɨ'ɨj ɨ Dios tyu'ta'íjta néijmi'que' ɨ cháanacaj japua, a'ɨ́ɨ pu'ij ajo'ré'nyej ɨ Pilaato jimi, tɨ'quij jaatájhuaviiri' ɨ tyévira' ɨ Jesús.
41015044	Ajta ɨ Pilaato je'ej pu tyo'tóomua'aj tɨ ɨ Jesús arí huamuɨ́', aj pu'ij jaatajé ɨ hua'tyenyeentyi' tɨ'ij jaata'íhuo' a'chu tɨ arí á'tyeevi'ca'aj tɨ huamuɨ́'.
41015045	Tɨ'ɨj ɨ hua'tyenyentyi' a'yan tyaaté'exaa tɨ a'yan tyi'ayájna, aj pu'ij ɨ Pilaato jaatá' a'ɨ́jcɨ ɨ José tɨ ja'cájan ɨ tyévira' ɨ Jesús.
41015046	Aj pu'ij ɨ José cáanarij huánanɨej tɨ náa een tɨ náa tyí'cueena, tɨ'quij ja'ajtaja ɨ muɨ'chíj ajta je'en je'ré'ijcataca' a'ɨ́jcɨ jɨme' ɨ cáanarij. Aj pu'ij a'úun yo'tyéetye jo'maj yo'ojcúunajraa, ajta tyetyéj tɨ sicɨ́ɨra' 'eetyájmua.
41015047	Ajta a'ɨ́jna ɨ María Magdala tɨ já'ma'can, ajta sɨ́ɨj ɨ Maríia náanajra' a'ɨ́jcɨ ɨ José, a'ɨ́ɨ mu jaaséj jo' maj je'ej yo'ruuj ɨ muɨ'chíj.
41016001	'Tɨ'ɨj mu jo'me a'ájna ɨ xɨcáara' maj jitzan juso'pi, a'ɨ́jna ɨ María Magdala tɨ ja'ma'can, ajta ɨ sɨ́ɨj ɨ María náanajra' a'ɨ́jcɨ ɨ Santiago, ajta je'en a'ɨ́jna ɨ Salomé, a'ɨ́j mu tyi'tɨ́j huánanɨej tɨ náa tyáarɨe' mej mij jacáahuaatye'en ɨ tyévira'a ɨ Jesús.
41016002	A'ɨ́jcɨ xɨcáara' jitze ta'nájca ɨ itéerij, tɨ'ɨj ochán eere'nyéesima'caj ɨ xɨcáj, a'áa mu jo'ju'u tɨ ja'vá'nami'huaca'a ɨ muɨ'chíj,
41016003	a'yaa mu tyúu'ixaatya'ca'aj tɨjɨn: ―¿A'tanyíj uya'ráxɨɨra ɨ tyetyéj tɨ jɨn etyánami' jo'tɨ jóocun tyej tyij utyájrutye?
41016004	'Ajta matɨ'ɨj a'áa jo'ré'nyej aj mu mij jaaséj tɨ pua'aj quee che' eetyájmua ɨ tyetyéj. Ajta tyámua' pu tyí'va'caa ɨ tyetyéj tɨ eetyámuaaca'a.
41016005	Matɨ'ɨj utyájrupi jo'tɨ jóocun, tyamuéj mu huaséj tɨ a'úun je'rácatyi muájca'ta' pujmua', catyéevi' pu ucáchajca'a ajta náa tyi'cuéenavi'ca'aj ɨ tɨ tyí'chajca'. Aj mu mij ɨ úuca tyu'tátzɨɨn,
41016006	ajta a'ɨ́ɨ pu a'yan tyihuo'té'exaa tɨjɨn: ―Caxu tyí'tzɨɨnya'a. Mua'aj xu a'ɨ́j tyáhuoonyi ɨ Jesús Nazaret tɨ ja'ma'can, ɨ tɨ óotateehuaca' ɨ cúruuj jitze. Pu'rí huatájuuria'ca', capu che' yaja'hua' a'yájna. Cásɨ' xaaséj jo' maj yo'ojtyej.
41016007	Áricuj sioté'exaatye' a'ɨ́jcɨ ɨ Pedro siata'aj ɨ séecan ɨ maj jamuan huacɨ́j, a'yan tɨjɨn: “A'ɨ́ɨ pu a'áa jome a'ájna a Galileea tɨ'ij ajtáhua'aj jamuájsɨɨre' jájcuan, a'áa xu ye'séjran, a'yájna tɨ'ɨj arí tyajamuáa'ixaa.”
41016008	'Aj mu mij iirahuáachajra ɨ 'úuca, ji'nye metyóoviveesima'a, majta tyí'tzɨɨnya'ca'aj. Ajta camu a'tɨ́j huaté'exaaj ɨ juyéj jitze, ji'nye metyí'tzɨɨnya'ca'aj.
41016009	'A'ɨ́jcɨ xɨcáara' jitze ta'nájca ɨ séej iteerij tɨ'ɨj ɨ Jesús huatájuuria'ca', tɨ'ɨj tapuá'risima'caj a'ɨ́j pu jimi anaquéej huataséjre ɨ María Magdala tɨ ja'ma'can, ɨ maj tzajta' séejria'ca'aj ɨ tyiyáaru'uj ɨ maj aráahua'puaj ará'axcaa ɨ Jesús tɨ huo'tamuárij.
41016010	A'ɨ́ɨ pu ujo'me tɨ'ij huo'té'exaatye' a'ɨ́ɨjma ɨ maj jamuan huacɨ́j ɨ Jesús, ɨ maj juxaamuɨjritya'ca'aj majta juyiinyaca'aj.
41016011	Majta a'ɨ́ɨmaj matɨ'ɨj jáamua'reeri' tɨ ɨ Jesús huatájuuriaca' ajta ɨ María arí jaaséjraca'aj a'ɨ́jcɨ ɨ Jesús, camu ja'antzaahua.
41016012	'Tɨ'quij Jesús ajtáhua'aj seequé tyu'taséjre hua'puáca jimi ɨ maj a'áa joojú'ca ɨ juyéj japua jo'tɨ quée a'tɨ́j ja'chajca'aj.
41016013	A'ɨ́ɨ mu mij 'ujo'ju' mej mij huo'té'exaatye' ɨ séecan, camu majta hua'antzaahua a'ɨ́ɨjma ɨ maj hua'puaj.
41016014	'Tɨ'ɨj arí jéetze' huachúmua', Jesús pu huatóosejrataca' a'ɨ́ɨjma jimi ɨ maj tamuáamuata' japuan séej ará'asej, matɨ'ɨj mooj a'ɨ́ɨmaj ajtyetyá'caj ɨ meesa jitze. Aj pu'ij hua'ajtyá'xɨ a'ɨ́jcɨ jɨme' ɨ maj je'tyáanaamua ɨ jujúuricame majta quee tyá'tzaahuatya'ca'aj, ji'nye camu huá'tzaahuatya'ca' ɨ maj jaaséj tɨ arí huatájuuriaca'.
41016015	A'yaa pu tyihuo'té'exaa tɨjɨn: ―Séricuj néijmi'que' ɨ cháanacaj japua siahuo'té'exaatye' néijmi'caa ɨ tyeɨ́tye ɨ nyúucaria'ra' ɨ Dios.
41016016	A'tɨ́j tɨ tya'antzaahuatye'sij ajta huáɨ'huaj, Dios pu tyaatú'uunyi'raj, ajta ɨ tɨ quee tya'antzaahuatye'en, a'ɨ́ɨ pu jajpuéetzij ja'me.
41016017	A'yaa mu tyeeyí'tɨhua' muáa'ju' ɨ maj tyá'antzaahuatye'en, nyenyúucaritze' mu huo'tamuáritye'sij ɨ tyiyáaru' ɨ maj hua' tzajta' séejre' ɨ tyeɨ́tye, majta séej jɨme' ɨ nyúucarij tyi'xáata muáa'ju',
41016018	cú'cu'see mu muarɨe'en ɨ maj tyu'cha'vacaa, ajta camu je'ej huá'uurej, na'ríij hua've'rij mu'cáaye', capu ajta je'ej huá'uure, ajta tɨ pua'aj a'ɨ́ɨjma mua'ajtamuárɨe'xɨn ɨ maj tyí'cui'cui', tyámua' mu rɨnyij.
41016019	'Tɨ'ɨj a'yan tyihuo'ixáatya'aj, a'ɨ́jna ɨ tavástara' Jesús pu tajapua jo'vi'tɨchiihuaca' tɨ'quij muájca'ta' ɨ Dios ja'ajcáayixɨj.
41016020	A'ɨ́ɨ mu mij ɨ maj jamuan huacɨ́j ma'úurutyixɨj mej mij néijmi'que' huo'ixaatye' ɨ nyúucaria'ra' ɨ Dios, ajta ɨ tavástara' pu huá'huɨɨriaca'aj, ajta ja'séejrataca'a tɨ a'yan tyi'ja'yájna je'ej maj a'ɨ́ɨmaj tyi'xajtaca'a a'ɨ́ɨ hua'séeratya'aj ɨ maj jɨn tyámua tyo'taséj.
42001001	'Mue'tɨ́j mu meríj a'ɨ́jcɨ jɨn huatyóohuij maj jo'sɨɨmua' tyámua' naa je'ej tɨ tyi'tɨ́j ɨ Dios huáruuj ityájma jimi,
42001002	a'yaa mu mij tyitáa'ixaj a'ɨ́ɨmaj ɨ maj jujɨ'ɨj jɨn jaaséej tɨ'ɨj uhuatyóochej, ajta je'en a'yan tyihuo'cɨ'ɨj mej mij a'ɨ́ɨmaj huo'te'xaatye'en ɨ tyeɨ́tye ɨ nyúucarij ɨ Dios tɨ jimi je'ráma'can.
42001003	Nyáaj nu nyajta nyeríj tyámua' naa a'ɨ́jcɨ jɨn tyi'huányamua'tyej, a'yaa pu'ij tyino'tátamiteeraj tɨ xa'puɨ' nyaj tyimuaata'ítyi're yu'xarij jitze néijmi'ij je'ej tɨ tyi'tɨ́j huarɨ́j pej pij muáaj Teofilo jáamua'ree mu paj va'cán jɨn tyi'tyéjvee,
42001004	pata'aj pij tyámua' naa tyáamua'ree ɨ tɨ a'yan tyi'ja'yájna ɨ maj meríj muaamua'tyej.
42001005	'A'ájna ɨmua pu ɨ Herodes rey jɨn tyi'tyávaaca a'ɨ́ɨjma jimi ɨ maj Israel jitze ajtyáma'can, a'áa pu sɨ́ɨj puaaríj ja'chajca'aj tɨ a'yan ántyapuaaca'aj tɨjɨn Zacarías, a'ɨ́j pu jitze eeráma'cantaca'aj ɨ Abías. Ajta a'ɨ́jna ɨ ɨ́ra'ra' a'yaa pu ántyapuaaca'aj tɨjɨn Isabel, a'ɨ́j pu jitze eeráma'cantaca'aj ɨ Aarón.
42001006	A'ɨ́ɨ mu hua'puaj tyámua' tyí'tyetyeɨɨristaca' ɨ Dios jimi, majta néijmi'i jɨn ja'tzaahuatya'ca'aj je'ej tɨ tyu'ta'íjtaca' ɨ tavástara'.
42001007	Ajta camu tyiyóojmua'ca'aj, ji'nye capu yo'mua'tacaria'aj ɨ Isabel, majta meríj huásica'aj a'ɨ́ɨmaj ɨ maj hua'puaj.
42001008	'Aj pu'ij séej xɨcáara' jitze tya'rá'aj tɨ'ɨj a'yan tyihuo'cɨ'ɨj maj a'ɨ́ɨmaj tyu'támu'véjritaj ɨ Dios jimi ɨ maj Zacarías jimi tyi'huɨɨre',
42001009	a'yájna matɨ'ɨj tyeeyí'tɨhua'aj a'ɨ́ɨmaj ɨ puaríij, a'ɨ́j pu huacɨ'ɨj ɨ Zacarías tɨ'ij a'ɨ́ɨn utyájrutye ɨ tyeyúuj tzajta', ajta je'en ɨ́ɨjcua antyíteeraj ɨ tavástara' jimi.
42001010	Tɨ'ɨj ooj tyatáasima'caj ɨ ɨ́ɨjcua, néijmi'i mu ɨ tyeɨ́tye apua'quéj jo'tyú'uuj metyényuusima' ɨ Dios jimi.
42001011	Aj pu'ij sɨ́ɨj tɨ tajapua tyi'huɨɨre' huataséjre a'ɨ́jcɨ jimi ɨ Zacarías, muájca'ta' pu pújmua' jo'tyavaaca' a'ɨ́jcɨ jitze ɨ maj japuan jaté'raca ɨ ɨ́ɨjcua.
42001012	Tɨ'ɨj jaaséej a'ɨ́jna ɨ Zacarías, je'ej pu tyo'taséj ajta jéehua tyu'tátzɨn.
42001013	Ajta a'ɨ́jna ɨ tɨ tajapua tyi'huɨɨre' a'yaa pu tyaaté'exaa tɨjɨn: ―Zacarías, capaj tyí'tzɨɨnya', ji'nye Dios pu arí jáanamuajri' je'ej paj tyu'tyéenyu, ajta a'ɨ́jna ɨ Isabel siaj néemi'ij, a'ɨ́ɨ pu tyiyój ja'me, a'yaa pej pij jaatámua'tyi tɨjɨn Juan.
42001014	Jéehua paj huatá'tyamua've'sij, majta mue'tɨ́j ɨ tyeɨ́tye huatóotyamua've'sij tɨ'ɨj huanɨé'huaj ɨ pá'rɨ'ɨj,
42001015	ji'nye va'can pu jɨn tyityaváa ja'me a'yóoj ɨ tavástara' jimi. Capu nahuáj juquéi'sij, ajta jitzan séeria'aj ja'me ɨ júuricama'ra' ɨ Dios,
42001016	A'yaa pu ca'nyíjra'aj tyu'tá'si mue'cáa ɨ tyeɨ́tye ɨ maj Israel jitze ajtyáma'can, mej mij tya'antzaahuatye' ɨ tavástara' jimi majta ɨ Dios jimi.
42001017	A'ɨ́ɨ pu ɨ Juan anaquéej huama'aj ja'me ɨ tavástara' jimi, a'ɨ́jna jitze arooca'nyáaj ɨ júuricama'ra' ɨ Elías ajta ɨ jɨn néijmi'i putyi'uuriajca' ɨ Elías, tɨ'ij tyámua' huo'uurej a'ɨ́ɨjma ɨ huá'huosimua' ɨ tɨ́ɨ'rii mej mij huo'taxɨé've' ɨ juyóojmua', ajta mej mij ɨ maj quee tyámua' metyityoomuámua're' tyihuojo'iteej mua'ra'nyij. Tyámua' pu'ij hua'uuren ɨ tyeɨ́tye mej mij jaataxɨe've'en ɨ tavástara'.
42001018	'Aj pu'ij ɨ Zacarías a'yan tyaata'íhuo'ri' a'ɨ́jcɨ ɨ tɨ tajapua tyi'huɨɨre' tɨjɨn: ―¿Ji'nye nyij tya'mua'reeren tɨ a'yan tye'mej? Ji'nye nu'rí vastacɨrɨe', ajta a'ɨ́jna ɨ tyaj néemi'i pu'ríj ajta ucarij.
42001019	'Ajta a'ɨ́jna ɨ tɨ tajapua tyí'huɨɨre' a'yaa pu tyaaté'exaa tɨjɨn: ―Nyáaj nu Gabriel ántyapuaj, a'ɨ́j nu jimi tyi'huɨɨre' ɨ Dios, a'ɨ́ɨ pu unyojo'ta'ítyaca' nyej nyij muatá'ixaatye' a'íjcɨ ɨ nyúucarij ɨ paj jɨn huatá'tyamua've'sij.
42001020	Ajta ijíij capaj tya'tzaahuatye' je'ej nyaj tyimuaaté'exaa, a'ɨ́j paj jɨn quee atanyúuva'a puá'me, capu che' ɨ'ríitaj ja'me paj tyu'taxáj 'asta na'aj quee a'yan tyu'rɨnyij je'ej nyaj nyeríj tyimuaaté'exaa.
42001021	'Majta a'ɨ́ɨmaj ɨ tyeɨ́tye, a'áa mu pua'quej jo'tyúuca'a mechó'va'aj a'ɨ́jcɨ ɨ Zacarías a'tzáaj tɨ iiráame ɨ tyeyúuj tzajta', majta a'yan tyúu'ihuo'raca'aj tyi'tɨ́j tɨ jɨn arí huápuɨ'ɨj ja'tyeevi'ij tɨ a'úun je'rávaaca'aj.
42001022	Ajta tɨ'ɨj iirájra, capu che' ɨ'riitaca'aj tɨ tyu'taxáj, a'yaa pu jumuáca' jɨn tyihuá'ixaatya'ca'aj, ji'nye capu che' ɨ'riitaca'aj tɨ huatányuunyij, aj mu mij jáamua'reeri' tɨ tyi'tɨ́j jimi huataséjre ɨ tyeyúuj tzajta'.
42001023	'Tɨ'ɨj antyipuá'riaca' ɨ tɨ jɨn tyi'tyávaaca'aj ɨ tyeyúuj tzajta' a'ɨ́jna ɨ Zacarias, aj pu'ij jo'ra ɨ juché.
42001024	Tɨ'quij huatajútzaj a'ɨ́jna ɨ Isabel, aj pu'ij huatyóo'avaataca' u juché, anxɨ́ maxcɨrɨe' pu á'tyeej tɨ quee iiráyii'ca ɨ juchi'ta, a'yaa pu tyi'mua'ajcaa tɨjɨn:
42001025	―Tavástara' pu a'yan náaruj, mata'aj mij ɨ tyeɨ́tye quee na'tyáxahuataj.
42001026	'Tɨ'ɨj aráasej maxcɨrɨe' tyooma'caj, Dios pu jaata'ítyaca' a'ɨ́jcɨ ɨ Gabriel a'ájna a Nazaret chájta' a'áa tɨ ja'ajtyáma'can a Galileea,
42001027	a'áa pu ja'chajca'aj a'ɨ́jna ɨ Maríia ɨ tɨ arí tɨ́mua' huatyéviche'sij a'ɨ́jcɨ jamuan ɨ José, a'ɨ́j tɨ jitze' eeráma'can ɨ David, ajta ɨ Maríia capu eexú a'tɨ́j jamuan hui'caria'aj.
42001028	A'ɨ́jna ɨ tɨ tajapua tyi'huɨɨre' a'úu pu jo'tyájrupi jo'tɨ je'rácatyii a'ɨ́jna ɨ Maríia, tɨ'quij a'yan tyaatatyójtye tɨjɨn: ―Ajɨ́ɨ' Maríia, mu paj Dios jimi tya'ancuriáa'asij. Tavástara' pu a jimi ye séejre'.
42001029	'Maríia pu je'ej tyo'taséj tɨ'ɨj a'yan tyaaté'exaa, ajta a'yan tyúu'ihuo'raca'aj je'ej tɨ huatóomua'aj ɨ nyúucarij tɨ jɨn jaatatyójtye.
42001030	A'ɨ́jna ɨ tɨ tajapua tyi'huɨɨre' a'yaa pu tyaaté'exaa tɨjɨn: ―Capaj tyí'tzɨɨnya' Maríia, muáaj paj huatá'tyamua've'sij pajta tyaatatyójtzi're'ej ɨ Dios.
42001031	Ijíij paj huatajútze'sij, séej paj tyiyój pua'mej, a'yaa paj jaatámua'tyi tɨjɨn Jesús.
42001032	A'ɨ́ɨ pu va'can jɨn tyi'tyaváa ja'me, a'yaa mu jaatámua'sij tɨjɨn Yóojra' ɨ Dios ɨ tɨ néijmi'i jɨn antyúumua'reej, ajta ɨ Dios tɨ tavástara' pué'een, a'ɨ́ɨ pu tye'entyájrutye tɨ'ij néijmi'i jɨn antyúumua'reeriaj, a'yájna tɨ'ɨj ɨ tɨ jɨn tyi'tyávaaca'aj a'ɨ́jna ɨ David,
42001033	a'ɨ́ɨ pu'ij jusén jɨn tyu'ta'íjtaj a'ɨ́ɨjma jimi ɨ maj Jacob jitze eeráma'can. Ajta quee a'náj antyipuá'rij ɨ tɨ jɨn tyu'ta'íjtaj.
42001034	Maríia pu a'yan tyaata'íhuo'ri' a'ɨ́jcɨ ɨ tɨ tajapua tyi'huɨɨre' tɨjɨn: ―¿Ji'nye tyíɨ'ɨrij tɨ a'yan tyu'rɨ'nyi, tɨ pua'aj nyee quee tyáataj jamuan hui'care'en?
42001035	'Ajta a'ɨ́jna ɨ tɨ tajapua tyi'huɨɨre' a'yaa pu tyaaté'exaa tɨjɨn: ―A'ɨ́jna ɨ júuricama'ra' ɨ Dios, a'ɨ́ɨ pu a jitze huatyá'ɨtzeere'ej, ajta a'ɨ́jna ɨ tɨ Dios jɨn néijmi'i putyí'uurej a'ɨ́ɨ pu ajta a'jimi séeria'aj ja'me'. A'ɨ́j pu jɨn a'ɨ́jna ɨ pa'rɨ'ɨj tɨ nɨe'huan a'yaa mu jaatamuá'sij tɨjɨn ɨ tɨ quee tyi'tɨ́j jɨn á'ɨtzeere' tɨ ajta Yóojra' pué'een ɨ Dios.
42001036	Ajta a'ɨ́jna a'ihuáara' ɨ Isabel a'ɨ́ɨ pu ajta tyiyóoj ja'me, tyij ajta arí 'ucarij, a'ɨ́jna ɨ maj a'yan tya'xajtaca' tɨjɨn ɨ tɨ quee yo'mua'tacaa, pu'rí aráasej máxcɨrɨe' á'tyeej tɨ jutza'.
42001037	Capu tyi'tɨ́j muarɨe'rij ɨ Dios jimi.
42001038	'Aj pui'ij ɨ Maríia a'yan tyaaté'exaa tɨjɨn: Nyáaj nu néijmi'i jɨn jaatyáhuɨɨre'sij ɨ nyavástara', che' ɨ Dios a'yan tyu'uurej nye jimi je'ej paj períj tyinaaté'exaa. 'Aj pu'ij jo'raa a'ɨ́jna ɨ tɨ tajapua tyi'huɨɨre'.
42001039	'A'ájna xɨcáara jitze pu ɨ Maríia jiye'tzin jo'mej a'ájna jo'tɨ ja'chajta' jɨríj jitze a'áa tɨ ja'ajtyáma'can a Judea,
42001040	aj pu'ij a'áa ja'ra'a jo'tɨ ja'che a'ɨ́jna ɨ Zacarías, tɨ'quij jaatatyójtye a'ɨ́jcɨ ɨ Isabel, ajta je'en utyájrupi u chi'tá.
42001041	Tɨ'ɨj a'ɨ́jna ɨ Isabel jáanamuajri' tɨ jaatatyójtye ɨ Maríia, a'ɨ́ɨ pu ɨ pa'rɨ'ɨj huatáhuaaxɨj ɨ jucáatza', ajta a'ɨ́jna jimi ɨ Isabel pu huatyá'ɨtzee ɨ júuricama'ra' ɨ Dios.
42001042	Aj pu'ij Isabel ca'nyíin jɨn a'yan tyaaté'exaa a'ɨ́jcɨ ɨ Maríia tɨjɨn: ―Dios pu jéetze tyámua' tyimuaatyájto mueetzij quee séecan ɨ úuca, ajta tyámua' tyeetyájto ɨ pa'rɨ'ɨj tɨ arájca mua'jucáa jitze.
42001043	¿A'tanyíj nyaj pue'een nyáaj, tɨ'ij mu jo've'me nyéetzij jimi ɨ náanajra' ɨ nyavástara'?
42001044	Ji'nye naytɨ'ɨj jáanamuajri' ɨ paj naatatyójtye, a'ɨ́ɨ pu ɨ nyiyóoj ootáhuaaxɨj ɨ nyajucáa jitze, a'ɨ́jcɨ jɨme' tɨ huatóotyamua'vej.
42001045	Jéehua paj huatá'tyamua've'sij, ji'nye muáaj paj tya'antzaahuaj tɨ a'yan tya'róo'astej je'ej tɨ ɨ tavástara' tyimuaaté'exaa.
42001046	'Maríia pu a'yan tyu'taxájtaca' tɨjɨn: Ɨ nyaj jɨn ma'úumua'rej a'ɨ́j nu jɨn tye'tyojtzi're' a'ɨ́jcɨ ɨ tɨ va'can jɨn tyi'tyéjve ɨ nyavástara',
42001047	ajta ɨ nyajúuricamej pu jutyamua've' ɨ Dios jimi ɨ tɨ nya japua huatanyúj.
42001048	Ji'nye ɨ Dios pu nye jitze rányeeriaca', ɨ nyaj quee je'ej tyéejviicue', ajta ijíi tɨ yu jo'que'tɨj ja'me, néijmi'i mu a'yan tyinaaaxájta tɨ ɨ Dios tyámua' tyinaatyájto,
42001049	ji'nye a'ɨ́jna ɨ tɨ néijmi'i jɨn antyúumua'ree, a'ɨ́ɨ pu nye jimi jéehua huápuɨ'ɨj tyámua' tyu'ruuj. Capu tyi'tɨ́j jɨn á'ɨtzeere' ɨ tɨ jɨn ántyapuaj.
42001050	'Dios pu a'náj tɨ na'aj hua'cu've, a'ɨ́ɨjma ɨ maj jimi jéehua tya'tzaahuatye'.
42001051	'A'ɨ́j pu jɨn tyu'muárɨej ɨ tɨ néijmi'i jɨn putyi'uurej, ajta tyihua'antyí'uunyi'ri' a'ɨ́ɨjma ɨ maj óotzaahuatye',
42001052	'ajta tyihuáa'ri'ri' ɨ maj jɨn tyityatatya'ca'a va'can jɨme', ajta va'can jɨn tyihua'antyáarujtye a'ɨ́ɨjma ɨ maj quee je'ej tyéejviicue'.
42001053	'Ajta jéehua tyihuo'ta'aj a'ɨ́ɨmaj ɨ maj tajcuca'aj, ajta huo'ta'ítyaca' maj jo'cɨɨnye me quee tyi'tɨ́j antyi'á'aj ɨ maj chíjtyaanyi' pué'een.
42001054	'A'ɨ́ɨjma pu huatáhuɨɨ ɨ maj Israel jitze ajtyáma'can, ɨ maj jimi tyi'huɨɨre', ajta quee yo'huá'xɨj ɨ tɨ jɨn tya'tóoratziiri' tɨ tyámua' tyihuo'tyéjeeve.
42001055	'A'yaa pu aamí' tya'tóoratziiraca'aj a'ɨ́ɨjma jimi ɨ tahuáasimua'cɨ'ɨj, a'ɨ́jcɨ jimi ɨ Abraham ajta ɨ maj jitzan eerányesij.
42001056	'Ajta a'ɨ́jna ɨ Maríia a'áa pu jo'tyá'ɨtzee a'chu huéica máxcɨrɨe' a'ɨ́jcɨ jamuan ɨ Isabel, aj pu'ij te'ej huariá'raa jo'tɨ ja'che.
42001057	'Tɨ'ɨj tya'rá'aj a'náj tɨj tyiyóoj ja'ra'nyi ɨ Isabel, tyáatacan pu tyiyóoj já'raa.
42001058	Majta ɨ tyeɨ́tye ɨ maj avéjri' huacháatɨma'caa, majta ihuáamua'mua', a'ɨ́ɨ mu curiá'cɨxɨj mej mij jaatatyójtye' matɨ'ɨj jáamua'reeri' tɨ ɨ tavástara' jéehua ja'ancu'vajxɨ a'ɨ́jcɨ ɨ Isabel.
42001059	Tɨ'ɨj arahuéeicaj xɨcáj tyoomá'caj, aj mu mij ujó'ju' mej mij ja'antyisíjche ɨ navíira'an ɨ pa'rɨ'ɨj, a'yaa mu mij tya'xɨe'va'ca'aj mej mij a'yan jaatámua'tyiiche' tɨjɨn Zacarías a'yájna tɨ'ɨj ántyapuaj ɨ táatajra'.
42001060	Ajta a'ɨ́jna ɨ náanajra' a'yaa pu tyihuo'té'exaa tɨjɨn: ―Capu a'yan antyapuáaj ja'me. Sulu a'yaa pu ántyapuaj ja'me tɨjɨn Juan.
42001061	'A'yaa mu mij tyaaté'exaa tɨjɨn: ―Capu a'tɨ́j a'yan ántyapuaj tɨ ja'mua jitze ajtyáma'can.
42001062	'Matɨ'ɨj mij jumuáca' jɨn jaata'íhuoo'ri' ɨ táatajra' ɨ pa'rɨ'ɨj, mej mij jáamuaa'ree je'ej tɨ a'ɨ́ɨn tya'xɨe'va'ca'aj tɨ'ij a'yan ántyapuaj ja'ra'nyi.
42001063	Ajta a'ɨ́jna ɨ táatajra' a'ɨ́ɨ pu táabla huo'táhuaviiri' tɨ jitzan jo'tyéeyu'xa, a'yaa pu'ij tyo'tyéyu'xaca' tɨjɨn: "Juan pu ántyapuaj ja'me." Aj mu mij néijmi'i je'ej tyo'taséj.
42001064	Aj pu'ij huatáɨ'riitariaca' tɨ tyu'taxáj a'ɨ́jna ɨ Zacarías, tɨ'quij huatyóochej tɨ tyaatatyójtzi're'en ɨ Dios.
42001065	Néijmi'i mu je'ej tyo'taséj ɨ maj avéjri' huacháatɨma'caa, majta néijmi'que' a'yan tyúu'ixaatya'ca'aj je'ej tɨ tyi'tɨ́j huarɨ́j a'ájna jo'tɨ jɨríj jo'quéetɨmee a'áa tɨ ja'ajtyáma'can a Judea.
42001066	Majta néijmi'i ɨ maj a'yan tyi'namuajraca'aj, a'yaa mu tyúu'ihuo'raca'aj tɨjɨn: ―¿Tyi'táquij jɨn tyi'tyaváaj ja'me a'ɨ́jna ɨ pa'rɨ'ɨj? Ji'nye jɨ'ré'can jɨme' pu séejria'ca' tɨ ɨ tavástara' jitzan séejria'ca' ɨ pa'rɨ'ɨj.
42001067	'Ajta a'ɨ́jna Zacarías, ɨ tɨ táatajra' pué'een ɨ pa'rɨ'ɨj, a'ɨ́j pu jimi huatyá'ɨtzee ɨ júuricama'ra' ɨ Dios, aj pu'ij a'yan tyu'taxájtaca' ɨ Dios jitze ma'can tɨjɨn:
42001068	'Che' tyámua' eenye' ɨ tavástara', ɨ hua' Dios a'ɨ́ɨjma ɨ maj Israel jitze ajtyáma'can, ji'nye a'ɨ́j pu jɨn mujo've'mej tɨ'ij hua' japua huatányuunyij ɨ jutyeɨ́tyeristyamua'.
42001069	'A'ɨ́ɨ pu uyo'ta'ítyaca' ɨ tɨ va'can jɨn tyi'tyéjvee tɨ'ij tajapua huatányuunyij, sɨ́ɨj tɨ a'ɨ́j jitze eeráma'can ɨ David, ɨ tɨ jahuɨɨre'.
42001070	'A'ɨ́ɨ pu a'ɨ́ɨn pué'een ɨ tɨ Dios ará'tyeej jitzan tya'tóoratziiri'. a'ɨ́ɨjma jitze huatama'can pu a'yan tyaataxájtaca' ɨ maj jitzan ma'can tyí'xajtaca'aj,
42001071	a'ɨ́ɨ pu tajapua huatányuusij a'ɨ́ɨjma jimi ɨ maj tájcha'ɨɨre', ajta néijmi'icaa a'ɨ́ɨjma jimi ɨ maj taxana've',
42001072	a'ɨ́ɨ pu hua'ancu'vaxɨj a'ɨ́ɨjma ɨ tahuásimua'cɨ'ɨj. ajta quee yo'hua'xɨj ɨ nyúucarij ɨ tɨ jɨn tya'tóoratziiri'.
42001073	'A'íi pu a'ɨ́ɨn pué'een ɨ nyúucarij ɨ tɨ jɨn tya'táratziiri' a'ɨ́jcɨ ɨ tatáataj Abraham ɨ tɨ taatá'sij
42001074	tyej tyij quee tyí'tzɨɨnya' yan tyeséejria'aj, tyajta quee hua'ajcha'ɨɨria'aj ɨ maj tájcha'ɨɨre' sulu tyej tyij taxáahuaj jaatyáhuɨɨre'en,
42001075	tyámua' tye'éenya'aj tyajta quee tyi'tɨ́j jɨn á'ɨtzeeria'aj, ajta tyej tyij jimi hutyá'ɨtzeere' a'chu tyaj pua'an xɨcáj á'tyeeren.
42001076	'Ajta muéetzij jɨme', mu paj nyiyóoj pué'een, a'yaa mu muaatámua'si tɨjɨn a'ɨ́j tɨ jitze ma'can tyi'xaj ɨ Dios ɨ tɨ néijmi'i jɨn antyúumua'reej, ji'nye muáaj paj anaquéej huama'aj pua'mej a'ɨ́jcɨ jimi ɨ tavástara' tyámua petyi'uuria'aj ɨ tyeɨ́tye jimi,
42001077	pajta huo'té'exaatye'sij ɨ tyeɨ́tyeristyamua'mua' tɨ ɨ Dios tyihuo'tú'uunyi'raj ɨ maj jɨn ootyá'ɨtzee ajta je'en hua' japua huatányuusij.
42001078	'Ji'nye a'ɨ́jna ɨ ta Dios, a'ɨ́ɨ pu jéehua ta'cu'vej, a'ɨ́ɨ pu jútye' ɨmua tatatzavi'tye' ɨ xɨcáj jɨme',
42001079	tɨ'ij huo'tyátzavi'tye'en a'ɨ́ɨjma ɨ maj a'áa jo'cháatɨme' jo'tɨ jéetze huápuɨ'ɨj jo'tɨ́ca'a ajta je'en a'ɨ́j jitze huo'cájuyetyej ɨ maj jitzan juxáahuaj séejria'aj.
42001080	'Ajta a'ɨ́jna ɨ pa'rɨ'ɨj a'ɨ́ɨ pu tyéve'sesima'aj, ajta a'ɨ́j jitze huatyóoca'an ɨ júuricama'ra' ɨ Dios, a'áa pu ja'chajca'a jo' tɨ quee ja'tyi'tɨj, 'asta na'aj quee atyojo'ré'nyej a'ájna xɨcáara' tɨ jitzan huatóosejrata a'ɨ́ɨjma jimi ɨ maj Israel jitze ajtyáma'can.
42002001	'A'ájna ɨmua a'ɨ́ɨ pu rey jɨme' tyi'tyávaaca ɨ Augusto, a'ɨ́ɨ pu'ij tyu'ta'íjtaca' mej mij ahuóoyu'xaj néijmi'i ɨ maj a'áa jo'cháatɨma'caa jo'tɨ a'ɨ́ɨn tyeje'ijta.
42002002	A'yaa pu tyu'rɨ́j matɨ'ɨj ahuóoyu'xaca' tɨ'ɨj óoj Quirinio tyi'tyávaaca tajtúhuan jɨme' a'ájna a Siria.
42002003	A'yaa pu'ij tyu'tóoxɨe'vej mej mij néijmi'i ɨ tyeɨ́tye jo'cɨ́xɨj jo' maj ja'ma'can mej mij ahuóoyu'xaj.
42002004	'A'ɨ́j pu jɨn ɨ José iirájra a'ájna a Nazarét, ɨ Galileea tɨ jitze ajtyáma'can, tɨ'quij a'áa jo'raa a Belén, a'áa tɨ ja'ajtyáma'can a Judea, a'ájna jo tɨ jo'nɨé'huaca' ɨ David ɨ tɨ rey jɨme' tyi'tyávaaca'aj, ji'nye a'ɨ́jna ɨ José a'ɨ́j pu jitze eeráma'cantaca'aj ɨ David.
42002005	A'áa pu jo'mej tɨ'ij ahuóoyu'xaj, jamuan a'ɨ́jcɨ ɨ Maríia ɨ tɨ jatyévi'tɨnya', ajta a'ɨ́jna ɨ Maríia pu'rij jutzaca'aj.
42002006	A'áa mu mij jo'tyá'caj a'ájna a Belén tɨ'ɨj atyojo'ré'nyej ɨ xɨcáara' tɨ jitzán huanɨé'huaj ɨ pa'rɨ'ɨj.
42002007	A'áa pu'ij jo'nɨe'huaca' ɨ yóojra' ta'nájca, tɨ'quij cɨ́ɨxurij jɨn jaque'ijcataca' ajta je'en ja'tyéetye ɨ cɨyéj jitze tɨ atyácun jo' maj ya'muáatye tyajá'cua'caa, ji'nye camu che' ú'vejrica' chi'ij tzájta'.
42002008	'Véjri' a'ájna a Belén a'áa mu séecan ja'ajtya'ca'aj ɨ maj cánya'xɨɨ sɨɨria'ca'aj, a'áa mu ja'táxa'e'rihua'aj hua' jamuan ɨ cánya'xɨɨ.
42002009	Aj pu'ij ji'ye'tzin sɨ́ɨj huataséjre ɨ tɨ tajapua tyi'huɨɨre' ɨ tavástara' jimi, a'ɨ́ɨ pu'ij hutataséejre ɨ tavástara' tɨ jɨn náa huase'rin ajta je'en huanyéeri'cɨriajraa jo'maj ja'ajtyáca'aj, aj mu mij jéehua tyu'tátzɨn.
42002010	Ajta a'ɨ́jna ɨ tɨ tajapua tyi'huɨɨre' a'yaa pu tyihuo'té'exaa tɨjɨn: ―Caxu tyí'tzɨɨnya', ji'nye a'ɨ́j nu ɨ nyúucarij jamuaaté'exaatye'sij tɨ náa eenye' tyi'xaj, ɨ maj jɨn jéehua huatóotyamua've'sij ɨ tyeɨ́tye.
42002011	Ijíij pu huanɨé'huaca' a'ájna chájta' David tɨ jitze ajtyáma'can a'ɨ́jna ɨ tɨ ja'mua japua huatányuusij, a'ɨ́ɨ pu a'ɨ́ɨn pue'een ɨ Cɨríistu', ɨ tɨ tavástara' pué'een.
42002012	A'yaa xu éenye'que' jamua'rereen, a'áa xu ye'tyoonyi ɨ pa'rɨ'ɨj ca'íicatzi'huaj ajta a'áa ja'raque'tɨ́j ja'me cɨyéj jitze ta'tyácun ɨ ya'muáatye maj jitzan tya'cua'caa.
42002013	'Aj mu mij jiye'tzin mue'tɨ́j huataséjre ɨ maj tajapua tyí'huɨɨre' a'ɨ́jcɨ jimi ɨ sɨ́ɨj, ɨ maj tye'tyojtzi'ria'ca'a ɨ Dios, a'yaa mu tyi'xájtaca'aj tɨjɨn
42002014	Tyiche' tyaatatyójtzi're'en ɨ Dios ɨ tɨ huápuɨ'ɨj naa huase'rin u tajapua. Miche tyámua' tyi'tyeseejria'aj ɨ tyeɨ́tye íiyan cháanacaj japua ɨ tɨ Dios tyámua' tyihuo'tyátoosij.
42002015	'Matɨ'ɨj jo'cɨ́j ɨ maj tajapua tyí'huɨɨre', a'ɨ́ɨmaj ɨ maj cánya'xɨɨ tyiséjraca' a'yaa mu tyu'tóo'ixaa tɨjɨn: ―Tyiche' ujó'ju' a'ájna a Belén, tyata'aj yo'séej je'ej tɨ tyityaaté'exaa ɨ tavástara'.
42002016	'Aj mu mij jiye'tzín u jó'ju', matɨ'ɨj mij jáatyo a'ɨ́jcɨ ɨ Maríia majta ɨ José, majta a'ɨ́jcɨ ɨ unyáaque'ej, a'áa pu cɨyéj jitze ja'ráca'tyii ya'muáatye maj jitzan tyá'cua'caa.
42002017	Matɨ'ɨj jaaséj, aj mu mij huo'té'exaa je'ej tɨ tyihuo'té'exaa a'ɨ́jna ɨ tɨ tajapua tyihuɨɨre', a'ɨ́jcɨ jitze ma'can ɨ pa'rɨ'ɨj tɨ huanɨé'huaca',
42002018	majta néijmi'i ɨ maj huo'namuajri' je'ej mu tyo'taséj a'ɨ́jcɨ jɨme' je'ej maj tyi'xajtaca' ɨ cánya'xɨɨ maj sɨɨria'ca'aj.
42002019	Ajta a'ɨ́jna ɨ Maríia néijmi'i pu ju'avaataca' ɨ jutzájta', ajta a'náj tɨ na'aj jamua'reeriaca'aj.
42002020	Majta a'ɨ́ɨmaj ɨ cánya'xɨɨ sɨɨria'ca'aj, a'ɨ́ɨ mu huariá'cɨj jéehua metye'tyóotzi'ria'aj ɨ Dios, a'ɨ́jcɨ jɨme' je'ej maj tyáanamuajri' ɨ nyúucarij ajta je'ej maj tyi'tɨ́j tyu'séej, ji'nye néijmi'i pu a'yan atyojo'ré'nyej je'ej tɨ tyihuo'té'exaa ɨ tajapua tyi'huɨɨre'.
42002021	'Tɨ'ɨj arahuéeicaj xɨcáj tyooma'caj aj mu mij ja'antyisíjchaca' ɨ navíira' ɨ pa'rɨ'ɨj, matɨ'ɨj mij a'yan jaatamua'aj tɨjɨn Jesús, a'yájna tɨ'ɨj tyaaté'exaa a'ɨ́jna ɨ tɨ tajapua tyí'huɨɨre' a'ɨ́jcɨ ɨ Maríia tɨ'ɨj quee xu jútzacaj.
42002022	'Tɨ'ɨjta atyojoré'nye a'náj maj hua'ɨɨracaa a'yájna tɨ'ɨj tye'yu'si' ɨ yu'xarij jitze Moisés tɨ jo'yu'xaca', aj mu mij yo'ví'tɨj a'ɨ́jcɨ ɨ pa'rɨ'ɨj a'ájna a Jerusalén mej mij uyo'taséejrata ɨ tavástara' jimi.
42002023	A'yaa mu huarɨ́j, ji'nye a'yaa pu tye'yu'si' ɨ yu'xarij jitze tɨjɨn: "A'yaa pu tyúuxɨe've' maj jaataséejrata ɨ tavástara' jimi a'ɨ́jna ɨ pa'rɨ'ɨj tɨ tyáatɨ' tɨ anaquéej huanɨé'huaca'."
42002024	A'áa mu mij jo'ju' mej mij tyu'támue'vejrita a'yájna tɨ'ɨj tye'ijta ɨ nyúucaria'ra ɨ tavástara', tɨ a'yan tɨjɨn: "Miche' hua'puáca huatámu'vejritaj ɨ cúcui'see na'ríij hua'puáca ɨ jáamui'see."
42002025	'A'ájna ɨmua sɨ́ɨj pu a'áa já'chajca'aj a Jerusalén tɨ a'yan ántyapuaaca'aj tɨjɨn Simeón. Tyámua' pu tyi'tyúucha'ɨɨca' ɨ Dios jimi, ajta tyámua' tyi'tyevistaca'aj, a'yaa pu tye'ejcho'va'ca'aj a'ɨ́jcɨ xɨcáara' tɨ jitzan ɨ Dios hua'ancu'vajxɨ'sij a'ɨ́ɨjma ɨ maj Israel jitze ajtyáma'can. Ajta a'ɨ́jna ɨ júuricama'ra' ɨ Dios a'ɨ́ɨ pu jimi séejria'ca'aj ɨ Simeón,
42002026	a'yaa pu'ij ɨ júuricama'ra' ɨ Dios tyaaté'exaatya'ca'aj tɨ quee muɨ'nyij 'asta na'aj quee jaaséj a'ɨ́jcɨ ɨ Cɨríistu', ɨ Dios tɨ uyo'ta'ítyij.
42002027	Aj pu'ij ɨ júuricama'ra' ɨ Dios a'yan tyaaté'exaa a'ɨ́jcɨ ɨ Simeón tɨ tyeyúuj tzajta' ja'tanyéj, majta a'ɨ́ɨmaj ɨ pá'rɨ'ɨj huásimua', a'úu mu majta ja'rá'aj ɨ tyeyúu tzajta', mej mij a'yan tya'rá'astej je'ej tɨ tyúuxɨe've' ɨ yu'xarij jitze,
42002028	Simeón pu'ij ja'ancuré'chui a'ɨ́jcɨ ɨ pa'rɨ'ɨj, tɨ'quij tyatatyójtzire' ɨ Dios, a'yan tyi'xáata tɨjɨn:
42002029	'Nyavástara', ijíij pu'ríj tya'róo'astej je'ej paj tya'tá'ratziiri nye jimi, pu'ríj paj jaatá'an tɨ juxáahua huámuɨ'nyij a'ɨ́jna ɨ tɨ muahuɨɨre'.
42002030	'Ji'nye nu'rí jaaséj a'ɨ́jcɨ ɨ tɨ tajapua huatányuusij,
42002031	a'ɨ́jcɨ ɨ paj yan jaatyájto tɨ'ij huo'tyáhuɨɨre'en, néijmi'ca ɨ tyeɨ́tye ɨ maj yan huacháatɨmee,
42002032	a'ɨ́jna ɨ tɨ huo'tyátatzavi'ra ɨ maj yan séejre' ɨ cháanacaj japua, ajta ɨ maj jɨn naa huasé'rihua'aj mua'ju'un a'ɨ́ɨmaj ɨ maj Israel jitze ajtyáma'can.
42002033	'Ajta a'ɨ́jna táatajra' ajta ɨ náanajra' ɨ Jesús je'ej mu tyo'taséj matɨ'ɨj jáanamuajri' je'ej tɨ ɨ Simeón tyaataxájtaca' a'ɨ́jcɨ ɨ pa'rɨ'ɨj.
42002034	Aj pu'ij Simeón tyámua' tyihuo'tyájto, ajta a'yan tyaaté'exaa ɨ Maríia, ɨ náanajra' ɨ pa'rɨ'ɨj a'yan tɨjɨn: ―Cásɨ', a'yaa pu tyu'xa'puɨ'ɨntari'huaca' a'íjcɨ jimi ɨ pa'rɨ'ɨj, mej mij mue'tɨj va'can jɨn tyitye'entyárutyixɨ'ɨn ɨ maj Israel jitze ajtyáma'can, nusu maj mue'cáa tyáa'rii'ra' ɨ maj jɨn tyityatatyíj. A'íi pu a'ɨ́ɨn pué'een ɨ siaj jɨn jamua'reeren je'ej tɨ tye'mej, ji'nye mue'tɨ́j mu quee jaxɨe'va'aj mua'ju'un,
42002035	a'yaa pu'ij tye'mej tɨ huataséjre'sij je'ej maj tyi'mua'tze ɨ tyeɨ́tye. Ajta néijmi'i a'íjna a'yaa pu muéetzij tyimuatacuí'nyij a tzájta' tɨ'ɨj a'tɨ́j tɨ mua'antyéjtzetyi náhuaaj jɨme'.
42002036	'Sɨ́ɨj pu ajta a'áa jo'tyávaaca'aj tɨ Dios jitze ma'can tyí'xajtaca'a, íitɨ' pu pué'eenya' tɨ a'yan ántyapuaaca'aj tɨjɨn Ana, a'ɨ́ɨ pu táatajra'ca'aj ɨ Penuel, ɨ tɨ Aser jitze eeráma'can. Pu'ríj huápuɨ'ɨj ucaristaca'aj. A'ɨ́ɨ pu quee eexu a'chu jajcha'ɨɨcaj tɨ'ɨj huatyéevichej, aráahua'puaj nyinyi'ra'aj pu'ij á'tyeej tɨ jamuan aja'chajca'aj ɨ jucɨ́n tɨ'quij huamuɨ́' ɨ cɨ́na'ra',
42002037	pu'rí' ij muáacuatye japuan muáacua nyinyi'ra' á'tyeevi'ca'aj tɨ jusɨɨjtaca'. Ajta capu a'náj iiráayi'caa u tyeyúuj tzajta', sulu a'úu pu a'náj tɨ na'aj tyihuɨɨria'ca'aj ɨ tavástara' jimi, ju'ítzi'va'aj ajta jahuóoj ɨ Dios jimi.
42002038	Aj pu'ij a'ɨ́jna ɨ Ana ajo'ré'nyej a'ɨ́ɨjma jimi, tɨ'quij huatyóochej tɨ tyaatatyójtzi're'en ɨ Dios, ajta tɨ tyihuo'té'exaatye' a'ɨ́jcɨ jitze ma'can ɨ pá'rɨ'ɨj, a'ɨ́ɨmaj ɨ tyeɨ́tye ɨ maj jacho'va'ca' tɨ Dios hua' japua huatányuunyij a'ɨ́ɨjma jimi ɨ maj Jerusalén huacháatɨmee.
42002039	'Matɨ'ɨj néijmi'i antyicɨ'ɨj je'ej tɨ tye'yu'si' ɨ nyúucaria'ra jitze ɨ tavástara', aj mu mij huaria'cɨ́j a'ájna a Galileea, a'ájna a Nazaret jo'maj ja'ma'can.
42002040	Ajta a'ɨ́jna ɨ pa'rɨ'ɨj a'ɨ́ɨ pu huave'sej ajta huatyóoca'an, jéehua pu tyámua' metyóomua'riajca', ajta ɨ Dios pu tyámua' tya'tá'caria'.
42002041	'Majta a'ɨ́ɨmaj ɨ huáasimua'mua' ɨ Jesús, tɨ'ɨj pu na'aj nyinyi'ra' jitze mu a'áa ja'tányinyiica' a'ájna a Jerusalén, mej mij tyu'ye'estej a'ɨ́jcɨ xɨcáara' jitze tɨ jitzan ɨ Dios tyihuo'tú'uunyi'ri' ɨ hua' yóojmua' ɨ maj anáatya'aj muaanánɨe'huaca'.
42002042	A'yaa pu'ij tɨ'ɨj ɨ Jesús arí tamuáamuata' japuan hua'pua nyinyi'ra' jájcha'ɨɨca'aj, néijmi'i mu ujo'ju' mej mij tyu'ye'estej ɨ juye'rá jɨme'.
42002043	Ajta tɨ'ɨj tye'entyipua'ria'ca' ɨ maj tyu'ye'estej, aj mu mij jo'cɨ́j jo'maj ja'che, ajta a'ɨ́jna ɨ Jesús a'áa pu jóove a Jerusalén, majta ɨ huáasimua'mua' camu jamua'reeriaca'aj.
42002044	A'yaa mu tyi'mua'ajcaa tɨ ɨ Jesús hua' jamuan huamá'ca'aj, séej xɨcaj mu á'tyeej maj huaju'uj, aj mu mij huatyóohuij maj jáahuoonyi hua' tzájta' ɨ maj hua'muajtye,
42002045	ajta camu jáatyo. Aj mu mij huariá'cɨj a'ájna a Jerusalén mej mij a'áa yo'huoonyi.
42002046	'Hueíca xɨcáj mu á'tyeej maj jahuo, matɨ'ɨj mij a'úu yo'tyoj ɨ tyeyúuj tzajta', a'áa pu jo'tácatyi hua' jamuan ɨ maj tyi'hua'mua'tye ɨ yu'xarij jitze ɨ maj jɨn tyi'ijta, hua'namuáaraj ajta tyihua'íhuo'raj.
42002047	Majta néijmi'i ɨ maj jáanamuajraca'aj je'ej mu tyojo'séejraca'aj a'ɨ́jcɨ jɨme' tɨ tyámua' naa tyojo'iteeca'aj ajta je'ej tɨ a'ɨ́ɨn tyihua'ixaatyaca'aj.
42002048	Matɨ'ɨj ɨ huásimua'mua' jaaséj, je'ej mu tyo'taséj, ajta ɨ náanajra' a'yaa pu tyaaté'exaa tɨjɨn: ―Nyiyóoj, ¿ji'nye eej jɨme' a'yan páta'uure? Tu'rí jéehua muáahuo nyáaj ajta a'táataj, je'ej tu pua'aj tya'tamuajtyaca'aj muéetzij jɨme'.
42002049	'Jesús pu a'yan tyihuo'té'exaa tɨjɨn: ―¿Ji'nye siaj sij nyahuoca'aj? ¿Nyi sequee jamuaa'ree tɨ a'yan tyúuxɨe've' nyaj a'úun je'rájcatyij ɨ nyavástara' chi'táj?
42002050	'Majta a'ɨ́ɨmaj camu yo'itée mua'raa je'ej tɨ tyihua'ixaatya'ca'aj.
42002051	'Aj pu'ij hua' jamuan jo'raj a'ájna a Nazaret, jo' tɨ'ij jo'vé'sej néijmi'i jɨn hua'tzaahuatya'aj ɨ juhuáasimua'. Ajta ɨ náanajra', a'ɨ́ɨ pu néijmi ju'avaataca' ɨ jutzájta'.
42002052	Ajta ɨ Jesús jéetze pu tyéve'sesima'aj, ajta jéetze arí tyo'mua'reeriaca'aj, ajta Dios pu tyámua' tyeetyájto, majta a'ɨ́ɨmaj ɨ tyeɨ́tye.
42003001	'Pu'ríj tamuáamuata' japuan anxɨ́ nyinyi'ra'aj tyooma'ca'aj tɨ tyí'ijtaca'aj a'ɨ́jna ɨ Tiberio, ajta a'ɨ́jna ɨ Poncio Pilaato a'ɨ́ɨ pu tajtúhuan jɨn tyi'tyávaaca'aj a'ájna a Judea, ajta ɨ Herodes a'áa pu tyeje'ijtaca'aj a Galileea, ajta ɨ ihuáaria'ra a'ɨ́jcɨ ɨ Herodes Filipo tɨ ántyapuaj a'ɨ́ɨ pu tajtúhuan jɨn tyi'tyávaaca'aj a'ájna a Iturea, ajta a'ájna a Traconíite, ajta a'ɨ́jna ɨ Lisanías a'áa pu ja'tajtúhuanyica'aj a'ájna a Abilene.
42003002	Ajta a'ɨ́jna ɨ Anás ajta ɨ Caifás, a'ɨ́ɨ mu puaríij jɨn tyityetyú'uuca'aj ɨ tyeyúuj tzajta'. A'ájna ɨmua' pu ɨ Dios jaatajé a'ɨ́jcɨ ɨ Juan ɨ tɨ yóojra' pué'een a'ɨ́jcɨ ɨ Zacarías a'ájna jo'tɨ quee ja'tyi'tɨj,
42003003	Juan pu'ij néijmi'que' huáraa véjri' a'ájna ɨ játya'na jitze ɨ Jordán, a'yaa pu tyihuá'ixaatya'ca'aj ɨ tyeɨ́tye tɨ a'yan tyúuxɨe've' maj tya'antzaahuatye'en ɨ Dios jimi majta je'en huáɨ'huaj, tɨ'ij ɨ Dios tyihuo'tú'uunyi' ɨ maj jɨn ootyá'ɨtzee.
42003004	A'yaa pu tyu'rɨ́j je'ej tɨ tyo'tyéyu'xaca' a'ɨ́jna ɨ Isaías ɨ tɨ Dios jitze ma'can. tyi'xajtaca'aj tɨ a'yan tɨjɨn: A'tɨ́j pu aja'jijhua a'ájna jo' tɨ quee ja'tyi'tɨj, a'yaa pu tɨjɨn: "Tyámua' xu huóo'uurej siaj sij jajcho've'ej ɨ tavástara', siajta néijmi'i jɨn tyu'tóo'uunyi' siaj sij tyámua' éenye'.
42003005	'Miche' néijmi'que' tya'va'jɨstya'xɨ' a'tɨ ja'tyacúcu'nyijmee, ajta néijmi'que oorioje'yij jo'tɨ ɨ jɨríj jo'quéetɨmee, ajta ɨ juyéj tɨ tyuututájmee, a'ɨ́ɨ pu huatóoje'yij, Ajta jo'tɨ quee jo'pá'tza, miche' jo'ré'je'yitye'.
42003006	'Néijmi'i ɨ maj yan séejre' ɨ cháanacaj japua, a'ɨ́ɨ mu jaséejran a'ɨ́jcɨ ɨ tɨ Dios jɨn tajapua huatányuusij."
42003007	'Matɨ'ɨj ɨ tyeɨ́tye ajo'ré'nyinyiica'aj tɨ'ij ɨ Juan huo'ɨɨraj, a'yaa pu tyihuo'té'exaa tɨjɨn: ―Mua'aj mu siaj cú'cu'see jitze eeráma'can. ¿A'tanyíj mua'ajma jamuaté'exaa yee tɨ quee ja'muacɨ'tyij ɨ puéjtzij tɨ yan huataséjre'sij?
42003008	Siata'aj tyámua' tyityetyúucha'ɨɨ, ta'aj ij huataséjre'en siaj seríj tya'tzaahuatye ɨ tavástara' jimi, siajta quee a'yan tyi'xajta yee: "Ityáj tu Abraham jitze eeráma'can," ji'nye a'yaa nu tyaja'mua'ixaatye' tɨ ɨ Dios jaayí'tɨn tɨ a'yan já'uure ɨ tyetyéj tɨ'ij a'ɨ́ɨn pué'eenye ɨ tɨ Abraham jitze eeráma'can.
42003009	Ajta ɨ tyapuéj pu'rí tyámua' een tɨ'ij je'ejvechixɨ' ɨ cɨyéj néijmi'i ɨ náana'ra'. Néijmi'i ɨ cɨyéj tɨ quee tyi'tajca a'ɨ́ɨ pu tyu're'veechi'hua ajta tyu'tyáteri'huaj.
42003010	'Aj mu mij ɨ tyeɨ́tye a'yan tyaata'íhuo'ri' tɨjɨn: ―¿Ji'nye tyana'aj tyij rɨnyij?
42003011	'Juan pu a'yan tyihuo'té'exaa tɨjɨn: ―A'ɨ́jna ɨ tɨ hua'puáca tyí'ij siicu'rij, che' séej jaatáchuitye'en a'ɨ́jcɨ tɨ quee tyísiicu', ajta a'ɨ́jna ɨ tɨ tyi'ijcha'ɨɨ ɨ tɨ tyí'cue'ri', che' tyaata'an a'ɨ́jcɨ ɨ tɨ quee tyi'tɨ́j tyícha'ɨj.
42003012	'A'ɨ́ɨ mu majta aje'ré'nyej mej mij huáɨ'huaj ɨ maj hua'jijva'ca'a ɨ maj tyí'tɨjcɨcaa, matɨ'ij mij a'yan tyaata'íhuo'ri' a'ɨ́jcɨ ɨ Juan tɨjɨn: ―Maeestro, ¿ji'nye táarɨnyi ityáj?
42003013	'Juan pu a'yan tyihuo'té'exaa tɨjɨn: ―Caxu jéetze hua'jijva'aj, sulu a'ɨ́j xu'uj ancurián a'chu tɨ xa'puɨ'.
42003014	'Séecan mu majta ɨ xantáaru' a'yan tyaata'íhuo'ri' tɨjɨn: ―Arí ityáj, ¿ji'nye táarɨnyi? 'A'yaa pu tyihuo'té'exaa tɨjɨn: ―Caxu tyi'tɨ́j hua'nahue'raj ɨ tyeɨ́tye, caxu hua'nyeechaj nusu siaj hue'tzij jɨn tyihua'xajtzi'ra tyi'tɨ́j maj jɨn quee a'yan huarɨ́j, siata'aj a'ɨ́jcɨ jɨn tyámua' tyityóomuajtya a'chu maj tyaja'muanajchitye'.
42003015	'Majta a'ɨ́ɨmaj ɨ tyeɨ́tye je'ej mu tyojo'séejraca'aj, majta a'yan tyúu'ihuo'raca'aj tɨpua'aj ɨ ɨ Juan a'ɨ́ɨn pué'eenye' ɨ Cɨríistu',
42003016	ajta ɨ Juan pu a'yan néijmi'caa tyu'té'exaa tɨjɨn: Nyáaj nu nu jɨ'ré'can jɨme' jájtyi jɨn ja'mua'ɨɨran, ajta sɨ́ɨj pu ma ja've'me tɨ ɨ júuricama'ra' ɨ Dios jɨn ja'mua'ɨɨran. A'ɨ́ɨ pu jéetze' va'can jɨn antyúumua'reej nyequee nyáaj, capu nyéetzij nyetyéevijtye' nyaj ja'ajta'ɨ́pu'xɨ' ɨ ca'quéera'an.
42003017	A'ɨ́ɨ pu ji'tyaa ɨ tɨ jitzán ja'náca'tzɨj ɨ játza'ra' ɨ tyeríicuj, tɨ'ij jujɨme' jájsɨɨre' ɨ xɨeerij. Ajta a'ɨ́jcɨ ɨ ímue'rij a'ɨ́j pu utyátoosij ɨ chóorij tzajta, ajta ɨ xɨeerij a'ɨ́ɨ pu jatyátɨeera ɨ tɨéj jitze tɨ quee a'náj já'muɨ'nyi.
42003018	'A'yaa pu'ij, ajtáhua'aj séecan ɨ nyúucarij jɨme' pu ɨ Juan a'yan tyihua'ixaatya'ca'aj ɨ tyeɨ́tye.
42003019	A'ɨ́j pu ajta tyityá'xɨj a'ɨ́jcɨ ɨ Herodes tɨ tajtúhuan jɨn tyi'tyávaaca'aj, ji'nye a'ɨ́j pu tyévi'tɨnya'aj a'ɨ́jcɨ ɨ Herodías, ɨ tɨ ɨ́ɨra'ra'an pué'eenya'aj ɨ ihuáaria'ra' ɨ Herodes, ajta a'ɨ́jcɨ jɨme' ɨ tɨ je'ej pua'aj tyi'tyúucha'ɨɨca'aj,
42003020	ajta ɨ Herodes jéetze pu je'ej pua'aj huarɨ́j tyi'tɨ́j jɨme', a'ɨ́ɨ pu je'tyáana a'ɨ́jcɨ ɨ Juan.
42003021	'A'yaa pu tyu'rɨ́j tɨ'ɨj ooj ɨ Juan huá'ɨɨracaj ɨ tyeɨ́tye, a'ɨ́j pu ajta huá'ɨɨri' ɨ Jesús, ajta tɨ'ɨj ɨ Jesús tyenyúusima'caj, aj pu'ij antacúj ɨ tajapuá,
42003022	ajta ɨ júuricama'ra' ɨ Dios, a'ɨ́ɨ pu aje'cáanyej a'yan huasé'rihua'aj tɨ'ɨj cúcui', ajta je'en nyúucarij uje'cánamuajre ɨ jutye', tɨ a'yan tyi'xájtaca'aj tɨjɨn: ―Muáaj paj nyiyóoj pué'een ɨ nyaj jéehua jaxɨe've', muéetzij nu mua'antyihuoo.
42003023	'Ajta a'ɨ́jna ɨ Jesús a'yaa pu tyéjcha'ɨ́ɨca' a'chu seityé japuan tamuáamuata' nyinyi'ra' tɨ'ɨj huatyóochej tɨ tyu'muárɨe'en. Majta a'yan tyimua'ajcaa tɨ yóojra pué'eenye'ej a'ɨ́jcɨ ɨ José. Ajta a'ɨ́jna ɨ José, a'ɨ́ɨ pu yóojra' pué'eenye'ej a'ɨ́jcɨ ɨ Elí,
42003024	ajta a'ɨ́jna ɨ Elí, a'ɨ́ɨ pu yóojra' pué'eenye'ej a'ɨ́jcɨ ɨ Matat, ajta a'ɨ́jna ɨ Matat, a'ɨ́ɨ pu yóojra' pué'eenye'ej a'ɨ́jcɨ ɨ Leví, ajta a'ɨ́jna ɨ Leví, a'ɨ́ɨ pu yóojra' pué'eenye'ej a'ɨ́jcɨ ɨ Melqui, ajta a'ɨ́jna ɨ Melqui, a'ɨ́ɨ pu yóojra' pué'eenye'ej a'ɨ́jcɨ ɨ Janai, ajta a'ɨ́jna ɨ Janai, a'ɨ́ɨ pu yóojra' pué'eenye'ej a'ɨ́jcɨ ɨ José,
42003025	ajta a'ɨ́jna ɨ José, a'ɨ́ɨ pu yóojra' pué'eenye'ej a'ɨ́jcɨ ɨ Matatías, ajta a'ɨ́jna ɨ Matatías, a'ɨ́ɨ pu yóojra' pué'eenye'ej a'ɨ́jcɨ ɨ Amós, ajta a'ɨ́jna ɨ Amós, a'ɨ́ɨ pu yóojra' pué'eenye'ej a'ɨ́jcɨ ɨ Nahum, ajta a'ɨ́jna ɨ Nahum, a'ɨ́ɨ pu yóojra' pué'eenye'ej a'ɨ́jcɨ ɨ Eslí, ajta a'ɨ́jna ɨ Eslí, a'ɨ́ɨ pu yóojra' pué'eenye'ej a'ɨ́jcɨ ɨ Nagai,
42003026	ajta a'ɨ́jna ɨ Nagai, a'ɨ́ɨ pu yóojra' pué'eenye'ej a'ɨ́jcɨ ɨ Maat, ajta a'ɨ́jna ɨ Maat, a'ɨ́ɨ pu yóojra' pué'eenye'ej a'ɨ́jcɨ ɨ Matatías, Ajta a'ɨ́jna ɨ Matatías, a'ɨ́ɨ pu yóojra' pué'eenye'ej a'ɨ́jcɨ ɨ Semei, ajta a'ɨ́jna ɨ Semei, a'ɨ́ɨ pu yóojra' pué'eenye'ej a'ɨ́jcɨ ɨ José, ajta a'ɨ́jna ɨ José, a'ɨ́ɨ pu yóojra' pué'eenye'ej a'ɨ́jcɨ ɨ Judá,
42003027	ajta a'ɨ́jna ɨ Judá, a'ɨ́ɨ pu yóojra' pué'eenye'ej a'ɨ́jcɨ ɨ Joana, ajta a'ɨ́jna ɨ Joana a'ɨ́ɨ pu yóojra' pué'eenye'ej a'ɨ́jcɨ ɨ Resa, ajta a'ɨ́jna ɨ Resa a'ɨ́ɨ pu yóojra' pué'eenye'ej a'ɨ́jcɨ ɨ Zorobabel, ajta a'ɨ́jna ɨ Zorobabel, a'ɨ́ɨ pu yóojra' pué'eenye'ej a'ɨ́jcɨ ɨ Salatiel, ajta a'ɨ́jna ɨ Salatiel, a'ɨ́ɨ pu yóojra' pué'eenye'ej a'ɨ́jcɨ ɨ Neri,
42003028	ajta a'ɨ́jna ɨ Neri, a'ɨ́ɨ pu yóojra' pué'eenye'ej a'ɨ́jcɨ ɨ Melqui, ajta a'ɨ́jna ɨ Melqui, a'ɨ́ɨ pu yóojra' pué'eenye'ej a'ɨ́jcɨ ɨ Adí, ajta a'ɨ́jna ɨ Adí, a'ɨ́ɨ pu yóojra' pué'eenye'ej a'ɨ́jcɨ ɨ Cosam, ajta a'ɨ́jna ɨ Cosam, a'ɨ́ɨ pu yóojra' pué'eenye'ej a'ɨ́jcɨ ɨ Elmadam, ajta a'ɨ́jna ɨ Elmadam, a'ɨ́ɨ pu yóojra' pué'eenye'ej a'ɨ́jcɨ ɨ Er,
42003029	ajta a'ɨ́jna ɨ Er, a'ɨ́ɨ pu yóojra' pué'eenye'ej a'ɨ́jcɨ ɨ Josué, ajta a'ɨ́jna ɨ Josué, a'ɨ́ɨ pu yóojra' pué'eenye'ej a'ɨ́jcɨ ɨ Eliézer, ajta a'ɨ́jna ɨ Eliézer, a'ɨ́ɨ pu yóojra' pué'eenye'ej a'ɨ́jcɨ ɨ Jorim, ajta a'ɨ́jna ɨ Jorim, a'ɨ́ɨ pu yóojra' pué'eenye'ej a'ɨ́jcɨ ɨ Matat, ajta a'ɨ́jna ɨ Matat, a'ɨ́ɨ pu yóojra' pué'eenye'ej a'ɨ́jcɨ ɨ Leví,
42003030	ajta a'ɨ́jna ɨ Leví, a'ɨ́ɨ pu yóojra' pué'eenye'ej a'ɨ́jcɨ ɨ Simeón, ajta a'ɨ́jna ɨ Simeón, a'ɨ́ɨ pu yóojra' pué'eenye'ej a'ɨ́jcɨ ɨ Judá, ajta a'ɨ́jna ɨ Judá, a'ɨ́ɨ pu yóojra' pué'eenye'ej a'ɨ́jcɨ ɨ José, ajta a'ɨ́jna ɨ José, a'ɨ́ɨ pu yóojra' pué'eenye'ej a'ɨ́jcɨ ɨ Jonán, ajta a'ɨ́jna ɨ Jonán, a'ɨ́ɨ pu yóojra' pué'eenye'ej a'ɨ́jcɨ ɨ Eliaquim,
42003031	ajta a'ɨ́jna ɨ Eliaquim, a'ɨ́ɨ pu yóojra' pué'eenye'ej a'ɨ́jcɨ ɨ Melea, ajta a'ɨ́jna ɨ Melea, a'ɨ́ɨ pu yóojra' pué'eenye'ej a'ɨ́jcɨ ɨ Mainán, ajta Mainán, a'ɨ́ɨ pu yóojra' pué'eenye'ej a'ɨ́jcɨ ɨ Matata, ajta a'ɨ́jna ɨ Matata, a'ɨ́ɨ pu yóojra' pué'eenye'ej a'ɨ́jcɨ ɨ Natán, ajta a'ɨ́jna ɨ Natán, a'ɨ́ɨ pu yóojra' pué'eenye'ej a'ɨ́jcɨ ɨ David,
42003032	ajta a'ɨ́jna ɨ David, a'ɨ́ɨ pu yóojra' pué'eenye'ej a'ɨ́jcɨ ɨ Isaí, ajta a'ɨ́jna ɨ Isaí, a'ɨ́ɨ pu yóojra' pué'eenye'ej a'ɨ́jcɨ ɨ Obed, ajta a'ɨ́jna ɨ Obed, a'ɨ́ɨ pu yóojra' pué'eenye'ej a'ɨ́jcɨ ɨ Booz, ajta a'ɨ́jna ɨ Booz, a'ɨ́ɨ pu yóojra' pué'eenye'ej a'ɨ́jcɨ ɨ Salmón, ajta a'ɨ́jna ɨ Salmón, a'ɨ́ɨ pu yóojra' pué'eenye'ej a'ɨ́jcɨ ɨ Naasón,
42003033	ajta a'ɨ́jna ɨ Naasón, a'ɨ́ɨ pu yóojra' pué'eenye'ej a'ɨ́jcɨ ɨ Aminadab, ajta a'ɨ́jna ɨ Aminadab, a'ɨ́ɨ pu yóojra' pué'eenye'ej a'ɨ́jcɨ ɨ Aram, ajta a'ɨ́jna ɨ Aram, a'ɨ́ɨ pu yóojra' pué'eenye'ej a'ɨ́jcɨ ɨ Esrón, ajta a'ɨ́jna ɨ Esrón, a'ɨ́ɨ pu yóojra' pué'eenye'ej a'ɨ́jcɨ ɨ Fares, ajta a'ɨ́jna ɨ Fares, a'ɨ́ɨ pu yóojra' pué'eenye'ej a'ɨ́jcɨ ɨ Judá,
42003034	ajta a'ɨ́jna ɨ Judá, a'ɨ́ɨ pu yóojra' pué'eenye'ej a'ɨ́jcɨ ɨ Jacob, ajta a'ɨ́jna ɨ Jacob, a'ɨ́ɨ pu yóojra' pué'eenye'ej a'ɨ́jcɨ ɨ Isaac, ajta a'ɨ́jna ɨ Isaac, a'ɨ́ɨ pu yóojra' pué'eenye'ej a'ɨ́jcɨ ɨ Abraham, ajta a'ɨ́jna ɨ Abraham, a'ɨ́ɨ pu yóojra' pué'eenye'ej a'ɨ́jcɨ ɨ Taré, ajta a'ɨ́jna ɨ Taré, a'ɨ́ɨ pu yóojra' pué'eenye'ej a'ɨ́jcɨ ɨ Nacor,
42003035	ajta a'ɨ́jna ɨ Nacor, a'ɨ́ɨ pu yóojra' pué'eenye'ej a'ɨ́jcɨ ɨ Serug, ajta a'ɨ́jna ɨ Serug, a'ɨ́ɨ pu yóojra' pué'eenye'ej a'ɨ́jcɨ ɨ Ragau, ajta a'ɨ́jna ɨ Ragau, a'ɨ́ɨ pu yóojra' pué'eenye'ej a'ɨ́jcɨ ɨ Peleg, ajta a'ɨ́jna ɨ Peleg, a'ɨ́ɨ pu yóojra' pué'eenye'ej a'ɨ́jcɨ ɨ Heber, ajta a'ɨ́jna ɨ Heber, a'ɨ́ɨ pu yóojra' pué'eenye'ej a'ɨ́jcɨ ɨ Sala,
42003036	ajta a'ɨ́jna ɨ Sala, a'ɨ́ɨ pu yóojra' pué'eenye'ej a'ɨ́jcɨ ɨ Cainán, ajta a'ɨ́jna ɨ Cainán, a'ɨ́ɨ pu yóojra' pué'eenye'ej a'ɨ́jcɨ ɨ Arfasad, ajta a'ɨ́jna ɨ Arfasad, a'ɨ́ɨ pu yóojra' pué'eenye'ej a'ɨ́jcɨ ɨ Sem, ajta a'ɨ́jna ɨ Sem, a'ɨ́ɨ pu yóojra' pué'eenye'ej a'ɨ́jcɨ ɨ Noé, ajta a'ɨ́jna ɨ Noé, a'ɨ́ɨ pu yóojra' pué'eenye'ej a'ɨ́jcɨ ɨ Lamec,
42003037	ajta a'ɨ́jna ɨ Lamec, a'ɨ́ɨ pu yóojra' pué'eenye'ej a'ɨ́jcɨ ɨ Matusalén, ajta a'ɨ́jna ɨ Matusalén, a'ɨ́ɨ pu yóojra' pué'eenye'ej a'ɨ́jcɨ ɨ Enoc, ajta a'ɨ́jna ɨ Enoc, a'ɨ́ɨ pu yóojra' pué'eenye'ej a'ɨ́jcɨ ɨ Jared, ajta a'ɨ́jna ɨ Jared, a'ɨ́ɨ pu yóojra' pué'eenye'ej a'ɨ́jcɨ ɨ Mahalaleel, ajta a'ɨ́jna ɨ Mahalaleel, a'ɨ́ɨ pu yóojra' pué'eenye'ej a'ɨ́jcɨ ɨ Cainán,
42003038	ajta a'ɨ́jna ɨ Cainán, a'ɨ́ɨ pu yóojra' pué'eenye'ej a'ɨ́jcɨ ɨ Enós, ajta a'ɨ́jna ɨ Enós, a'ɨ́ɨ pu yóojra' pué'eenye'ej a'ɨ́jcɨ ɨ Set, ajta a'ɨ́jna ɨ Set, a'ɨ́ɨ pu yóojra' pué'eenye'ej a'ɨ́jcɨ ɨ Adán. Ajta a'ɨ́jna ɨ Adán, a'ɨ́ɨ pu yóojra' pué'eenye'ej ɨ Dios.
42004001	'Tɨ'quij Jesús jimi huatyá'ɨtzee ɨ júuricama'ra' ɨ Dios, aj pu'ij uja'rájraa ɨ játya'naj jitze tɨ a'yan ántyapuaj tɨjɨn Jordán, ajta a'ɨ́jna ɨ júuricama'ra' a'ɨ́ɨ pu yo'ví'tɨj a'ájna jo'tɨ quee ja'tyi'tɨj.
42004002	A'áa pu'ij hua'puatye xɨcaj ja'tyeej, ajta ɨ tyiyáaru' pu tyúutyesi'ria'ca' tɨ jaamue'tɨn tɨ'ij tyi'tɨ́j jɨn ootyá'ɨtzeere'en ɨ Dios jimi. Ajta ɨ Jesús capu tyi'tɨ́j huácuaj tɨ'ɨj na'a a'áa ja'tyee, aj pu'ij huataí'icuataca'.
42004003	Tɨ'quij ɨ tyiyáaru' a'yan tyaaté'exaa tɨjɨn: ―Tɨ pua'aj jɨ're'can jɨme' yóojra' papué'eenye' ɨ Dios, huata'íjtye' mu tyetyéj tɨ'ij pan huatyóotaahuaj.
42004004	'Jesús pu a'yan tyaaté'exaa tɨjɨn: ―A'yaa pu tye'yu'si' ɨ yu'xarij jitze tɨjɨn: "Capu ɨ paan na'aj jɨn júurij ja'mej ɨ tyáatɨ'."
42004005	'Aj pu'ij ɨ tyiyáaru' yo'ví'tɨj jo'tɨ ja'ajtyee, tɨ'ij néijmi'i jaataséejratye'en ɨ cháanacaj,
42004006	tɨ'quij a'yan tyaaté'exaa tɨjɨn: ―Nyáaj nu néijmi'i tyimuaatá'sij pej pij muáaj tyihuo'ta'íjtye'en ɨ maj yan séejre' ɨ cháanacaj japua. Ji'nye nyáaj nu a'íj ancuriáa', nyajta a'ɨ́j huatá'sij a'tɨ́j tɨ a'yan tyina'ráanajchi.
42004007	Tɨ pua'aj pajtunutaj nyéetzij jimi pajta naatyáanajche, néijmi'i pu muéetzij tyi'mua'a'ríj ja'me.
42004008	'Jesús pu a'yan tyaaté'exaa tɨjɨn: ―A'yaa pu tye'yu'si' ɨ yu'xarij jitze tɨjɨn: "Siata'aj a'ɨ́j huatyáanajche ɨ tavástara' ɨ Dios, a'ɨ́j xu'uj huatyáhuɨɨre'en."
42004009	'Aj pu'ij ɨ tyiyáaru' yo'ví'tɨj a'ájna a Jerusalén, a'áan pu ja'antyivi'tɨj ɨ tyeyúuj japua ɨ tɨ jéetze ájtyee, a'yaa pu'ij tyaaté'exaa tɨjɨn: ―Tɨ pua'aj jɨ'ré'can jɨme' yóojra' paj pué'eenye' ɨ Dios, ancájvetzi a'yájna,
42004010	ji'nye a'yaa pu tye'yu'si' ɨ yu'xarij jitze tɨjɨn: Dios pu uhuojo'ta'ítyij ɨ maj jimi tyi'huɨɨre' mej mij muáacha'ɨn.
42004011	'A'ɨ́ɨ mu mua'ajríasij ɨ jumuájca' jɨme' pej pij quee tyi'tɨ́j jitze eejca'cata'an ajta tɨ'ij quee tyi'tɨ́j je'ej mua'uure.
42004012	'Jesús pu a'yan tyaaté'exaa tɨjɨn: ―A'yaa pu ajta tye'yu'si' ɨ yu'xarij jitze tɨjɨn: "Capaj tyi'tɨ́j je'ej tye'ihuo'raj a Dios tɨ'ij a'ɨ́ɨn a'yan huárɨnyij je'ej paj muáaj tya'xɨe've'."
42004013	'Tɨ'ɨj ɨ tyiyáaru' quee che' je'ej tyeejtyo je'ej tɨ huárɨnyij, tɨ'ij ja'antyimue'tɨn a'ɨ́jcɨ ɨ Jesús, aj pu'ij jimi ajtáraa 'asta na'aj quee atyojo'ré'nyej a'náj tɨ a'yan tyu'xa'puɨ'ɨntari'huaca' tɨ ajtáhua'aj huatóotyese'en.
42004014	'Aj pu'ij Jesús jó'raa a'ájna a Galileea, ajta jéehua jitzan hutyá'ɨtzee ɨ júuricama'ra' ɨ Dios, majta néijmi'i ɨ tyeɨ́tye a'áa maj jo'cháatɨma'caa, a'ɨ́ɨ mu jáamua'reeri' je'ej tɨ rɨ́jca'a a'ɨ́jna ɨ Jesús.
42004015	A'ɨ́ɨ pu tyihua'mua'tyajca'aj ɨ hua'tyeyúuj tzajta', majta néijmi'i ɨ tyeɨ́tye tyámua' mu tyeetyájto.
42004016	'Jesús pu a'áa jo'me a Nazaret jo'tɨ jo've'sej. Tɨ'ɨj atyojo'ré'nye a'ájna xɨcáara' matɨ'ɨj pua'aj juso'pii, a'úu pu tyeyúuj tzajta' jo'tyájrupi tɨ'ɨj tyeyí'itɨhua'aj, aj pu'ij huatyéechaxɨj tɨ jo'jíjve'en ɨ yu'xarij.
42004017	Matɨ'ɨj mij jaatapíj ɨ yu'xarij Isaías tɨ jo'yu'xaca', a'aj pu'ij jo'tyo ɨ tɨ a'yan tye'yu'si'huaca'aj tɨjɨn:
42004018	'Ɨ júuricama'ra' ɨ Dios pu nye jimi séejre', ji'nye a'ɨ́ɨ pu na'antyíhuo, nyej nyij huo'té'exaatye' ɨ nyúucaria'ra' ɨ Dios a'ɨ́ɨjma ɨ maj quee je'ej tyéjviicue', a'ɨ́ɨ pu unyojo'ta'ítyaca' nyaj huo'té'exaatye'en a'ɨ́ɨjma ɨ maj nami' nyaj nyeríj hui'rátoosij, ajta nyaj tyihuo'huaatye' ɨ maj aracúcu'nyiijmee, nyajta hua' japua huatányuunyij a'ɨ́ɨjma ɨ maj jajpuéjtzi,
42004019	nyej nyij huo'té'exaatye' tɨ arí atyojo'ré'nye a'náj tɨ ɨ tavástara' tyámua' hua'uurej.
42004020	'Aj pu'ij te'ej jaatyéejire ɨ yu'xarij, ajta je'en jaatapíj a'ɨ́jcɨ ɨ tɨ tyi'huɨɨre' ɨ tyeyúuj tzajta', tɨ'quij ooyíixɨj. Néijmi'i ɨ maj a'úun je'rátya'ca' mu jaséejraca'.
42004021	Aj pu'ij huatyóochej tɨ a'yan tyihuo'té'exaatye' tɨjɨn: ―'Ijíi pu a'yan tya'róo'aste je'ej tɨ tye'yu'si' a'íjcɨ jitze ɨ yu'xarij ɨ siaj seríj jáanamuajri'.
42004022	'Néijmi'i mu tyámua' tya'xájtaca' a'ɨ́jcɨ ɨ Jesús, majta tyámua' náa tyojo'séejra'ca'aj a'ɨ́jcɨ jɨme' ɨ tɨ naa namuajria'ca'aj ɨ nyúucarij tɨ jaataxájtaca'aj. A'yaa mu tyúu'ihuo'raca'aj tɨjɨn: ―¿Nyi quee a'ɨ́ɨn pue'een ɨ yóojra' ɨ José?
42004023	'Jesús pu a'yan tyihuo'té'exaa tɨjɨn: ―Tyij sequee mua'aj a'yan tyinaaté'exaatye'sij a'ɨ́jcɨ ɨ nyúucarij ɨ tɨ a'yan yee: Muáaj mu paj tyí'hua'taca, asɨ́ɨj tyi'hua'huaatye'. Siajta a'yan tɨjɨn: A'yájna tyatɨ'ɨj tyáanamuajri' je'ej paj tyu'ruuj a'ájna a Capernaúm, pata'aj pajta a'yan huárɨnyij íiye'ej jo' paj ja'ma'can.
42004024	'Ajta a'yan ajtáhua'aj tyihuo'té'exaa tɨjɨn: 'A'yaa nu tyajá'mua'ixaatye' tzáahuatyi'ra' jɨme maj quee tyámua' tyeetyéjeevij a'ɨ́jcɨ ɨ tɨ Dios jitze ma'can tyi'xaj a'ɨ́ɨmaj ɨ maj a'áa jo'cháatɨme jo'tɨ a'ɨ́ɨn ja'ma'can.
42004025	A'yaa pu tyi'ja'yájna, maj jéehua ɨ úuca séejria'ca'aj ɨ maj jujɨɨmua'astaca'aj tɨ'ɨj yan séejria'ca' a'ɨ́jna ɨ Elías, a'ájna tɨ'ɨj hueíica nyinyi'ra' japuan je'ta á'tyeej maj quee che' viiyaca'a, ajta jéehua huatújri'huaca'aj néijmi'que' tɨ'ɨj na'aj a'áa tɨ huataca'aj a Israel,
42004026	ajta a'ɨ́jna ɨ Elías capu huata'ítyi'huaca' a'ɨ́ɨjma jimi ɨ úuca ɨ maj huóojɨɨmua'astariaca' ɨ maj Israel jitze ajtyá'ma'can, sulu a'áa pu jo'me' séej jimi ɨ íitɨ' tɨ jusɨ́ɨjtaca'aj, a'áa tɨ ja'chajca'aj a'ájna a Sarepta, véjri' a'ájna a chájta'naj jitze ɨ Sidón.
42004027	Jéehua mu majta séejria'ca'aj ɨ maj ca'atzájma'caa a'ájna a Israel, tɨ'ɨj ooj tyi'tyávaaca' a'ɨ́jna ɨ Eliseo ɨ tɨ Dios jitze ma'can tyi'xajtaca'aj, ajta capu a'tɨ́j tyu'huaa, sulu a'ɨ́j pu'uj a'ɨ́jcɨ ɨ Naamán Siria tɨ ja'ma'can.
42004028	'Matɨ'ɨj a'yan tyáanamuajri' ɨ tyeɨ́tye ɨ maj tyeyúuj tzajta' je'ráatya'ca'aj, néijmi'i mu jéehua huatanyínyu'cacuca'.
42004029	Aj mu mij ájhuiixɨ', matɨ'ɨj mij yo'ví'tɨj ca'nyéjrij jɨme', mej mij ji'rátoonyi ɨ chájta'naj jitze, a'áa mu yo'ré'nyejtye jo'tɨ ja'ancátyee ɨ jɨríj jitze, mej mij a'áan ja'ancárɨeenyij jo'tɨ ja'ancátyee.
42004030	Ajta a'ɨ́jna ɨ Jesús a'áa pu hua' je'ta huatyenyéej tɨ'ɨj jó'raa.
42004031	'Jesús pu a'áa jo'mej a'ájna a Capernaúm, chájta' a'áa tɨ ja'ajtyáma'can a Galileea, ajta a'ájna xɨcáara' jitze ɨ maj jitzan juso'pihua'aj, a'ɨ́ɨ pu tyihua'mua'tyahua'aj ɨ tyeɨ́tye.
42004032	Majta ɨ tyeɨ́tye jeéhua mu tyámua' yo'namuajraca'aj je'ej tɨ a'ɨ́ɨn tyihua'ixaatya'ca'aj, ji'nye a'yaa pu tyi'xajtaca'aj tɨ'ɨj ɨ tɨ va'can jɨn tyi'tyejve.
42004033	'A'újna u tyeyúuj tzajta' a'úu pu sɨ́ɨj tyáatɨ' jo'tyávaaca'aj tɨ tyiyáaru' tzájta' séejria'ca', a'ɨ́ɨ pu'ij ca'nyíin jɨn jaatajé a'ɨ́jcɨ ɨ Jesús, a'yan tɨjɨn:
42004034	―Capaj je'ej ta'uuriaj. ¿Ji'nye pej pij tyita'antyiú'nyij ityájma muáaj Jesús Nazaret paj ja'ma'can? ¿Nyi a'ɨ́jna jɨn mu po've'mej pej pij ta'antyipuá'ritye'en? Nyáaj nu muamua'tyej, a'yaa nu tya'mua'ree paj a'ɨ́ɨn pué'een ɨ tɨ naa een ɨ Dios tɨ jimi jo've'mej.
42004035	'Jesús pu'ij jajtyá'xɨ ɨ tyiyáaru' a'yan tɨjɨn: ―Capaj tyi'tɨ́j xajta, iirájra' mu tyévij tzajta'. Aj pu'ij ɨ tyiyáaru' aya'rájrɨe a chóota' ɨ tyévij meeséeraca ɨ tyeɨ́tye, tɨ'ɨj quee je'ej jaaruu a'ɨ́jcɨ ɨ tyévij aj pu'ij iirájra.
42004036	Néijmi'i mu tyámua' tyu'tátzɨn ɨ tyeɨ́tye, majta a'yan tyúu'ihuoraca'aj tɨjɨn: ―¿Tyi'tányi nyúucarira' pué'een ɨ tɨ jɨn tyí'ixa? A'ɨ́ɨ pu tyihuá'ijtye' ɨ tyiyáaru'see, a'ɨ́j pu jɨn antyúumua'ree tɨ hui'rá'ityej ɨ tyiyáaru'uj, majta je'en a'ɨ́ɨmaj janamuaj.
42004037	Majta néijmi'que jaxájtaca'aj a'ɨ́jcɨ ɨ Jesús tɨ'ɨj na'aj jo'maj jo'cháatɨma'caa.
42004038	'Aj pu'ij ɨ Jesús iirájra ɨ tyeyúuj tzajta' tɨ'quij a'áa ja'rá'a a Simón tɨ ja'che. Ajta a'ɨ́jna ɨ mu'nyaara' ɨ Simón, a'ɨ́ɨ pu tyi'cui'ca'aj, jéehua pu puɨ́staca'aj, aj mu mij jaatáhuaviiri' a'ɨ́jcɨ ɨ Jesús tɨ tyáahuaatye'.
42004039	Jesús pu'ij eecóotutaca' a'ɨ́jcɨ jimi, tɨ'quij jajtyá'xɨj a'ɨ́jcɨ ɨ tɨ jɨn tyí'cui', aj pu'ij huatyápua'riaca' ɨ cuí'nyi'ra'aj. Tɨ'quij ájche ajta je'en tyihuo'cue'ej.
42004040	'Tɨ'ɨj huaré'chumua'riaca', a'ɨ́ɨmaj ɨ tyeɨ́tye mu hua're'vi'tɨxɨj ɨ Jesús jimi néijmi'caa ɨ maj tyi'cucui', a'ɨ́ɨ pu'ij hua'vá'muarɨe'xɨ séej ajta séej, ajta je'en tyihuo'huaj.
42004041	Majta ɨ tyiyáaru' ɨ tyeɨ́tye maj tzajta' séejria'ca', néijmi'i mu iiráacɨj, a'yaa mu tyi'tyejijhuaca'aj tɨjɨn: ―Muáaj paj yóojra' pué'een ɨ Dios. 'Ajta ɨ Jesús pu hua'ajtyá'xɨj, capu ij hua'tá'caria'aj maj tyu'taxáj, ji'nye máamua'reeriaca' tɨ ɨ Jesús a'ɨ́ɨn pué'eenye' ɨ Cɨríistu'.
42004042	'Tɨ'ɨj huatapuá'riaca', Jesús pu eerájra a'ájna a chájta', a'áa pu'ij ja'rá'aj jo' tɨ quee a a'tɨ́j. Majta a'ɨ́ɨmaj ɨ tyeɨ́tye a'ɨ́ɨ mu uyo'huoosij, matɨ'ɨj mij a'áa ja'rá'a jo'tɨ je'ej je'enya'aj. A'yaa mu tya'xɨe'va'ca'aj maj jaatyá'ɨtzen, tɨ'ij quee jo'yi'can,
42004043	ajta ɨ Jesús a'yaa pu tyihuo'té'exaa tɨjɨn: ―A'yaa pu tyúuxɨe've' nyej nyajta huo'té'exaatye' ɨ nyúucaria'ra' ɨ Dios séecan ɨ tyeɨ́tye ɨ maj séej chájta'naj jitze jo'cháatɨmee, ji'nye a'ɨ́j nu jɨn ujo'ta'ítyi'huaca'.
42004044	'A'yaa pu'ij ɨ Jesús tyu'ma'ca'aj huá'ixaatya'aj ɨ nyúcaria'ra' ɨ Dios hua' tyeyúuj tzajta' a'ɨ́ɨjma ɨ maj Israel jitze ajtyáma'can.
42005001	'Jesús pu a'áa jo'tyaváacaj jo'tɨ jajtyí ja'va'ástɨme a tɨ a'yan tyaja'rájtyapua tɨjɨn Genesaret, matɨ'ɨj jéehua ɨ tyeɨ́tye jimi ajtyáxɨɨriaca', mej mij jáanamuaj ɨ nyúucaria'ra' ɨ Dios.
42005002	Jesús pu hua'puáca huaséj ɨ báarcuj maj a'áa jo'tyu'uuca'aj a tɨ joo'ástɨmee ɨ jájtyi. Majta a'ɨ́ɨmaj ɨ maj hue'tyee vivi'racaa a'ɨ́ɨ mu tyi'jo'sica' ɨ tápi'narij.
42005003	Aj pu'ij Jesús atyájraa séej jitze ɨ báarcuj, a'ɨ́jna ɨ Simón tɨ jacɨɨ, ajta je'en jaatáhuaviiri' tɨ a'tzú a'ɨmuá huatyéchaxɨj a jáata'. Aj pu'ij a'áa a'ráayixɨ ɨ báarcuj jitze, a'áa pu raquée tyihuo'muá'tye ɨ tyeɨ́tye.
42005004	Tɨ'ɨj ja'antyipua'rij ɨ tɨ tyihuo'ixaaj, a'yaa pu tyaaté'exaa a'ɨ́jcɨ ɨ Simón tɨjɨn: ―Pata'aj a'ɨmuá uré'nyej jo' tɨ jéetze' ja'tyáatɨ' ɨ jájtyi, a'áa xu tye'tyáhua'xɨ ɨ tápi'narij, ɨ hue'tyee siaj jɨn vivi'racaa.
42005005	'Simón pu a'yan tyaaté'exaa tɨjɨn: ―Maeestro, tu'ríj huatáxa'ii tyaj tyi'muarɨe', catu tyi'tɨ́j huatyéevi', ajta muáaj paj a'yan tyi'nye'ijtye', nyáaj nu ja'tyáhua'xɨj ɨ tápi'narij.
42005006	'Matɨ'ɨj ja'tyáahua'xɨ ɨ tápi'narij, jéehua mu huápuɨ'ɨj hue'tajájpua ɨ hue'tyee, tɨmua' pu tyu'tyásujtza'nyixɨ ɨ tapi'narij.
42005007	Aj mu mij huo'tajé ɨ maj hua'jamuan tyímuarɨe'ca' ɨ maj séej jitze aráatyij ɨ báarcuj mej mij ajo'ré'nyej majta huo'táhuɨɨre'. A'ɨ́ɨ mu mij ajo'ré'nye, matɨ'ɨj mij hua'vá'jɨstya'xɨ ɨ hue'tyée ɨ báarcuj jitze, tɨmua' mu ajo'cárutyixɨj a'ɨ́jcɨ jɨme' maj avá'jɨstyaca'aj ɨ hue'tyee.
42005008	Tɨ'ɨj a'yan tyeeséj a'ɨ́jna ɨ Simón, a'ɨ́ɨ pu tyítunutaca' a'ɨ́jcɨ jimi ɨ Jesús, ajta a'yan tyaaté'exaa tɨjɨn: ―Jo'ra' nye jimi nyavástara', ji'nye jéehua nu a jimi ootyá'ɨtzee.
42005009	'A'yaa pu tyu'taxájtaca' a'ɨ́jna Simon, ji'nye a'ɨ́jna majta ɨ séecan tyámua' mu tyu'tátzɨn a'ɨ́jcɨ jɨme' maj jéehua hue'tajájpua ɨ hue'tyee.
42005010	A'yaa mu cha'ta tyi'tzɨɨnya'ca'aj a'ɨ́jna ɨ Santiago ajta ɨ Juan, ɨ maj yóojmua'mua pué'een a'ɨ́jcɨ ɨ Zebedeo, a'ɨ́ɨ mu jamuan tyi'muarɨe'ca'aj ɨ Simón. Ajta Jesús pu a'yan tyaaté'exaa a'ɨ́jcɨ ɨ Simón tɨjɨn: ―Capaj tyi'tzɨɨnya'aj, ijíij tɨ yujo'que'tɨj ja'me, nye jimi paj tyeɨ́tye tyísɨɨre'sij.
42005011	'Aj mu mij hue'tajájpua ɨ báarcuj jo'tɨ jo'huáchi, a'áa mu néijmi'i tyojoohua'xɨj matɨ'ɨj mij jamuan jo'cɨj a'ɨ́jcɨ ɨ Jesús.
42005012	'Séej xɨcáj jitze, Jesús pu a'áa jo'tyaváacaj jo'tɨ ja'chájta', tɨ'ɨj sɨ́ɨj tyáatɨ' aje'ré'nyej tɨ tyi'cui'ij, jéehua pu cá'atzaca'aj ɨ juhue'ra' jitze, tɨ'ɨj jaaséej a'ɨ́jcɨ ɨ Jesús, aj pu'ij tyítunutaca' a'áa pu chóota' rá'aj junyéerin jɨme', a'yaa pu'ij tyaatáhuaviiri' tɨjɨn: ―Nyavástara', tɨ pua'aj muaaráanajchij paj tyináahuatye' ɨ nyaj jɨn tyi'cui'.
42005013	'Jesús pu huatamuájca'taca' tɨ'quij ja'ajtamuárɨej, a'yan tye'ixáatya'aj tɨjɨn: ―A'yaa nu tya'xɨe've'ej nyaj tyimuáahuaatye'en, pata'aj tyámua' huárɨnyij. 'Tɨ'ɨj a'yan tyaaté'exaa aj pu'ij huarúj,
42005014	ajta ɨ Jesús a'yaa pu tyaata'íj tɨjɨn: ―Capaj a'tɨ́j ixaatya', sulu a'úu paj jo'me' ɨ tyeyúuj tzajta pej pij huatá'sejrataj a'ɨ́jcɨ jimi ɨ puaaríj, pajta tyu'támue'vejrita a'yájna tɨ'ɨj tyu'ta'íjtaca' ɨ Moisés, mej mij a'ɨ́ɨmaj jáamua'ree ɨ puaríij tɨjɨn papu'ríj huarúj.
42005015	'Majta a'ɨ́ɨmaj ɨ tyeɨ́tye, a'ɨ́ɨ mu jáamua'reeri' je'ej tɨ ɨ Jesús huarɨ́j, jéehua mu mij ɨ tyeɨ́tye jimi tyúusɨ'rihua'aj mej mij jáanamuaj ajta tɨ'ij tyihuo'huaatye' a'ɨ́ɨjma ɨ maj tyi'cucui'ca'aj.
42005016	Ajta ɨ Jesús pu ajtáyi'caa hua' jimi tɨ'ij jusɨ́ɨj huatyényuunyij jo'tɨ quee a a'tɨ́j.
42005017	'Séej xɨcáj jitze tɨ'ɨj ɨ Jesús tyihua'mua'tyáacaj, séecan mu ɨ fariseos a'áa ja'ajtyá'ca'aj majta ɨ maj tyihua'muatyej ɨ yu'xarij jitze Moisés tɨ jo'yu'xaca'aj, a'áa mu ja'ráacɨɨnyaca'aj a'ájna a Galileea, majta séecan a'ájna a Judeea, majta séecan a'ájna a Jerusalén. Ajta a'ɨ́jna ɨ tɨ ɨ Dios néijmi'i jɨn putyi'uurej a'ɨ́j pu jimi séejria'ca'aj ɨ Jesús tɨ'ij tyihuo'huaatye'en ɨ maj tyi'cucui'.
42005018	Aj mu mij séecan a'áa jo'ré'nye, tyévij mu huáchuisima'aj, itárij mu japuan ju'ujtyacaj, capu tyéchavaaj a'ɨ́jna ɨ a'tɨ́j. A'yaa mu tyá'xɨe'va'ca'aj maj ju'tyátoonyij u chi'tá mej mij a'áa yo'ré'tye ɨ Jesús jimi,
42005019	ajta camu jatyoova'aj jo'maj jo'tyájrutye'en, ji'nye jéehua mu tyeɨ́tye eetyóosɨɨria'ca'aj ata'pueerta, aj mu mij antyicɨ́j ɨ chi'ij japua, matɨ'ɨj mij ja'náacu, aj mu mij ju'cájto ɨ itárij japuan mu'ujtyáca, hua' tzajta' ɨ tyeɨ́tye jo'tɨ ɨ Jesús jo'tyéjvee.
42005020	Tɨ'ɨj ɨ Jesús huo'séej maj tya'tzaahuatya'ca'aj, a'yaa pu tyaaté'exaa a'ɨ́jcɨ ɨ tɨ tyi'cui'ij tɨjɨn: ―Nya'amíicu, nu'ríj tyimuaatú'uunyi'ri' ɨ paj jɨn ootyá'ɨtzee ɨ Dios jimi.
42005021	'Aj mu mij ɨ maj tyihua'mua'tye ɨ yu'xarij jitze majta ɨ fariseos, a'ɨ́ɨ mu huatyóohuij maj a'yan tyu'mua'tyij tɨjɨn: ―¿A'tanyíj pué'een a'mújna tɨ'ij óoca'nyej tɨ jé'ej pua'aj tyu'taxáj ɨ Dios jimi? A'ɨ́ɨ pu'uj ɨ Dios a'ɨ́ɨn pué'een ɨ tɨ tyihuo'tú'uunyi'raj ɨ maj jɨn ootyá'ɨtzee.
42005022	'Ajta a'ɨ́jna ɨ Jesús a'ɨ́ɨ pu jáamua'reeri'ij je'ej maj tyi'mua'ajcaa, a'yaa pu'ij tyihuo'ta'íhuo'ri' tɨjɨn: ―¿Ji'nye siaj sij a'yan tyi'mua'tze?
42005023	¿Tyi'tanyi jéetze' tyesi', nyi nyej a'yan tyu'taxáj yee: "Nu'rí tyimuaatú'uunyi'ri' ɨ paj jɨn ootyá'ɨtzee ɨ Dios jimi", na'ríij yee: "Ájchesij, pajta rájra'nyij?"
42005024	A'yaa nu nyij tyajamuataséejratye'sij tɨ ɨ yóojra' ɨ Dios a'ɨ́jna jɨn antyúumua'reej tɨ'ij tyihuo'tú'uunyi' ɨ tyeɨ́tye ɨ maj jɨn ootyá'ɨtzee ɨ Dios jimi íiyan ɨ cháanacaj japua. 'Aj pu'ij a'yan tyaaté'exaa a'ɨ́jcɨ ɨ tɨ quee tyéjchevej tɨjɨn: ―Muéetzij nu a'yan tyi'mua'ixaatye' tɨjɨn, ájchesi, pajta ja'antyipíi mua' itáaj, jo'ra'aj jo'paj ja'chej.
42005025	'Aj pu'ij ájche a'ɨ́jna ɨ tɨ quee tyéchaváaj néijmi'i metyi'séeracaj, ajta je'en jajpí ɨ itárij tɨ japuan újca'tyii, tɨ'qui jo'raa ɨ juché tye'tyóotzi'ria'aj ɨ Dios.
42005026	Néijmi' mu tyámua' tyo'taséj majta tyaatatyójtzi'rej ɨ Dios, jéehua mu tyi'tzɨ́ɨnya'aj a'yan metyu'taxájtaca' tɨjɨn: ―'Ijíi tu tyeríj a'ɨ́j huaséj ɨ tɨ huápuɨ'ɨj náa huase'rin.
42005027	'Aj pu'ij te'ej Jesús iirájraa tɨ'quij séej huaséj tɨ hua'jijve' a'ɨ́ɨjma ɨ maj tyi'tɨ'ɨjcɨcaa a'ájna pujmua' a Roma. A'yaa pu ántyapuaaca'aj tɨjɨn Leví, a'úu pu je'rácatyii u chi'tá jo' maj huaja'jijve'. Jesús pu a'yan tyaaté'exaa tɨjɨn: ―Pata'aj nya jamuan jo'cha'canye'.
42005028	'Aj pu'ij Leví ájche, néijmi'i pu atyojoohua'xɨɨ tɨ'quij Jesús jamuan jo'raa.
42005029	'Tɨ'quij a'ɨ́jna ɨ Leví tyu'ye'este ɨ juche a'ɨ́jcɨ jɨme' tɨ arí Jesús jamuan jo'cha'canya'aj, majta a'ɨ́ɨmaj ɨ maj tyí'tyejijve', majta séecan ɨ tyeɨ́tye a'ɨ́ɨ mu hua' jamuan tyu'cuaa.
42005030	Majta a'ɨ́ɨmaj ɨ fariseos majta ɨ maj tyihua'mua'tyej ɨ yu'xarij jitze Moisés tɨ jo'yu'xaca', a'ɨ́ɨ mu huatyóohuij maj je'ej pua'aj tyihuo'xáj a'ɨ́ɨjma ɨ maj Jesús jamuan huacɨ́j. A'yaa mu tyihuo'té'exaa tɨjɨn: ―¿Ji'nye siaj sij hua' jamuan tyi'cua'caa siajta ya'caa hua' jamuan ɨ maj tyí'tyejijve', siajta hua' jamuan ɨ maj jéehua je'ej pua'aj rɨcɨj?
42005031	'Jesús pu a'yan tyihuo'té'exaa tɨjɨn: ―'A'ɨ́ɨmaj ɨ maj tyámua' een majta ɨ maj quee tyi'cucui', capu hua' jitze juxɨe've' maj ajo'ré'nyej a'ɨ́jcɨ jimi ɨ tɨ tyi'hua'tacaa, sulu a'ɨ́ɨmaj mu ɨ maj tyí'cucui'.
42005032	Canu nyáaj a'ɨ́jna jɨn mujo've'mej nyej nyij a'ɨ́ɨjma hua'tájeeve ɨ maj tyámua' een, sulu a'ɨ́ɨjma ɨ maj jéehua á'ɨtzeere', mej mij tya'antzaahuatye'en ɨ Dios jimi.
42005033	'Matɨ'ɨj mij a'yan tyaata'íhuo'ri' a'ɨ́jcɨ ɨ Jesús tɨjɨn: ―A'ɨ́ɨmaj ɨ maj Juan jamuan huacɨ'ɨj majta ɨ maj fariseos jitze ajtyáma'can jéehua mu ju'itzi'vii, majta jahuoo ɨ Dios jimi, majta a'ɨ́ɨmaj ɨ maj a jamuan huacɨ'ɨj a'náj tɨ na'aj mu tyí'cua'caa majta ya'caa.
42005034	'Jesús pu a'yan tyihuo'té'exaa tɨjɨn: ―¿Nyi quij múu'itzi've'en a'ɨ́ɨmaj ɨ maj huo'tá'inyej mej mij tyu'cua'nyij jo'tɨ a'tɨ́j jo'tyényeɨɨchij, tɨpua'aj ooj hua' jamuan ajo'tyávaacaj a'ɨ́jna ɨ tɨ huatyényeɨɨchij?
42005035	Ajta a'yaa pu atyojo'ré'nyejsi a'ájna xɨcáara' maj jitzan ja'vi'tɨn a'ɨ́jcɨ ɨ tɨ huatyényeɨɨchij, tɨ'ɨj a'yan tya'ra'nyij aj mu mij ju'itzi've'en.
42005036	'A'yaa pu ajta tyihuo'té'exaa tɨjɨn: ―Capu a'tɨ́j jacu'nya'puan ɨ cáanarij tɨ mi'ma'can a'ɨ́jcɨ jɨme' ɨ cáanarij tɨ jájcua. Tɨ pua'aj a'ɨ́jcɨ jɨn jaacu'nya'pua, a'ɨ́ɨ pu huatyátzu'taj ɨ cáanarij tɨ jájcua tɨ'ɨj huatyájo'sinyi'huaj, aj pu'ij anásujtza'nyij ɨ tɨ mí'ma'can tɨ'quij jéetze' va'tɨ́j anasúutza'nyij ja'me.
42005037	Camu majta jucáto'sij ɨ navíj limeetara' tzajta' tɨ pítɨe'nyi ɨ nahuáj maj moochán jáataahuaca', ji'nye a'ɨ́ɨ pu ɨ nahuáj tɨ jájcua jo'tasújtza'naj ɨ navíj tɨ pítɨe'nyi, aj pu'ij jo'vesij ɨ navíj ajta ɨ nahuáj.
42005038	A'ɨ́j pu jɨn a'yan tyúuxɨe've' maj ju'cájto'nyi ɨ navíj limeetara' tzajta' tɨ jájcua a'ɨ́jcɨ ɨ nahuáj tɨ ajta jájcua.
42005039	Ajta matɨ'ɨj ja'antyiye'en ɨ nahuáj tɨ mí'ma'can, capu a'tɨ́j ja'xɨe've' tɨ ju'cáaye'en ɨ tɨ jájcua, ji'nye a'yaa pu tyu'taxájtaj tɨjɨn: Jéetze' pu ajmé'ra' ɨ nahuáj tɨ mi'ma'can.
42006001	A'ájna xɨcáara' jitze maj jitzan juso'pi, Jesús pu a'áa jooma'ca jo'tɨ tyaja'huasti'. Majta a'ɨ́ɨmaj ɨ maj jamuan huacɨ́j, a'ɨ́ɨ mu ji'ijtzaanaxɨ'ɨj ɨ mueíiya'ra' ɨ tyeríicu, matɨ'ɨj mij jajcua'tɨraa ɨ jatza'ra'an.
42006002	Aj mu mij séecan ɨ fariseos a'yan tyihuo'ta'íhuo'ri' tɨjɨn: ―¿Ji'nye siaj sij a'yan rɨcɨj je'ej tɨ quee tyíɨ'rij siaj a'yan huárɨnyij a'ájna xɨcáara' maj jitzan juso'pi?
42006003	'Jesús pu a'yan tyihuo'té'exaa tɨjɨn: ―¿Nyi sequee a'náj jo'jíjve ɨ yu'xarij jitze je'ej tɨ huarɨ́j a'ɨ́jna ɨ David tɨ'ɨj huataí'icuataca', majta ɨ maj jamuan huacɨ́'ca'aj?
42006004	A'úu pu jo'tyájrupi ɨ tyeyúuj tzajta', ɨ tɨ chí'ra'an pué'een ɨ Dios, ajta je'en a'ɨ́jna iiráɨ'puj ɨ pan ɨ maj Dios huatámu'vejrij, tɨ'quij jáacua, ajta huo'ta'aj a'ɨ́ɨjma ɨ maj jamuan huacɨ́'ca'aj, ajta a'ɨ́jcɨ ɨ pan a'ɨ́ɨ mu'uj jacua'caria'aj ɨ puaríij.
42006005	'A'yaa pu ajta tyihuo'té'exa tɨjɨn: ―A'ɨ́jna ɨ yóojra' ɨ Dios a'ɨ́ɨ pu ajta antyúumua'reej a'ɨ́jcɨ xɨcáara' jitze ɨ maj jitzan juso'pii.
42006006	'Ajtáhua' séej xɨcáara' jitze ɨ maj jitzan juso'pii, Jesús pu a'úun jo'tyájrupi ɨ tyeyúuj tzajta', ajta je'en huatyóochej tɨ tyihuo'ixaatye'en. Sɨ́ɨj pu tyáatɨ' a'úu jo'tyávaacaa tɨ que támeeve'ej jumuájca'ta' pujmua'an,
42006007	majta a'ɨ́ɨmaj ɨ fariseos majta ɨ maj tyi'hua'mua'tye ɨ yu'xarij jitze Moisés tɨ jo'yu'xaca', a'ɨ́ɨ mu ja'eeva'ca'aj mej mij jaaséj tɨpua'aj tyáahuatye'en a'ɨ́jcɨ xɨcáara' jitze ɨ maj jitzan juso'pii, a'yaa mu tya'xɨe'va'ca'aj maj a'ɨ́j jɨn jitzan tyo'ojpuá'ritye'.
42006008	Ajta ɨ Jesús pu jamua'reeriaca' je'ej maj tyi'mua'ajcaa, a'ɨ́j pu jɨn a'yan tyaate'exaa a'ɨ́jcɨ ɨ tɨ quee támeeve'ej tɨjɨn: ―Ájchesi ma je'ta huatyéjchaxɨ. 'Aj pu'ij a'ɨ́jna ɨ tyáatɨ' ájchee, tɨ'quij huatyéechaxɨj,
42006009	tɨ'quij Jesús a'yan tyihuo'te'exaa tɨjɨn: ―A'yaa nu tyajamuaata'íhuo'ra tɨjɨn: ¿Tyi'tanyi ɨ'ríj tyej tyij a'yan huárɨnyij a'ájna xɨcáara' maj jitzan juso'pii, nyi a'ɨ́jcɨ jɨme' ɨ tɨ xa'puɨ' ca' a'ɨ́jcɨ jɨme' ɨ tɨ je'ej pua'aj een? ¿Nyi quij tyaj séej japua huatányuunyij ca' tyaj tyu'ta'an maj jaaje'caj?
42006010	'Ajta je'en huo'séerajra ɨ maj a'áa ja'taváatɨma'caa, tɨ'quij a'yan tyaaté'exaa a'ɨ́jcɨ ɨ tɨ quee támeevej tɨjɨn: ―Huatátzaara mua' muájca'. 'Aj pu'ij ɨ tyáatɨ' jaatátzaaraca', tɨ'quij huarúj ɨ jumuájca' jitze'.
42006011	Majta a'ɨ́ɨmaj ɨ fariseos jéehua mu huatanyínyu'cacuca', matɨ'ɨj mij huatyóohuij maj tyi'huoo'ixaatye' je'ej maj huá'rɨnyij a'ɨ́jcɨ jimi ɨ Jesús.
42006012	'A'ájna ɨmua, Jesús pu a'áa jo'me ɨ jɨríj jitze tɨ'ij huatyényuunyij ɨ Dios jimi, huatáxa'ii tɨ tyényuusij.
42006013	Tɨ'ɨj huatapuá'riaca', aj pu'ij huo'tajé ɨ maj jamuan huacɨ́j, tɨ'quij tamuáamuata' japuan hua'puácaa antyíhuoo, ajta je'en a'yan huo'tamua'aj tɨjɨn apúusturu' tɨ a'yan huatóomua'aj tɨjɨn sɨ́ɨj tɨ tyu'ta'íjtyi're'ej.
42006014	A'íi mu mij a'ɨ́ɨn pué'een ɨ tɨ hua'antyihuoj: A'ɨ́jcɨ ɨ Simón, ɨ tɨ a'yan jaatamua'aj tɨjɨn Pedro, ajta a'ɨ́jcɨ ɨ Andrés, ihuáaria'ra' a'ɨ́jcɨ ɨ Simón, ajta a'ɨ́jcɨ ɨ Santiago, ajta a'ɨ́jcɨ ɨ Juan, ajta a'ɨ́jcɨ ɨ Felipe, ajta a'ɨ́jcɨ ɨ Bartolomé,
42006015	ajta a'ɨ́jcɨ ɨ Mateo, ajta a'ɨ́jcɨ ɨ Tomás, ajta a'ɨ́jcɨ ɨ Santiago ɨ tɨ yóojra' pué'een a'ɨ́jcɨ ɨ Alfeo, ajta a'ɨ́jcɨ ɨ Simón, ɨ maj a'yan jatamua'mua'aj tɨjɨn Celoote,
42006016	ajta a'ɨ́jcɨ ɨ Judas ɨ tɨ yóojra' pué'een a'ɨ́jcɨ ɨ Santiago, ajta a'ɨ́jcɨ ɨ Judas ɨ tɨ a'yan tye'entyímu'taca tɨjɨn Iscariote, a'íi pu a'ɨ́ɨn pué'een ɨ tɨ tyu'tátui a'ɨ́jcɨ ɨ Jesús.
42006017	'Aj pu'ij ɨ Jesús acájra ɨ jɨríj japua hua' jamuan ɨ tɨ hua'antyíhuoj, a'áa mu ja'rá'a jo'tɨ jo'pa'tzaa. A'áa mu jéehua ja'tyúusɨɨriaca' ɨ maj majta jamuan huacɨ́j, majta jéehua ɨ tyeɨ́tye ajtyáxɨɨriaca' ɨ maj a'áa jo'cháatɨme a Judea, majta ɨ maj Jerusalén jo'cháatɨme, majta a'áa maj jo'cháatɨme a jájtyi tɨ ja'va'ástɨmee a tɨ a'yan tyaja'rájtyapuaj tɨjɨn Tiro ajta a'ájna a Sidón.
42006018	A'ɨ́j mu jɨn ajeré'nyej mej mij jáanamua a'ɨ́jcɨ ɨ Jesús, ajta tɨ'ij tyihuo'huaatye'en ɨ maj jɨn tyi'cucui'. Majta ɨ maj jajpuéejtzi a'ɨ́jcɨ jɨme' ɨ tyiyáaru' tɨ hua' tzajta' séejre', Jesús pu néijmi'caa tyu'huaa.
42006019	Néijmi'i mu ɨ tyeɨ́tye jaxɨe'va'ca'aj maj ja'ajtamuárɨe'en a'ɨ́jcɨ ɨ Jesús, ji'nye a'ɨ́ɨ pu néijmi'caa tyi'huaatya'ca'aj a'ɨ́jcɨ jɨme' ɨ tɨ jɨn néijmi'i putyi'uurej ɨ tɨ jitzan eerányinyiica'aj.
42006020	'Jesús pu huo'séerajra a'ɨ́ɨjma ɨ maj jamuan huacɨ́j, tɨ'quij a'yan tyihuo'té'exaa tɨjɨn: ―Siata'aj huatóotyamua've'en mu siaj quee je'ej tyéjviicue', ji'nye mua'ajma pu tyaja'mua'arij a'áa tɨ tyeje'séejre' jo'tɨ ɨ Dios tyeje'ijta.
42006021	'Siata'aj huatóotyamua've'en mu siaj tajcu, ji'nye Dios pu néijmi'i tyajamuaatá'sij. 'Siata'aj huatóotyamua've'en mu siaj juyiin, ji'nye mua'aj xu huatóotyamua've'sij ɨ Dios jimi.
42006022	'Siata'aj huatóotyamua've'en matɨ'ɨj ɨ tyeɨ́tye jamuájcha'ɨɨria'aj, majta jamuatyítyej, matɨ'ɨj je'ej pua'aj tyaja'muajeevaj nusu majamua'xaahuari'raj, a'ɨ́jcɨ jɨme' siaj nyéetzij na'tzaahuatye'.
42006023	Jéehua xu huatóotyamua've'en tɨ'ɨj a'yan tyaja'mua'uuriaj, ji'nye mua'aj xu jéehua tya'ancuriáa'sij a'áa tɨ tyaja'ma'can jo' tɨ ɨ Dios ja'seejre', ji'nye ɨ hua'huáasimua'cɨ'ɨj a'ɨ́ɨjma ɨ tyeɨ́tye, a'yaa mu majta je'ej pua'aj huo'ruu a'ɨ́ɨjma ɨ maj Dios jitze ma'can tyi'xajtaca'aj.
42006024	'Siajta mua'aj mu siaj chíjtyaanyi'ij pué'een, siata'aj huatóoxaamujritye'en, ji'nye mua'aj xu seríj néijmi'i tya'ancuriá' ɨ cháanacaj japua ɨ siaj jɨn huóotyamua've'en.
42006025	'Siata'aj huatóoxaamujritye'en mu siaj juxáahuaj tyi'cua', ji'nye mua'aj xu huatatájcuj. 'Siata'aj huatóoxaamujritye'en mu siaj na'naj, ji'nye mua'aj xu juyíinyen siajta huatóoxaamujritye'sij.
42006026	'Siata'aj mua'aj huatóoxaamujritye'en matɨ'ɨj néijmi'i tyámua' tyaja'muaxajta, ji'nye a'yaa mu cha'ta huarɨ́j ɨ hua'huáasima'cɨ'ɨj a'ɨ́ɨjma jimi ɨ maj hue'tzij jɨn tyihua'ixaatya'ca'aj ɨ tyeɨ́tye.
42006027	'Siajta mua'aj mu siaj nyanamuaj a'yaa nu tyaja'mua'ixaatye' tɨjɨn: Siata'aj huo'xɨe've'en a'ɨ́ɨjma ɨ maj je'ej pua'aj jamua'mua'raj, tyámua' xu tyityetyúucha'ɨɨj a'ɨ́ɨmaj jimi ɨ maj jamuájcha'ɨɨre'.
42006028	Siata'aj tyámua' tyihuo'tyátoonyij a'ɨ́ɨjma ɨ maj je'ej pua'aj tyaja'muaxaj, siajta hua' jɨme' huatyényuunyij a'ɨ́ɨjma ɨ maj je'ej pua'aj tyaja'muaxaj.
42006029	Tɨ pua'aj a'tɨ́j mui'tyéveenyi mua'apéesi jitze, pata'aj jaata'an tɨ ajta sɨ́ɨcɨta' pújmua' mui'tyéveenyi, tɨpua'aj a'tɨ́j mua'chuira mua' máancaj, pata'aj pajta mua' síicu' jaatáchuitye'en.
42006030	Tɨpua'aj a'tɨ́j tyi'tɨ́j muahuaviiraj, pata'aj jaata'an, ajta tɨ pua'aj a'tɨ́j tyi'tɨ́j muáa'ri' tɨ muéetzij mua'a'rij, capaj ca'nyéjrij jɨn jahuaviiraj tɨ'ij muaatátuire'en.
42006031	Siata'aj a'yan cha'ta siana'aj hua' jimi huárɨnyij, je'ej siaj mua'aj tya'xɨe've' mej mij a'yan jamuáa'uurej.
42006032	'Tɨ pua'aj mua'aj a'ɨ́ɨjma siana'aj xɨe'va'a ɨ maj majta ja'mua'xɨe've', ¿tyi'tajnyi jɨn tyámua' siarɨcɨj siaj sij tyu'tyámue'tɨn ɨ Dios jimi? Caxu tyi'tɨ́j, ji'nye ɨ maj jéehua á'ɨtzeere' ɨ Dios jimi a'ɨ́ɨ mu majta hua'xɨe've' a'ɨ́ɨjma ɨ maj hua'xɨe've'.
42006033	Ajta tɨ pua'aj tyámua' setyityetyúucha'ɨɨj a'ɨ́ɨjma jimi ɨ maj tyámua' tyityetyúucha'ɨj ja'mua jimi, ¿tyi'tanyij jɨn je'ej tyajamuatyáhuɨɨre'sij? A'ɨ́ɨ mu majta a'yan tyityetyúucha'ɨj ɨ maj jéehua á'ɨtzeere' ɨ Dios jimi.
42006034	Ajta tɨ pua'aj tyi'tɨ́j siahuo'tanyíjtye' a'ɨ́ɨjma ɨ siaj a'yan tyihua'cho've' mej mij majta tyi'tɨ́j jamuaata'an, ¿tyi'tajnyí jɨn tyámua' siarɨcɨj? A'ɨ́ɨmaj ɨ maj jéehua á'ɨtzeere' ɨ Dios jimi, a'ɨ́ɨ mu majta tyúunyejtyee séecan jamuan a'yan metye'ejcho'va'aj mej mij majta a'ɨ́ɨmaj tyi'tɨ́j huo'ta'an.
42006035	A'yaa pu tyúuxɨe've' siaj mua'aj huo'xɨe've'en a'ɨ́ɨjma ɨ maj jamuájcha'ɨɨre', siajta tyámua' hua' jimi tyityetyúucha'ɨɨj, ajta tɨpua'aj tyi'tɨ́j siahuo'tanyíjtye', caxu a'yan tye'ejcho'va'aj mej mij majta a'ɨ́ɨmaj tyi'tɨ́j jamuata'an. A'yaa xu mua'aj jéehua tya'ancuriáa'sij, siajta yóojmua'mua' pué'enya'aj xá'ju' ɨ Dios tajapuá tɨ ja'séejre', ɨ tɨ ajta tyámua' huojo'mua'raj a'ɨ́ɨjma ɨ maj je'ej pua'aj rɨcɨj.
42006036	Siata'aj hua'ancu'vajxɨ'ɨn ɨ tyeɨ́tye, a'yájna tɨ'ɨj ajta ɨ ja'muavastara' tyihua'cu'vej.
42006037	'Caxu hua'xɨjtya'aj ɨ séecan, tɨ'ij quee ɨ Dios ajta mua'ajma jamo'xɨ́jtye'en. Caxu puéjtzij hua'tá'care'en ɨ séecan, tɨ'ij quee Dios ajta mua'ajma puéjtzi jamuaata'an. Setyihuo'tú'uunyi', aj pu'ij ɨ Dios ajta mua'ajma tyajamuaatú'uunyi'raj.
42006038	Siata'aj tyihuo'ta'an ɨ séecan, aj pu'ij ajta ɨ Dios mua'ajma tyajamuata'sij. A'yaa pu tyajamuaata'sij tɨ'ɨj tyámua' jo'rio'uurej ajta jaatoriáaxɨ'ɨj tɨ'ij tyámua' naa tya'va'jɨstixɨ'ɨn. A'chu siaj mua'aj tyu'tapuéjve'sij, a'yaa pu cha'ta ɨ Dios mua'ajma tyajamuaatapuéjve'sij.
42006039	'Jesús pu ajtáhua'aj séej nyúucarij huo'té'exaa a'yaa pu tɨjɨn: ¿Nyi je'ej tyíɨ'rij tɨ sɨ́ɨj tɨ arácun ja'anvi'tɨj ɨ séej tɨ ajta arácun? ¿Nyi mequee néijmi'i atyávatzɨj jo' tɨ ja'tyácun?
42006040	Capu a'ɨ́jna jéetze juxɨe've' ɨ tɨ tyúumua'tyej que a'ɨ́jna ɨ tɨ tya'mua'tyej, ajta tɨ'ɨj ja'antyícɨ'tyij ɨ tɨ tyúumua'tye, aj pu xaa a'yan éenya' ja'me tɨ'ɨj a'ɨ́jna ɨ tɨ tya'mua'tye.
42006041	'¿Ji'nye éen jɨme' petya'ráasej a'ɨ́jcɨ ɨ a'ihuáara' ɨ tɨ cɨ́ɨ na'aj tyo'tyá'ɨtzee ɨ Dios jimi, pajta muáaj pequee asɨ́ɨj aséej ɨ paj jɨn jéehua á'ɨtzeere' ɨ Dios jimi?
42006042	Ajta tɨpua'aj pequee jaséejra ɨ paj jɨn jéehua á'ɨtzeere' ɨ Dios jimi, ¿ji'nye pej pij a'yan tye'ixaatye' a'ihuáara' yee: Nye'ihuáara' nyiche' muaatáhuɨɨre' ɨ paj jɨn ootyá'ɨtzee ɨ Dios jimi? Muáaj paj quee ma' úumua'rej, anaquéej paj asɨ́ɨj hua'séeran ɨ paj jɨn ootyá'ɨtzeere ɨ Dios jimi, aj pej pij tyámua' naa tye'séejran pej pij jaatáhuɨɨre'en a'ihuáara' ɨ tɨ cɨ́ɨ na'aj tyo'tyá'ɨtzee ɨ Dios jimi.
42006043	'Capu je'ej tyíɨ'rij tɨ ɨ cɨyéj tɨ jɨ́'ren' je'ej pua'aj ée'nye' huatatáca'an, capu ajta ɨ'ríj tɨ ɨ cɨyéj tɨ quee jɨ're'en náa ée'nye' huatatáca'an.
42006044	A'ɨ́j tu jɨn ɨ táque'ra jamua'reeren tyi'tɨ́j tɨ cɨyáara' pué'een, catu xápua' taque' juuran ɨ cɨyéj jitze tɨ tyétzicare', catu tyajta uuvaj taque'ra' antájuuraj ɨ tzíjque'rixa' jitze.
42006045	A'ɨ́jna ɨ a'tɨ́j tɨ tyámua' tyí'tyevij, tyámua' pu ajta tyí'xaj, ji'nye tzájta pu séejre' ɨ tɨ náa een, ajta a'ɨ́jna ɨ tɨ je'ej pua'aj tyí'tyevij, a'ɨ́ɨ pu ajta je'ej pua'aj tyi'xaj, ji'nye a'ɨ́ɨ pu tzájta séejre' ɨ tɨ je'ej pua'aj een. Ji'nye tyi'tɨ́j tɨ tzajta séejre' ɨ tyévij a'ɨ́j pu huataxájta ɨ tyényi'ra'.
42006046	'¿Ji'nye siaj sij mua'aj a'yan tyi'nyejee tɨjɨn: Tavástara', tavástara', siajta quée a'yan rɨcɨj je'ej nyaj tyaja'mua'ixaatye'.
42006047	Nyáaj nu jamuaaté'exaatye'si je'ej tɨ huase'rin a'ɨ́jna ɨ tɨ nyéetzi jimi mu jo've'me tɨ'ij náanamua, ajta je'en a'yan huárɨnyij je'ej nyaj tyi'xaj.
42006048	a'yaa pu huase'rin tɨ'ɨj a'ɨ́jna ɨ a'tɨ́j tɨ chi'ij ájtaahuaca', anaquéej pu'ij tyétya'ɨmua ja'tacúunajraa, tɨ'quij ja'ajtaahuaca' ɨ jáxu'uj a'ɨ́jcɨ japua ɨ tɨ atátaavijhuaca'. Matɨ'ɨj mij huatyéviiyaca', ajta huatámuɨ'yaca' ɨ játya'naj, jitzan pu'ij ajtyá'aj ɨ játya'na ɨ chi'ij jitze, ajta ɨ chi'ij capu eetávej, ji'nye tyámua' pu naa tyá'ajtaavijhuaca'.
42006049	Ajta a'ɨ́jna ɨ tɨ nyanamua, ajta quee a'yan rɨcɨj je'ej nyaj tyí'xaj, a'yaa pu huase'rin tɨ'ɨj ɨ a'tɨ́j tɨ ajta chi'ij ájtaahuaca', ajta quee ja'ta'íicha'ajra'aj, ajta matɨ'ɨj huatyéviiyaca' ajta je'en huatámuɨ'yaca' ɨ játya'naj, Tɨ'ɨj jitzan ajtyá'aj, aj pu'ij je'tárɨe tɨ'quij néijmi'i jo'rɨej.
42007001	'Tɨ'ɨj ɨ Jesús ja'antyipuá'rij ɨ tɨ tyihuo'ixaa ɨ tyeɨ́tye, aj pu'ij jó'ra a'ájna a Capernaúm.
42007002	A'áa pu sɨ́ɨj ja'chajcaa ɨ xantáaru' tɨ anxɨ́tye pua'macaa tyi'ijtyaca'aj ɨ xantáaru'uj, sɨ́ɨj pu'ij tyi'cui'ca'aj ɨ tɨ jimí tyi'huɨɨre', pu'rí á'me'riajca'aj, ajta a'ɨ́ɨn pué'eenya' ɨ tɨ jéehua jaxɨe've'.
42007003	Tɨ'ɨj a'ɨ́jna ɨ tɨ anxɨ́tye pua'mácaa ɨ xantáaru'uj tyi'ijtye jáamua'reeri' je'ej tɨ tyi'tɨ́j uuriajca'aj ɨ Jesús, a'ɨ́ɨ pu a'ɨ́ɨjma huata'ítyaca' ɨ huásij ɨ maj Israel jitze ajtyáma'can mej mij uyo'tájeeve tɨ'ij tyáahuatye'en a'ɨ́jcɨ ɨ tɨ jimi tyi'huɨɨre'.
42007004	A'ɨ́ɨ mu mij ajo'ré'nye ɨ Jesús jimi, a'yaa mu mij tyaaté'exaa tɨjɨn: ―A'yaa pu tye'tyévijtye' paj jaatahuɨɨre'en a'ɨ́jcɨ ɨ tɨ anxɨ́tyej xantáaru'uj tyí'ijtye',
42007005	ji'nye a'ɨ́ɨ pu néijmi'caa tyamua' tojo'mua'raj, a'ɨ́ɨ pu ajta ja'ajtaahuaca' ɨ tatyeyúuj.
42007006	'Jesús pu'ij hua' jamuan jo'me, ajta matɨ'ɨj avéjri' jooju'caj, a'ɨ́ɨ pu ɨ tɨ anxɨ́tye pua'ma'caa ɨ xantáaru'uj tyi'ijtye' séecan huata'ítyaca', mej mij a'yan tyaaté'exaatye' tɨjɨn: "Nyavástara', capu a'yan tye'tyéevijtye' paj utyájrutye jo'nyaj ja'chej,
42007007	a'ɨ́j nu jɨn quee nyáaj ahuányaca'an nyej nyij muáahuoonyij. A'yaa pa pu'uj tyu'ta'íjta, aj pu a'ɨ́jna tyámua' rɨnyij ɨ tɨ nye jimi tyi'huɨɨre'.
42007008	Ji'nye séecan mu majta nyéetzij tyi'nye'ijtye', nyajta nyáaj séecan nu nyijta tyi'ijtye'. Tɨ pua'aj séej a'yan nyetyu'ta'íjtye' yee áricuj, a'ɨ́ɨ pu a'yan rɨnyij, na'ríij séej a'yan nyetyu'té'exaatye' yee mu jo'té'yi'ij, a'ɨ́ɨ pu mu jo'va'ma'aj ja'me, ajta tɨpua'aj tyi'tɨ́j nyaata'íjtye'en a'yaa pu ajta rɨnyij.
42007009	'Tɨ'ɨj ɨ Jesús a'yan tyáanamuajri' tyámua' pu naa tyo'tóomua'aj a'ɨ́jcɨ jimi, aj pu'ij huo'séerajra'aj ɨ tyetye ɨ maj jamuan huaju'ca'aj, tɨ'quij a'yan tyihuo'té'exaa tɨjɨn: ―A'yaa nu tyaja'mua'ixaatye' nyaj quee a'ájna a Israel a'tɨ́j huátyoj tɨ a'yan cha'tána'aj tya'tzaahuatye' tɨ'ɨj a'íjna ɨ xantáaru'.
42007010	'Majta a'ɨ́ɨmaj ɨ maj huata'ítyi'huaca', matɨ'ɨj a'áa ja'rá'aj jo'tɨ ja'che a'ɨ́jna ɨ xantáaru', aj mu mij jaatyo a'ɨ́jcɨ ɨ tɨ jimi tyi'huɨɨre' ajta arí tyámua' eenye'ej.
42007011	'Aj pu'ij te'ej Jesús a'áa jo'me chájta' tɨ a'yan tyaja'rájtyapua tɨjɨn Naín. Majta mu ujo'ju' a'ɨ́ɨmaj ɨ maj jamuan huacɨ́j, majta jéehua séecan ɨ tyeɨ́tye hua' jamuan.
42007012	Mu'ri avéjri' joojú'ca ɨ chájta'naj jitze, matɨ'ɨj séecan antyinájchaca' maj muɨ'chíj huáchuisima'aj, a'ɨ́jna ɨ muɨ'ɨchíj yóojra' pu pué'eenya' ɨ íitaj tɨ jusɨ́ɨjtaca'aj, ajta a'ɨ́j na'aj tyi'yóojca'aj tyáatacan. Jéehua mu majta ɨ tyeɨ́tye jamuan huaju'ca'aj.
42007013	Tɨ'ɨj Jesús jaaséj, jéehua pu huatóoxaamujri ɨ íitaj jimi, a'yaa pu tyaaté'exaa tɨjɨn: ―Capaj ayiinyaj.
42007014	'Aj pu'ij ajtyáxɨɨriaca', tɨ'quij ja'ajtamuárɨej ɨ cɨyéj tɨ japuan an jo'ojca'tyii a'ɨ́jna ɨ tɨ huamuɨ́', majta a'ɨ́ɨmaj ɨ maj jáachuisima'aj a'ɨ́ɨ mu óohuiixɨ. Jesús pu'ij a'yan tyaaté'exaa ɨ muɨ'chij tɨjɨn: ―Muáaj tyamuéej, muéetzij nu a'yan tyi'mua'ixaatye' tɨjɨn ájchesij.
42007015	'Aj pu'ij a'ɨ́jna ɨ tɨ arí huámuɨ'ɨjcaa ooyíijxɨ ajta huatyóochej tɨ tyu'taxáj, Jesús pu'ij jaatátuirej ɨ náanajra'.
42007016	Matɨ'ɨj a'yan tyeeséj, néijmi'i mu tyu'tátzɨn majta huatyóohuij maj tyaatátyójtzi're'en ɨ Dios, a'yaa mu tyi'xájtaca' tɨjɨn: ―Sɨ́ɨj tɨ va'can jɨn tyi'tyéjve pu arí huataséjre ityájma jimi. 'A'yaa mu majta tyi'xájtaca'aj tɨjɨn: Dios pu arí mujo'vé'mej tɨ'ij huo'tyáhuɨɨre'en ɨ jutyeɨ́tyeristyamua'.
42007017	'Néijmi'que' mu jáamua'reeri' je'ej tɨ tyi'tɨ́j huáruuj a'ɨ́jna ɨ Jesús, tɨ'ɨj na'aj a'áa tɨ huataca'aj a Judea.
42007018	'Ajta ɨ Juan néijmi'i pu a'íjna tyu'namuajri', ji'nye a'ɨ́ɨmaj mu a'yan tyaaté'exaj ɨ maj jamuan huacɨ́j. Aj pu'ij hua'puáca huatajé ɨ maj jamuan huacɨ́j,
42007019	tɨ'quij huo'ta'ítyaca' ɨ tavástara' jimi, mej mij jaata'íhuoo' tɨpua'aj a'ɨ́ɨn pué'eenye' ɨ tɨ a'yan uvé'nyesij nusu juxɨe've' maj séej huacho've'en.
42007020	Aj mu mij a'ɨ́ɨmaj a'áa je'ré'nye ɨ Juan tɨ huojo'ta'ítyaca' a'ɨ́jcɨ jimi ɨ Jesús, matɨ'ɨj mij a'yan tyaaté'exaa tɨjɨn: ―A'ɨ́jna ɨ Juan ɨ tɨ tyi'tyaɨ'ɨracaa, a'ɨ́ɨ pu tojo'ta'ítyaca' tyej tyij muaata'íhuo' tɨpua'aj muáaj a'ɨ́ɨn papué'eenye' ɨ tɨ ma ja've'me, na'ríij juxɨe've' tyaj séej huacho've'en.
42007021	Ajta a'ɨ́jna ɨ Jesús, a'ɨ́ɨ pu mue'cáa tyu'huaa ɨ mej tyi'cucui'ca'aj, ajta ɨ maj juxaamujritya'ca'aj, ajta a'ɨ́ɨjma ɨ maj tyiyáaru' hua' tzajta' séejria'ca', mue'caa pu ajta tyu'huaj ɨ maj aracúcu'nyijmee mej mij majtahua'aj atanyéjnye'rej.
42007022	Jesús pu'ij a'yan tyihuo'té'exaa tɨjɨn: ―Séricuj siata'aj a'yan tyaaté'exaatye'en ɨ Juan je'ej siaj seríj tyu'séej ajta je'ej siaj seríj tyu'namuajri'. A'yaa xu tyaaté'exaatye'en maj meríj atanyéjnye' ɨ maj aracúcu'nyijma'caa, majta meríj huacɨ'ɨj ɨ maj quee rácɨjcɨ'nyiva'aj, majta ɨ maj tyí'cucui'ca' ɨ atzáj jɨme', mu'ríj majta huarúj, majta meríj iityanamuáarajme ɨ maj nácuxɨe'ejma'caa, mu'ríj majta huatájuuria'ca' ɨ maj meríj huácui'ijcaa, majta meríj jáanamuajri' ɨ nyúucaria'ra' ɨ Dios a'ɨ́ɨmaj ɨ maj quee je'ej tyéejviicue'.
42007023	Che' huatóotyamua've'en a'ɨ́jna ɨ tɨ quee a'náj jaatáxaahuataca' tɨ nye jimi tya'tzaahuatye'.
42007024	'Matɨ'ɨj jo'cɨ́j a'ɨ́ɨmaj ɨ Juan tɨ huojo'ta'ítyaca', Jesús pu huatyóochej tɨ tyihuo'mua'tyej ɨ tyeɨ́tye a'ɨ́jcɨ jitze ma'can ɨ Juan, a'yan tyihua'ixáatya'aj tɨjɨn: ¿Tyi'tajnyí usio'tyéeseej a'ájna jo'tɨ quee ja'tyi'tɨj? ¿Nyi quij huíinyi xamue' usio'tyeesej tɨ áaca jato'rej?
42007025	Na'ríij se quee, ¿tyi'tajnyí siana'aj ujo'tyéeseej? ¿Nyi quij a'tɨ́j usio'tyéeseej tɨ náa eenye' tyí'tyeechan? Mua'aj xu jamua'ree tɨjɨn a'ɨ́ɨmaj ɨ maj jɨ're'nye' tyi'cháan, tɨ ajta tyihua'ráanajchi néijmi'i ɨ tɨ tya'najchi, a'áa mu ja'che jo'maj ɨ maj va'can jɨn tyitya'tatyij ja'chej.
42007026	Arí tɨ pua'a sequée a'yan huarɨ́j, ¿tyi'tajnyí siana' ujo'tyéeseej? ¿Nyi quij seej ɨ tɨ Dios jitze ma'can tyí'xaxa'aj? A'yaa pu xaa nyu'u tyi'ja'yájna, ajta sɨ́ɨj a'ɨ́ɨn pué'een tɨ jéetze va'can jɨn tyi'tyéjve quee sɨ́ɨj tɨ Dios jitze ma'can tyi'xaj.
42007027	Juan pu a'ɨ́ɨn pué'een ɨ tɨ ja'xaj ɨ yu'xarij jitze ɨ tɨ a'yan tɨjɨn: Nyáaj nu séej anaquéej huata'ítyij tɨ huataséjre'sij pequee muáaj, a'ɨ́ɨ pu tyámua' hua'uure ɨ tyeɨ́tye mej mij muéetzij muáanamuaj.
42007028	'A'yaa nu tyaja'mua'ixaatye' tɨjɨn hua' tzajta' ɨ tyeɨ́tye, capu a'tɨ́j a'náj tye'entyájrupi tyi'tɨ́j jɨme' tɨ jéetze' ve'ej quee ɨ tɨ jɨn tyi'tyejve ɨ Juan, ajta a'ɨ́jna ɨ tɨ jéetze' cɨléenye' jɨn tyi'tyéjve ɨ Dios jimi, jéetze' pu va'can jɨn tyi'tyejve quee a'ɨ́jna ɨ Juan.
42007029	'Néijmi' ɨ maj jáanamuajri' ɨ Juan, majta a'ɨ́ɨmaj ɨ maj tyi'tyejijve', a'ɨ́ɨ mu huáɨ'huaca' ɨ Juan jimi, a'ɨ́j mu jɨn ja'rá'astej je'ej tɨ ɨ Dios tya'xɨe've',
42007030	majta a'ɨ́ɨmaj ɨ fariseos majta ɨ maj tyihua'mua'tyej ɨ yu'xarij jitze Moisés tɨ jo'yu'xaca', camu huáɨ'huaca' ɨ Juan jimi, a'ɨ́j mu jɨn jatyáxaahuataca' je'ej tɨ ɨ Dios tya'xɨe'va'ca'aj hua' jimi.
42007031	¿Ji'nye nyetyihuo'taxaj ɨ tyeɨ́tye ijíij maj yan séejre'? ¿Ji'nye muaase'rin?
42007032	'A'yaa mu huase'rin matɨ'ɨj ɨ tɨ'ríi maj a'áa ja'ajtyí jo' maj tyajá'to, a'ɨ́ɨ mu mij a'yan tyihua'tají'vii ɨ séecan tɨjɨn: "Tyetyu'tácɨ'sityej, siajta mua'aj caxu tyu'tyéenye, tyajta tu taxamúuritya'aj tyu'táchuiicaca', siajta mua'aj caxu huóyiinyaca'."
42007033	Ji'nye tɨ'ɨj a'ɨ́jna ɨ Juan yan uvé'nyej, ɨ tɨ quee tyi'cua'caria'aj ajta quee nahuaj ya'caa, mua'aj xu a'yan tyaataxájtaca' tɨ tyiyáaru' tzajta' séejre'.
42007034	Ajta je'en a'ɨ́ɨn uve'nyej ɨ yóojra ɨ Dios ɨ tɨ tyi'cua'caa ajta jaya'caa ɨ nahuáj, a'yaa xu sij tyaataxájtaca' tɨjɨn tɨ huápuɨ'ɨj tyí'cua'caa ajta ju'íi've', ajta hua'jaahuatye a'ɨ́ɨmaj ɨ maj tyi'tyejijve', ajta a'ɨ́ɨjma ɨ maj je'ej pua'a tyi'tyetyeɨ́tye.
42007035	Ajta ɨ Dios tɨ néijmi'i jɨn tyi'mua'ree a'ɨ́j pu jɨn séejre' je'ej tɨ tyi'muarɨe'.
42007036	'Sɨɨj pu ɨ fariseo jaata'inyej a'ɨ́jcɨ ɨ Jesús tɨ jamuan tyu'cua'nyij, aj pu'ij Jesús jamuan jo'me. Tɨ'ɨj ɨ Jesús huatyequéecaj ɨ meesa jitze,
42007037	aj pu'ij íitɨ' tɨ a'áa jo'tyávaaca'a, tɨ jéehua jé'ej pua'aj tyi'tyúucha'ɨɨca' ɨ Dios jimi, a'ɨ́ɨ pu jáamua'reri' tɨ ɨ Jesús a'áa tyaja'cuajcaa jo'tɨ ɨ fariseo ja'che, a'áa pu ja'rá'aj tyetyéj limeetara' huajáasima'aj tɨ tyi'tɨ́j uhuámuaca'aj tɨ naa tyáarɨe'.
42007038	Tyoyíinyisima'aj pu a véjri' huatyéechaxɨj jo'tɨ Jesús jo'tyájca ɨ meesa jitze, aj pu'ij juja'ra' jɨn ja'najo'sixɨj a'ɨ́jcɨ ɨ Jesús. Ajta je'en jucɨpuáj jɨn ja'náhuatzi'raxɨj, ajta ja'náapuɨ'tzej, tɨ'quij ja'náaxɨri'ri' a'ɨ́jcɨ ɨ tɨ naa tyáarɨe'.
42007039	Ajta a'ɨ́jna ɨ fariseo ɨ tɨ Jesús huatá'inyej, tɨ'ɨj jaaséej je'ej tɨ rɨjca a'ɨ́jna ɨ íitɨ', a'yaa pu tyi'riámua'aj tɨjɨn: "Tɨ pua'aj a'múu jɨ'ré'can jɨme' a'ɨ́ɨn pué'eenye' sɨɨj tɨ Dios jitze ma'can tyí'xaxa'aj, a'múu pu jamua'reeriacajche' tyi'tɨ́j tɨ tyévijra' pué'een a'mújna mu íitɨ', ji'nye íitɨ' pu pué'een tɨ je'ej pua'aj tyi'tyúucha'ɨj ɨ Dios jimi."
42007040	Aj pu'ij ɨ Jesús a'yan tyaaté'exaa a'ɨ́jcɨ ɨ fariseo tɨjɨn: ―Simón, tyi'tɨ́j nu muaaté'exaatye'si. 'A'yaa pu tyu'tanyu a'ɨ́jna ɨ fariseo tɨjɨn: ―Naaté'exaatye, Maeestro.
42007041	'Aj pu'ij Jesús a'yan tyaaté'exaa tɨjɨn: ―Hua'puaj mu ɨ tyétyacaa tye'cha'ɨɨria'ca'aj a'ɨ́jcɨ ɨ a'tɨ́j tɨ túmii huo'tanyíjtye'. Sɨ́ɨj pu anxɨ́ anxɨ́tyej tye'cha'ɨɨria'ca'a, ajta ɨ sɨ́ɨj hua'puatyej japuan tamuámuata' pu tyé'cha'ɨria'ca'aj,
42007042	ajta camu po jooriajva'aj mej mij tyaanájchitye'en, a'ɨ́jna ɨ tɨ huo'tanyijtye' ɨ túmi, a'ɨ́ɨ pu tyihuo'tú'uunyi'ri' a'ɨ́ɨjma ɨ máj hua'puaj. Ijíij naaté'exaatye' ¿a'tanyíj jéetze' jaxɨe'va'aj já'me a'ɨ́ɨmaj ɨ maj hua'puaj?
42007043	'Ajta a'ɨ́jna ɨ Simón a'yaa pu tyu'tanyu tɨjɨn: ―A'yaa pu tyiná'miteeraste' tɨjɨn a'ɨ́jna ɨ tɨ jéetze' tyé'cha'ɨria'ca'aj, ji'nye jéetze' pu a'ɨ́j tyu'tú'uunyi'ri'. 'Jesús pu a'yan tyaaté'exaa tɨjɨn: ―Xa'puɨ' paj tyu'taxájtaca'.
42007044	'Aj pu'ij ja'raséeraj a'ɨ́jcɨ ɨ íitaj tɨ'ɨj ij Jesús a'yan tyaaté'exaa a'ɨ́jcɨ ɨ Simón tɨjɨn: ―¿Nyi péesej a'íjcɨ ɨ íitaj? Nyáaj nu utyájrupi íiyu'u a'chi'táj, capaj jájtyi naatá' nyej nyij anányajo'sixɨ'ɨn, ajta a'mújna mu íitɨ', a'múu pu na'nájo'sixɨj juja'ra' jɨme', ajta jucɨ́puaj jɨn na'náhuatzi'raxɨj.
42007045	Capaj nɨi'tyápuɨ'tzej panaatatyojtye, ajta a'mújna mu íitɨ', tɨ'ɨj na'aj tyi'tyájrupi a'chi'táj, capu eexu jaatapuá'cɨtaca' tɨ na'náapuɨ'tzii ɨ nya'ɨ́ɨcaj jitze.
42007046	Capaj tyinava'huaj ɨ nyamu'uutze', ajta a'mújna mu íitɨ' a'múu pu na'náxɨri'ri' ɨ nya'ɨ́ɨca jitze a'ɨ́jcɨ ɨ tɨ naa tyáarɨe'.
42007047	A'ɨ́j nu jɨn a'yan tyi'mua'ixaatye' tɨ Dios arí néijmi'i jɨn tyaatú'uunyi'ri ɨ tɨ jɨn ootyá'ɨtzee jimi, ji'nye jéehua pu naataxɨe'vej, ajta a'ɨ́jcɨ ɨ maj cɨ́ɨ mana'aj tyaatú'uunyi'ri' cɨ́ɨ pu'uj ajta tyihua'xɨe'va'aj ja'me a'ɨ́ɨmaj ɨ maj tyaatú'uunyi'ri'.
42007048	'Aj pu'ij Jesús a'yan tyaaté'exaa a'ɨ́jcɨ ɨ íitaj tɨjɨn: ―Nu'rí tyimuaatú'uunyi'ri' ɨ paj jɨn ootyá'ɨtzee ɨ Dios jimi.
42007049	'Majta a'ɨ́ɨmaj ɨ séecan ɨ maj majta huatá'inyiihuaca', a'ɨ́ɨ mu huatyóohuij maj a'yan tyi'huo'ihuo' tɨjɨn: ―¿A'tanyíj pué'een a'mújna tɨ'ij a'ɨ́jna jɨn antyúumua'ree tɨ'ij tyihuo'tú'uunyi' ɨ maj jɨn ootyá'ɨtzee ɨ Dios jimi?
42007050	'Ajta ɨ Jesús a'yaa pu tyaaté'exaa a'ɨ́jcɨ ɨ íitaj tɨjɨn: ―A'ɨ́j pu jɨn muáhuɨɨ ɨ paj jɨn tya'antzaahuaj, áricuj axáahuaj jo'ra'.
42008001	'Tɨ'ɨj a'yan tyu'rɨ́j, Jesús pu a'áa jo'cha'canya' mui'ca'quej ɨ chájta'naj jitze, hua'ixaatya'aj ɨ nyúucaria'ra' ɨ Dios. A'ɨ́ɨ mu majta jamuan huaju'ca'aj ɨ maj tamuáamuata' japuan hua'pua ará'asej,
42008002	séecan mu majta úuca jamuan huaju'ca'aj ɨ Jesús tɨ tyihuo'huaj ɨ maj tyiyáaru'uj hua' tzajta séejria'ca'aj. A'ɨ́ɨ pu sɨ́ɨj a'ɨ́ɨn pué'een a'ɨ́jna ɨ Maríia, ɨ maj a'yan jatamua'mua tɨjɨn Magdala tɨ ja'ma'can, ɨ maj jitzan iiráacɨj ɨ tyiyáaru'u ɨ maj aráahua'puaj ará'asej,
42008003	a'ɨ́ɨ pu ajta hua' jamuan huamá'ca'aj a'ɨ́jna ɨ Juana, ɨ tɨ 'ɨ́ra'ra' pué'een a'ɨ́jcɨ ɨ Cuza, ɨ tɨ tyi'tyéjve ɨ Herodes jimi, ajta a'ɨ́jna ɨ Susana, majtáhua'aj séecan maj majta hua'huɨɨria'ca'aj tyi'tɨ́j maj tyí'cha'ɨɨca'aj jɨme'.
42008004	'Mue'tɨ́j mu ɨ tyeɨ́tye ja'ráacɨj ɨ séej chájta'naj jitze majta séej, mej mij jaaséj a'ɨ́jcɨ ɨ Jesús, aj mu mij jéehua tyúusɨɨj ɨ tyeɨ́tye. Aj pu'ij Jesús a'yan tyihua'ajmua'tye séej nyúucarij jɨme' a'yan tɨjɨn:
42008005	―A'tɨ́j tɨ tyí'huastyahua' pu a'áa jo'me jo'tɨ tyaja'huaste'. Ajta tɨ'ɨj tyi'huástya'caj, séecan pu ɨ ímue'rij juyéj jitze huavatzɨ́ɨjraa, matɨ'ɨj mij ɨ tyeɨ́tye japuan huahuíistɨraa, majta ɨ pína'ase mu jaaré'je'puj.
42008006	Ajta séecan ɨ ímue'rij a'áa pu jo'vatzɨ́ɨjra ɨ tyetyéj tzajta', ajta tɨ'ɨj ajnyáxɨ aj pu'ij huariá'taj ɨ xɨcáj jɨme', ji'nye capu huaréenajyi'caa.
42008007	Ajta séecan ɨ ímue'rij tzícare'ej pu tzajta huavatzɨ́ɨjraa, aj pu'ij ɨ tzícare'ej huahuásej jamuan ɨ ímue'rij, capu jaatá' tɨ'ij ajnyáxɨ'ɨn ɨ ímue'rij.
42008008	Ajta séecan ɨ ímue'rij, a'áa pu jo'vatzɨ́ɨjra jo'tɨ jo'jɨ́re'en ɨ chuéj, néijmi'i pu ajnyéj, tɨ'quij huácɨɨriaca', a'yaa pu jéetze' tye'rájra quee ɨ tɨ jaahuáste. 'A'yaa pu tyihuo'ixaa ɨ Jesús, aj pu'ij ajta a'yan tyihuo'té'exaa ca'nyíin jɨme' tɨjɨn: "Mu siaj iityanamuaárajme, tyámua' xu naa tyáanamuaj."
42008009	'Majta a'ɨ́ɨmaj ɨ maj jamuan huacɨ́j, a'yaa mu tyaata'íhuo'ri' je'ej tɨ huatóomua'aj a'ɨ́jna ɨ nyúucarij tɨ jaataxájtaca'.
42008010	A'yaa pu tyihuo'té'exaa tɨjɨn: ―Dios pu mua'ajma jamuaata' siaj sij yo'itée xa'ra'nyi ɨ tɨ ju'avaa a'ájna jo'tɨ a'ɨ́ɨn tyeje'íjta, nyajta a'ɨ́ɨjma ɨ séecan a'yaa nu séej nyúucarij jɨn tyihuo'té'exaatye'sij, mata'aj mij quee tyi'tɨ́j huaséj tyij majta atanyéjnye'rij, ajta mej mij quee yo'itéej mua'ra'nyij ɨ maj janamuaj.
42008011	'A'ɨ́jna ɨ nyúucarij ɨ nyaj jaataxájtaca' a'yaa pu huatóomua'aj tɨjɨn: A'ɨ́jna ɨ ímue'rij, a'ɨ́ɨ pu a'ɨ́ɨn pué'een ɨ nyúucaria'ra' ɨ Dios,
42008012	ajta a'ɨ́jna ɨ tɨ huavatzɨ́ɨjraa ɨ juyéj jitze, a'yaa pu een matɨ'ɨj a'ɨ́ɨmaj ɨ maj janamuaj ɨ nyúucaria'ra' ɨ Dios, ajta je'en ɨ tyiyáaru' mujo'va'ma'aj ja'mej a'ɨ́ɨ pu'ij huáari'raj ɨ nyúucarij tɨ arí hua'tzajta' huatyá'ɨtzee, mej mij quee tya'antzaahuatye'en, ajta tɨ'ij quee Dios hua' japua huatányuunyij.
42008013	Ajta a'ɨ́jna ɨ tɨ tyetyéj tzájta' huavatzɨ́ɨjraa, a'yaa pu een matɨ'ɨj a'ɨ́ɨmaj ɨ maj jutyámua'va'aj ja'ancuriáa' ɨ nyúucaria'ra' ɨ Dios, ajta camu jéehua tye'viicue', a'tzú mu á'tyeeren maj tya'tzaahuatye', ajta tɨ'ɨjta atyojo'ré'nyej a'ájna xɨcáara' maj jitzan jajpuéjtzi, camu tyo'tavíicue'raj sulu jiye'tzin mu yo'hua'xɨj.
42008014	Ajta ɨ ímue'rij tɨ tzícare'ej tzajta huavatzɨ́ɨjraa, a'yaa pu een matɨ'ɨj ɨ maj janamuaj ɨ nyúucarij, ajta a'ɨ́ɨ pu tyihua'mue'tɨj íiyan tɨ tyi'séejre' ɨ cháanacaj japua, a'ɨ́jna ɨ maj jéehua tyí'ijcha'ɨɨ, nusu ɨ tɨ naa tyu'sé'rin, a'ɨ́j mu jɨn quee aróo'astyaa maj tyámua' eenye' ɨ Dios jimi.
42008015	Ajta a'ɨ́jna ɨ ímue'rij tɨ a'áa jo'vatzɨ́ɨjra ɨ chuéj japua jo'tɨ jo'jɨ́'re'en, a'ɨ́ɨ mu a'ɨ́ɨn pué'een ɨ maj tyámua' een ɨ jutzájta', majta juxɨe'vi'ra' jɨn janamuaj majta a'yan rɨcɨj je'ej tɨ tye'ijta ɨ nyúucaria'ra' ɨ Dios, a'yaa mu mij jéehua tyu'tyáhuɨɨre'si ɨ Dios jimi.
42008016	'Capu a'tɨ́j ja'antyíteeraj ɨ tɨéj ta'aj ij tyi'tɨ́j jɨn ja'va'naj, nusu tɨ'ij utáatzij jitye ye'rájchetyij, sulu an pu ɨmua yo'ojchesij, mej mij atanyéjnye'rij ɨ maj utyáru'pij.
42008017	A'yaa pu cha'tána'aj quee tyi'tɨ́j tyi'séejre' tɨ jusen jɨn avíitzi'huaj ja'me, capu ajta jusén jɨn avíitzi'huaj ja'me je'ej maj tyi'tɨ́j tyi'mua'ree ɨ tyeɨ́tye.
42008018	'A'yaa pu'ij, tyámua' xu tyu'namuaj, ji'nye a'ɨ́jna ɨ tɨ tyi'tɨ́j tyícha'ɨj, Dios pu jéetze' tyaatá'sij, ajta a'ɨ́jna ɨ tɨ quee tyi'tɨ́j tyícha'ɨj, Dios pu jáari'raj a'ɨ́jcɨ ɨ tɨ a'yan tye'miteeraste' tɨ jajcha'ɨj.
42008019	'A'ɨ́jna ɨ náanajra' ɨ Jesús majta ihuáamua'mua', a'ɨ́ɨ mu aje'ré'nyej jo'tɨ a'ɨ́ɨn jo'tyávaaca'aj, ajta capu huatáɨ'riitariaca' maj ajtyáxɨɨre a'ɨ́jcɨ jimi, ji'nye jéehua mu ɨ tyeɨ́tye aja'tyúusɨɨria'ca'aj.
42008020	A'tɨ́j pu a'yan tyaaté'exaa a'ɨ́jcɨ ɨ Jesús tɨjɨn: ―Ma pua'quéj mu jo'tyú'uu a'náana, majta a'ihuáamua', a'yaa mu tya'xɨe've' maj muaaséej.
42008021	'Aj pu'ij ɨ Jesús a'yan tyihuo'té'exaa tɨjɨn: ―A'ɨ́ɨmaj ɨ maj janamuaj ɨ nyúucaria'ra' ɨ Dios majta a'yan rɨcɨj je'ej tɨ ɨ nyúucarij tyi'ijta, a'ɨ́ɨ mu a'ɨ́ɨn pué'een ɨ nya náana majta ɨ nye'ihuáamua'.
42008022	'Séej xɨcáara' jitze, Jesús pu atyájraa ɨ báarcuj jitze majta a'ɨ́ɨmaj jamuan ɨ tɨ hua'antyihuoj, a'yaa pu'ij tyihuo'té'exaa tɨjɨn: ―Tyiche' antácɨɨnye utájnyitze pújmua' ɨ tɨ arájmuaa japua. 'Aj mu mij jo'cɨ́j,
42008023	mooche' mu jajtyí japua huaju'caj, tɨ'ɨj ɨ Jesús huatácuj. Aj pu'ij ca'nyíin jɨn huatá'aacariaca', ajta jéehua atyáxɨjrihua' ɨ jájtyi ɨ báarcuj jitze, mu'rí tɨn ajo'cárutyisima'aj.
42008024	Aj mu mij ɨ maj jamuan huacɨ́j jaajɨ́ste a'ɨ́jcɨ ɨ Jesús, a'yaa mu tyaaté'exaa tɨjɨn: ―Maeestro, maeestro, tu'ríj tɨn ajo'cárutyij. 'Aj pu'ij ɨ Jesús ájche, tɨ'quij jaatá'ijmujri' ɨ áacaj ajta ɨ japúutzarij tɨ tyúuta'hua'a, tɨ'quij huatyápua'riaca', ajta naa hua'ée'nya' ja'raa.
42008025	Aj pu'ij te'ej a'yan tyihuo'té'exaa a'ɨ́ɨjma ɨ maj jamuan huacɨ́j tɨjɨn: ―¿Ji'nye siaj sij quee tya'tzaahuatye'? 'Majta a'ɨ́ɨmaj, jéehua mu tyi'tzɨɨnya'ca'aj majta je'ej tyityóomuajtyajca'aj, a'yaa mu tyúu'ihuo'raca'aj tɨjɨn: ―¿A'tanyíj pué'een a'mújna tɨ'ij tyihua'ijtye' a'ɨ́jcɨ ɨ áaca ajta ɨ jájtyi, majta je'en ja'tzaahuatye'?
42008026	'Matɨ'ɨj antacɨ́j a'áa mu ja'rá'a a'áa tɨ huataca'aj a Gadara, utájnyitze pújmua' tɨ já'seejre' a'ájna a Galileea.
42008027	Tɨ'ɨj ɨ Jesús eetára ɨ báarcuj jitze, aj pu'ij sɨ́ɨj ja'antyinájchaca' ɨ tyévij tɨ tyiyaaru' tzajta séejria'ca'aj, a'ɨ́ɨ pu'ij ajtyáxɨɨriaca'. Pu'ríj á'tyeevica'aj tɨ quee tyi'chajca'aj a'ɨ́jna ɨ a'tɨ́j, capu ajta chi'ij tzajta chajca'aj, sulu a'áa pu ja'chajca'aj jo' maj muɨ'chítye ja'naamuacaa.
42008028	Tɨ'ɨj jaaséej a'ɨ́jcɨ ɨ Jesús, a'áa pu véjri' jimi tyítunutaca', a'yan tyi'jíihuaj tɨjɨn: ―Capaj tyina'antyi'unyi'ra'an nyéetzij, Jesús ɨ paj yóojra' pué'een ɨ Dios tajapua tɨ ja'seejre'. A'yaa nu tyi'muahuavii, paj quee puéjtzij nyaatá'care'en.
42008029	'A'yaa pu tyu'taxájtaca', ji'nye Jesús pu jaata'íj ɨ tyiyáaru' tɨ iirájra'nyi ɨ tyévij jitze. Mue'tɨ́j mu tzájta' séejriaca'aj ɨ tyiyáaru'uj a'ɨ́jcɨ ɨ a'tɨ́j, majta ɨ tyeɨ́tye ɨ maj a'áa ja'chajca'a, a'ɨ́ɨ mu ja'nájɨ'quihua' muáca'ra' jitze, majtá ɨcájra' jitze cadéenaj jɨme', majta jaatya'vaataj, ajta a'ɨ́jna ɨ tyévij, a'ɨ́ɨ pu jajtzá'na'aj ɨ cadéenaj, ajta ma'úurutyij jo' tɨ quee ja' tyi'tɨ́j.
42008030	Jesús pu'ij a'yan tyaata'íhuo'ri' tɨjɨn: ―¿Ji'nye pua'antyapuaj? 'A'yaa pu tyu'tanyu a'ɨ́jna ɨ a'tɨ́j tɨjɨn: ―Ɨ tyaj seeví'ra'aj ará'asej. 'A'yaa pu tyu'taxájtaca', ji'nye jéehua mu ɨ tyiyáaru'uj tzajta' séejria'ca'aj,
42008031	a'ɨ́ɨ mu mij ɨ tyiyáaru'uj a'yan tyaatáhuaviiri' a'ɨ́jcɨ ɨ Jesús tɨ quee huo'ta'ítye jo' maj ja'nami' ɨ tyiyáaru'uj.
42008032	Majta a véjri' jéehua ɨ tuíixu jo'tyú'uuca'aj, a'áa mu tyojóohuɨɨraca'aj ɨ jɨríj jitze, a'ɨ́ɨ mu mij ɨ tyiyáaru'uj a'yan tyaatáhuaviiri' a'ɨ́jcɨ ɨ Jesús tɨ huo'ta'an mej mij tuíixu tzajta' utyájrutye, aj pu'ij Jesús huo'tá'.
42008033	Matɨ'ɨj mij iiráacɨj ɨ tyévij tzajta', majta je'en ɨ tuíixu tzajta utyájrupij, majta a'ɨ́ɨmaj ɨ tuíixu mu jo'huáachajraa, matɨ'ɨj mij ancáavatzɨ jo'tɨ ja'ancátyee, aj mu mij jáata' atyáavatzɨ a'áa mu atyájcui.
42008034	'Majta a'ɨ́ɨmaj ɨ maj hua'cha'ɨɨca' ɨ tuíixu, matɨ'ɨj jaaséej je'ej tɨ tyi'tɨ́j huarɨ́j, a'ɨ́ɨ mu jo'huáachajraa, matɨ'ɨj mij chájta' tyojo'taxájtaca', majta néijmi'que' jo'maj jo'cháatɨme.
42008035	Matɨ'ɨj mij ɨ tyeɨ́tye aje'ré'nye mej mij jaaséj je'ej tɨ tyi'tɨ́j huarɨ́j. Matɨ'ɨj a'áa jo'ré'nye jo'tɨ ɨ Jesús jo'tyávaaca'aj, a'áa mu yo'tyoo a'ɨ́jcɨ ɨ a'tɨ́j ɨ maj jitzan iiráacɨj ɨ tyiyáaru'uj, a'áa pu jo'tácatyii ajta arí tyi'chajca', capu che' jutɨmue'raca'aj, aj mu mij tyu'tátzɨn.
42008036	Majta a'ɨ́ɨmaj ɨ maj jaaséej, a'ɨ́ɨ mu huo'té'exaa ɨ tyeɨ́tye je'ej tɨ ɨ Jesús tyáahua a'ɨ́jcɨ ɨ a'tɨ́j tyiyáaru'uj maj tzajta' séejria'ca'.
42008037	Matɨ'ɨj mij néijmi' ɨ tyeɨ́tye ɨ maj a'áa jo'cháatɨma'caa a'ájna a Gadara, a'ɨ́ɨ mu jatáhuaviiri' a'ɨ́jcɨ ɨ Jesús tɨ jo'ra'nyi, ji'nye jéehua mu tyu'tátzɨn. A'ɨ́j pu jɨn Jesús atyájraa ɨ báarcuj jitze, tɨ'quij jo'raa.
42008038	Ajta a'ɨ́jna ɨ a'tɨ́j ɨ maj tyiyáaru'uj tzajta'an iiráacɨj, jéehua pu jatáhuaviiri' a'ɨ́jcɨ ɨ Jesús tɨ jaatá'an tɨ jamuan jo'ra'nyi, ajta ɨ Jesús a'yaa pu tyaata'íj tɨ a'áa jo'tyá'ɨtzeere'en, a'yaa pu tyaaté'exaa tɨjɨn:
42008039	―Huariá'ra' jo' paj ja'che, pej pij néijmi'i huo'té'exaatye' je'ej tɨ ɨ Dios tyu'ruu a jimi. 'Aj pu'ij jo'raa a'ɨ́jna ɨ a'tɨ́j, tɨ'quij néijmi'que' ɨ chájta' huo'té'exaa je'ej tɨ tyi'tɨ́j huáruuj jimi a'ɨ́jna ɨ Jesús.
42008040	'Tɨ'ɨj ɨ Jesús huariá'raa után jitze pujmua', tyámua' mu naa ɨ tyeɨ́tye tyetyéeje muutyámua'va'aj, ji'nye néijmi'i mu jacho'va'ca'aj.
42008041	Aj pu'ij sɨ́ɨj aje'ré'nyej tɨ a'yan ántyapuaj tɨjɨn Jairo, a'ɨ́ɨ pu a'ɨ́ɨn pué'een ɨ tɨ tyi'ijtaca'aj u tyeyúuj tzajta. A'ɨ́ɨ pu'ij Jesús jimi tyítunutaca', ajta a'yan tyaatáhuaviiri' a'ɨ́jcɨ ɨ Jesús tɨ a'áa jo'ré'nye jo'tɨ ja'chej,
42008042	ji'nye séej pu'uj tyiyo'ojca'aj íitacan, tɨ a'yan tyéejcha'ɨɨca'aj a'chu tamuáamuata' japuan hua'pua nyinyi'ra', ajta arí á'me'riajca'aj. 'Tɨ'ɨj ooj ɨ Jesús ajooma'caj, jéehua mu ɨ tyeɨ́tye jimi ajtyáxɨɨriaca', tyámua' mu tyityóotajchaca'aj.
42008043	Ajta hua' tzajta ɨ tyeɨ́tye íitɨ' pu a'áa jo'tyávaaca'a tɨ arí tamuáamuata' japuan hua'pua nyinyi'ra' á'tyeej tɨ tyí'cui' a'ɨ́jcɨ jɨme' tɨ anányinyica'aj ɨ xúure'ej, ajta arí néijmi'i jɨn tyaja'huoorɨeeca'aj a'ɨ́jcɨ jɨme' tɨ huoo'ijtaca' a'ɨ́ɨjma jimi ɨ maj tyi'hua'tacaa, ajta capu a'tɨ́j jaayi'tɨhua'aj tɨ tyáahuaatye'en.
42008044	Tɨ'quij a'ɨ́jna ɨ íitɨ' huárita' ajo'ré'nyej a'ɨ́jcɨ ɨ Jesús, aj pu'ij ja'ajtamuárɨej ɨ máancajra' jitze, tɨ'ɨj a'yan huarɨ́j aj pu'ij huatyápua'riaca' ɨ tɨ anányinyica'aj ɨ xúure'ej.
42008045	Tɨ'quij Jesús a'yan tyihuo'ta'íhuo'ri' tɨjɨn: ―¿A'tanyíj na'ajtamuárɨej? 'Ajta capu a'tɨ́j jaxajtaca'aj tɨ ja'ajtamuárɨej, Pedro pu'ij a'yan tyu'taxájtaca' tɨjɨn: ―Maeestro, jéehua mu ɨ tyeɨ́tye a jitze ajtyáxɨɨriaca' majta óotajche.
42008046	'Ajta ɨ Jesús a'yaa pu tyu'taxájtaca' tɨjɨn: ―A'tɨ́j pu na'ajtamuárɨej, ji'nye nyáaj nu jáamua'reeri' tɨ'ɨj nyamuárɨe'ri'ra' iirájraa.
42008047	'Ajta a'ɨ́jna ɨ íitɨ', a'ɨ́ɨ pu jáamua'reeri' tɨ quee ɨ'riitaca'aj tɨ huatyóo'avaaj, aj pu'ij aje'ré'nyej juviváa, tɨ'quij tyítunutaca' jimi ɨ Jesús. A'yaa pu'ij néijmi'i tyu'taxájtaca' je'ej tɨ éen jɨme' tya'ajtamuárɨej, ajta je'ej tɨ'ij tyu'rúj.
42008048	Jesús pu'ij a'yan tyaaté'exaa tɨjɨn: ―Nyiyóoj, papu'ri huarúj a'ɨ́jcɨ jɨme' paj tya'antzaahuaj. Áricuj jo'ra' axáahuaj.
42008049	'Ooche' pu tyi'xáatacaj a'ɨ́jna ɨ Jesús, tɨ'ɨj sɨ́ɨj aje'ré'nyej tɨ hua' jitze ajtyáma'can ɨ maj a'áa ja'che ɨ Jairo jamuan, a'ɨ́jna ɨ tɨ tyi'ijta ɨ tyeyúuj tzajta', a'yaa pu'ij tyaaté'exaa tɨjɨn: ―Pu'ríj huamuɨ́' a'yóoj, capaj che' tye'entyi'úunyi'ra'an mu maeestro.
42008050	'Ajta ɨ Jesús tɨ'ɨj a'yan tyáanamuajri' a'yaa pu tyaaté'exaa a'ɨ́jcɨ ɨ Jairo tɨjɨn: ―Capaj tyi'tzɨɨnya', petya'antzaahuatye'en papu'uj, tyámua' pu rɨnyij a'yóoj.
42008051	'Matɨ'ɨj a'áa ja'rá'aj jo'tɨ ɨ Jairo ja'che, capu huo'ta' ɨ tyeɨ́tye maj a'úun jo'tyájrutye u chi'tá, a'ɨ́ɨjma pu'uj huatá' ɨ Pedro, ajta ɨ Juan, ajta a'ɨ́jcɨ ɨ Santiago, ajta a'ɨ́ɨjma ɨ huáasimua'mua' ɨ tɨ huamuɨ́'.
42008052	Néijmi'i mu ɨ tyeɨ́tye juyiinyaca'aj majta juxaamujritya'ca'aj, ajta a'ɨ́jna ɨ Jesús, a'yaa pu tyihuo'té'exaa tɨjɨn: ―Caxu juyiinya, capu muɨ'chi, sulu tyácusi pu'uj.
42008053	'Néijmi'i mu jatya'atzájra, ji'nye máamua'reeriaca' tɨjɨn huamuɨ́'.
42008054	Aj pu'ij ɨ Jesús jajví'i ɨ muájca'ra' jitze, ajta ca'nyíin jɨn a'yan tyaatajé tɨjɨn: ―Nyiyóoj ájchesi.
42008055	'Tɨ'quij a'ɨ́ɨn huatájuuriaca', ajta je'en ájche, ajta ɨ Jesús a'yaa pu tyihuo'ta'íj ɨ huáasimua'mua' mej mij tyáacue'tyej.
42008056	Jéehua mu je'ej tyityo'tóomuajtyaca' ɨ huáasimua'mua', ajta ɨ Jesús a'yaa pu tyihuo'tá'ijmuejri' maj quee a'tɨ́j ixaatya' je'ej tɨ tyi'tɨ́j huarɨ́j.
42009001	'Jesús pu hua'ajsɨɨ a'ɨ́ɨjma ɨ maj tamuáamuata' japuan hua'pua ará'asej, ajta a'yan tyihuo'ta' mej mij huo'tamuáritye' ɨ tyiyáaru'uj ɨ maj tyeɨ́tye tzajta' séejre', ajta maj tyihuo'huaatye'en ɨ maj jɨn tyi'cucui' ɨ tyeɨ́tye.
42009002	A'yaa pu tyihuo'ta'ítyaca' mej mij huo'ré'ixaatye'en ɨ nyúucaria'ra' ɨ Dios ajta mej mij tyihuo'huaatye'en ɨ maj tyí'cucui'.
42009003	A'yaa pu tyihuo'té'exaa tɨjɨn: ―Caxu tyi'tɨ́j a'aj ɨ siaj jɨn huatyóohuɨɨre'en ɨ juyéj jitze, tɨ'ɨj tyi'tɨ́j tyáxu'uj, nusu áto'rij, na'ríij pan, ca' túmii, caxu siajta hua'puácaa tyi'choocaj ɨ tyúusiicu'.
42009004	Jo' siaj ja'rá'iixa a'tyán maj ja'chej a'áa xu jo'tyá'ɨtzeere'en 'asta siana' quee jo'cɨɨnye a'ájna a chájta'.
42009005	Ajta tɨpua'aj a'chájta me quee ja'muanamuajracuj, siata'aj iirácɨɨnyej siajta jaatáca'tzɨjxɨ' ɨ juca'quéj tɨ'ij cáaxɨj ɨ chuéj, a'ɨ́j mu jɨn jamua'reeren maj ootyá'ɨtzee ɨ Dios jimi.
42009006	'Matɨ'ɨj mij a'ɨ́ɨmaj jo'cɨ́j néijmi'que' a'áa tɨ huataca'aj, mahua'ixaatye'ej ɨ nyúucaria'ra' ɨ Dios majta tyihua'huáatye'ej ɨ maj tyi'cucui'.
42009007	'Ajta a'ɨ́jna ɨ Herodes ɨ tɨ tajtúhuan jɨn tyi'tyávaaca', a'ɨ́ɨ pu néijmi'i tyu'namuajri' je'ej tɨ tyi'tɨ́j rɨ́jcaa, capu ij jamua'réeriaca'aj je'ej tɨ tyu'mua'tyij, ji'nye séecan mu a'yan tyi'xajtaca'aj tɨ ɨ Juan huatájuuriaca',
42009008	majta séecan a'yan tyi'xajtaca'aj tɨ a'ɨ́ɨn huataséjre ɨ Elías, majta séecan a'yan tyi'xajtaca' tɨ sɨ́ɨj a'ɨ́ɨn pué'eenye'ej ɨ tɨ ará'tyeej Dios jitze ma'can tyi'xaxa'ta'aj.
42009009	Ajta a'ɨ́jna ɨ Herodes a'yaa pu tyu'taxájtaca' tɨjɨn: ―Nyáaj nu tyu'ta'íjtaca' maj ji'ijvéjchej ɨ mu'úura' ɨ Juan. ¿A'tanyíj na'aj pué'een a'ɨ́jna ɨ nyaj jéehua jɨn a'yan tyí'namuaj? A'ɨ́j pu jɨn ɨ Herodes tyi'tyasa'ca'aj tɨ'ij jaaséej a'ɨ́jcɨ ɨ Jesús.
42009010	'Matɨ'ɨj a'ɨ́ɨmaj ɨ maj tamuáamuata' japuan hua'pua ará'asej uvé'nyej, aj mu mij jaaté'exaa a'ɨ́jcɨ ɨ Jesús je'ej maj tyi'tɨ́j huáruuj. Tɨ'quij jujɨ́me' huojo'ví'tɨj a'ájna chájta' tɨ a'yan tyaja'rájtyapua tɨjɨn Betsaida.
42009011	Ajta matɨ'ɨj ɨ tyeɨ́tye jáamua'reeri', a'áa mu jo'ré'nye, aj pu'ij ɨ Jesús huo'tá' maj ajo'ré'nye, ajta huo'ixaa je'ej tɨ tyi'een a'ájna jo'tɨ ɨ Dios tyeje'ijta ajta tyihuo'huaa ɨ maj tyi'cucui'ca'aj.
42009012	Tɨ'ɨj huare'chúmua'risima'caj, a'ɨ́ɨmaj ɨ maj tamuáamuata' japuan hua'pua ará'asej mu aje'ré'nyej ɨ Jesús jimi, a'yaa mu tyaaté'exaa tɨjɨn: ―Pata'aj hua'ré'ityixɨ'ɨn ɨ tyeɨ́tye, mej mij jo'cɨ́jxɨ' jo'maj jo'cháatɨme mej mij huóoso'pe'en majta tyi'tɨ́j huáhuoonyij ɨ maj jáacua'nyi, ji'nye capu yaja'tyi'tɨ́j a'yájna.
42009013	'Jesús pu a'yan tyihuo'té'exaa tɨjɨn: ―Siata'aj mua'aj tyihuo'cue'tyej. Matɨ'ɨj mij a'yan tyaaté'exaa tɨjɨn: ―A'íj tu'uj tyí'cha'ɨɨj anxɨ́vica ɨ pan, tyajta hua'puáca ɨ hue'tyée, na'ríij utyo'ju'un tyej tyij utyojo'vá'nanan cue'ráj mej mij néijmi'i tyu'cua'nyij ɨ tyeɨ́tye.
42009014	'Ji'nye a'yaa mu ɨ tyétyaca ará'axcaa a'chu anxɨ́ vi'ra'aj. Ajta ɨ Jesús a'yaa pu tyihuo'té'exaa a'ɨ́ɨjma ɨ maj jamuan huacɨ́j tɨjɨn: ―Miche' huará'sej ɨ tyeɨ́tye hua'puatye japuan tamuáamuata' mua'ra'ástɨma' méyee majta méyee.
42009015	'Matɨ'ɨj mij a'yan huarɨ́j je'ej tɨ tyihuo'té'exaa majta ɨ tyeɨ́tye néijmi'i mu huará'saca'.
42009016	Aj pu'ij Jesús ja'ancuráɨ'puj ɨ pan ajta ɨ hue'tyée, tɨ'quij jútye' jo'nyeeriaca', ajta tyaatatyójtzirej ɨ Dios, aj pu'ij ja'antyítaaraxɨj ɨ pan, tɨ'quij huo'rɨ́ɨpu'uj a'ɨ́ɨjma ɨ maj jamuan huacɨ́j, mej mij a'ɨ́ɨmaj huo'rɨ́ɨpu'tye'en ɨ tyeɨ́tye.
42009017	Néijmi' mu tyu'cuaa ɨ tyeɨ́tye majta tyámua' naa tyityaataju'xa, majta a'ɨ́ɨmaj ɨ maj Jesús jamuan huacɨ́j, a'ɨ́ɨ mu jaaria'sɨɨ ɨ pan tɨ avá'ɨtzee, tamuáamuata' japuan hua'pua mu tya'va'jɨstya'xɨ sicɨ́rij jitze a'ɨ́jcɨ jɨme' ɨ tɨ avá'ɨtzee.
42009018	'A'náj pu ɨ Jesús jusɨ́ɨj tyényuusima', a'ɨ́ɨ mu'uj jaséejraca' ɨ maj jamuan huacɨ́j, a'yaa pu'ij tyihuo'ta'íhuo'ri' tɨjɨn: ―¿Ji'nye metyi'xaj ɨ tyeɨ́tye a'tanyíj nyaj pué'een nyáaj?
42009019	'A'yaa mu a'ɨ́ɨmaj tyaaté'exaa tɨjɨn: ―Séecan mu a'yan tyi'xaj paj muáaj a'ɨ́ɨn pue'een ɨ Juan ɨ tɨ hua'ɨɨraca'aj, majta séecan a'yan tɨjɨn paj muáaj a'ɨ́ɨn pué'een ɨ Elías, majta séecan a'yan tɨjɨn sɨ́ɨj pu huatájuuriaca' ɨ maj ará'tyeej ɨ Dios jitze ma'can tyi'xaxa'ta'aj.
42009020	'Aj pu'ij a'yan tyihuo'ta'íhuo'ri' tɨjɨn: ―Arí mua'aj, ¿ji'nye setyi'xaj a'tanyíj nyaj pué'een? 'Aj pu'ij ɨ Pedro a'yan tyaaté'exaa tɨjɨn: ―Muáaj paj a'ɨ́ɨn pué'een ɨ Cɨríistu' ɨ Dios tɨ ja'antyihuoj.
42009021	'Ajta ɨ Jesús a'yaa pu jéehua tyihuo'ijcaj maj quee a'tɨ́j ixaatya'aj a'tɨ́j tɨ pué'een.
42009022	Ajta a'yan tyihuo'té'exaa tɨjɨn: ―A'ɨ́jna ɨ yóojra' ɨ Dios jéehua pu jajpuéetzij ja'me, majta a'ɨ́ɨmaj ɨ huáasij, majta ɨ maj tyihua'íjtye' ɨ puaríij, majta ɨ maj tyihua'mua'tyej ɨ yu'xarij jitze Moisés tɨ jo'yu'xaca', néijmi'i mu a'ɨ́ɨmaj jaatyáxaahuataj. A'ɨ́ɨ mu mij jaje'catan, ajta tɨ'ɨj hueíca xɨcáj tyooma'caj aj pu'ij huatájuuritaj.
42009023	'Aj pu'ij néijmi'caa a'yan tyu'té'exaa tɨjɨn: ―Tɨ pua'aj a'tɨ́j jaxɨe'va' tɨ nya jamuan jo'cha'canye'en, a'yaa pu tyúuxɨe've' tɨ anaquéej ma júureenyi je'ej tɨ jusɨ́ɨj tya'xɨe've', ajta je'en a'yan cha'ta na'aj tya'ajxɨe'vi'ra'aj tɨ'ij a'yan ajta tya'ajpuéetzij ja'ra'nyi nyatɨ'ɨj nyáaj.
42009024	Ji'nye a'ɨ́jna ɨ tɨ jaxɨe've' tɨ quee tyi'tɨ́j je'ej jooriaj a'ɨ́ɨ pu muɨ'nyij, ajta tɨpua'aj a'tɨ́j yo'rɨeenyij ɨ jujúuricamej a'ɨ́jcɨ jɨme' tɨ nyéetzij na'astijre', a'ɨ́ɨ pu jusen jɨn júurij ja'me.
42009025	¿Ji'nye tyi'tɨ́j tye'tyáhuɨɨ'ri ɨ a'tɨ́j tɨpua'aj néijmi'i tyu'mue'tɨn ɨ tɨ iiyan tyi'seejre' ɨ cháanacaj japua tɨ pua'aj yo'rɨeenyij ɨ jujúuricamej?
42009026	Tɨ pua'aj a'tɨ́j jutyevi'ra' nyéetzij jimi, nusu jatyévi'ra'aj ɨ nyenyúuca, nyáaj nu nyajta huatányetyevi'ra'astaj a'ɨ́jcɨ jimí a'ájna xɨcáara' jitze nyaj jitzan yava'cányejsi, néijmi'i jɨn na'antyinyamua'réeria majta nya jamuan huaju'uj mua'ju'un ɨ maj tajapua tyi'huɨɨre'.
42009027	A'yaa nu tyaja'mua'ixaatye' tzáahuatyi'ra' jɨme', séecan ɨ maj ya huatyu'uj camu jaxɨe'va'aj mua'ju'un maj huácui'nyij 'asta mana'aj quee jaséeran tɨ'ɨj ɨ Dios néijmi'que' tyu'ta'íjta.
42009028	'A'chú arahuéeicaj xɨcáj tyoomá'caj tɨ ɨ Jesús a'yan tyu'xájtaca', aj pu'ij jɨríj japua antyíraj tɨ'ij huatyényuunyij, ajta a'ɨ́j jo'ví'tɨj ɨ Pedro, ajta ɨ Juan, ajta a'ɨ́jcɨ ɨ Santiago.
42009029	Tɨ'ɨj óoj tyenyúusima'aj, aj pu'ij seequé huóoruu ɨ junyéerimij jitze, ajta ɨ tyi'caanaria'ra' naa pu tyu'tyácueenariaca' ajta naa tya'tátaava'aj,
42009030	majta hua'puáj huataséjre ɨ Jesús jamuan. A'ɨ́ɨ mu a'ɨ́ɨn pué'eenye'ej ɨ Moisés ajta a'ɨ́jna ɨ Elías,
42009031	huápuɨ'ɨj mu naa huasé'rihua'aj, a'ɨ́j mu mij tyáxajtasima'aj je'ej tɨ tye'mej a'ɨ́jcɨ jimi ɨ Jesús a'ájna a Jerusalén.
42009032	Tyij ajta a'ɨ́jna ɨ Pedro, majta ɨ maj hua'puaj ɨ maj a'áa jo'tyú'uuca' jéehua macu'tzicuca'aj, a'ɨ́ɨ mu atanyéjnye'rica'aj, majta je'en jaaséej a'ɨ́jcɨ ɨ tɨ jɨn ɨ Jesús naa huase'rin, majta hua'puácaa huaséj ɨ tyétyaca maj jamuan ajo'tyú'uuca'aj ɨ Jesús.
42009033	Matɨ'ɨj meríj jo'cɨ́ɨnyisima'caj a'ɨ́ɨmaj ɨ maj Jesús jamuan tyi'xajtaca'aj, Pedro pu a'yan tyu'taxájtaca' tɨjɨn: ―Maeestro, tyámua' pu naa tyaj a'yan huatyú'uucaj. Tyiche' hueícaca tyu'taahua ɨ ɨnáamua, sɨ́ɨj tɨ muéetzij ja'árij ja'me, ajta sɨ́ɨj Moisés tɨ ja'árij ja'me, ajta sɨ́ɨj Elías tɨ ja'árij ja'me. Ajta ɨ Pedro capu je'ej ja'miteerastya'ca'aj je'ej tɨ tyi'xajtaca'aj.
42009034	Tɨ'ɨj óoj tyi'xáatacaj, aj pu'ij jéetɨrij hua' japua huataséjre, ajta tɨ'ɨj ɨ jéetɨrij hue'cáanaj aj mu mij tyu'tátzɨn.
42009035	Aj pu'ij ɨ jéetɨrij tzajta nyúucarij huatánamuajre tɨ a'yan tyu'taxájtaca' tɨjɨn: ―A'íi pu a'ɨ́ɨn pué'een ɨ nyiyóij ɨ nyaj ja'antyíhuó. Siata'aj jáanamua.
42009036	'Tɨ'ɨj ɨ nyúucarij a'yan tyu'tánamuajre, aj pu'ij jusɨ́ɨj ajo'tyaváaj ja'raa ɨ Jesús. Majta a'ɨ́ɨmaj ɨ maj jamuan huacɨ́j, a'ɨ́ɨ mu ju'huatyá'ɨtzee ɨ ju tzájta', camu a'tɨ́j huaté'exaaj je'ej maj tyi'tɨ́j tyu'séej.
42009037	'Yaa ariá'pua'aj, matɨ'ɨj acáacɨj ɨ jɨríj japua, jéehua mu ɨ tyeɨ́tye ja'antyinájchaca' ɨ Jesús.
42009038	Ajta sɨ́ɨj pu hua' tzájta' ɨ tyeɨ́tye ca'nyíin jɨn a'yan tyaatajé tɨjɨn: ―Maeestro, jéehua nu a'yan tyi'muahuavii paj jaaséj ɨ nyiyój, ji'nye a'ɨ́j nu'uj caa tyi'ijyój,
42009039	júuricamej tɨ je'ej pua'aj een pu jájvivi', a'ɨ́j pu jɨn iijri'huaj ajta jéehua huá'rurij jata'ca, ajta je'en eejcuemuxa'rij ɨ jutyényi'tze'. Jéehua pu je'ej pua'aj joore capu jata'caa tɨ juxáahua majo'cha'canye'en.
42009040	Nyahuo'táhuaviiri' ɨ maj a jamuan huacɨ'ɨj maj jaatamuáritye' ɨ tɨ tzajta' séejre', ajta camu pu jáaruj.
42009041	'Jesús pu a'yan tyu'tanyu tɨjɨn: ―Mua'aj mu siaj quee tya'tzaahuatye' siajta je'ej pua'aj tyi'tyetyeɨ́tye. ¿A'chunyéj juxɨe've' nyaj ja'mua jamuan ya huatyávaacaj nyej nyij ja'mua jɨme' óoviicue're'en? Ma ja'vé'vi'tɨj a'yóoj.
42009042	'Tɨ'ɨj óoj ɨ tyamuéej ajooma'caj, aj pu'ij ɨ tyiyáaru' je'tárɨe a chóota', ajta huá'ruri jaata', ajta ɨ Jesús pu jajtyá'xɨj a'ɨ́jcɨ ɨ tyiyáaru', aj pu'ij tyáahuaa a'ɨ́jcɨ ɨ tyamuéej, ajta je'en jaatátui ɨ yo'puáara'.
42009043	Néijmi'i mu tyámua' naa tyo'taséj a'ɨ́jcɨ jɨme' tɨ ɨ Dios jéehua tyámua' tyi'uuriajca'aj. 'Matɨ'ɨj móoj néijmi'i je'ej tyojo'séeracaj a'ɨ́jcɨ jɨme' je'ej tɨ Jesús huarɨ́j, a'ɨ́ɨ pu a'yan tyihuo'té'exaa a'ɨ́ɨjma ɨ maj jamuan huacɨ́j tɨjɨn.
42009044	―Tyámua' xu naa tyáanamua siajta quee yo'hua'nan, a'ɨ́jna ɨ yóojra' ɨ Dios pu huatátuiiri'huaj hua' jimi ɨ tyeɨ́tye.
42009045	'Majta a'ɨ́ɨmaj ɨ maj jamuan huacɨ́j, camu yo'itéej mua'ra je'ej tɨ tyihua'ixaatya'ca'aj, ji'nye capu eexú huáɨ'riitya'ca'aj mej mij néijmi'i jo'iteej mua'ra'nyij, majta mu tyi'tzɨɨnya'ca' maj jaata'íhuo' a'ɨ́jcɨ ɨ Jesús tɨ'ij tyámua' tyihuo'té'exaatye'en.
42009046	'Aj mu mij a'ɨ́ɨmaj ɨ maj jamuan huacɨ́j ɨ Jesús huatyóohuij maj a'yan tyityahuóojeeve a'ɨ́jcɨ jɨme' a'tɨ́j tɨ jéetze' juxɨe'va'aj ja'me.
42009047	Tɨ'ɨj ɨ Jesús jáamua'reeri' je'ej maj tyi'mua'ajcaa, aj pu'ij pa'rɨ'ɨj aja'vé'vi'tɨj, tɨ'quij a véjri' yo'tyéjche,
42009048	aj pu'ij a'yan tyihuo'té'exaa tɨjɨn: ―A'tɨ́j tɨ na'a tɨ tyámua' tyeetyéjeeve a'íjcɨ ɨ pa'rɨ'ɨj nye jitze ma'can, a'ɨ́ɨ pu ajta nyéetzij naataxɨe've'ej, ajta a'ɨ́jna ɨ tɨ nyéetzij naataxɨe'vej, a'ɨ́j pu ajta huataxɨe'vej ɨ tɨ unyojo'ta'ítyaca'. A'yaa pu tyi'en, a'ɨ́jna ɨ tɨ jéetze' cɨléenye' jɨn tyi'tyéjve ja'mua jimi, a'ɨ́ɨ pu a'ɨ́ɨn pué'een ɨ tɨ jéetze' juxɨe've'.
42009049	'Juan pu a'yan tyaaté'exaa tɨjɨn: ―Maeestro, séej tu a'tɨ́j ajo'séej tɨ a'nyúucaritze' hue'rámuarityahua'aj ɨ tyiyáaru'uj ɨ maj hua' tzajta' seejre' ɨ tyeɨ́tye, aj tu tyij jaatá'ijmuejri' tɨ quee a'yan rɨjca, ji'nye capu ityájmaj jitze ajtyáma'can.
42009050	'Jesús pu a'yan tyaaté'exaa tɨjɨn: ―Caxu ja'íjmujra, ji'nye a'ɨ́jna ɨ tɨ quee je'ej ja'mua'uure, a'ɨ́ɨ pu ja'muahuɨɨre'.
42009051	'Tɨ'ɨj arí tyi'véjri'tacaj a'ájna xɨcáara' tɨ jitzan ɨ Jesús jo'méj u tajapuá, Jesús pu ca'nyíjra'aj huatóoa'a tɨ'ij a'áa jo'me'en a Jerusalén.
42009052	Séecan pu huata'ítyaca' mej mij anaquéej jó'cɨɨnye a'ájna a chájta' tɨ a'yan tyaja'rájtyapua tɨjɨn Samaaria, mej mij a'áa tyámua' tyojo'uurej jo'tɨ ja'rá'iixaj,
42009053	majta a'ɨ́ɨmaj ɨ maj Samaaria ja'chajca'a, camu jaataxɨe'vej, ji'nye máamua'reeria'ca' tɨjɨn Jerusalén pu jo'yi'caaj.
42009054	Tɨ'ɨj a'ɨ́jna ɨ Santiago ajta ɨ Juan, matɨ'ɨj a'ɨ́ɨmaj jáamua'reeri', a'yaa mu tyaaté'exaa a'ɨ́jcɨ ɨ Jesús tɨjɨn: ―Tavástara', ¿nyi páaxɨe've' tyaj a'yan tyu'ta'ijta tɨ'ij jútye' je'cáxɨre'en ɨ tɨéj tɨ'ij huó'cui'nyij néijmi'caa a'ɨ́ɨjma?
42009055	'Aj pu'ij ɨ Jesús pu ooré'nyeeriaca' ajta je'en hua'ajtyá'axɨ, a'yaa pu tyihuo'té'exaa tɨjɨn: ―Caxu mua'aj jamua'ree tyi'tɨ́j tɨ júuricama'ra' ca'nyíjra'aj jámuaata' siaj sij a'yan tyu'taxáj.
42009056	Ji'nye canu nyáaj a'ɨ́j jɨn mu jo'vé'me nyej nyij hua'antyipuá'ritye'en ɨ tyeɨ́tye, sulu nyej nyij hua' japua huatányuunyij. Aj mu mij jo'cɨ́j, matɨ'ɨj mij séej chájta'naj jitze ja'rá'aj.
42009057	'Matɨ'ɨj móoj huaju'caj ɨ juyéj jitze, sɨ́ɨj pu a'yan tyaaté'exaa a'ɨ́jcɨ ɨ Jesús tɨjɨn: ―Nyavástara', a'yaa nu tya'xɨe've' nyaj a jamuan jo'cha'canye'en jo'tɨ na' paj jooma'aj pua'mej.
42009058	'Jesús pu a'yan tyaaté'exaa tɨjɨn: ―A'ɨ́ɨmaj ɨ arachuíjse, a'áa mu ja'che jo'tɨ ja'tyásta'najme, majta ɨ pína'ase a'ɨ́ɨ mu tyúu'ito'rityaa ɨ tɨ tyu'uj jitze, ajta a'ɨ́jna ɨ yóojra' ɨ Dios capu tyichi'ij jo'tɨ ja'huóoso'pe'en.
42009059	'Jesús pu séej a'yan tyu'té'exaa tɨjɨn: ―Pata'aj nyaj jamuan jo'cha'canye'en. 'Ajta a'ɨ́jna ɨ a'tɨ́j a'yaa pu tyaaté'exaa tɨjɨn: ―Nyavástara', naata' nyaj ya huácatyij 'asta na'aj quee huámuɨ'nyij ɨ nyitáata, nyej nyij ja'va'naj, aj nu nyij a jamuan jo'chá'canya'aj na'mej.
42009060	Jesús pu a'yan tyaaté'exaa tɨjɨn: ―Miche' a'ɨ́ɨmaj ɨ muɨ'chityee hua'va'naj ɨ juxa'aj muɨ'chityee, pajta muáaj áricuj pata'aj huo'ré'ixaatye'en ɨ nyúucaria'ra' ɨ Dios.
42009061	'Ajtáhua'aj pu sɨ́ɨj a'yan tyaaté'exaa tɨjɨn: ―Nyavástara', nyáaj nu jaxɨe've' nyaj a jamuan jo'cha'canye'en, ajta naata' nyej nyij anaquéej uja'tanyéj jo'nyej ja'che nyej nyij huo'tatyóojtye' ɨ nyetyeɨ́tyeristyamua'.
42009062	'Jesús pu a'yan tyaaté'exaa tɨjɨn: ―A'ɨ́jna ɨ a'tɨ́j tɨ huatyóochej tɨ'ij tyu'muárɨe'en, tɨ pua'aj arí je'ta umá'ca ajta jaatáxaahuataj, capu tyi'tɨ́j huɨɨre' a'ájna jo'tɨ ɨ Dios tyeje'íjta.
42010001	'Tɨ'ɨj a'yan mutyojo'ma'aj, tavástara' pu séecan ava'jajpuaxɨj hueícatyej japuan tamuáamuata' japuan hua'pua mu ará'axcaa, a'ɨ́ɨjma pu'ij huata'ítyaca' tyahua'puaj ma'can, mej mij anáatya'aj huaju'un, a'ájna jo'tɨ ja'chájta'najmee jo'tɨ a'ɨ́ɨn jo'ré'nyesij.
42010002	'A'yaa pu tyihuo'té'exaa tɨjɨn: ―Jéehua mu ɨ tɨ huá'ɨtziitye' mej mij ujo'tyájrutye jo'tɨ ɨ Dios tyeje'íjtaj, ajta camu mue'ij ɨ maj a'ɨ́jna jɨn tyí'huɨɨre' maj huo'ré'ixaatye'en ɨ nyúucaria'ra' ɨ Dios. A'ɨ́j xu jɨn a'yan tyaatáhuavii ɨ tavástara' tɨ'ij jéetze huojo'ta'ítyej ɨ maj tya'tzaahuatye', mej mij néijmi'que' huo'ré'ixaatye' ɨ tyeɨ́tye ɨ nyúucaria'ra' ɨ Dios.
42010003	Séricuj mua'aj, a'yaa nu tyajamuaata'ítyij hua' tzajta' ɨ tyeɨ́tye, a'yaa xu sij huasé'rihua'aj xáaju' matɨ'ɨj cánya'xɨɨ hua' tzajta' ɨ ɨ́ɨra'vetyee.
42010004	Caxu túmii a'aj, caxu tyi'tɨ́j a'aj ɨ siaj jɨn huatyóohuɨɨre'en caxu siajta áto'rij tyi'píij nusu tyúuca'quej, siajta quee a'tɨ́j tyi'xaatya'aj ɨ juyéj jitze.
42010005	Siatɨ'ɨj hua'chéj ja'rá'astij, néijmi'icaa xu anaquéecan huatatyójtye'en a'yan tɨjɨn: "Che' tyámua' tyi'eenye' yaja'muachej."
42010006	Ajta tɨpua'aj tyámua' naa metyi'tyechej, hua' jimi pu huatyá'ɨtzeere'ej ɨ siaj jɨn huo'tatyóojtye', na'ríij mequee, caxu mua'aj tyi'tɨ́j jo'rɨésij.
42010007	A'áa xu jo'tyá'ɨtzeere' jo'siaj ja'rá'iixa, siajta tyu'cua'nyij siajta huaye'en tyi'tɨ́j maj jamuaata'sij, ji'nye a'yaa pu tye'tyéevijtye' maj tyaanájchitye' a'ɨ́jcɨ ɨ tɨ tyi'muɨjhuaca. Caxu ajó'jujhua'nye' áyee siajta áyee ɨ maj hua'chéj jitze.
42010008	Siatɨ'ɨj séej chájta'naj jitze jo'tyájrutye, majta je'en tyámua' tyajamuatyéjeeve, a'ɨ́j xu huácua'nyij tyi'tɨ́j maj ja'muacuetyej,
42010009	setyihuo'huaatye' ɨ maj tyí'cucui', siajta a'yan tyihuo'té'exaatye' tɨjɨn: Pu'rij ja'mua jimi atyojo'ré'nyejsi a'ájna xɨcáara' jitze tɨ'ɨj Dios néijmi'que' tyu'ta'íjta.
42010010	Ajta tɨpua'aj séej chájta'naj jitze sia'rá'astij jo' maj quee tyámua' tyajamojo'tyéjeevej, a'áa xu cáayej jitze a'yan tyihuo'té'exaatye' tɨjɨn:
42010011	"A'ɨ́jna ɨ chuéj tɨ muɨɨnyi tɨ ajtávi'taxɨj ɨ taca'quée jitze, a'yaa tɨ ma'can ɨ chájta', a'ɨ́j tu huatáca'tzɨj siaj sij jáamuaa'ree siaj jéehua ootyá'ɨtzeerej ɨ Dios jimi. Ajta a'yaa xu tya'muareeriaj tɨ arí tya'rá'iixa ja'mua jimi a'náj tɨ ɨ Dios néijmi'que' tyu'ta'íjta."
42010012	A'yaa nu tyaja'mua'ixaatye' tzáahuatyi'ra' jɨme', a'ájna xɨcáara' jitze tɨ'ɨj ɨ Dios yará'iixa jéetze' mu a'ɨ́ɨmaj ɨ tyeɨ́tye jajpuéetzij muá'ju'un me quee ɨ maj Sodoma ja'chajca'aj.
42010013	'Siata'aj huatóoxaamujritye'en mua'aj mu siaj Corazín ja'chej, siata'aj mua'aj mu siaj Betsaida ja'chej. Ji'nye tɨpua'aj a'yan náarɨnyijche' hua' jimi ɨ maj Tiro jo'cháatɨme na'ríij hua'tzajta' ɨ maj Sidón jo'cháatɨme, a'ɨ́ɨ mu 'aamí' tya'antzáahuatye'nyijche' ɨ Dios jimi, majta cha' mana'aj tyu'tyoochéetya'xɨ'nyijche' majta nasíj japua huara'sejche' mej mij ɨ tyeɨ́tye jáamua'ree maj meríj tya'antzaahuaj.
42010014	Ajta a'ájna xɨcáara' jitze matɨ'ɨj néijmi'i á'xɨjtyi'huan, jéetze' xu mua'aj jajpuéetzij xa'ju'un mequée a'ɨ́ɨmaj ɨ maj Tiro majta ɨ maj Sidon ja'chej.
42010015	Siajta mua'aj mu siaj Capernaúm ja'chej, ¿nyi a'yan setyityóotzaahuatye' tɨ ɨ Dios jamua'vi'tɨn ɨ jútye'? Capu xaa nyu'u, sulu Dios pu a'áa jamojóohua'xɨj jo' tɨ jéetze ja'puejtzij.
42010016	'A'ɨ́jna ɨ a'tɨ́j tɨ já'muanamua, a'ɨ́ɨ pu ajta nyéetzij nyanamua, ajta a'ɨ́jna ɨ tɨ quee jamua'tzaahuatye', capu ajta nyéetzij na'tzaahuatye, ajta a'ɨ́jna ɨ tɨ quee nyéetzij na'tzaahuatye', a'ɨj pu ajta quee a'tzaahuatye ɨ tɨ nyojo'ta'ítyaca'.
42010017	'Ɨ maj hueicatye japuan tamuáamuata' japuan hua'pua ará'asej, jéehua mu jutyamua'va'aj uve'nyej, a'yaa mu tyu'xájtasima'aj tɨjɨn: ―Tavástara', majta mu ɨ tyiyáaru'uj ta'rá'astej tyatɨ'ɨj a'nyúucaritze' huo'tamuárij.
42010018	'Jesús pu a'yan tyihuo'té'exaa tɨjɨn: ―Nyáaj nu jaaséej a'ɨ́jcɨ ɨ tyiyáaru' tɨ'ɨj uje'cájve ɨ jútye', a'yaa pu huasé'rihua'aj tɨ'ɨj maj tyóonaxcava'ra'.
42010019	Nyáaj nu jamuaata' mej mij quee je'ej ja'mua'uurej ɨ cú'cu'see, majta ɨ tyaxcáj. Nyajta jamuata' siaj sij huo'tyámue'tɨn néijmi'icaa ɨ maj jamuájcha'ɨɨre', mej mij quee je'ej jamuáa'uurej.
42010020	Siajta caxu a'ɨ́jcɨ jɨn jutyamua'va' ɨ maj jamua'rá'astej ɨ tyiyáaru'uj, sulu a'ɨ́j xu jɨn huatóotyamua've'en tɨ arí á'yu'si' u tajapua je'ej siaj ántya'ruj.
42010021	'A'ájna pu'ij ɨ Jesús jéehua huatóotyamua'vej, tɨ'quij a'yan tyu'taxájtaca' ɨ júuricama'ra' ɨ Dios jitze ma'can tɨjɨn: ―Jéehua nu tyimuatyojtzi're', nyavástara', muáaj paj nyavástara', ɨ paj tyí'ijta u tajapua pajta íiyan ɨ cháanacaj japua, ji'nye muáaj paj huo'taséejratye a'nyúucaa a'ɨ́ɨjma ɨ maj quee je'ej tyéjviicue', pajta jaatyá'avaataca' a'ɨ́ɨjma jimi ɨ maj jéehua tyu'yí'tɨn, majta ɨ maj jéehua tyúumua'tye. Jee xaa nyu'u nyavástara', ji'nye a'yaa pu tyimua'ránajchaca'.
42010022	'Néijmi'i pu ɨ nyavástara' tyinaata'. Capu a'tɨ́j jamua'ree a'tɨ́j tɨ yóojra' pué'een, sulu a'ɨ́ɨ pu'uj jamuaa'ree ɨ vástaria'ra', capu ajta a'tɨ́j jamuaa'ree a'tɨ́j tɨ vástaria'ra' pué'een, sulu a'ɨ́ɨ pu'uj jamua'ree ɨ tɨ yóojra' pué'een, majta je'en a'ɨ́ɨmaj ɨ tɨ ɨ yóojra' huo'taséejratye'sij juxɨé'vi'ra' jɨme'.
42010023	'Tɨ'quij huo'séerajraa a'ɨ́ɨjma ɨ maj jamuan huacɨ́j, a'ɨ́ɨjma pu'ij a'yan tyu'té'exaa tɨjɨn: ―Miche' huatóotyamua've'en a'ɨ́ɨmaj ɨ maj jaséej je'ej siaj mua'aj tyi'tɨ́j seríj tyi'seej,
42010024	ji'nye a'yaa nu tyaja'mua'ixaatye' maj a'ɨ́ɨmaj ɨ maj tyí'xaxa'ta' ɨ Dios jitze ma'can, majta ɨ maj tyityatatyá'ca' rey jɨme', a'ɨ́ɨ mu a'yan tya'xɨe'va'ca'aj maj jaaséej je'ej siaj mua'aj tyí'seej, ajta camu a'yan tyeeséj, a'yaa mu majta tya'xɨe'va'ca' maj jáanamua je'ej siaj mua'aj tyí'namuaj, ajta camu a'yan tyáanamuajri'.
42010025	'A'náj pu sɨ́ɨj ɨ tɨ tyí'mua'taj ɨ yu'xarij jitze Moisés tɨ jo'yu'xaca', a'ɨ́ɨ pu aje'ré'nyej tɨ'ij Jesús jamuan tyu'xáj, a'yaa pu tyí'tyesa'ca' tɨ'ij ja'antyimue'tɨn, a'ɨ́j pu jɨn a'yan tyaata'íhuori' tɨjɨn: ―Maeestro, ¿tyi'tányi juxɨe've' nyaj a'yan huárɨnyij tɨ'ij náacɨ'tyij nyej nyij júurij na'ra'nyij jusen jɨme'?
42010026	'Jesús pu a'yan tyaaté'exaa tɨjɨn: ―¿Ji'nye tye'yu'si' ɨ yu'xarij jitze? ¿Tyi'tájnyi puá'jijve' ɨ yu'xarij jitze?
42010027	'Aj pu'ij a'ɨ́jna ɨ tɨ tyi'mua'taj ɨ yu'xarij jitze a'yan tyaaté'exaa tɨjɨn: ―Huaxɨe've' a'vástara' ɨ tɨ Dios pué'een néijmi'i jɨme' a'xɨéjnyu'caa, pajta néijmi' jɨme' a'júuricamej, pajta néijmi'i jɨme' ɨ paj jɨn uhuájca'nyej pajta ɨ paj jɨn ma'úmuarej jɨme', ajtáhua'aj pu sɨ́ɨj séejre' tɨ a'yan tɨjɨn pata'aj a'yan cha'ta pana'aj tya'xɨe've' ɨ axa'aj tyévij a'yájna patɨ'ɨj asɨ́ɨj tyia'axɨe've'.
42010028	'Jesús pu a'yan tyaaté'exaa tɨjɨn: ―Xa'puɨ'ɨn paj tyaataxájtaca'. Tɨ pua'aj néijmi'i pua'rá'astej, aj paj júurij pua'mej jusen jɨme'.
42010029	'Ajta a'ɨ́jna ɨ tɨ tyí'mua'taj, a'ɨ́ɨ pu jaxɨe'va'ca' mej mij jáamua'ree ɨ tyeɨ́tye tɨ quee a'náj ootyá'ɨtzee ɨ Dios jimi, a'ɨ́j pu jɨn a'yan tyaata'íhuo'ri' a'ɨ́jcɨ ɨ Jesús tɨjɨn: ―¿A'tanyíj a'ɨ́ɨn pué'een ɨ nyaxa'aj tyévij?
42010030	'Aj pu'ij ɨ Jesús a'yan tyaaté'exaa tɨjɨn: ―A'tɨ́j pu Jerusalén ja'rájraa, a'áa pu jooma'caj a Jericó, matɨ'ɨj mij náhua'rij ja'antyinájchaca', néijmi'i mu tyaanáhue'rij, majta tyá'ca'ri'ri' ɨ tyi'caanaria'ra', majta jaatyáavajxɨ, matɨ'ɨj mij jo'cɨ́j, a'áa mu mij yo're'tyécaj a juyéj jitze ajta arí á'me'riajca'aj.
42010031	Aj pu'ij sɨ́ɨj ajta a'áa joma'ca'aj ɨ juyéj jitze, puaríij pu pué'eenye' a'ɨ́jna, tɨ'ɨj jaaséej tɨ á'me'riajca'aj aa pu ɨmuá ja'tanyáaj ɨ juyéj jitze ajta mu jo'me.
42010032	Ajtáhua'aj pu sɨ́ɨj a'áa jooma'ca'aj a'ɨ́ɨ pu pué'eenye sɨ́ɨj tɨ Leví jitze ajtyáma'can, tɨ ajta tyí'huɨɨria'ca'aj ɨ hua'tyeyúuj tzajta', tɨ'ɨj a'áa jo're'nyej jo'tɨ joriá'ca'aj ɨ tɨ á'me'riajca'aj, a'ɨ́ɨ pu ajta jaaséej, a'yaa pu cha'ta na'aj huarɨ́j a'áa pu ɨmuá ja'tanyáaj ajta mu jo'me.
42010033	Ajtáhua'aj pu sɨ́ɨj a'áa jooma'ca'aj ɨ juyéj jitze a'ɨ́ɨ pu pué'eenye' sɨ́ɨj tɨ séej chuéj japua ja'ma'can tɨ a'yan tyaja'rájtyapua tɨjɨn Samaaria, tɨ'ɨj jaaséej, a'ɨ́ɨ pu'ij ja'ancu'vajxɨ.
42010034	Tɨ'quij jimi ajtyáxɨɨriaca', aj pu'ij jacáajo'si jo'tɨ tyajá'puejtyi'huaca'aj ɨ aséityij jɨme' ajta ɨ nahuáj, ajta jaca'ijcataca' jo'tɨ tyaja'puejtyi'huaca', aj pu'ij ja'vá'ra jupúuru' japua, tɨ'ɨj ij yo'tɨj a'ájna jo'maj já'asacaa ɨ maj puasaaruve', a'áa pu'ij tyámua' tyeecha'ɨj.
42010035	Yaa ariá'pua'aj, a'ɨ́jna ɨ tɨ Samaria ja'ma'can, a'ɨ́ɨ pu hua'puácaa iita'ɨ́'pu ɨ túmii, ajta jaata'ɨ́'pu'uj a'ɨ́jcɨ ɨ tɨ antyúumua'reej a'ɨ́jcɨ jɨme' ɨ chi'ij, a'yaa pu tyaaté'exaa tɨjɨn: "Pata'aj tyámua' tyéecha'ɨɨn, nyajta nyáaj nyatɨ'ɨj uvé'nyej, aj nu muaatá'sij néijmi'i a'chu paj jaaxɨjtye ɨ paj jáacha'ɨj.
42010036	A'yaa pu'ij, ¿a'tanyíj a'ɨ́ɨmaj ɨ maj hueica a'ɨ́ɨn pué'een ɨ tɨ tyámua' tyi'tyévista já'ra a'ɨ́jcɨ jimi ɨ juxa'aj tyévij ɨ maj tyaanáhue'ri' ɨ náhua'rij?
42010037	'Ajta a'ɨ́jna ɨ tɨ tyi'mua'taj ɨ yu'xarij jitze Moisés tɨ jo'yu'xaca' a'yaa pu tyaaté'exaa tɨjɨn: ―A'ɨ́jna ɨ tɨ ja'ancu'vajxɨ. 'Jesús pu'ij a'yan tyaaté'exaa tɨjɨn: ―Áricuj pata'aj a'yan cha'ta pana'aj huárɨnyij.
42010038	'Ajta a'ɨ́jna ɨ Jesús, a'ɨ́ɨ pu ooj huamá'ca'aj, tɨ'quij a'áa ja'rá'a jo'tɨ já'chajta', a'áa pu íitɨ' tɨ a'yan ántyapuaj tɨjɨn Marta huo'tyéeje ɨ juchi'taj.
42010039	Séej pu a'ɨ́jna tyí'ihuaara'ca'aj íitacan, tɨ a'yan ántyapuaca'aj tɨjɨn Maríia, a'ɨ́ɨ pu'ij ɨ Maríia a'áa véjri' jo'tayíijxɨ ɨ Jesús jimi tɨ'ij janamuáj je'ej tɨ tyi'xajtaca'aj.
42010040	Ajta a'ɨ́jna ɨ Marta, capu je'ej tyéejtyoova' je'ej tɨ huárɨnyij, ji'nye jéehua pu tyí'muarɨe'ca'aj tɨ'ij tyihuo'cue'tyej, aj pu'ij ajtyáxɨɨriaca' ɨ Jesús jimi, tɨ'quij a'yan tyaaté'exaa tɨjɨn: ―Nyavástara', ¿nyi quee a jitze juxɨe've' tɨ nye'ihuáara' quee nyahuɨɨria'aj nyej nyij nyasɨ́ɨj nyana'aj tyí'muarɨe'? Pata'aj jaaté'exaatye' tɨ'ij naatáhuɨɨre'.
42010041	'Aj pu'ij Jesús a'yan tyaaté'exaa tɨjɨn: ―Marta, Marta, jéehua paj tyi'mua'tze, pajta jéehua je'ej tyá'amua'tyej,
42010042	ajta sɨ́ɨj pu'uj juxɨe've' paj a'yan huárɨnyij. Maríia pu a'ɨ́j a'vá'huoj ɨ tɨ jéetze' jɨ're'en, capu ij a'tɨ́j jáa'ri'raj.
42011001	'Séej pu a'yan tyu'rɨ́j, a'áa pu ɨ Jesús ja'tyényuusima' ɨ Dios jimi, tɨ'ɨj ja'antyipua'rij tɨ tyéenyuusij, sɨ́ɨj pu ɨ maj jamuan huacɨ́j a'yan tyaaté'exaa tɨjɨn: ―Tavástara', taamua'tyej tyaj huatyényuunyij ɨ Dios jimi, a'yájna tɨ'ɨj ɨ Juan tyihuo'muá'tyej a'ɨ́ɨjma ɨ maj jamuan huacɨ́'ca'aj.
42011002	'Jesús pu a'yan tyihuo'té'exaa tɨjɨn: ―Siatɨ'ɨj huatyényuunyij, a'yaa xu tyu'taxáj tɨjɨn: Tavástara', che' tyámua' eenye' ɨ paj jɨn ántyapuaj. Che' mujo've'me'en ɨ paj jɨn néijmi'que' tyu'ta'íjta.
42011003	Tyitaatá' ɨ tɨ tyí'cue'ri' ɨ tɨ a'náj tɨ na'aj ta jitze tyúuxɨe've'.
42011004	Tyitaatú'uunyi' ɨ tyaj jɨn ootyá'ɨtzee a'jimi, ji'nye ityáj tu tyajta tyihuo'tú'uunyi'ri néijmi'caa a'ɨ́ɨjma ɨ maj ityájma jimi ootyá'ɨtzee. Capaj tyi'tá'care'en tɨ ɨ tyiyáaru' ca'nyíjra'aj taatá'care'en tyej tyij je'ej pua'aj huárɨnyij.
42011005	'Aj pu'ij ajta a'yan tyihuo'té'exaa tɨjɨn: ―Tyiche' a'yan tyaataxáj yee mua'aj xu séej tyí'amiincu, ajta je'en a'tzáaj je'ta tɨca' a'áa jo're'nyej jo' tɨ ja'che ɨ amíincu'ra' tɨ'ɨj ij a'yan tyaaté'exaa tɨjɨn: "Nya'amíincuj, hueícaca naatanyíjtye' ɨ pan,
42011006	ji'nye oochán pu uvé'nye sɨ́ɨj ɨ nya'amíincu tɨ mu' ja'tamá'ca', nyajta nyáaj, canu tyi'tɨ́j tyicha'ɨj ɨ nyaj jáacue'tyej."
42011007	Tɨ'quij a'ɨ́jna ɨ tɨ iirájca capu a'yan tyu'tányusi yee: "Capaj nya'ɨtzíitya', pu'ríj eetyánami' ɨ pueerta, majta ɨ tɨ'ríi mu'rij huaje'ej, nyajta nyáaj nu'rij nyajta huacá'aj, capu che' ɨ'rij nyaj ájchenyi nyej nyij tyi'tɨ́j muaatá'an."
42011008	A'yaa nu tyaja'mua'ixaatye', capu a'ɨ́jna jɨn ájchesi tɨ'ij tyi'tɨ́j jaatá' a'ɨ́jcɨ jɨme' tɨ amíincura' pué'een, sulu a'ɨ́j jɨn pu ájchesi tɨ'ij quee ja'ɨtziitya' ɨ amíincura', aj pu'ij jaatá'si, a'chu tɨ tyi'tɨ́j jaatáhuaviira.
42011009	A'ɨ́j nu jɨn a'yan tyaja'mua'ixaatye' tɨjɨn: Tyi'tɨ́j siaj huatáhuoosij, Dios pu jamuaata'si, ajta tyi'tɨ́j siaj huooj a'ɨ́j xu jimi jatyoonyi, setye'ejtyáto'sixɨ' jo'tɨ ja'pueerta, aj pu'ij ɨ Dios tyajamua'antácuunye'sij.
42011010	Ji'nye tɨ pua'aj a'tɨ́j tyi'tɨ́j ja'huaviira, a'ɨ́ɨ pu ja'ancuriá'si, ajta ɨ tɨ tyi'tɨ́j huooj, a'ɨ́ɨ pu jatyoonyi, ajta ɨ tɨ tye'ejtyáto'sixɨ'ɨn jo'tɨ já'pueerta, Dios pu tya'antácuunye'sij.
42011011	'¿Nyi quij mua'aj a'yan xáarɨnyij mu siaj huayójmua', tɨ pua'aj a'yóoj hue'ej muahuaviira, nyi quij cú'cu'uj paatapíjtye'sij,
42011012	nusu tyájxca paatáchuiitye'sij tɨ pua'aj to'oj muahuaviira?
42011013	A'yaa xu mua'aj tyij siajta je'ej pua'aj een ɨ ju tzajta', siáamua'reej siaj tyi'tɨ́j huo'ta'an ɨ juyójmua' tɨ jɨ́'re'en, ajta a'ɨ́jna ɨ ja'muavástara' ɨ tɨ tajapuá já'aseejre', a'ɨ́ɨ pu jéetze' jaayí'tɨn tɨ'ij huo'ta'an ɨ júuricama'ra' ɨ Dios a'ɨ́ɨjma ɨ maj jatáhuaviira.
42011014	'Jesús pu tyiyáaru'uj huatamuárij tɨ tyévij tzájta' seejria'ca', ajta a'ɨ́jna ɨ tyiyáaru' capu jata'caria'a tɨ ɨ tyévij tyu'taxáj, tɨ'ɨj Jesús jatamuárij, aj pu'ij huatáɨ'riitariaca' tɨ tyu'taxáj ɨ tyévij. Majta a'ɨ́ɨmaj ɨ tyeɨ́tye a'ɨ́j mu jɨn je'ej tyo'taséej,
42011015	majta séecan a'yaa mu tyu'taxájtaca' tɨjɨn: A'ɨ́jna ɨ Beelzebú ɨ tɨ tyihua'ijtye' ɨ tyiyáaru'uj, a'ɨ́ɨ pu ca'nyíjra'aj jata'caa a'mújcɨj mu Jesús tɨ'ij huo'tamuáritye'en ɨ tyiyáaru'uj.
42011016	'Majta séecan a'yaa mu tya'xɨe'va'ca' maj tyi'tɨ́j jɨn ja'antyimue'tɨn ɨ Jesús, a'ɨ́j mu jɨn jaatáhuaviiri' tɨ tyi'tɨ́j huo'taséejratye' mej mij a'ɨ́jcɨ jɨn jaamua'ree tɨ tajapua ja'ma'can.
42011017	Ajta ɨ Jesús pu jamua'reeriaca'aj je'ej maj tyí'mua'ajca, a'yaa pu'ij tyihuo'té'exaa tɨjɨn: ―Matɨ'ɨj mana'aj ɨ maj séej ɨ chuéj japua tyí'ijta, tɨ pua'aj je'ta' muáacɨɨnye, aj mu mij huatóonyo'si'tye'ej, matɨ'ɨj mij jujɨ́ɨmua'aj antyúupua'ritye'sij, ajta je'en a'yan cha'ta ɨ tyihua'chi'ij tyu'tyú'uunyi'huaj.
42011018	A'yaa pu'ij ajta tyi'een ɨ tyiyáaru' jimi, tɨ pua'aj je'ta muáacɨɨnye, ¿ji'nye tyíɨ'ɨrij tɨ'ij á'tyeevi'in ɨ maj jɨn antyúumua'reej? A'yaa nu tyaja'mua'ixaatye' a'ɨ́jcɨ jɨme' siaj mua'aj a'yan tyí'nyaxaj yee nyaj Beelzebú jitze arányaca'nyej nyej nyij huo'tamuáritye' ɨ tyiyáaru'uj,
42011019	ajta tɨ pua'aj a'yan tyi'eenye', ¿a'tanyíj jitze mua'róoca'nyej mej mij huo'tamuáritye' ɨ tyiyáaru'uj a'ɨ́ɨmaj ɨ maj ja'mua jamuan huacɨ'ɨj? A'ɨ́ɨ mu mij a'yan tyajamuaataxájta siaj mua'aj siajta ootya'ɨtzee.
42011020	Ji'nye tɨ pua'aj ɨ júuricama'ra' ɨ Dios jitze na'rányaca'nyaj nyej nyij huo'tamuáritye'en ɨ tyiyáaru'uj, a'yaa pu huatóomua'aj tɨ arí a'ájna atyojo'ré'nyej ja mua jimi a'náj tɨ ɨ Dios néijmi'que' tyu'ta'íjta.
42011021	'A'tɨ́j tɨ tu'huájca'nye tɨ ajta tyamua' tye'cha'ɨj ɨ juchí'ij, néijmi'i ɨ tɨ tyi'ráa' tyámua' pu naa tyi'cha'ɨɨhuaj.
42011022	Ajta tɨ pua'aj sɨ́ɨj mu jo've'me' tɨ jéetze' uhuájca'nye quee a'ɨ́jna, a'ɨ́ɨ pu'ij jaatyámue'tɨj, tɨ'quij néijmi'i tya'nahue'ran ɨ tɨ tyi'ijcha'ɨj.
42011023	A'ɨ́jna ɨ tɨ quee nyahuɨɨre', a'ɨ́ɨ pu nyéjcha'ɨɨre', ajta ɨ tɨ quee tyeɨ́tye tyisɨɨ're'ej nye jimi, a'ɨ́ɨ pu huojo'cui'naj.
42011024	'Ajta a'yan tɨjɨn: ―A'yaa pu rɨcɨj ɨ xɨéjnyu'carij tɨ je'ej pua'aj een, tɨ'ɨj iirájra'nyij séej tzajta' ɨ tyévij, a'ɨ́ɨ pu a jo'chá'canya' ja'me tɨ'ij jáahuonyi jo'tɨ ja'huóoso'pe'en, jo' tɨ jo'huachi. Ajta tɨ'ɨj quée jatyoove'en, a'yaa pu tyí'mua'tyij tɨjɨn: "Nyiche' huariá'ra'nyij ɨ nyichéj jo' nyaj ja'rájraa."
42011025	'Tɨ'ɨj uvé'nyen, a'yaa pu een a'ɨ́jna ɨ a'tɨ́j, naa pu een ɨ ju tzájta', cuxáa maj moochán uhuaré'icho'taca', néijmi'i pu tyámua' tyí'een.
42011026	Aj pu'ij a'ɨ́jna ɨ xɨéjnyu'carij séecan uja'rávi'tɨj ɨ maj aráahua'puaj ará'asej, ɨ maj majta jéetze' je'ej pua'aj een quee ɨ sɨ́ɨj. Matɨ'ɨj néijmi'i utyájrutyij ɨ tyévij tzajta mej mij a'úu ja'chaaj muá'ra'nyij. Ajta je'en jéetze' je'ej pua'aj éenya' já'me a'ɨ́jna ɨ tyévij quée tɨ'ɨj aamí' éenya'aj.
42011027	'Tɨ'ɨj Jesús óoj tyi'xáatacaj, sɨ́ɨj pu íitɨ' a'áa jo'tyávaaca' hua' tzájta' ɨ tyeɨ́tye. Aj pu'ij a'yan tyu'taxájtaca' ca'nyíin jɨme' tɨjɨn: ―Tyámua' pu tyaatá' a'ɨ́jcɨ ɨ íitaj ɨ paj jitzan huanɨé'huaca', ajta muaaxá'pueeri'.
42011028	'Aj pu'ij Jesús a'yan tyu'tanyu tɨjɨn: ―Jéetze' pu tyámua' tyihua'tá'ca a'ɨ́ɨjma ɨ maj janamuaj ɨ Dios nyúuca, majta já'tzaahuatye'.
42011029	'Jéehua mu ɨ tyeɨ́tye mooche' ajtyáxɨɨrisima'a ɨ Jesús jimi, ajta a'ɨ́jna, a'yaa pu tyu'taxájtaca' tɨjɨn: ―Jéehua mu je'ej pua'aj tyityetyúucha'ɨj ɨ tyeɨ́tye ijíij maj yan séejre', a'yaa mu tyá'xɨe've' nyaj tyi'tɨ́j huo'taséejratye' tɨ huápuɨ'ɨj juxɨe've'. Ma nyajta canu tyi'tɨ́j huo'taséejratye'sij, a'ɨ́j nu'uj huo'té'exaatye'ej je'ej tɨ tyáaruj ɨ Jonás.
42011030	'Ji'nye a'ɨ́ɨ pu ɨ Jonás a'ɨ́ɨn pué'eenya' ɨ tɨ huápuɨ'ɨj juxɨe've' ɨ maj jaaséej ɨ maj Nínive já'chajca'aj, a'yaa nu cha'ta nyana' nyáaj a'ɨ́ɨn tyi'pué'een ɨ tɨ huápuɨ'ɨj juxɨe've' mej mij jaséej ijíij maj huátyeɨɨtye.
42011031	'A'yaa nu tyajá'mua'ixaatye', a'ájna xɨcáara' jitze tɨ jitzan Dios huá'xɨjtye'en ɨ tyeɨ́tye, a'ɨ́jna ɨ tɨ aamí' tyi'tyávaaca' reyna jɨme' yúutye pújmua', a'ɨ́ɨ pu a'áa jo'tyéchaxɨj ja'mua jamuan. A'ɨ́ɨ pu ajta hua' jitze tyo'ojpuá'ritye'si tyi'tɨ́j jɨme', ji'nye a'ɨ́ɨ pu ɨmuá mujo've'mej tɨ'ij jáanamua a'ɨ́jcɨ ɨ Salomón tɨ tyámua' metyóomua'riajca'. Nyajta nyáaj, ɨ nyaj yaa huatyéjve ɨ tyeɨ́tye tzajta', jéetze' nu va'can jɨn tyi'tyéjve quee a'ɨ́jna ɨ Salomón.
42011032	'Majta ɨ maj Nínive já'chajca'a, a'yaa mu rɨnyij a'ájna xɨcáara' jitze ɨ Dios tɨ jitzan huá'xɨjtye'en ɨ tyeɨ́tye. A'ɨ́ɨ mu huatyáhuiixɨ'ɨj ja'mua jamuan ijíij siaj huátyeɨɨtye, matɨ'ɨj mij ja'mua jitze tyo'ojpuá'ritye'sij tyi'tɨ́j jɨme'. A'ɨ́ɨmaj mu seequé tyu'muá'aj matɨ'ɨj jáanamuajri' je'ej tɨ tyihuo'té'exaa ɨ Jonás. Nyajta nyáaj jéetze' nu va'can jɨn tyi'tyéjve quee a'ɨ́jna ɨ Jonás.
42011033	'A'ɨ́jna ɨ tɨéj ɨ maj ja'antyítɨeeraj, capu a'tɨ́j me' yo'tyá'avaata. Capu ajta xá'rij tzajta ju'cáchesi. Capu xaa nyu'uj, sulu anpu ɨmuá yo'ojchesi tɨ'ij huo'tyátazavi'tye'ej ɨ maj a'úun jo'tyárutyij.
42011034	'A'yaa pu tyí'huɨɨre' ajɨ'sij tɨ'ɨj tɨéj tɨ á'taa a jitze, a'ɨ́j pu jɨn, tɨ pua'aj jɨ́'reenye' ajɨ'sij, a'yaa pu éenya' ja'me, cuxáa tɨ huanyéeri'cɨj néijmi'ique' a jitze. Na'ríij quee jɨ́'reenye' ajɨ'ɨj, a'yaa pu een cuxáa tɨ huatɨ́ca' a jitze.
42011035	'Tyamua' xu'u mua'aj tɨ'ij quee óomuɨ'nyi ɨ tɨéj tɨ arí ja'mua jitze séejre'.
42011036	Tɨ pua'aj a'náj tɨna'aj á'taacaj mua' jitze, ajta quee a'muɨ'ɨjca, néijmi'ique' pu huanyéeri'cɨj já'me. A'yaa pu tye'me, tɨ'ɨj ɨ tɨéj tɨ a jitze séejria'aj.
42011037	'Tɨ'ɨj ja'antyipua'rij tɨ tyihuóo'ixaa, aj pu'ij sɨ́ɨj fariseo jaatajée tɨ tyojo'vá'cua'nyi jo' tɨ já'che, a'áa pu'ij ɨ Jesús jo'mej tɨ'quij utyájrupi ajta je'en ajtyéeyixɨ jo' tɨ méesa jo'tyéjvee.
42011038	Ajta a'ɨ́jna ɨ fariseo, je'ej pu'ij pua'aj tyo'toomua'aj, tɨ'ɨj jaaséej ɨ Jesús tɨ quée anoomuéetya'aj tyu'cuaj je'ej maj tyeeyí'tɨhua'aj.
42011039	'Aj pu'ij tavástara' a'yan tyihuo'té'exaa tɨjɨn: ―Mua'aj mu siaj fariseos pué'een, a'yaa xu tyí'tyetyij siaj anóomuejtye' mu jumuáca' jitze, ajta quee je'ej jamuá'miteerastye' siaj tyámua' huó'uure mu ju tzájta'. A'yaa xu een tɨ'ɨj a'tɨ́j tɨ jacáajo'si jéejre' ɨ vaasu ajta ɨ puláatu. Ma siajta mua'aj, je'ej xu pua'aj een mu jutzájta', siajta je'ej pua'aj tyí'tyetyeɨɨtye a'ɨ́jcɨ jɨme' siaj tyihuá'nahue', siajta je'ej pua'aj hua'uure.
42011040	Siajta quée tyi'tɨ́j mua'ree, a'ɨ́jna ɨ tɨ jaatyátaahuaca' ɨ já'muahue'ra', ¿nyi quée a'ɨ́ɨn ajta jaatyátaahuaca' ɨ tɨ ja'muatzajta' séejre'?
42011041	Siata'aj tyihuo'tá'an ɨ maj quee je'ej tye'viicue' a'ɨ́jcɨ ɨ siaj tyi'ijcha'ɨj. A'yaa xu a'ɨ́jcɨ jɨn huárɨnyij, tɨ'ij tyámua' tye'rájra'nyi ja'mua jimi.
42011042	'Je'ej pu pua'aj atyojo'ré'nyejsi ja'mua jimi ɨ fariseos siaj pué'een. A'yaa xu tyí'ta'caa ɨ séej tamuaamuata' anxɨ́tye tɨ jitze ma'can a'ɨ́jcɨ ɨ tu'píj, tyi'tɨ́j ménta, siajta a'ɨ́jcɨ ɨ tu'píj tɨ a'yan huatóomua'aj tɨjɨn ruda, siajta néijmi'i tɨ'ɨj na'a pua'muáj tyí'ixoo ɨ tu'píj. Siajta seríj yo'huá'axɨj ɨ tɨ jéetze' juxɨee've' ɨ Dios jimi, siaj tyámua' huó'uure ɨ juxa'aj tyeɨ́tye je'ej tɨ tya'ráanajchi', siajta tyámua' tyé'ejcha'ɨɨ ɨ Dios. Tyámua' pu atyajo're'nyéenyijche' tɨ pua'aj sequée yo'hua'naacajche' siaj ja'rá'aste a'ɨ́jcɨ ɨ tɨ jéetze' juxɨe've'. Ajta a'yan tyúuxɨe've' siaj tyu'tán' a'ɨ́jcɨ ɨ séej tamuaamuata' anxɨ́tye tɨ jitze ma'can.
42011043	'Siata'aj huatóoxaamujritye'en mua'aj, mu siaj fariseos pué'een, jéehua xu jaxɨe've' tɨ tyi'tɨ́j jamuáacɨ'tyij siaj sij oora'sej ɨpuárij japua jo' maj já'rasacaa ɨ huóosij ɨ tyeyúuj tzajta'. Ajta jamua'ráanajchi maj ɨ tyeɨ́tye jamuaatatyójtye' tzáahuatyi'ra'aj jɨme jo' maj tyaja'tóotɨmej.
42011044	'Siata'aj huatóoxaamujritye'en, ji'nye a'yaa xu een tɨ'ɨj jo' máj hua'ja'vá'naamua ɨ muɨ'chítye. Majta ɨ tyeɨ́tye ɨ maj japuan huahuíistɨcɨ'ɨj, camu jamua'ree yee a'tyán mu ava'námi'huajmee.
42011045	Tɨ'ɨj ij sɨ́ɨj tɨ tyí'mua'taj ɨ yu'xarij jitze, Moisés tɨ jo'yú'uxaca', a'yaa pu tyaaté'exaa tɨjɨn: ―Maeestro, je'ej pua'aj paj tyihuá'xaj a'ɨ́ɨjma ɨ fariseos, a'ɨ́j paj jɨn pajta je'ej pua'aj tyí'tajee ityájma.
42011046	Jesús pu a'yan tyaaté'exaa tɨjɨn: ―Siajta mua'aj, mu siaj tyí'mua'taj ɨ yu'xarij jitze Moisés tɨ jo'yu'uxaca', je'ej pu pua'aj tye'mej ja'mua jimi. A'yaa xu tyihuá'ijtye' ɨ tyeɨ́tye a'ɨ́jcɨ ɨ tɨ huápuɨ'ɨj tyési', siajta hua'ijtye' mej mij ɨ tyeɨ́tye a'ɨ́jcɨ jɨn a'yan huárɨnyij, siajta mua'aj caxu tyi'tɨ́j jɨn a'yan rɨcɨj.
42011047	'Je'ej pu pua'aj tye'mej ja'mua jimi, ji'nye mua'aj xu ja'ajtá'ahua ɨ maj tzajta' huo'tyátoosij a'ɨ́ɨjma ɨ maj Dios jitze ma'can tyí'ixaxa'ta'aj, a'ɨ́ɨmaj maj huo'cuij ɨ já'muahuosimua'cɨ'ɨj.
42011048	'A'ɨ́j pu jɨn a'yan tye'miteere' tɨjɨn jamua'ránajchaca' je'ej maj huó'ruu ɨ ja'muahuosimua'cɨ'ɨj, ji'nye a'ɨ́ɨ mu huó'cui a'ɨ́ɨjma ɨ maj Dios jitze ma'can tyí'xaxa'ta'aj, siajta mua'aj ja'ajta'ahuaj jo' maj huaja'vá'naj.
42011049	'A'ɨ́j pu jɨn ɨ Dios jumua'tziira' jɨn a'yan tyu'taxájtaca' tɨjɨn: "Nyahuo'ta'ítyij huá'jimi ɨ tyeɨ́tye séecan maj nye jitze ma'can tyí'ixaj, nyajta séecan ɨ nyaj hua'antyíhuo mej mij nyahuɨɨria'aj. Je'cáca mu cui'nyij a'ɨ́ɨmaj ɨ tyeɨ́tye, majta séecan je'ej pua'aj uurej."
42011050	'A'ɨ́j pu jɨn ɨ Dios a'ɨ́ɨjma jitze tyí'pua'ritye'en ijíij maj huátyeɨɨtye a'ɨ́jcɨ jɨ́me', matɨ'ɨj mana'aj pua'muaj huácuij ɨ maj Dios jitze ma'can tyí'ixajtaca'aj, matɨ'ɨj pua'muaj huácuij tɨ'ɨj na'aj tyu'séejre ɨ cháanacaj,
42011051	tɨ'ɨj na'aj ɨ Abel tɨ huamuɨ́' ajta a'ɨ́jna ɨ Zacarías, ɨ maj jaaje'ca je'ta jo'tɨ jo'tyéjve a'ɨ́jna ɨ maj japuan tyí'mu'vejritaca, ajta ɨ tyeyúuj tɨ ja'vé'nyee. A'ɨ́j pu jɨn ɨ Dios a'ɨ́ɨjma jitze tyí'pua'ritye'en ijíij maj huátyeɨɨtye.
42011052	'Je'ej pu pua'aj tye'mej ja'mua jimi mu siaj tyí'mua'taj ɨ yu'xarij jitze Moisés tɨ jo'yú'xaca'. Ji'nye mua'aj xu jujɨ́ɨmua' jamua'reeriaca' je'ej tɨ tyáaxɨe've' ɨ Dios, siajta quee a'yan huarɨ́j je'ej tɨ ɨ Dios tyáaxɨe've'. Caxu siajta hua'tá'caa mej mij séecan jaamua'tyij je'ej tɨ tyí'een ɨ Dios jimi.
42011053	Tɨ'ɨj Jesús iirájraa, a'ɨ́ɨmaj ɨ fariseos, majta ɨ maj tyí'mua'taj ɨ yu'xarij jitze Moisés tɨ jo'yú'uxaca', a'ɨ́ɨ mu jéehua huatanyínyu'cacuca', majta je'en huatyóohuij maj jaa'ɨtziitye'en jéehua metye'íhuo'raj,
42011054	mej mij jájtyoonyij ɨ tɨ jɨn eerá'ɨtzen, a'ɨ́jcɨ jɨme' je'ej tɨ a'ɨ́ɨn tyu'taxájtaj.
42012001	'Majta a'ɨ́ɨmaj ɨ tyeɨ́tye, jéehua mu ajtyáxɨɨriaca', a'yaa mu ará'axcaa a'chu hua'pua vi'ra'aj nusu hueica vi'ra'aj, a'ɨ́j mu jɨn huápuɨ'ɨj á'cataca'aj. Ajta a'ɨ́jna ɨ Jesús, a'ɨ́ɨ pu anaquéej tyihua'tyixáatya'ajraa a'ɨ́ɨjma ɨ maj jamuan huacɨ́j a'yan tɨjɨn: ―Tyámua' xu'uj mua'aj a'ɨ́ɨjma jimi ɨ fariseos ɨ maj janajchitye' ɨ pan jitze, a'ɨ́ɨmaj mu huá'canamua ɨ tyeɨ́tye.
42012002	Ji'nye tyi'tɨ́j maj mua'reej ɨ tyeɨ́tye avíitzij jɨme' a'ɨ́ɨ pu mua'reeri'huan, ajta tyi'tɨ́j maj a'vaataca'aj a'ɨ́ɨ pu huataséjre'sij.
42012003	Ayaa pu'ij a'ɨ́jcɨ ɨ paj jaataxájtaca' tɨ́ca'ariste', a'ɨ́ɨ pu huatánamuajre'ej tújca'ri tzajta', ajta a'ɨ́jna ɨ paj jaataxájtaca' xájtari' u chi'tá, Dios pu jaataxájta ca'nyíin jɨme' a'ájna ɨ chi'ij japua.
42012004	'A'yaa nu tyajá'mua'ixaatye' mu siaj nya'amiincustyamua' pué'een, caxu huá'tzɨɨnya'aj a'ɨ́ɨjma ɨ maj jaayí'tɨn maj jaajé'ca ɨ siaj jatyáhue'ra', ji'nye camu jaayí'tɨn maj jo'puá'ritye' ɨ ja'mua júuricamej.
42012005	Nyajta nyáaj nu jamuaté'exaatye'ej a'tɨ́j siaj tzɨɨnya'aj, a'ɨ́j xu tzɨɨnya' a'ɨ́jcɨ ɨ tɨ jaayí'tɨn tɨ jaajé'ca ɨ siaj jatyáhue'ra', tɨ ajta jaayí'tɨn tɨ a'áa yóorɨeenyij ɨ ja'mua júuricamej ɨ tɨéj jitze tɨ quée a'náj ja'muɨ'nyi. A'yaa nu tyajá'mua'ixaatye' tɨjɨn: siata'aj a'ɨ́j huátzɨɨnye'en.
42012006	'Caxu je'ej tyityóomuajca. ¿Nyi me quee a'yan tyi'najchita a'chu hua'pua meeru' anxɨ́vicaa jɨme' ɨ pína'see? Camu jéehua tyá'najchi ɨ pína'see, ajta ɨ Dios capu huajo'hua'naj.
42012007	Ajta ja'mua jɨme', Dios pu jamua'ree a'chu tɨ sɨ́ɨj ajta sɨ́ɨj ava'cɨpuaj, a'ɨ́ɨ pu arí jaatye'itej. A'ɨ́j xu jɨn quee tyí'tzɨɨnya', ji'nye mua'aj xu jéetze' jitzan juxɨe've' mequée ɨ pína'see.
42012008	'A'yaa nu tyajá'mua'ixaatye', a'tɨ́j tɨ na'a tɨ a'yan tyu'taxáj ɨ tyeɨ́tye tzajta tɨ nyéetzij na'tzáahuatye', nyáaj ɨ nyaj nyajta tyévij jitze huanɨe'huaca', a'yaa nu nyajta tyaataxájta a'ɨ́ɨjma jimi ɨ maj tajapua tyí'huɨɨre' ɨ Dios jimi,
42012009	ajta a'ɨ́jna ɨ tɨ naatyáahue'taj a'ɨ́ɨjma jimi ɨ tyeɨ́tye, a'yaa nu cha'ta tyaataxájta a'ɨ́ɨjma jimi ɨ maj tyí'huɨɨre' ɨ Dios jimi tɨjɨn canu jamua'tye.
42012010	'Dios pu tyihuo'tú'uunyi'ra a'ɨ́ɨjma ɨ maj je'ej pua'aj tyí'nyaxaj nyéetzij ɨ nyaj nyajta tyévij jitze huanie'huaca', ajta capu a'náj tyihuo'tú'uunyi'raj a'ɨ́ɨmaj ɨ maj je'ej pua'aj tyataxáj ɨ júuricama'ra' ɨ Dios.
42012011	'Matɨ'ɨj jamuá'anvi'tɨj a'ɨ́ɨjma jimi ɨ maj tyeyúuj tzajta' tyí'ijta, nusu a'ɨ́ɨjma jimi ɨ maj tyi'tɨj jɨn antyúumua'ree, caxu je'ej tyityóomua'ajca je'ej siaj tyityeetyóonaj nusu je'ej siaj tyu'taxájta,
42012012	ji'nye tɨ'ɨj jamuáacɨ'tyij siaj tyu'taxáj, a'ɨ́ɨ pu ɨ júuricama'ra ɨ Dios tyajá'muamua'tye je'ej siaj ye'ej tyu'taxájta.
42012013	'Sɨ́ɨj tɨ hua' tzajta' ajo'tyávaaca'aj, a'yaa pu tyaaté'exaa ɨ Jesús tɨjɨn: ―Maeestro, pata'aj jaaté'exaatye' ɨ nye'ihuáara' tɨ tyinaatá'an a'ɨ́jcɨ ɨ tɨ nyéetzij tyi'nyacɨ'puaj.
42012014	'Jesús pu a'yan tyu'tanyu tɨjɨn: ―¿A'tanyíj tyina'antyáarujtye juees jɨme' nye' nyij nyáaj tyu'xá'puɨ'ɨntare' ja'mua jimi?
42012015	'Ajta a'yan tyihuo'té'exaa tɨjɨn: ―Tyámua' xu'uj mua'aj, siaj sij quée huápuɨ'ɨj tyí'nyacua'tzaj siaj jéehua tyu'cha'ɨ́ɨtɨme'nyij, ji'nye tɨ pua'aj a'tɨ́j jéehua tyi'tɨ́j tyícha'ɨɨ, capu tyi'tɨj je'ej tyeetyáhuɨɨre'ej tɨ'ij quée che' tyi'tɨ́j je'ej ja'uurej.
42012016	'Tɨ'ɨj ij séej nyúucarij jɨn tyihuo'té'exaa a'yan tɨjɨn: ―A'áa pu ja'hua' chíjtyaanyi' ja'chajca'aj, chuéj pu tyícha'ɨɨca'aj tɨ japuan tyi'huástyaa', tyámua' pu jéehua tyu'cɨɨtyej.
42012017	Tɨ'ɨj ij a'yan tyi'ria'mua'aj tɨjɨn: "¿Ji'nye náarɨnyij? Capu che' ma' jáa'ɨrij jo' nyaj je'ej yó'uure ɨ tɨ huácɨɨriaca'."
42012018	Aj pu'ij a'yan tyu'taxájtaca' tɨjɨn: "Nu'ríj jamua'ree je'ej nyaj huárɨnyij. Nyetyu'tyú'uuna ɨ tyi'nyechoorij ma tɨ tyu'váatɨmee, nyajta je'en séecan ájtaahuaxɨ'sij tɨ jéetze' vivájma'aj já'ra'nyij, nyatɨ'ɨj nyij a'úun ju'tyá'toosij ɨ tɨ tyú'cɨɨriaca', nyajta néijmi'i ɨ nyaj tyi'ijcha'ɨj.
42012019	Nyajta je'en a'yan tyu'taxájta ɨ nyatzájta' tɨjɨn nu'rij néijmi'i tyi'ijcha'ij, tyamua' pu tye'tyeere tɨ tyámua' tyinaatyáhuaɨre'sij, nu'ríj nyaj huányaso'pe'en, nyiche' tyí'cuaj'caj, nyajta ya'caj, nyajta huányetyamua've'en."
42012020	Ajta ɨ Dios pu a'yan tyaaté'exaa tɨjɨn: "Muaj mu paj quee ma'úmua'ree, ijíij tɨca'aj paj muɨ'nyi, ¿a'tanyíj tyí'cɨ'tyij a'ɨ́jna ɨ paj tyámua' tyu'ruu?"
42012021	A'yaa pu tye'me a'ɨ́ɨjma jimi ɨ maj jaxɨe've' maj jéehua tyí'ijcha'ɨɨ, ajta camu tyi'tɨ́j tyí'cha'ɨj ɨ Dios jimi.
42012022	'Tɨ'quij ɨ Jesús a'yan tyihuo'té'exaa a'ɨ́ɨjma ɨ maj jamuan huacɨ́j tɨjɨn: ―Caxu a'ɨ́jcɨ jɨn tyí'mua'ajca je'ej siaj tyí'cua'nyij, nusu je'ej siaj tyi'tyeye'en, na'ríij tyi'tɨ́j siaj cáanarij tyu'tyóochejtye'sij.
42012023	Jéetze' pu ɨ ja'mua júuricamej juxɨe've' quee ɨ cue'raj, ajta jéetze juxɨe've' ɨ ja'muatyevij quee ɨ siaj tyi'tyóoche'tyee.
42012024	Cásɨ' siahuo'séej mu cua'tzáa, camu tyí'huastyaa, camu majta tyí'tza'naca, camu tyichí' ɨ maj tzajta' tyamua' yó'uure ɨ maj meríj jájsɨɨ, capu je'ej óoche' pu ɨ Dios tyihuá'cue'tye. Siajta mua'aj jéetze' xu jimi juxɨe've' ɨ Dios mequée ɨ cua'tzáa.
42012025	¿A'tanyíj jaayí'tɨn tɨ jéetze' á'tyeevi'in tɨ júuri já'ra'nyi a'ɨ́jcɨ jɨme' tɨ jéehua tyúumua'tziitye'?
42012026	Tɨ pua'aj sequée jaayí'tɨhua'an siaj a'yan huárɨnyij, ¿ji'nye éej jɨme' sij tyí'mua'tzej a'ɨ́jcɨ jɨme' ɨ tɨ tyá'ɨtzeere'?
42012027	'Casɨ' setyu'séej mu xúuxu'uj je'ej tɨ tyí'huaase', capu tyí'muɨjhuaca capu ajta tyí'itzacaa. Ajta jéetze' pu naa huase'rin quee ɨ Salomón ɨ tɨ tyi'tyávaaca'aj rey jɨme', capu a'náj a'yan tyu'yóochejtye tyi'tɨ́j jɨme' tɨ naa huase'rin tɨ'ɨj mu xúuxu'uj.
42012028	Tɨpua'aj ɨ Dios tyámua' tye'cha'ɨj ɨ xúuxu'u tɨ a'áa já'huaase' a'ɨtzitáj, ajta yaa ariá'pua'aj mu jaaré'vejchi, matɨ'ɨj mij jatyátera, jéetze' pu'ij mua'ajmaj tyajamuaatá'sij ɨ siaj tyu'tyóochejtye'en, mua'aj mu siaj quee tya'tzaahuatye'.
42012029	A'ɨj pu jɨn caxu je'ej tyi'tyóomuajtyaj a'ɨ́jcɨ jɨme tyi'tɨj siaj cua'nyij, nusu je'ej siaj tyí'tyeye'en.
42012030	Ji'nye néijmi'i matɨ'ɨj mana'a pua'muáj yan huacháatɨmee ɨ cháanacaj japua, a'yaa mu a'ɨ́jcɨ jɨn tyi'mua'tzej, siajta mua'aj xu tyivástara' tajapua tɨ já'aseejre', a'ɨ́ɨ pu arí jamua'ree tyi'tɨ́j tɨ jamuá'ɨtziitye'.
42012031	Jéetze xu jáahuonyij ɨ Dios tɨ jɨn tyí'ijtaj, aj xu sij néijmi'i tya'ancuriáasij ɨ tɨ tyajamuá'ɨtziitye'.
42012032	'Nyetyeɨ́tyeristyamua', caxu tyi'zɨɨnye'ej tyij siajta cɨ́ɨ siana'aj ara'asej, a'ɨ́jna ɨ siaj jajvástara' a'ɨ́ɨ pu jamuaatá'sij siaj utyájrutye jo' tɨ a'ɨ́ɨn tyejé'ijta.
42012033	Siata'aj tyú'toonyij ɨ siaj tyí'ijcha'ɨj siajta tyihuo'riá'an ɨ maj quee je'ej tyéjviicue', aj xu sij tajapua jéehua tyaja'ajsɨɨre'sij ɨ tɨ tyajamuaatyáhuɨɨre'sij, a'yaa pu eenya' ja'me tɨ'ɨj áto'rij tɨ quee a'náj huatyápa'naj, ajta jo' maj quee a'náj jo'tyárutyij ɨ náhua'rij, majta quee a'náj yo'rɨ́ejsi ɨ cɨrimíisee.
42012034	Ji'nye jo'tɨ tyi'tɨ́j jamuaja'ajcha'ɨɨre' a'áa pu ajta ja'séeria'aj ja'me ɨ ja'muaxɨejnyu'caa.
42012035	'Tyamua' xu huóo'uure siaj sij tyu'tyáhuɨɨre', sióoche' atanyéjnye'ri tɨ'ɨj a'tɨ́j tɨ antyitátzave'.
42012036	A'yaa xu éenya'aj xa'ju'un matɨ'ɨj ɨ maj tyí'huɨɨre' a'tɨ́j jimi tɨ a'áa jo'me jo' maj tyeje'ye'este a'ɨ́jcɨ jɨme' ɨ tɨ sɨ́ɨj huatyényeɨchij, majta a'ɨ́ɨmaj ɨ maj tyí'huɨɨre' mooche' mu tyi'cho'va'aj mua'ju'un a'tzáaj tɨ uvé'nyejsi a'ɨ́jna ɨ tɨ tyihuá'ijtye', mej mij jiye'tzín tya'antácuunye' tɨ'ɨj a'ɨ́ɨn tye'ejtyáto'sixɨ'ɨn ɨ pueerta jitze.
42012037	Tyamua' pu tyihuo'tyáhuɨɨre'sij a'ɨ́ɨjma ɨ maj tyí'huɨɨre' tɨ'ɨj huo'séej ɨ maj jacho've' a'tzáaj tɨ uvé'nyesij a'ɨ́jna ɨ tɨ tyihuá'ijtye'. A'yaa nu tyajá'mua'ixaatye' tzáahuatyi'ra' jɨme', a'ɨ́jna ɨ tɨ tyihuá'ijtye', a'ɨ́ɨ pu tyámua' ju'uure tɨ'ij huo'tyáhuɨɨre', ajta huo'ta'íjtye'si maj ajtyáara'asej ɨ meesa jitze, tɨ'ij tyihuo'cue'tyej.
42012038	Tyamua' pu tyihuo'tyáhuɨɨre'sij a'ɨ́ɨjma ɨ maj tyi'huɨɨre' tɨ pua'aj mooj jachó'va'aj, a'tzáaj tɨ uvé'nyesij a'ɨ́jna ɨ tɨ tyihuá'ijtye', tɨ pua'aj jé'ta tɨca' uvé'nyej nusu tapuá'risima'caj.
42012039	A'yaa xu mua'aj tya'mua'reeriaj tɨjɨn, a'ɨ́jna ɨ tɨ tyichí'ij, tɨ pua'aj jamua'ráeriaj a'tzáaj tɨ ará'iixaj ɨ náhua'rij, capu jatá'si tɨ aná'asti tɨ'ij tyu'náhua'an.
42012040	Siajta mua'aj, tyámua' xu sij siajta huo'uure, ji'nye nyáaj, ɨ nyaj nyajta tyévij jitze huanɨé'huaca', aj nu uvé'nyejsi siatɨ'ɨj pua'aj quee pu tyámuamua're'.
42012041	'Pedro pu a'yan tyaata'íhuo'ri' tɨjɨn: ―Tavástara', ¿nyi ityájmaj pana'aj putyi'tajee a'íjcɨ jɨme' ɨ nyúucarij ca' néijmi'caa paj putyi'jee?
42012042	'Tavástara' pu a'yan tyu'tanyu tɨjɨn: ―¿ A'tanyíj pué'een a'ɨ́jna ɨ tɨ tyí'huɨɨre', tɨ ajta tyamua' metyóomua're, tɨ ajta quee a'naj tyi'tɨ́j jɨn ootyá'ɨtzee? Ajta a'ɨ́jna ɨ tɨ tyé'ijtye', a'ɨ́ɨ pu tye'echa'ɨraste'en tɨ'ij a'ɨ́jcɨ jɨn antyúumua'reeriaj a'ɨ́ɨjma ɨ seecan ɨ maj majta tyí'huɨɨre', a'ɨ́ɨ pu tyihuá'cue'tyej a'tzáaj maj pua'aj tyi'cua'caa.
42012043	Tyamua' pu tye'mej a'ɨ́jcɨ jimi ɨ tɨ tyi'huɨɨre' tɨ'ɨj uvé'nyej a'ɨ́jna ɨ tɨ tyé'ijtye', ajta je'en jáatyonyij a'yan rɨjca je'ej tɨ tyaata'ij.
42012044	Je'can jɨme nu a'yan tyajá'mua'ixaatye', néijmi'i pu tyé'cha'ɨraste' a'chu tɨ tyi'tɨ́j tyícha'ɨɨ a'ɨ́jna ɨ tɨ tye'ijtye'.
42012045	Ajta tɨpua'aj a'ɨ́jna ɨ tɨ tyí'huɨɨre' a'yan tyí'mua'ajca yee mu pu ja' je'tyeeren a'ɨ́jna ɨ tɨ tyináacha'ɨɨra, ajta quee íya'taj uve'nyesij, aj pu'ij huatyóochesij tɨ huo'tyávajxɨ'ɨn a'ɨ́ɨjma ɨ maj tyí'huɨɨre', ɨ maj tyétyaca ajta ɨ maj uuca, ajta pu huatyóochesij tɨ tyu'cua'nyij, ajta tɨ nahuáj ucáaye'en tɨ'ɨj ij huatyátahueesij,
42012046	ajta a'ɨ́jna ɨ tɨ tyé'ijtye', a'ɨ́ɨ pu uvé'nyesij a'naj tɨpua'aj quée jacho've, ajta a'tzáaj tɨpua'aj quee putyamua'riáacaj, aj pu'ij jéehua puéjtzij jaatá'sij, a'yaa pu cha'ta na'aj tya'cɨ'tyij tɨ'ɨj a'ɨ́ɨjma ɨ maj ootyá'ɨtzeere ɨ Dios jimi.
42012047	'A'ɨ́jna ɨ tɨ tyí'huɨɨre' tɨ jamuaa'ree je'ej tɨ tyáaxɨe've' a'ɨ́jna ɨ tɨ tyé'ijtye', ajta quee tyámua' eenye'en, nusu quee a'yan rɨjcaj je'ej tɨ tya'xɨe've' ɨ tɨ tye'ijtye', jéehua pu'ij javeenyij a'ɨ́jna ɨ tɨ tye'ijtye'.
42012048	Ajta a'ɨ́jna ɨ tɨ tyí'huɨɨre' tɨ quée jamua'ree je'ej tɨ tyá'xɨe've' ɨ tɨ tyé'ijtye', cɨ́ɨ pu'u tye'ré'vesij tɨ pua'aj je'ej pua'aj huárɨnyij. A'tɨ́j maj jéehua tyu'ta', jéehua mu majta tyaatáhuaviiraj, ajta a'tɨ́j maj jéetze jitzan tyi'canyej jéehua mu majta tyaatáhuaviiraj.
42012049	'A'ɨ́j nu jɨn mu jo'vé'me nyej nyij puéjtzij huo'tá'an a'ɨ́ɨjma ɨ maj je'ej pua'aj rɨcɨj íiyan ɨ cháanacaj japua. Ajta a'yaa pu tyina'ráanajchi tɨ arí huatyóochenyij.
42012050	A'yaa pu nyéetzij tyí'nyacɨ'tyij nyaj jéehua jajpuéetzij na'me, jéehua pu je'ej pua'aj nya'aj ja'me 'asta na'aj quee néijmi'i tye'entyipuá'rej.
42012051	¿Nyi a'yan tyajamuá'miteeraste' nyaj a'ɨ́jcɨ jɨn mujo'vé'me mej mij tyámua' tyí'tyechajca íiyan ɨ cháanacaj japua? A'yaa nu tyajá'mua'ixaatye' tɨjɨn canu, sulu mej mij je'ta huácɨɨnyej.
42012052	Ajta ijíij tɨ yu jo'que'tɨj ja'me, ɨ maj anxɨ́vij ɨ tyeɨ́tye ɨ maj sequée mana'aj aja'chej, a'ɨ́ɨ mu je'ta' ootajú'un, a'ɨ́ɨmaj ɨ maj hueica, a'ɨ́ɨ mu hua'aj jaaxɨevi'raj ɨ maj hua'pua, majta ɨ maj hua'pua, a'yaa mu cha'ta tyihua'aj jaaxɨejvi'ra ɨ maj hueica.
42012053	A'ɨ́ɨ pu ɨ yo'puáara' jajaaxɨeevi'ra ja'me ɨ juyóoj, ajta ɨ yóojra' a'yaa pu cha'ta na' tya'jaaxɨéevi'ra ja'me ɨ jutáata, ajta ɨ náanajra', a'yaa pu cha'ta tya'aj jaaxɨéevi'ra ɨ juyój tɨ íitaj, ajta a'ɨ́jna ɨ yójra' tɨ íitɨ', a'ɨ́ɨ pu ajta jajaxɨéejvi'raj jame ɨ junáanaj. Ajta ɨ mu'nyáara' ɨ tɨ íitɨ' ɨ tɨ ucaríj, a'ɨ́ɨ pu ajta jajaaxɨéevi'ra já'me ɨ jumu' tɨ íitɨ', ajta a'ɨ́jna ɨ mu'nyáara' tɨ íjmuestɨ', a'ɨ́ɨ pu ajta jajaaxɨéevi'ra ja'me ɨ jumu' tɨ ucaríj.
42012054	'Jesús pu ajta a'yan tyihuo'té'exaa ɨ tyeɨ́tye tɨjɨn: ―Siatɨ'ɨj ɨ jéetɨrij huaséj tɨ eejnyéj yancɨ pújmua', a'yaa xu tyi'xaxa'aj tɨjɨn mu'ríj huatyéviiyij, ajta a'yan tye'mej.
42012055	Na'ríij tɨ pua'aj huatá'aacarej tɨ yúutyej pujmua' je'tanyéj, a'yaa xu tyí'xaxa'aj tɨjɨn huáxɨcaj pu a'mej, ajta a'yan tye'mej.
42012056	Mua'aj mu siaj quee ma'umuámua'are, mua'aj xu jaayí'tɨn je'ej siaj ye'e tyu'taxáj je'ej tɨ tyi'tɨ́j rɨnyi ɨ jútye', nusu íiyan ɨ cháanacaj japua, ¿ji'nye siaj sij quee jaayí'tɨn siaj jataxáj je'ej tɨ tyi'tɨ́j rɨnyi ja'mua jimi a'íjcɨ xɨcáara' jitze?
42012057	¿Ji'nye pe quee asɨ́ɨj a'jimi ja'xa'puɨ'ɨntare' je'ej tɨ tyi'tɨ́j tyi'tyéevijtɨj?
42012058	Tɨpua'aj a'tɨ́j tyi'tɨ́j a jitze huapuá'ritye'en, pata'aj jaatáhuavii siaj jaaxa'puɨ'ɨntare'en, na'ríij quee a'ɨ́ɨ pu muá'vi'tɨn ɨ jueesi jimi, tɨ'quij ɨ juees muéetzij tyu'tátuire'sij a'ɨ́jcɨ jimi ɨ aróose, majta a'ɨ́ɨmaj ɨ aróose, a'ɨ́ɨ mu mue'tyáanasij.
42012059	A'yaa nu tyí'mua'ixaatye' tzáahuatyii'ra' jɨme', camu mui'rátoosij 'asta pana'aj quee tyu'nájchi néijmi'i a'chu maj muajijve'.
42013001	'A'ájna séecan mu aje'ré'nyej ɨ Jesús jimi, matɨ'ɨj mij a'yan tyaaté'exaa a'ɨ́jcɨ jɨme' ɨ maj ɨ Galileea já'chajca'a, Pilaato tɨ huó'cuii matɨ'ɨj móoj cánya'xɨɨ mu'véeritaca'aj.
42013002	Jesús pu a'yan tyihuo'ta'íhuo'ri' tɨjɨn: ―¿Nyi a'yan setyi'mua'tzej mua'aj yee a'ɨ́j mu jɨn huo'cuii ɨ tyétyacaa maj jéetze' je'ej pua'aj tyi'tyetyeɨɨristaca'aj mequée ɨ séecan ɨ maj majta a'áa jo'cháatɨma'caa a Galileea?
42013003	A'yaa nu tyajá'mua'ixaatye' tɨ quee a'yan tyi'ja'yájna, ajta tɨ pua'aj mua'aj sequee ja'antzaahuatye'en ɨ Dios, mua'aj xu siajta antyipuá'rij.
42013004	Arí a'ɨ́ɨmaj ɨ maj tamuáamuata' japuan aráhueeicaj ará'asej, ɨ tɨ hua' japua rájve tyi'tɨ́j tɨ ájtyee a'áa tɨ jo'tyávaaca'a a'ájna a Siloé, ¿nyi a'yan setyimua'tzej mua'aj a'ɨ́ɨjma jimi maj jéetze' je'ej pua'aj tyi'tyetyeɨtyeristaca'aj mequée ɨ seecan ɨ maj Jerusalén huacháatɨmee?
42013005	A'yaa nu tyajá'mua'ixaatye' tɨjɨn: capu a'yan tyi'ja'yájna, ajta tɨ pua'aj mua'aj sequee seequé tyú'mua'tyi ɨ Dios jimi, mua'aj xu siajta antyipuá'rij.
42013006	'Tɨ'quij séej nyúucarij jɨn tyihuo'tá'itɨɨri' a'yan tɨjɨn: ―A'tɨ́j pu xápua' ta'ítyeɨ'ca', a'áa pu ye'tyáhuii jo' tɨ uuvaj jo'váatɨmee, tɨ'quij u yo'tyéeseej tɨpua'aj arí taca'aj, ajta capu taca'ca'aj.
42013007	Tɨ'quij a'yan tyaaté'exaa a'ɨ́jcɨ ɨ tɨ a'áa tyí'cha'ɨɨca' tɨjɨn: "Nu'rí hueíca nyinyi'ra' á'tyeej nyaj jaatyésise' tɨpua'aj arí taca'aj, ajta capu taca'. Pata'aj je'ejvéjche, ji'nye a'múu me tyi'távaaca, tɨ quee tyi'tɨ́j huɨɨre'."
42013008	Ajta a'ɨ́jna ɨ tɨ tyí'cha'ɨɨca', a'yaa pu tyaaté'exaa tɨjɨn: "Nyavástara', che' ooj ma távaacaj séej nyínyi'ra'. Nyáaj nu ja'ta'íjche'sij, nyajta tyi'tɨ́j ataráastɨra'aj chuéj jamuan.
42013009	Tɨ pua'aj ju'síj huatatáca'an, che' a'yan me tyi'távaacaj, na'ríj quée huatáca'an, aj pej pij jaata'íjta maj je'ejvéjche."
42013010	'Tɨ'ɨj a'ájna putyí'rɨjca ɨ xɨcáara' maj jitzan juso'pi, Jesús pu tyihuá'mua'tyajca' u tyeyúuj tzajta',
42013011	sɨ́ɨj pu íitɨ' a'úun jo'tyávaaca', pu'rij tamuáamuata' japuan aráhueica nyinyi'ra' tyoomá'ca'aj tɨ tyí'cui'ca' a'ɨ́jcɨ jɨme' tyiyáaru' tɨ tzajta' séejre', antyúutɨpusitye' a'ɨ́jna ɨ íitɨ', capu ɨ'riitaca'aj tɨ huatyóoje'yej.
42013012	Tɨ'ɨj Jesús jaaséej, aj pu'ij jaatajé tɨ jimí ave'ré'nyej, a'yaa pu tyaaté'exaa tɨjɨn: ―Ɨ́itɨ', nu'ríj tyimuácaari'ri' ɨ paj jɨn tyí'cui'.
42013013	'Tɨ'ɨj ij ja'ajtamuárɨej, aj pu'ij a'ɨ́jna ɨ íitɨ' huatyóoje'yaca', ajta tyámua' tyaatatyóojtzi're ɨ Dios.
42013014	Ajta a'ɨ́jna ɨ tɨ tyí'ijta ɨ tyeyúuj tzajta', a'ɨ́ɨ pu huatanyú'caca', ji'nye Jesús pu tyáahuaa a'ájna xɨcáara' jitze matɨ'ɨj pua'aj juso'pi, a'yaa pu tyihuo'té'exaa a'ɨ́ɨjma ɨ tyeɨ́tye tɨjɨn: ―Arájsee xɨcáj pu ará'asej ɨ maj jitzan tyí'muɨjhuaca, siata'aj mu jo'vá'ju' siata'aj a'ájna tyi'huóohuaatye'en, caxu mu jo'vá'cɨ'ca'an a'ájna xɨcáara' ɨ maj jitzan juso'pi.
42013015	'Jesús pu a'yan tyu'tanyu tɨjɨn: ―Mu siaj quée tyámua' tyí'huɨɨre' ɨ Dios jimi, ¿nyi sequée hue'ejxɨɨxɨ' ɨ juya'muá, tɨ pua'aj púuye, na'ríij púuru' siaj sij uhuojo'véi'itye'en a'ájna xɨcáara' jitze ɨ maj jitzan juso'pi?
42013016	arí a'mújna mu íitɨ', a'múu pu jitzan eeráanyej a'ɨ́jcɨ ɨ Abraham, ajta pu'ríj tamuáamuata' japuan aráhueeicaj nyinyi'ra' tyoomej tɨ ɨ tyiyáaru' jatyáajɨ'que cuí'nyi'ra'aj jɨme'. ¿Nyi quée a'yan tyi'tyéevijtɨj nyaj tyáahuaatye'en a'ɨ́jcɨ jɨme' ɨ tɨ tyí'cui'?
42013017	'Tɨ'ɨj a'yan tyu'taxájtaca', a'ɨ́ɨmaj ɨ maj jájcha'ɨɨria'ca' a'ɨ́jcɨ ɨ Jesús, tyamua' mu tyityaatóotyevi'ri' jimí, ajta séecan ɨ tyeɨ́tye, tyamua' pu huo'tá'aj je'ej tɨ tyi'tɨ́j huarɨ́j tɨ huápuɨ'ɨj juxɨe've'.
42013018	'Aj pu'ij ɨ Jesús a'yan tyihuo'ta'íhuo'ri' tɨjɨn: ―¿Tyi'tanyíj jɨn ɨ'ríj nyaj jaataxáj je'ej tɨ een jo'tɨ ɨ Dios tyeje'ijtaj, ajta tyi'tanyij a'yan huase'rin?
42013019	A'yaa pu huase'rin tɨ'ɨj tyi'tɨ́j mostaaza jatze', tɨ a'tɨ́j jaahuaste jo'tɨ tyaja'huastyaa, tɨ'quij ajnyéj a'ɨ́jna ɨ jatzíj, ajta je'en huahuásej, tɨ'ɨj ij a'yan uhuatɨ́tɨ'ɨj já'raa tɨ'ɨj cɨyéj. Majta ɨ pína'se mu aje'ré'nyej, mej mij a'áan jo'tyáara'sej ɨ cɨyáara' jitze.
42013020	'A'yaa pu ajta tyu'taxájtaca' ɨ Jesús tɨjɨn: ―¿Ji'nye huase'rin ɨ tɨ jɨn ɨ Dios tyí'ijta?
42013021	A'yaa pu een tɨ'ɨj a'ɨ́jna ɨ levaduura íitɨ' tɨ jajnájchi ɨ aríinaj hueica mediida tɨ ará'asej, ajta a'ɨ́jna ɨ levaduura, a'ɨ́ɨ pu néijmi'i tyináxcaj ɨ cuéjtzij.
42013022	'Tɨ'ɨj Jesús a'áa jooma'caj ɨ juyéj jitze Jerusalén tɨ jo'nyaa, jo'tɨ na'a tɨ jo'ré'nyinyiica', tɨ huachájta'najmee, na'ríij a'ɨmuá maj huacháatɨmee, a'ɨ́ɨjma pu tyi'mua'tyahua'aj.
42013023	Sɨ́ɨj pu a'yan tyaata'íhuo'ri' tɨjɨn: ―Tavástara', ¿nyi cɨ́ɨ mana' ará'asej ɨ Dios tɨ hua' japua huatányuusij? 'Ajta a'ɨ́jna ɨ Jesús a'yaa pu tyaaté'exaa tɨjɨn:
42013024	―Siata'aj huatyóoca'nyej siaj sij a'áa jo'tyájrutye jo'tɨ já'pueerta tɨ cɨ́ɨ antayóhuaj, ji'nye a'yaa nu tyajá'mua'ixaatye' tɨjɨn mue'tɨ́j mu jaxɨe'va'a mua'ju'un maj utyájrutye, ajta camu pu joorej.
42013025	Tɨ'ɨj ɨ tɨ aja'chej ájchenyi, ajta je'en tye'tyáanaj jo'tɨ já'pueerta, siajta mua'aj a'áa xu pua'quée huatyu'uu xá'aju', siajta tye'ejtyáto'sixɨ'ɨj ɨ pueerta jitze, a'yaa xu tyaatájeevij tɨjɨn: "Tavástara', tyita'antácuunye'." Ajta a'yaa pu tyajamuaaté'exaatye'sij tɨjɨn: "Canu já'muamuajtye a'tyán siaj pué'een, nyajta quee jamua'ree jo' siaj ja'ráacɨj."
42013026	Siajta mua'aj, a'yaa xu tyu'taxájta tɨjɨn: "Ityáj tu a jamuan tyú'cuaa, tyajta a jamuan hua'íj, pajta muáaj tyí'tamua'tyahua'a jo' tɨ ɨ juyéj joonyáatɨme."
42013027	Ajta a'ɨ́ɨ pu a'yan tyajamuaaté'exaatye'sij tɨjɨn: "Canu jamua'ree jo' siaj ja'ma'can. Xa'ajtácɨɨnyij nye jimi mua'aj mu siaj je'ej pua'aj tyí'tyetyeɨɨtyee."
42013028	Aj ɨj xu sij jɨn juyíinyaj xa'aju' siajta huatóoxajmuritye'ej, siatɨ'ɨj a'ɨ́j hua'sej ɨ Abraham, siajta ɨ Isaac, siajta ɨ Jacobo, siajta néijmi'icaa ɨ Dios jitze ma'can maj tyi'xajtaca'aj, siajta mua'aj a'áa xu jéjre' jo'tya'uu xa'ju'un.
42013029	Ji'nye séecan mu aje'ré'nyesij mej mij oorá'se jo'tɨ meesa jo'tyéjve mej mij tyú'cua'nyi a'ájna ɨ Dios tɨ ja'seejre'. Siajta mua'aj aa xu pua'quée jo'tyú'uu xáaju'.
42013030	Ajta je'en ijíij maj uve'tyajtɨ, a'ɨ́ɨ mu anáatya'aj mua'aju', ajta ɨ maj ijíij anáatyij, a'ɨ́ɨ mu uve'tyajtɨrij.
42013031	'Tɨ'ɨj Jesús oochán jaatapua'cɨ'taj tɨ tyihuá'ixaatya'ca' ɨ tyeɨ́tye, aj mu mij séecan jimí aje'ré'nyej, a'ɨ́ɨ mu pué'eenya' ɨ fariseos, a'yaa mu tyaaté'exaa tɨjɨn: ―Pata'aj tyíchenyij a'yájna, ji'nye Herodes pu muaje'catamu'.
42013032	'Aj pu'ij Jesús a'yan tyu'tanyu tɨjɨn: ―Siata'aj a'áa jo'ju' a'ɨ́jcɨ jimi ɨ Herodes, siata'aj a'yan tyaaté'exaatye' tɨjɨn ijíij nyajta ariá'pua'aj nu huo'tamuáritye'ej a'ɨ́ɨmaj ɨ tyiyáaru'uj ɨ maj hua' tzajta' séejre' ɨ tyeɨ́tye, nyajta tyihua'huaatye'en ɨ maj tyi'cucui', nyajta áatɨjmua' tye'entyinyacɨ'piire'ej.
42013033	A'yaa pu tyúuxɨe've' nyaj nyoj huame'en ijíij, nyajta ariá'pua'aj, nyajta áatɨjmua', ji'nye capu a'yan tyi'tyévijtɨj tɨ huámuɨ'nyij a'yájna pua'quée Jerusalén sɨ́ɨj tɨ Dios jitze ma'can tyí'xaxa'aj.
42013034	'Mua'aj mu siaj Jerusalén ja'che, mu siaj Jerusalén ja'ma'can, mua'aj xu hua'cui'ca a'ɨ́ɨjma ɨ maj Dios jitze ma'can tyí'ixaxa'aj, siajta hua'to'xaca tyetyéj jɨme' a'ɨ́ɨjma ɨ Dios tɨ uhuojo'ta'ítyaca' ja'mua jimi. Mue'tɨj nu a'yan tya'xɨe'va'ca' nyaj huá'ajsɨɨre'en ɨ ja'muayójmua' nyej nyij huo'cha'ɨn a'yájna tɨ'ɨj tyacuáarɨe' tɨ huá'cha'ɨj ɨ juyójmua', tɨ hue'cánaamua ɨ ju'anáj jɨme'. Siajta mua'aj, caxu a'yan tyá'xɨe've'.
42013035	Casɨ' xaaséej, nu'ríj ma jamúuhua'xɨ muá'ajma mu siaj Jerusalén ja'che, a'yaa nu tyajá'mua'ixaatye', caxu che' nyeseejran 'asta na'aj quée atyoje'ré'nyej a'ájna xɨcáara' jitze siatɨ'ɨj a'yan tyu'taxájta yee che' tyámua' tyeetyátoonyi a'ɨ́jcɨ ɨ tɨ ma ja'vé'me nyúucaria'ra' jitze ɨ tavástara'.
42014001	'A'yaa pu tyu'rɨ́j tɨ a'ájna putyí'rɨjca ɨ xɨcáara' maj jitzan juso'pi, Jesús pu a'áa ja'rá'a jo'tɨ ja'che sɨ́ɨj ɨ fariseo tɨ va'can jɨn tyi'tyéjve, tɨ'ij jamuan tyu'cua'nyij, majta ɨ tyeɨ́tye, jéehua mu já'eeva'ca'aj a'ɨ́jcɨ ɨ Jesús.
42014002	Sɨ́ɨj pu ajta avéjri' huatyávaaca'aj ɨ Jesús jimi, tyí'cui' a'ɨ́jna ɨ a'tɨ́j, néijmi'que' pu huatyáaja.
42014003	Ajta a'ɨ́jna ɨ Jesús, a'yaa pu tyihuo'ta'íhuo'ri' ɨ fariseos, ajta a'ɨ́ɨjma ɨ maj tyúumua'tye ɨ yu'xarij jitze Moisés tɨ jo'yu'xaca' tɨjɨn: ―¿Nyi je'ej tyɨ́ɨ'rij nyaj tyáahuaatye'en a'íjcɨ xɨcáara' tyaj jitzan taso'pi, ca' quée?
42014004	Majta a'ɨ́ɨmaj camu che' huatanyúj, ajta ɨ Jesús, a'ɨ́ɨ pu ja'ajtamuárɨej a'ɨ́jcɨ tɨ tyí'cui', ajta tyáahuaa, aj pu'ij jaata'ítyaca' tɨ jó'ra'nyi juxáahua.
42014005	Tɨ'ɨj ij Jesús a'yan tyihuo'ta'íhuo'ri' tɨjɨn: ―¿Nyi quee ɨ'ríj tɨ a'tɨ́j a'yan huárɨnyij a'ájna xɨcáara' jitze ɨ maj jitzan juso'pi? Tɨ pua'aj púuru' atyéjvetyij jo'tɨ ja'tyácun, na'ríij puuye atyéjvetyij, ¿nyi pequee ji'ye'tzin je'tajásij jo'tɨ ja'tyéjve?
42014006	'Majta a'ɨ́ɨjma camu je'ej tyityaatanyuj.
42014007	'Tɨ'quij Jesús huo'séej je'ej maj rɨjcaa a'ɨ́ɨmaj ɨ maj hua'inyiihuaca' maj tyú'cua'nyij, a'ɨ́ɨ mu jaahuooca' maj avéjri' oorá'sej a'ɨ́jcɨ jimi ɨ tɨ tyihuá'cue'tye, aj pu'ij a'yan tyihuo'té'exaa tɨjɨn:
42014008	―Tɨ pua'aj a'tɨ́j muatájeeve paj tyú'cua'nyi hua' jamuan ɨ maj tyí'ye'estej a'ɨ́jcɨ jɨme' tɨ sɨ́ɨj huatyényeɨchij, capaj a'áan jo'ojyí'ixa' vejri' jimi ɨ tɨ muaatajé paj tyú'cua'nyij, sulu a'tzú paj a'ɨmuá jo'ojyíxɨ'. Na'ríij quee tɨ pua'aj sɨ́ɨj uvé'nye tɨ jéetze' juxɨe've' pequee muaj tɨ ajta jaatajé,
42014009	ajta a'ɨ́jna ɨ tɨ jamuata'inye a'yaa pu tyimuaata'jeevij tɨjɨn ájchesi, ta'aj a'mán ujyíijxɨ' a'íjna ɨ a'tɨ́j. Aj pej pij huatá'tyevi'ra'astaj, patɨ'ɨj a'áan ujyíijxɨ'ɨn a'ɨ́jcɨ japua ɨ tɨ jéetze' quée juxɨe've'.
42014010	Pajta muáaj a'yaa paj huárɨnyij tɨ pua'aj a'tɨ́j muaatá'inyen, a'áan paj jo'ojyíixɨ' jo' tɨ quee ɨ'ríj jooxɨe've', tɨ'ɨj uvé'nyej ɨ tɨ muaata'inyej a'ɨ́ɨ pu a'yan tyimuaaté'exaatye'ej tɨjɨn: "Nya'amíincuj, pata'aj ájchenyi a'yájna pata'aj ooyíijxɨ' yee véjri' jo'tɨ jéetze' jóoxɨe've'." A'yaa paj a'ɨ́jcɨ jɨn huárɨnyij, a'yaa mu tyámua' muojo'mua'ráa muá'aju'un ɨ tyeɨ́tye ɨ maj a jamuan an jo'ojtyí.
42014011	Ji'nye a'tɨ́j tɨ na'aj tɨ óotzaahuatye', a'ɨ́ɨ pu tyéevi'si' huataséjre'ej. Ajta a'ɨ́jna ɨ tɨ tyóoxahuaj, a'ɨ́ɨ pu naa huataséjre'ej.
42014012	'Aj pu'ij a'yan tyaaté'exaa a'ɨ́jcɨ ɨ tɨ jaata'inyej tɨ tyú'cua'nyi tɨjɨn: ―A'yaa paj huárɨnyij patɨ'ɨj huo'tá'inyen maj tyú'cua'nyij a'tzáaj chúmua' nusu tɨ́ca'aj, capaj hua'jeeva a'ɨ́ɨjma ɨ a'amíincustyamua', ca' a'ihuáamua', nusu a'ɨ́ɨjma ɨ maj chíjtyaanyi' ɨ maj aja'che véjri' a jimi. Tɨ pua'aj a'yan petyihuo'tájeeve a'ɨ́ɨjma, matɨ'ɨj mij majta a'ɨ́ɨmaj muaatá'jeevi muéetzij, a'yaa mu rɨnyi a'ɨ́ɨ mu tyí'muanajchitye'en.
42014013	Pajta muaj, patɨ'ɨj huo'tájeeve maj tyú'cua'nyi, a'ɨ́ɨjma paj huatá'inyeen ɨ maj quée je'ej tyéejvicue', pajta a'ɨ́ɨjma ɨ maj jéehua jajpuéjtzi cuí'nyi'ra'aj jɨme', pajta a'ɨ́ɨjma ɨ maj quee tyamua tyityaacɨ'ɨj, pajta a'ɨ́ɨjma ɨ maj aracúcu'nyijmee.
42014014	A'yaa paj huárɨnyij, tyámua' mu tyimuaatyátoosij, ji'nye camu tyí'toove ɨ maj jɨn tyi'muanájchitye'en, ajta a'ɨ́ɨ pu ɨ Dios tyimuaatanájchitye'ej a'ájna xɨcáara' maj jitzan huatájuuritaj ɨ maj tyámua' tyi'tyetyeɨ́tyeristaca'aj.
42014015	'Tɨ'ɨj sɨ́ɨj tɨ ajta a'áa jo'tyájca hua' jamuan a'yan tyáanamuajri' je'ej tɨ tyu'taxájtaca' ɨ Jesús, a'yaa pu tyaaté'exaa tɨjɨn: ―Tyámua' pu tye'mej a'ɨ́jcɨ jimi ɨ tɨ tyi'cua'nyij a'ájna xɨcáara' jitze tɨ jitzan ɨ Dios tyu'ta'íjta íiyan ɨ cháanacaj japua.
42014016	Jesús pu a'yan tyu'tanyu tɨjɨn: ―A'tɨ́j pu tyámua' huóo'uuriajca' tɨ'ij tyihuó'cue'tyej mue'cáa pu huatajé.
42014017	Tɨ'ɨj a'ájna atyojo'ré'nyej tɨ tyihuó'cue'tyej, aj pu'ij a'ɨ́j huata'ítyaca' ɨ tɨ jimí tyí'huɨɨre' tɨ'ij uhuojo'tájeevej ɨ tɨ huo'tá'inyej, a'yan tɨjɨn: "Musio'va'ju, ji'nye pu'ríj tyamua tyi'een ɨ siaj tyi'cua'nyij."
42014018	Majta a'ɨ́ɨmaj, néijmi' mu huatyóohuij maj tyu'tóo'uunyi', ajta a'ɨ́jna ɨ tɨ anaquéej jaatajé, a'yaa pu tyu'taxájtaca' tɨjɨn: "Nyoochán nu chuéj huánanɨej nyaj japuan tyu'muáarɨe', juxɨe've' nyaj yo'tyéeseej, a'yaa nu tyi'muahuavii paj tyinaatú'uunyi'."
42014019	Ajta sɨ́ɨj pu a'yan tyu'taxájtaca' tɨjɨn: "Nyoochán nu púuyesij huánanɨej, tamuáamuata' mu ará'asej, nu'ríj jo'raa nyej nyij huo'tyájmua'tyij, pata'aj tyinaatú'uunyi'."
42014020	Ajtáhua'aj ɨ sɨ́ɨj, a'yaa pu tyaaté'exaa tɨjɨn: "Nyoochán nu huatyényeɨɨchaca', a'ɨ́j pu jɨn quée ɨ'rij nyaj a'áa jo'me'en."
42014021	Ajta a'ɨ́jna ɨ tɨ tyi'huɨɨre' tɨ uhuo'tajé, tɨ'ɨj uve'nyej aj pu'ij jaaté'exaa a'ɨ́jcɨ ɨ tɨ tyé'ijtye' je'ej maj tyu'taxájtaca'. Ajta a'ɨ́jna ɨ tɨ tye'ijtye jéehua pu huatanyú'caca'. Tɨ'ɨj ij jaata'ítyaca' a'ɨ́jcɨ tɨ tyí'huɨɨre' a'yan tye'jéevaj tɨjɨn: "Pata'aj jiye'tzín a'áa jo'me' cáayej jitze, pajta juyéj jitze, tɨ'ɨj na'a tyo'tyényinyi ɨ chájta'. Pata'aj huaja'rávi'tɨj a'ɨ́ɨjma ɨ maj quee je'ej tyéjviicue', pajta a'ɨ́ɨjma ɨ maj jajpuéjtzi cuí'nyi'ra'aj jɨme', pajta a'ɨ́ɨjma ɨ maj aracúcu'nyijmee, pajta ɨ maj quee tyéjcheve.
42014022	Tɨ'ɨj aríj jéetze huachúmua', a'ɨ́jna ɨ tɨ tyí'huɨɨre', a'yaa pu tyaaté'exaa tɨjɨn: "Nyavástara', nu'ríj a'yan huarɨ́j je'ej paj tyinaata'íj. Ajta mooche' mu ú'uvej maj séecan mu jo'vá'ju'un."
42014023	Ajta ɨ tɨ tyichí', a'ɨ́ɨ pu a'yan tyaaté'exaa a'ɨ́jcɨ ɨ tɨ jimí tyí'huɨɨre' tɨjɨn: "Pata'aj a'áa jo'me' ɨ juyéj jitze a'ɨmuá tɨ ja'tanyáatɨme, pajta meyee a'ɨmuá maj huacháatɨmee. Pata'aj ca'nyéjrij jɨn huo'tájeeve maj mujo'vá'ju'un, mej mij uhuájɨste yu nyechi'tá.
42014024	A'yaa nu tyí'mua'ixaatye', a'ɨ́ɨmaj ɨ nyaj anaquéej huo'tajé, capu sɨ́ɨj yee tyí'cua'nyi ɨ nyaj tyihuá'cue'tyej."
42014025	'Jéehua mu tyeɨ́tye jamuan huacɨ́'ca'aj ɨ Jesús, tɨ'quij a'ɨ́ɨn huo'séerajra ɨ tyeɨ́tye, a'yaa pu'ij tyihuo'té'exaa tɨjɨn:
42014026	―A'tɨ́j tɨ na' tɨ mu jo'vé'me' nye jimi, a'yaa pu tyúuxɨe've' tɨ jéetze' tyamua' tyinyéjcha'ɨɨ nyéetzij quee ɨ jutáataj, ɨ junáanaj, nusu ɨ ju'ɨ́ɨ, nusu ɨ juyóojmua' nusu ɨ ju'ihuáamua, ajta ɨ jucu'utzimuá', na'ríij jusɨ́ɨj quee óocanyej, capu je'ej tyíɨ'rij tɨ nya jamuan jó'cha'canye'en.
42014027	Tɨ pua'aj mua'aj sequee ooca'nyej siaj a'yan tya'ajpuéezij xa'ra'nyi nyatɨ'ɨj nyáaj, siajta quee juxɨé'vi'ra' jɨn na'rá'astej, capu je'ej tyíɨ'rij siaj nya jamuan huacɨ́'ca'an.
42014028	Tɨ pua'aj sɨ́ɨj a'yan tya'ajtaahuamu'uj ɨ chi'ij tɨ ájtyee, ¿nyi quée anaquéej huatyéyixɨ'ɨj tɨ'ij jaatyé'iten ɨ túmii tɨ'ij jáamua'ree tɨ pua'aj aróo'astyahua'an tɨ'ij jaatyájcɨ'tyij?
42014029	Ji'nye tɨ pua'aj anaquéej huatyóochenyij tɨ ja'ajtaahuaj, ajta je'en huaxɨ́j ɨ túmii, capu che' jaatyácɨ'sij, majta ɨ tyeɨ́tye, matɨ'ɨj jaséej a'ɨ́ɨ mu jatyáxaahuari'raj.
42014030	A'yaa mu tyu'taxájta tɨjɨn: "A'mújna mu tyáatɨ' pu huatyóochej tɨ ja'ájtaahua mu chi'ij, ajta capu pu jáaru tɨ jaatyájcɨ'tyij."
42014031	Na'ríij sɨ́ɨj tɨ tyi'tyéjvee rey jɨme', tɨ pua'aj séej ujá'nyo'si'tya'aj ɨ rey ¿nyi quée anaquéej huatyéyixaj tɨ'ij jáamua'ree tɨ pua'aj pu joorejve'en a'ɨ́ɨjma jɨme' ɨ maj tamuáamuata' vi'ra'aj ará'asej tɨ'ij huo'mué'tɨn ɨ séecan ɨ seityé vi'ra'aj maj ará'asej ɨ xantáaru'uj.
42014032	Ajta tɨ pua'aj quee pu joorejve', tɨ'ɨj óoj a'ɨmuá ja'vé'mej, a'ɨ́ɨ pu séecan huata'ítyij mej mij u jó'ju' ɨ séej jimi ɨ rey mata'aj mij jaatáhuavii maj jaaxá'puɨ'ɨntare'en mej mij quée junyo'si'tya'aj.
42014033	A'yaa pu cha'ta na' een ja'mua jimi, a'tɨ́j tɨ na'aj tɨ a'yan tyá'xɨe've' tɨ nyáa jamuan jó'cha'canye'en, a'yaa pu tyúuxɨe've' tɨ néijmi'i metyóohua'xɨj a'chu tɨ tyi'ijcha'ɨj, na'ríij quee, capu je'ej tyíɨ'rij tɨ nya jamuan jó'cha'canye'en.
42014034	'Ajmé'ra' ɨ unáj, ajta tɨ puaj huatyáapua'rej ɨ tɨ jɨn áncatzaj, ¿ji'nye tyíɨ'rij tɨ'ij ajtáhua'aj áncatzaj ja'ra'nyi?
42014035	Capu che' tyi'tɨ́j huɨɨre', nyi ɨ chuéj japua, nusu mej mij ja'taráastɨra'nyij ɨ ityɨ'rij jitze. A'yaa pu'uj tyi'huɨɨre' maj majúuraxɨj. Ɨ maj iityanamuáarajme, miche' jáanamua.
42015001	'Majta a'ɨ́ɨmaj ɨ maj huá'jijva'ca'aj ɨ tyeɨ́tye ɨ maj tyí'tɨcɨj, majta a'ɨ́ɨmaj ɨ maj je'ej pua'aj tyityetyúucha'ɨj, a'ɨ́ɨ mu ajtyáxɨɨriaca' ɨ Jesús jimi mej mij jáanamua.
42015002	Majta ɨ fariseos, majta a'ɨ́ɨmaj ɨ maj tyúumua'tyej ɨ yu'xarij jitze Moisés tɨ jo'yu'xaca', a'ɨ́ɨ mu a'yan tyi'xájtaca' tɨjɨn: ―A'mújna mu tyáatɨ' tyamua' pu huojo'mua'raj ɨ maj je'ej pua'aj tyityetyúucha'ɨj, ajta hua' jamuan tyí'cua'caa.
42015003	'Aj pu'ij Jesús séej nyúucarij jɨn tyihuo'té'exaa a'yan tɨjɨn:
42015004	―Tɨ pua'aj sɨ́ɨj cánya'xɨɨ tyíya'muaj maj anxɨ́tye ará'asej, ajta je'en séej jo'rɨeenyij, ¿nyi quee a'áa huojo'tyáhuiitye'sij ɨ seecan a ɨtzitá, ajta je'en jaariá'huoosij ɨ sɨ́ɨj tɨ jo'vej 'asta na'aj quee jáatyoonyi?
42015005	Tɨ'ɨj jáatyoonyi, aj pu'ij huatóotyamua've'sij, tɨ'ɨj ij uhuatyóoratziiraj.
42015006	Tɨ'quij jo'me ɨ juche, aj pu'ij ju'amíincustyamua' huatájeevij, ajta a'yan tyihuo'té'exaatye'ej tɨjɨn: "Siata'aj huatóotyamua've'en nya jamuan, ji'nye nu'ríj jáatyo ɨ cánya'aj nyaj yo'rɨeeca'aj."
42015007	A'yaa nu tyaja'mua'ixaatye' tɨ a'yan tyí'een u tajapua Dios tɨ ja'seejre', tɨ pua'aj a'tɨ́j seequé tyú'mua'tyij tɨ'ij quee che' je'ej pua'aj tyi'tyúucha'ɨɨ, tɨ'ij ajta a'yan huárɨnyij je'ej tɨ ɨ Dios tya'xɨe've', a'ɨ́ɨ mu ɨ maj ɨ Dios jimi ja'sejre' jéetze' jutyamua've' a'ɨ́jcɨ jɨme' ɨ a'tɨ́j tɨ tyá'antzaahuaj ɨ Dios jimi, mequée a'ɨ́ɨmaj jɨme séecan ɨ maj mue'ij, ɨ maj tyámua' tyi'tyetyeɨ́tye, ɨ tɨ quee hua'ɨtzíitye' maj seequé tyu'mua'tyij.
42015008	'Tɨ pua'aj íitɨ' a'yan tyí'toova' a'chu tamuáamuata' túmii. ¿Nyi quij quee a'yan rɨnyi tɨ pua'aj séej jo'rɨeenyi? A'ɨ́ɨ pu tɨéj antyíteeraj, tɨ'quij iirí'icho'taj ɨ juchi'tá, tyamua' pu tyí'huoonyij 'asta na'aj quee jáatyoonyi.
42015009	Tɨ'ɨj jaatyonyij, ju'amíincustyamua' pu huatájeevij, a'ɨ́ɨmaj ɨ maj véjri' huacháatɨmee, aj pu'ij a'yan tyihuo'té'exaatye'sij tɨjɨn: "Siata'aj huatóotyamua've'en nya jamuan, ji'nye nu'ri jáatyo ɨ túmii nyaj yo'rɨeeca'aj".
42015010	A'yaa nu tyajá'mua'ixaatye' tɨ a'yan tyí'rɨnyaca u tajapuá ɨ Dios jimi, ajta a'ɨ́ɨmaj jimi ɨ maj jahuɨɨre'. A'ɨ́ɨ mu jutyamua've' a'ɨ́jcɨ jɨme' tɨ'ɨj sɨ́ɨj tɨ je'ej pua'aj tyi'tyúucha'ɨɨca'aj huatyóochenyij tɨ seequé tyú'mua'tyi ɨ Dios jimi.
42015011	'Jesús pu ajtáhua'aj séej nyúucarij jɨn tyihuo'té'exaa a'yan tɨjɨn: ―A'áa pu ja'hua' a'tɨ́j ja'chajca'a, hua'puáca pu tyiyójmua'.
42015012	Ajta a'ɨ́jna ɨ yóojra' tɨ pá'rɨ'ɨj, a'yaa pu tyaaté'exaa ɨ jutáata tɨjɨn: "Pata'aj tyinaatá'an nyéetzij tɨ tyí'nyacɨ'tyi patɨ'ɨj quee che' majá'hua'tan." Ajta a'ɨ́jna ɨ táatajra', a'ɨ́ɨ pu je'ta tyaatá' néijmi'i a'chu tɨ tyí'ijcha'ɨɨca'aj.
42015013	A'tzú a'tyéevi'caj tɨ'quij a'ɨ́jna ɨ tɨ pá'rɨ'ɨj, a'ɨ́ɨ pu néijmi'i tyu'toj ɨ táatajra' tɨ tyaatá'. Ajta je'en ɨmua je'ej hua'rupij a'ɨ́jna ɨ yójra', a'áa pu ja'rá'aj séej ɨ chuéj japua. A'áa pu'ij ja' yo'tyáaxɨjtye ɨ túumi tɨ ja'ancuriáaca' tɨ'ɨj tyu'too táatajra' tɨ tyáata', ji'nye je'ej pu pua'aj tyi'tyúucha'ɨɨca'aj.
42015014	Tɨ'ɨj néijmi'i huatyáaxɨjtye, aj pu'ij jéehua huataí'icuataca' a'ájna ɨ séej chuéj japua, ajta jo'tyá'ɨtzij tyi'tɨ́j tɨ huácua'nyij.
42015015	Aj pu'ij séej jimi a'tɨ́j ajo'ré'nyej tɨ'ij jaatá' tɨ tyu'muáarɨe'en, ajta a'ɨ́jna ɨ a'tɨ́j a'yaa pu tyaatá' tɨ a'áa tyojo'muárɨe'en jo' maj tuíixu je'ró'uu tɨ'ij tyihuó'cue'tyej.
42015016	'Huápuɨ'ɨj pu huataí'icuataca' a'ɨ́jna ɨ tɨ pá'rɨ'ɨj, a'yaa pu tya'ajpuéjtzica', ajta jaxɨe'va'caj tɨ jaacua'nyíj a'ɨ́jcɨ ɨ cútzape'ej tuíixu maj jacua'ajca, ajta capu a'tɨ́j jaatá'caria' tɨ tyi'tɨj huácua'nyij.
42015017	Aj pu'ij uhuóomua'tzɨj, a'yaa pu tyu'mua'aj tɨjɨn: "Majta a'ɨ́ɨmaj ɨ maj jahuɨɨre' ɨ táataj, matɨ'ɨj mana'aj pua'muaj juxáahua mu tyí'cua'. Ajta tya'vá'ɨtze'rii hua' jimi, nyajta nyáaj iiye'é nu huatyéjve na'me'ríiaj ɨ nyej icuaj jɨme'.
42015018	Naare'mej ɨ táataj jimi, a'yaa nu tyaaté'exaatye'ej tɨjɨn: Táataj, jéehua nu ootyá'ɨtzee ɨ Dios jimi, nyajta a jimi.
42015019	Capu che' a'yan tyi'tyéevijtɨ' paj a'yan naatámua'tyij yee nyiyóoj. Pata'aj a'yan nyojo'mua'raj patɨj a'ɨ́ɨjma ɨ maj a jimí tyí'muarɨe'."
42015020	Tɨ'quij jo'ra, aj pu'ij a'áa jo'me ɨ jutáataj jimi, tɨ'ɨj ooj a'ɨmuá joomá'caj, a'ɨ́ɨ pu táatajra' jaaséej, huá'puɨ'ɨj pu ja'ancu'vajxɨj tɨ'quij jo'téechajra jo'tɨ ja've'mej ɨ yóojra', aj pu'ij ji'ré'chuixɨ ajta ji'tyáapuɨ'tzej.
42015021	Ajta a'ɨ́jna ɨ yóojra', a'yaa pu tyaaté'exaa tɨjɨn: "Táataj, jéehua nu ootyá'ɨtzee ɨ Dios jimi, nyajta a jimi. Capu che' a'yan tyi'tyévijtɨ paj a'yan tyinaatájeeve yee nyiyóoj."
42015022	Ajta a'ɨ́jna ɨ táatajra', a'yaa pu tyihuo'té'exaa a'ɨ́ɨjma ɨ maj jimi tyí'muarɨe' tɨjɨn: "Ca'nácan me se'vé'chui ɨ síicu'rij tɨ jéetze' naa een siaj sij a'ɨ́jcɨ ju'cáchejtye', siajta anyíiraj ju'cárujtyi' ɨ xɨtyáara' jitze, siajta ja'ajtáca'queetye'en.
42015023	Siajta ɨ visáaru' aja'va'jaj ɨ tɨ jéetze pu'chira'aj, siata'aj jáame'nyij. 'Tyiche' tyu'ye'estej, tyajta tyu'cua'nyi taxáahua.
42015024	Ji'nye ɨ nyiyóoj pu'ríj mu' je'ré'nye. Tɨ a'yan cuxáa arí mu jo'muɨ'ɨjca, ajta je'en huatájuuriaca', tɨ ajta jo'vajca tyajta tye'ríj jáatyo." Aj mu mij huatyóochej mej tyú'ye'estej.
42015025	'Ajta a'ɨ́jna ɨ yóojra' tɨ vástɨ', a'áa pu ja'hua' tyajá'muarɨe'ca'. Tɨ'ɨj arí aja'va'má'caj véjri' jo'tɨ jo'tyéjve ɨ chi'ij, a'ɨ́ɨ pu jáanamuajri' mej tyí'icuiinaca', majta tyí'nye'.
42015026	Tɨ'ɨj ij séej huatajé ɨ tɨ jahuɨɨre' ɨ yo'puáara', aj pu'ij a'yan tyaata'íhuo'ri' je'ej maj rɨjcaj.
42015027	Ajta ɨ tɨ tyí'huɨɨre', a'yaa pu tyaaté'exaa tɨjɨn: "Pu'ríj uvé'nyej a'júuj, ajta a'táata pu jaata'íjtaca' maj jáame'nyij ɨ visáaru' tɨ jéetze pu'chira'aj a'ɨ́jcɨ jɨme' tɨ uvé'nyej jimi ɨ jutáataj tyamua eenya'aj."
42015028	Ajta a'ɨ́jna ɨ tɨ vástɨ', tɨ'ɨj a'yan tyáanamuajri', aj pu'ij huatanyú'caca', capu jaxɨe'va'ca' tɨ utyájrutyej u chi'tá, ajta ɨ yo'puáara', a'ɨ́ɨ pu iirájraa tɨ'ɨj ij uyo'tajé, jéehua pu náa tyeetyéeje tɨ'ij utyájrutyej u chi'táj.
42015029	Ajta a'ɨ́jna ɨ tɨ vástɨ', a'yaa pu tyaaté'exaa ɨ jutáataj tɨjɨn: "Cásɨ', nyatɨ'ɨj nyana'aj ya tyu'caj, jéehua nu tyí'muarɨe', canu a'náj tyi'tɨj jɨn ootyá'ɨtzee a jimi, néijmi'i nu jɨn tya'rá'astej je'ej paj tyinaata'íj, pajta muáaj, capaj a'náj tyi'tɨ́j naatá' nyi séej ɨ chíiu ɨ nyaj jɨn tyu'ye'estej hua' jamuan ɨ nya'amíincustyamua'.
42015030	Pajta muaaj, a'yaa paj huarɨ́j, a'mújna mua'yóoj a'ɨ́ɨ pu úuca jamuan jaaxɨ́jtye néijmi' ɨ paj tyaatá', ajta tɨ'ɨj uvé'nye, muaaj paj jáame'rij ɨ visáaru' tɨ jéetze pu'chira'aj."
42015031	Ajta a'ɨ́jna ɨ yo'puáara', a'yaa pu tyaaté'exaa tɨjɨn: "Nyiyóoj, muáaj paj a'náj tɨna'aj nya jamuan ya huácaj, ajta néijmi'i ɨ nyaj tyí'ijcha'ɨj, mueetzij pu tyi'mua'arij.
42015032	Ajta a'mújna mua'júu, a'yaa pu eenya' tɨ'ɨj muɨ'chíj, ji'nye capu maja'hua'taca'aj, a'yaa pu'ij ijíij cuxáa tɨ huatájuuriaca'. A'ɨ́ɨ pu jo'vajcaa, ajta pu'ríj huataséjre, a'ɨ́j pu jɨn a'yan tyúuxɨe've' tyaj huátatyamua've'en, tyajta tyu'ye'estej."
42016001	'Jesús pu ajta a'yan tyihuo'té'exaa a'ɨ́ɨjma ɨ maj jamuan huacɨ́j tɨjɨn: ―A'áa pu ja'hua' chíjtyaanyi' ja'chajca'a, sɨ́ɨj pu jahuɨɨria'ca'aj tɨ antyúumua'reeriaca'aj néijmi'i jɨme' a'chu tɨ tyí'ijcha'ɨɨca'aj ɨ chíjtyaanyi'. Matɨ'ɨj mij séecan uyo'té'exaaj a'ɨ́jcɨ ɨ tɨ tye'ijtye, tɨ a'ɨ́jna ɨ tɨ jahuɨɨre' cha' na' jatyáxɨjtye'sima' ɨ tɨ tyi'ijséejraca'.
42016002	'Tɨ'ɨj ij ɨ chíjtyaanyi' uyo'tacho'vej, a'yaa pu tyaata'íhuo'ri' tɨjɨn: "¿Tyi'tanyij pué'een a'íjna ɨ maj jɨn je'ej tyi'muaxaj? Pata'aj jo'yú'uxa néijmi'i a'chu paj tyi'tɨ́j jɨn antyí'amua'ree nyej nyij jáamua'ree a'chu tɨ tya'rá'ase, ji'nye capaj che' a'ɨ́jna jɨn antyiamua'réeriaj puá'mej."
42016003	'Ajta a'ɨ́jna ɨ tɨ jahuɨɨria'ca', a'yaa pu tyu'mua'áj tɨjɨn: "¿ji'quij nyarɨnyij ijíij tɨ ɨ tɨ tyí'nye'ijtye' tyiná'ari'raj ɨ nyaj jɨn antyínyamua'ree? Ajta nyéetzij capu che' nyaca'nyisti' nyaj tyi'tɨ́j huamuárie', nyajta nyényetyevi'ra' nyej tyi'tɨ́j huóotɨveenyij.
42016004	Nu'rí jamua'ree je'ej nyaj rɨnyi, mej mij tyeɨ́tye náa nyojó'mua'raa a'ájna a ju'che nyatɨ'ɨj quée che' tyí'muarɨe' a'yájna."
42016005	'Tɨ'ɨj ij huo'tajé séej ajta séej ɨ maj tyé'cha'ɨɨria'ca' a'ɨ́jcɨ ɨ chíjtyaanyi', a'yaa pu tyaata'íhuo'ri' ɨ tɨ anaquéej 'ave'ré'nye tɨjɨn: "¿A'chunyéj petyé'cha'ɨɨre' ɨ tɨ tyí'nye'ijtye'?"
42016006	'Aj pu'ij a'yan tyu'tanyú a'ɨ́jna ɨ a'tɨ́j tɨjɨn: "anxɨ́tyej pua'muáca ɨ taampu a'ɨ́jcɨ ɨ aséityij tɨ aseitúunaj jitze ma'can." Ajta a'ɨ́jna ɨ tɨ antyúumua'ree, a'yaa pu tyaaté'exaa tɨjɨn: "Ya'cuí ɨ yu'xarij tɨ jitzan tye'yu'si' a'chu paj tyé'cha'ɨɨre', huayíixɨ'ɨj jíye'tzin pata'aj séej ooyu'xaj tɨ a'yaa na'aj a'chu hua'puatyej japuan tamuáamuata' taampu tɨ ará'asej."
42016007	Tɨ'ɨj ta'ij séej a'yan tyu'ta'íhuoo'ri' tɨjɨn: "Arí muáaj, ¿a'chunyéj petyé'cha'ɨɨre'?" 'Ajta a'ɨ́ɨn, a'yaa pu tyaaté'exaa tɨjɨn: "Anxɨ́tyej pua'muáca mediida ɨ tyeríicu." 'A'yaa pu tyaaté'exaa tɨjɨn: "Ya'cuí ɨ yu'xarij, pata'aj séej ooyú'uxa tɨjɨn muáacuatyej paj tye'cha'ɨɨre'."
42016008	'Ajta ɨ tɨ tyé'ijtye', a'ɨ́ɨ pu tyámua' tyaatá', ji'nye tyamua' pu tyu'mua'áj a'ɨ́jcɨ jɨme' je'ej tɨ ye'ej huárɨnyij. Ji'nye a'ɨ́ɨmaj ɨ maj yan huacháatɨmee ɨ cháanacaj japua, jéetze' mu jaayí'tɨn je'ej maj ye'ej huárɨnyij ɨ séecan jamuan ɨ tyeɨ́tye mequée a'ɨ́ɨmaj ɨ maj yóojmumua pue'een ɨ Dios.
42016009	'A'yaa nu tyajá'mua'ixaatye', caxu cha' siana' jaaxɨjtya' ɨ túmii iiye'e tɨ ma'can cháanacaj japua. Che' a'yan tyajamuaatyáhuɨɨre' siaj sij ju'amíincustyamua' huamué'tɨn mej mij a'ɨ́ɨmaj naa ja'mojo'mua'raa, ajta tɨ'ɨj quee che' ma' túmiinyij, aj pu'ij Dios jamuaatá'si siaj utyájrutye a'ájna jo'tɨ quée a'náj já'va'tzɨj ɨ chi'ij.
42016010	'A'ɨ́jna tɨ xá'puɨ'ɨn rɨcɨj a'ɨ́jcɨ jɨme' tɨ cɨléenye' jɨn tyi'tyéjve, a'ɨ́ɨ pu ajta xá'puɨ'ɨn rɨnyij tɨ pua'aj tyi'tyaváa já'ra'nyi va'cán jɨme', ajta a'ɨ́jna ɨ tɨ quée xá'puɨ'ɨn rɨcɨj a'ɨ́jcɨ jɨme' tɨ cɨléenye' jɨn tyi'tyéjve, capu ajta xá'puɨ'ɨn rɨnyij tɨ pua'aj va'can jɨn tyi'tyaváa já'ra'nyij.
42016011	'A'ɨ́j pu jɨn, tɨ pua'aj sequée tyamua tyitye'entyúumua'reeriaj a'ɨ́jcɨ jɨme' ɨ tɨ yan tyi'seejre' íiyaj nɨ cháanacaj japua, ¿'A'tanyí' ij ja'mua jitze tyi'canyen siaj siaj a'ɨ́jcɨ jɨme antyúumua'reeriaj ɨ tɨ huápuɨ'ɨj tyá'najchi?
42016012	'Tɨ pua'aj sequée tyamua tyityetyúucha'ɨj a'ɨ́jcɨ jɨme ɨ tɨ quee mua'ajma tyaja'mua'a'ríj, ¿'atanyi' ij jamuaatá'sij ɨ tɨ muá'ajma tyaja'mua'árij?
42016013	'Capu ɨ'rij tɨ a'tɨ́j hua'puáca huáhuɨɨre'en ɨ maj tyí'ijta, tɨ pua'aj a'yan huárɨnyij, séej pu xanavaj ja'me, ajta ɨ seej pu jéehua xɨe'va'aj ja'me, na'aríij quee seej pu ja'tzáahuatya' já'me, ajta ɨ seej pu huatyáxaahuataj. Capu 'ij ɨ'rij siaj ɨ Dios huatyáhuɨɨre'en, siajta ɨ túumi.
42016014	'Majta a'ɨ́ɨmaj ɨ fariseos, jéehua mu janyacua'tzaca'aj ɨ túmii, matɨ'ɨj a'yan tyáanamuajri', jéehua mu jatyáxaahuataca' a'ɨ́jcɨ ɨ Jesús.
42016015	A'yaa pu tyihuo'té'exaa ɨ Jesús tɨjɨn: ―Mua'aj xu a'ɨ́ɨn pué'een ɨ siaj a'yan tyúuseejrata siaj tyámua' tyityetyúucha'ɨj ɨ tyeɨ́tye jimi, ma ajta Dios pu jamua'ree je'ej siaj een mu ju tzajta', a'ɨ́jna tɨ naa huase'rin ɨ tyeɨ́tye jimi, a'ɨ́ɨ pu je'ej pua'aj huase'rin ɨ Dios jimi.
42016016	'A'ɨ́jna ɨ Moisés tɨ jo'yu'xaca'a, ajta je'ej maj tyo'yú'xaca' ɨ maj tyí'ixaxa'ta'aj ɨ Dios jitze ma'can, a'ɨ́ɨ mu tyihuá'ixaatya'ca'aj ɨ tyeɨ́tye. Ajta tɨ'ɨj ɨ Juan hua'taséejre, a'ɨ́j mu hua'ixaatye' ɨ nyúucarij ɨ maj jɨn huatóotyamua've'en mej mij jáamua'ree je'ej tɨ een jo'tɨ ɨ Dios tyejé'ijta, majta néijmi'i tyí'tyese' maj a'áa jo'tyájrutye.
42016017	Jéetze pu quee tyesi'ij tɨ ja'huóopua'rixɨ'ɨn ɨ tajapua tɨ séejre', ajta ɨ cháanacaj. Ajta a'ɨ́jna ɨ yu'xarij Moisés tɨ jo'yú'xaca', óoche' pu néijmi'i jɨn aróo'astej.
42016018	'Ajtáhua'aj séej nyúucarij huo'té'exaa a'yan tɨjɨn: ―A'tɨ́j tɨ jaatátoonyij ɨ ju'ɨ́ɨ, ajta je'en séej ancure'vi'tɨj, a'ɨ́ɨ pu juxana'cɨre'. Ajta tɨ pua'aj a'tɨ́j íitaj ancure'vi'tɨj tɨ huatátuiica', ajta pu juxána'cɨre'.
42016019	'Ajtáhua'aj pu a'yan tyihuo'té'exaa tɨjɨn: ―A'áa pu ja'hua' chíjtyaanyi' ja'chajca'a, tɨ naa éenye' tyúuche'tyahua', cáanarij jɨme' tɨ nacámua, ajta tɨ jɨ́ɨ're', a'naj tɨ na'aj pu tyí'yestyahua', ajta jéehua pu tyá'najchica'aj ɨ tɨ tyihua'cue'tyahua'aj.
42016020	'Ajta a'ɨ́jna ɨ tɨ quée je'ej tyé'viicue', a'áa pu je'tyájca jo'tɨ já'pueerta na tɨ já'che nɨ chíjtyaanyi'. A'yaa pu ántyapuaaca'aj a'ɨ́jna ɨ a'tɨ́j tɨjɨn Lázaro, a'ɨ́ɨ pu tyí'cui'ca'aj, néijmi'que' pu cá'atzaca'aj.
42016021	'Jaxɨe'va'ca' tɨ jáacua'nyi ɨ cue'ráj tɨ tye'nyí tɨ tya'cájvitze ɨ meesa japua jo'tɨ tyajá'cua' ɨ chíjtyaanyi', majta ɨ tzɨ'cɨ́ɨ mu ajo'ré'nyinyiica'aj, majta jaacányesixɨ'ɨj ɨ tɨ ca'atzaj jitze.
42016022	'Tɨ'quij a'ájna xɨcáara' tɨ'ɨj jitzan huamuɨ́' a'ɨ́jna ɨ Lázaro, a'ɨ́ɨmaj ɨ maj tyí'huɨɨre' u tajapuá, a'ɨ́ɨ mu yo'ví'tɨ ɨ Abraham jimi jo'tɨ Dios já'aseejre', ajta a'ɨ́jna ɨ chíjtyaanyi', tɨ'ɨj ij ajta huamuɨ́', majta ja'vá'na.
42016023	A'áa pu jo'tya'ɨtzee jo'tɨ já'ta, jéehua pu jájpuéjtzica'aj a'ɨ́jna ɨ chíjtyaanyi'. Aj pu'ij jaaséej a'ɨ́jcɨ ɨ Abraham, ajta a'ɨ́jcɨ ɨ Lázaro tɨ 'a jo'tyávaaca'a ɨ Abraham jamuan.
42016024	'Aj pu'ij jaatajé tɨjɨn: "Abraham mu paj nyavástara', na'ancu'vajxɨ', pata'aj mu yo'ta'ítyej a'mújcɨj mu Lázaro tɨ'ij a'múu jaatyáru'nye ɨ juxɨtyé tɨ'ij naatyácɨmuajritye'en ɨ nyenyanú jitze, ji'nye jéehua nu jajpuéjtzi iiye'ej tɨéj tzajta'."
42016025	'Ajta a'ɨ́jna ɨ Abraham, a'yaa pu tyu'tanyú tɨjɨn: "Nyiyóoj, ¿nyi pequee jamuaa'ree je'ej paj jéehua tyi'hua'tyamuavej patɨ'ɨj pooj juurica' ɨ cháanacaj japua? Ajta a'mújna mu Lázaro, jéehua pu jaapuéjtzitariaca'. Ajta ijíij a'ɨ́ɨ pu jutyamua'vej a'yájna, pajta muaaj, ijíij paj jajpuéetzij pua'mej.
42016026	Ajta ijíi, a'yaa pu 'een, pu'ríj a'yan huo'ruu tɨ acacúunyijme, a'ɨ́j pu jɨn quée ɨ'rij maj antácɨɨnyej a'múu pujmua' mua'ajma jimi, capu ajta ɨ'rij maj a'yun pujmua' eetácɨɨnye ityájmaj jimi."
42016027	'Tɨ'ɨj ij a'yan tyu'tanyú tɨjɨn: "Nyavástara', a'yaa nu tyí'muahuavii paj a'mújcɨj Lázaro huata'íjtye' tɨ a'áa ja'tanyéj ɨ táataj tɨ já'che,
42016028	ji'nye anxɨ́vicaa nu tyí'ihuaamua', che' a'múu tyámua' tyihuo'té'exaatye' mej mij quee a'yun pujmua' jo'vá'cɨ'ca'an jo'tɨ ja'puéjtzij."
42016029	Abraham pu a'yan tyaaté'exaa tɨjɨn: "A'ɨ́ɨ pu huatyá'ɨtzee a'ɨ́ɨjma jimi a'ɨ́jna Moisés tɨ jo'yu'xaca', ajta ɨ maj jo'yú'uxaca' a'ɨ́ɨmaj ɨ maj Dios jitze ma'can tyí'xaxa'ta'aj, miche' a'ɨ́j huánamuaj."
42016030	'Ajta a'ɨ́jna ɨ chíjtyaanyi' taca'aj, a'yaa pu tyaaté'exaa tɨjɨ́n: "Nyavástara', mu paj Abraham pué'een, camu ja'tzaahuatye'ej a'ɨ́jcɨ, ma ajta tɨ pua'aj a'tɨ́j tɨ arí huamuɨ́' huataséjre'en a'ɨ́ɨjma jimi, aj mu mij seequé tyi'mua'tyij ɨ Dios jimi."
42016031	Aj pu'ij a'yan tyaaté'exaa tɨjɨn: "Tɨ pua'aj mequée jáanamuari' je'ej tɨ tyu'taxájtaca' a'ɨ́jna ɨ Moisés, ajta a'ɨ́ɨjma ɨ maj Dios jitze ma'can tyí'ixaxa'ata', camu majta ja'antzaahuatye'sij tɨ pua'aj sɨ́ɨj hua' jimi huataséjre' ɨ a'tɨ́j tɨ arí huamuɨ́'."
42017001	'Jesús pu a'yan tyihuo'té'exaa a'ɨ́ɨjma ɨ maj jamuan huacɨ́j tɨjɨn: Jéehua pu tyi'séjre' je'ej siaj tyi'tɨ́j jɨn tyityo'tyá'ɨtzeere'en ɨ Dios jimi, je'ej pu pua'aj tye'mej a'ɨ́jcɨ jimi ɨ a'tɨ́j tɨ ca'nyíjra'aj hua'ta'ca mej mij séecan tyi'tɨj jɨn ootyá'ɨtzeere' ɨ Dios jimi.
42017002	Jéetze' pu jaatyáhuɨ'rii a'ɨ́jcɨ ɨ a'tɨ́j maj ja'cátapi' ɨ cɨjpáara' jitze ɨ tyetyéj so'nyíjra' tɨ ve'éj, majta je'en ja'tyárɨeenyi jájritze tɨ'ij a'áa ja'tyájmuɨ'nyij, jéetze' pu jatyáahuɨ'rii quée tɨ pua'aj ca'nyíjra'aj hua'ta'care'en a'ɨ́ɨjma ɨ maj cɨ́le'en mej mij a'ɨ́ɨmaj ootyá'ɨtzeere' ɨ Dios jimi.
42017003	'A'ɨ́j pu jɨn tyámua' xu'uj mua'aj. ―'Tɨ pua'aj a'ihuáara' tyi'tɨ́j jɨn ootyá'ɨtzeere', pata'aj jajtyá'axɨ'ɨn, tɨ pua'aj uhuóomua'tzɨj, aj pej pij tyaatú'uunyi'i.
42017004	'Tɨ pua'aj séej xɨcaj a'tɨ́j aráahua'puaj ootyá'ɨtzeere' aj jimi, tɨ pua'aj ajta je'en aráahua'puaj ajo'ré'nyej 'aj jimí tɨ'ij muaatáhuavii yee tyinaatú'uunyi'ri' ɨ nyaj jɨn ootyá'ɨtzee a' jimi, a'yaa paj huárɨnyij petyaatú'uunyi'.
42017005	Majta a'ɨ́ɨmaj ɨ maj tamuáamuata'a japuan hua'pua ará'asej, a'yaa mu tyaaté'exaa a'ɨ́jcɨ ɨ tavástara' tɨjɨn: ―Taatá' tyata'aj jéetze tyá'antzaahuatye'en.
42017006	'Aj pu'ij Jesús a'yan tyihuo'té'exaa tɨjɨn: ―A'ɨ́ɨ pu'uj juxɨe've' siaj tyá'tzaahuatya'aj', tɨ pua'aj cɨ́ɨ setyá'tzaahuatya'aj, a'yaa pu tyu'taɨ'ɨriitarij siaj a'yan tyaata'íjtye' a'ɨ́jcɨ ɨ xápua' tɨ eetácutye, tɨ a'áa jé'ta jáata' ja'tyoohuiitye'en jusɨ́ɨj, ajta ɨ xápua', a'yaa pu rɨnyi je'ej siaj tyaata'íjtye'sij.
42017007	'Tɨ pua'aj a'tɨ́j tyí'muarɨe'ej' ja'mua jimi a'ɨ́jcɨ jɨme' ɨ tɨ tasáahua na'ríij cánya'xɨɨ tɨ sɨɨre', tɨ'ɨj ta uvé'nyej tɨ utyo'jo'va'muarɨe, ¿nyi quij a'yan setyaatájeevi yee mu jo'té'yi'ij, huayíixɨ'ɨj pata'aj tyu'cua'nyij?
42017008	Caxu xaa nyu'u a'yan tyaatájeevi, sulu a'yaa xu'uj tyaatájeevi tɨjɨn: "Pata'aj tyámua' tyú'uure ɨ nyaj tyí'cua'nyij, pajta' tyamua' eenye' pej pij tyináacue'tyej, aj pej pij ta pij muáaj tyi'cua'nyij, pajta huaye'en."
42017009	'Ajta tɨ'ɨj a'yan tyú'uure je'ej siaj tyaata'íj, caxu siajta je'ej tyaaté'exaatye'ej yee che' Dios tyimuaanájchitye'.
42017010	'A'yaa xu cha'ta siana'aj mua'aj tyu'taxaj, tɨpua'aj seríj néijmi'i jɨn a'yan huárɨnyij je'ej tɨ ɨ Dios tyajamuata'íj, a'yaa xu tyu'taxáj yee catu tyi'tɨ́j huɨɨre', ji'nye a'yaa tu'uj huarɨ́j je'ej tɨ tyi'tacɨ'puaaca'aj.
42017011	'Ooche' pu huama'caj ɨ juyéj jitze Jerusalén tɨ jo'nyaa, a'áa pu huatyéenyej a Samaaria, ajta a Galileea.
42017012	Tɨ'ɨj a'áa jooma'caj a'áa mu ye'entyinájchaca' ɨ tyétyaca ɨ maj tamuáamuata' ará'asej, metyí'cucui' a'ɨ́ɨmaj a'ɨ́jcɨ jɨme' tɨ tyinyájxɨ huá'hue'ra' jitze ɨ maj a'yan jatamuá'mua tɨjɨn lepra, a'áa mu ɨmuá jo'tyáhuiixɨ.
42017013	Matɨ'ɨj mij ca'nyíin jɨn jaatajé a'yan tɨjɨn: ―Jesús, mu paj maeestro pué'een, tá'ancu'vajxɨ'.
42017014	'Tɨ'ɨj Jesús huo'osej, a'yaa pu tyihuo'té'exaa tɨjɨn: ―Siata'aj ujo'ju' hua' jimi ɨ maj tyí'huɨɨre' u teyúuj tzajta' siaj sij huatóosejrata a'ɨ́ɨjma jimi. 'Matɨ'ɨj móoj 'ajo'jú'ca, aj pu'ij capua'riaca'aj ɨ atzáj matɨ'ɨj mij naa eenya'a mua'raj.
42017015	Tɨ'ɨj sɨ́ɨj huóosej tɨjɨn pu'ríj huarúj, aj pu'ij huariá'raa tye'tyóotzi'ria'aj ɨ Dios, ca'nyíin jɨme'.
42017016	Aj pu'ij tyítunutaca' a véjri' ɨ Jesús jimi, ajta eecóotutaca'a tɨ'ɨj ij tyaatatyójtzi're'. A'ɨ́jna ɨ a'tɨ́j, Samaaria pu ja'ma'can.
42017017	Jesús pu a'yan tyu'taxájtaca'a tɨjɨn: ―¿Nyi mequée tamuáamuta'a ará'asej ɨ maj huarúj? ¿Jo'nyi je'ej mé'en ɨ séecan ɨ maj arámuaacuaj?
42017018	¿Nyi a'múu na'a jusɨ́ɨj huariá'raa, a'mújna tɨ séej chuéjra' japua ja'ma'can tɨ'ij tyamua' tyaata'an ɨ Dios?
42017019	Aj pu'ij a'yan tyaaté'exaa a'ɨ́jcɨ ɨ tɨ tyí'cui'ca'aj tɨjɨn: ―Ájchesi pata'aj jo'ranyij, ji'nye petyá'antzaahua, a'ɨ́j paj jɨn peri huarúj.
42017020	'A'ɨ́ɨ mu ɨ fariseos a'yan tyaata'íhuo'ri' a'ɨ́jcɨ ɨ Jesús a'náj tɨ huataséjre'ej ɨ Dios tɨ jɨn tyu'ta'íjta, aj pu'ij Jesús a'yan tyihuo'té'exaa tɨjɨn: ―'A'ɨ́jna ɨ tɨ jɨn Dios tyu'ta'íjta, capu tyi'tɨ́j pué'een tɨ séejre' ɨ siaj sij jɨn jáamua'ree.
42017021	Camu majta a'yan tyaataxájta ɨ tyeɨ́tye yee: "yana'aj huatyéjve", na'ríij yee "mana'aj huatyéjve", ji'nye a'ɨ́jna ɨ tɨ jɨn ɨ Dios tyi'ijta pu'ríj ye seejre' ja'mua tzájta'.
42017022	'Aj pu'ij a'yan tyihuo'té'exaa a'ɨ́ɨjma ɨ maj jamuan huacɨ́j tɨjɨn: ―A'yaa pu atyojo'ré'nyesij ɨ xɨcáara' siaj jitzan a'yan tya'xɨé'vaa' xa'ju'un siaj jaaséej nyatɨ'ɨj tyu'ta'íjta néijmi'i jɨme' ɨ nyaj jɨn antyínyamua'reeria, ma siajta mua'aj caxu jaseejra.
42017023	Séecan mu a'yan tyu'taxájta yee; "yana'aj huatyéjve" na'ríij yee 'mana'aj huatyéjve", caxu ujó'cɨ'ca'an hua' jamuan.
42017024	Ji'nye a'yaa nu séeria'aj na'me a'ájna xɨcáara' nyatɨ'ɨj jitzan tye'entyáarutyij a'ɨ́jcɨ jɨme' nyaj néijmi'i jɨn antyinyamua'réeriaj na'mej. A'yaa nu cha'ta nyana'aj huasé'rihua'aj na'mej matɨj ɨ maj tyóonaxcava'ra ɨ jutye', tɨ'ɨj ootátaaxɨ'ɨn, jiye'tzín pu huanyéeri'cɨriajra'aj.
42017025	Ajta anaquéej pu a'yan tyúuxɨe've' nyaj jéehua jaapuéjtzitarej, a'yaa pu ajta tyúuxɨe've' maj núurɨenyij a'ɨ́ɨmaj ijíij maj huátyeɨɨtye.
42017026	'A'yájna tɨ'ɨj tyu'rɨ́j ajca'huá'ɨmua tɨ'ɨj 'óoj juurica'a a'ɨ́jna ɨ Noé, a'yaa pu cha'ta na' tye'me a'ájna xɨcáara' jitze nyaj jitzan ya uvé'nyejsi, ɨ nyaj nyajta tyévij jitze huanɨé'huaca'.
42017027	'Metyí'cua'caria' ɨ tyeɨ́tye, majta ya'caria'aj, séecan mu nyéjnyaɨ'ɨjchacaria', a'yaa mu rɨjca 'asta na'aj quée Noé 'utyájrupi ɨ báarcuj jitze, aj mu mij jéehua huatyéviiyaca' tɨ'quij tyíjɨstyaca' ɨ jájtyi, a'ɨ́ɨ pu néijmi'caa antyipuá'rij.
42017028	'A'yaa pu cha'ta tyáaruu 'ajca'huá'ɨmua tɨ'ɨj óoj juurica'aj a'ɨ́jna ɨ Lot, a'ɨ́ɨ mu tyí'cua'caria' ɨ tyeɨ́tye, majta yá'caria', majta tyí'nanaava'aj, majta tyí'tooca'aj, majta tyi'huastyahua'aj, majta chi'ij ta'huacaria'aj.
42017029	'Ajta a'ájna xɨcáara' jitze tɨ'ɨj Lot eerájraa a'ájna a Sodoma, aj pu'ij tɨéj huatyéviiyaca' azuufre tɨ anáxcaj, aj pu'ij néijmi'caa antyipuá'rij.
42017030	A'yaa pu cha'ta na' tyihuá'uurej a'ájna xɨcáara' jitze tɨ'ɨj huataséjre'en ɨ tɨ ajta tyévij jitze huanɨé'huaca'.
42017031	A'yaa xu huárɨnyij a'ájna xɨcájra' jitze, tɨ pua'aj a'tɨ́j a'áan jó'ojvaaca ɨ juchí' japua, tɨ pua'aj chi'táj tyi'ráacaj ɨ tyiá'ra', che' quee acáyi'caj tɨ'ij tyi'rá'an. Ajta ɨ tɨ tyajá'muarɨe' ɨ juví'ra'taj, che' ajta quée ajo'ré'nyinyiica'an a juché.
42017032	'Siata'aj jo'támua'ree je'ej tɨ tyáaruu ɨ ɨ́ra'ra' ɨ Lot.
42017033	A'tɨ́j tɨ na'aj tɨ jacha'ɨj ɨ jujúuricamej tɨ'ij quee tyi'tɨ́j je'ej jooriaj, a'ɨ́ɨ pu yo'rɨésij. Ajta ɨ a'tɨ́j tɨ yo'rɨéjsi ɨ jujúuricamej nye jitze ma'can, a'ɨ́ɨ pu xaa jusén jɨn huatyá'ɨtzeere'ej.
42017034	'A'yaa nu tyajá'mue'ixaatye', a'ájna tɨ́ca'rij tzájta', ma hua'pua mu huaje'tɨj muá'aju'un ɨ utáatzij japua. Dios pu séej á'vi'tɨn, ajta ɨ sɨ́ɨj a'áa pu jo'tyá'ɨtzeere'ej.
42017035	'Majta hua'pua ɨ uuca, néijmi'ij mu tya'tɨ'ɨxɨ́j muá'aju'un, Dios pu séej á'vi'tɨn, ajta ɨ sɨ́ɨj, a'áa pu jo'tyá'ɨtzeere'ej.
42017036	'Majta hua'puáj tyétyaca, a'áa mu néijmi'ij tyaja'muárɨe' muá'ju'un ɨ ví'ra'taj, Dios pu ajta séej á'vi'tɨn, ajta ɨ sɨ́ɨj, a'áa pu jo'tyá'ɨtzeere'ej.
42017037	'Majta a'ɨ́ɨmaj ɨ maj Jesús jamuan huacɨ́j, a'yaa mu tyaata'íhuo'ri' tɨjɨn: ―Tavástara', ¿jo'nyi a'yan tyaja'rɨnyij? A'yaa pu tyu'tany tɨjɨn: ―Jo'tɨ jo'riá'ca'aj tyi'tɨ́j tɨ huamuɨ́', a'áa mu ja'tyúusɨɨre'ej ɨ mua'rɨe'caj.
42018001	'Aj pu'ij Jesús seej nyúucarij jɨn tyihuo'té'exaa mej mij jáamuaa'ree tɨ a'yan tyúuxɨe've' maj a'na'aj tɨ na'aj nyúucaj, majta quee tyóo'xa'huata'an.
42018002	A'yaa pu tyihuo'té'exaa tɨjɨn: ―A'áa pu ja'hua' séej chájta'naj jitze a'tɨ́j ja'chajca'aj tɨ juees jɨn tyi'tyávaaca'aj, capu já'astyajca'aj ɨ Dios, capu ajta jitzan juxɨe'va'ca'aj je'ej tɨ tyi'tɨ́j huá'uuriajca'aj ɨ tyeɨ́tye.
42018003	'Meentyi sɨ́ɨj íitɨ a'áa ja'chajca'a tɨ antyúusɨɨjtariaca', a'náj tɨ na'aj pu ajo'ré'nyinyiica'aj ɨ juees jimi, a'yaa pu tyá'huaviiraca' tɨ jo'xá'puɨ'ɨntaritze'en a'ɨ́jcɨ jɨme' tɨ a'tɨ́j jajcha'ɨɨre'."
42018004	'Ajta a'ɨ́jna ɨ juees pu'ríj á'tyeevi'ca'a tɨ quee janamuajra'ca'aj, aj pu'ij a'yan tyu'muá'aj tɨjɨn: "Je xaa nyu'uj, canu já'tyese' ɨ Dios, capu ajta nye jitze juxɨe've' je'ej tɨ tyi'tɨj huá'uure ɨ tyeɨ́tye.
42018005	Ajta a'múujna mu íitɨ', tɨ'ɨj pu na'aj pu ya tányinyii, ajta nya'ɨtziitye. Nyáaj nu ja'xa'puɨ'ɨntaritze' a'ɨ́jcɨ jɨme' tɨ a'tɨ́j jájcha'ɨɨre', ta'aj 'ij quee che' yatányinyiica' na'ríij quee nyatácua'naxɨ' a'ɨ́jcɨ jɨme'."
42018006	'Ajta tavástara' pu a'yan tyihuo'té'exaa tɨjɨn: A'yaa pu tyu'taxájtaca'a a'ɨ́jna ɨ juees tɨ je'ej pua'aj tyi'tyúucha'ɨj.
42018007	'Ajta ɨ siaj jajvástara', ¿nyi quee a'yan cha'ta na'aj hua' japua tyu'tányuusij a'ɨ́ɨjma ɨ tɨ hua'antyíhuo ɨ maj a'anaj tɨ na'aj jahuavii tɨ́ca' majta tújca'arij tzajta? ¿Nyi quij á'tyeeren tɨ'ij a'yan rɨnyij?
42018008	'A'yaa nu tyaja'mua'ixaatye', Dios pu ja'mua japua huatányuusij, capu á'tyeeren. Ajta tɨ'ɨj uvé'enyej ɨ tɨ ajta tyévij jitze huanɨé'huaca', ¿nyi quij ooj hua'tyoonyij ɨ maj tyá'tzaahuatye' íiyan nɨ cháanacaj japua?
42018009	'Jesús pu ajtáhua'aj séej nyúucarij jɨn tyihuo'té'exaa a'ɨ́ɨjma jɨme' ɨ maj a'yan tyu'muá'aj ɨ ju tzajta' tɨjɨn tyamua' mu tyi'tyetyeɨ́tye, ɨ maj majta huá'xaahuaj ɨ juxá'aj tyeɨ́tye, a'yaa pu tɨjɨn:
42018010	―A'ɨ́ɨmaj ɨ maj hua'pua ɨ tyétyecaa a'úu mu jo'tyájrupij ɨ tyeyúuj tzajta' mej mij huatyényuunyij, sɨ́ɨj pu fariseo pué'een, ajta ɨ sɨ́ɨj, a'ɨ́ɨ pu puɨ́rɨcɨj ɨ tɨ huá'jijva'ca'aj ɨ maj tyí'tɨ'ɨjcɨca.
42018011	'Ajta a'ɨ́jna ɨ fariseo, a'ɨ́ɨ pu huatyéechaxɨj tɨ'quij huatyóochej tɨ a'yan tyu'tyéenyuunyi tɨjɨn: "Dios, tyámua' nu tyi'muatyojtzi're'e muéetzij, ji'nye canu a'yan een matɨ'ɨj ɨ séecan ɨ tyeɨ́tye. A'ɨ́ɨ mu tyí'nahua'raj, majta je'ej pua'aj tyítyeetyuucha'ɨj, majta juxana'cɨre' séecan jamuan ɨ úucaj, canu nyajta a'yan een tɨ'ɨj a'mújna ɨ tɨ huá'jijve' a'ɨ́ɨjma ɨ maj tyí'tɨ'ɨjcɨcaa.
42018012	Hua'puaj nu nye'itzi'vii seej iteeri jɨme', nyajta a'yan tyi'tá'ca séej tamuáamuata' tɨ anxɨ́tye jitze ma'can ɨ nyaj jamue'tɨj."
42018013	'Ajta a'ɨ́jna ɨ tɨ huá'jijve' ɨ maj tyí'tɨ'ɨjcɨcaa, a'áa pu ɨmuá atzú jo'tyéechaxɨj, capu ajta óo'ca'nyajca' tɨ jútye' jo'nyeere, sulu antyóoto'xa'aj ɨ jutaví jitze' ɨ jumuáca' jɨme'. A'yaa pu tyu'tyéenyu tɨjɨn: "Dios, pata'aj ná'ancu'vajxɨ' nyéetzij, ji'nye je'ej nu pua'aj tyi'tyínyecha'ɨj."
42018014	A'yaa nu tyajá'mua'ixaatye' a'ɨ́jna ɨ a'tɨ́j tɨ huá'jijve' ɨ maj tyí'tɨ'ɨjcɨcaa, a'ɨ́ɨ pu xaa jɨ'reenya'aj huatyá'ɨtzee ɨ jutzajta tɨ'ɨj jo'raj ɨ juche, ajta ɨ fariseo capu jɨ'réenya'aj huatyá'ɨtzee, ji'nye tɨ pua'aj a'tɨ́j óotzaahuatya'aj, a'ɨ́ɨ pu huatóotyevi'ra'astaj. Ajta ɨ tɨ quée a'yan tyóotzaahuatye', a'ɨ́ɨ pu jéetze juxɨe've' ɨ Dios jimi.
42018015	'Majta séecan ɨ tyeɨ́tye, tɨ'ríi mu aye'vé'vi'tɨchej ɨ Jesús tɨ'ij hua'va'muarɨe'xɨ'ɨn tɨ'ij Dios a'ɨ́jcɨ jɨn tyámua' tyihuo'tán'. Matɨ'ɨj a'ɨ́ɨmaj huo'osej ɨ maj Jesús jamuan huacɨ́j, aj mu mij hua'ajtyáxɨj ɨ tyeɨ́tye.
42018016	Ajta a'ɨ́jna ɨ Jesús, a'ɨ́ɨ pu huo'tajé ɨ tɨ'ríi mej mij aje'ré'nyej jimí, a'yaa pu tyu'taxájtaca' tɨjɨn: ―Miche' ma hua'ja'vé'vi'tɨj nye jimi mu tɨ'ríi, caxu huá'ijmujra, ji'nye jo'tɨ ɨ Dios tyeje'ijta a'ɨ́ɨjma pu cɨ'tyij ɨ maj a'yan een matɨ'ɨj mu tɨ'ríij.
42018017	'A'yaa nu tyaja'mua'ixaatye', a'tɨ́j tɨ quee a'yan een tɨ'ɨj sɨ́ɨj ɨ pa'rɨ'ɨj, capu a'áa jo'tyárutyij jo'tɨ ɨ Dios tyeje'ijtaj.
42018018	'Sɨ́ɨj tɨ tyi'ijta pu a'áa jo'tyávaaca'aj, a'yaa pu tyaata'íhuo'ri' a'ɨ́jcɨ ɨ Jesús tɨjɨn: ―Maeestro, mu paj tyamua tyi'tyevij, ¿tyi'tanyi juxɨe've' nyaj a'yan huárɨnyij tɨ'ij náacɨ'tyij nyaj juuri ná'ra'nyi tɨ'ɨj na'aj jusén jɨme'?
42018019	'Jesús pu a'yan tyu'tanyu tɨjɨn: ―¿Ji'nye éej nɨme' a'yan petyí'nyaxa yee nyaj tyamua tyi'tyevij? Sɨ́ɨj pu a'ɨ́ɨn pué'een ɨ tɨ naa tyi'tyevij, a'ɨ́ɨ pu a'ɨ́ɨn pué'een ɨ Dios.
42018020	Pa pu'ríj jamua'ree je'ej tɨ Dios tyu'ta'íjtaca' yee capaj axana'cɨria'aj, capaj tyí'tyacui'caj, capaj tyí'nahua'aj, capaj pajta tyí'hue'tacare'en. Pajta tzáahuatyi'raj tyicha'ɨj jimi a'táataj, pajta a'náanaj.
42018021	'Ajta a'ɨ́jna ɨ tyamuéj a'yaa pu tyaaté'exaa tɨjɨn: ―Néijmi'i nu jɨn tya'rá'astej nyatɨ'ɨj nyana'aj tyi'pa'rɨ'ɨstaca'aj.
42018022	Tɨ'ɨj Jesús jáanamuajri' je'ej tɨ tyu'taxájtaca', aj pu'ij a'yan tyaaté'exaa tɨjɨn: ―Sɨ́ɨj pu ooj muá'ɨtziitye', pata'aj néijmi'i tyu'toonyij a'chu paj tyí'ijcha'ɨj, aj pej pij huo'riá'an ɨ túmii a'ɨ́ɨjma ɨ maj quee je'ej tyé'viicue'. Aj paj xaa ja'ancuriá'sij ɨ tɨ tajapuá já'seejre' a'ɨ́jna tɨ huápuɨ'ɨj tyá'najchi, aj pej pij mu jo'vé'me'en pata'aj nya jamuan jo'cha'canye'en.
42018023	'Ajta a'ɨ́jna ɨ tyamuej tɨ'ɨj jáanamuajri' je'ej tɨ Jesús tyu'taxájtaca', tyamua' pu tyu'tóoxaamujri, ji'nye jéehua pu tyí'ijcha'ɨɨca'aj.
42018024	Aj pu'ij Jesús ja'ráasej, tɨ'ɨquij a'yan tyu'taxájtaca' tɨjɨn: ―Tyamua' pu tyihuá'muarɨe'riste' a'ɨ́ɨjma chíjtyaanyi' mej mij utyájrutyej u tajapuá Dios tɨ já'seejre'.
42018025	A'yaa nu tyajá'mua'ixaatye' tɨ jéetze muarɨe'rij tɨ chíjtyaanyi' utyájrutye u tajapua Dios tɨ já'aseejre' quée tɨ caméeyuj anájrutyej ɨ pɨ́'ɨse'ej jitze.
42018026	'Majta a'ɨ́ɨmaj ɨ maj jáanamuajri', a'yaa mu tyaata'íhuo'ri' tɨjɨn: ―¿A'tanyíj ij ɨ Dios jimi huatyá'ɨtzeere'ej?
42018027	'Jesús pu a'yan tyihuo'té'exaa tɨjɨn: ―A'ɨ́ɨjma jimi ɨ tyétyaca, capu je'ej tyíɨ'ɨrij, ajta Dios jimi néijmi'i pu tyíɨ'rij.
42018028	'Ajta a'ɨ́jna ɨ Pedro, a'yaa pu tyaaté'exaa tɨjɨn: ―Maeestro, néijmi'i tu tyeríj atyojoohua'xɨj ɨ tyaj tyí'ijcha'ɨɨca' tyej tyij 'a'jamuan huacɨ́'ca'an.
42018029	'Jesús pu a'yan tyihuo'té'exaa tɨjɨn: ―A'yaa nu tyajá'mua'ixaatye' a'tɨ́j tɨ na'aj tɨ me tyóohua'xɨj tɨpua'aj juchí'i, na'ríij ju'ɨ́ɨ, nusu ɨ ju'ihuáamua', nusu ɨ juhuaasimua', na'ríij ɨ juyóojmua, tɨ'ij a'ɨ́jcɨ jɨn a'yan huárɨnyij je'ej tɨ ɨ Dios tyi'ijta,
42018030	jéehua pu jéetze tya'ancuriá'asij ijíij tɨ ya joomé a'íjcɨ jitze ɨ cháanacaj, ajta a'ɨ́ɨ pu júuri ja'me tɨ'ɨj na'aj jusén jɨme'.
42018031	'Tɨ'ɨj ij jujɨ́me' huo'tajé a'ɨ́ɨjma ɨ maj tamuáamuata' japuan hua'pua ará'asej, a'yaa pu tyihuo'té'exaa tɨjɨn: ―Tu'ri 'ijíij a'áa jo'ju a Jerusalén, jo'tɨ néijmi'i tyaja'róo'astej je'ej maj tyo'yú'xaca' a'ɨ́ɨmaj ɨ maj Dios jitze ma'ca tyí'xaxa'ta'aj nyéetzij jɨme', ɨ nyaj nyajta tyévij jitze huanɨé'huaca'.
42018032	'A'ɨ́ɨ mu nyéeztij tyu'tátuire'sij a'ɨ́ɨjma jimi ɨ maj séej chuéj japua já'ma'can, majta a'ɨ́ɨmaj mu náatyaxaahuataj, majta je'ej pua'aj tyí'nyaxajtan, majta na'rátyi'tzique'muaxɨ'ɨj.
42018033	Majta je'en naatyávajxɨ'ɨj, matɨ'ɨj mij nyejé'catan, ajta tɨ'ɨj arí hueica xɨcáj tyoomá'caj, aj nu nyijta huatájuuritaj.
42018034	'Majta a'ɨ́ɨmaj ɨ maj jamuan huacɨ́j, camu yo'itée muá'ra je'ej tɨ tyi'tɨ́j tyu'taxájtaca' camu majta jaamua'reeri' je'ej tɨ huatóomua'aj, ji'nye camu tyámua' tyiyo'iteej mua'raj.
42018035	'Tɨ'ɨj ɨ Jesús arí avéjri' joma'caj a'ájna a Jericó, sɨ́ɨj tɨ arácun pu a'áa je'tyácatyi ɨ juyéj jitze, túumi tɨ hua'huaviiraca'aj.
42018036	Tɨ'ɨj huó'namuajri' maj jéehua tyeɨ́tye mu jo'cɨ'ca'aj, aj pu'ij tyu'ta'íhuo tyi'tɨ́j tɨ je'ej rɨjca.
42018037	Matɨ'ɨj mij a'yan tyaaté'exaa tɨjɨn: ―Ya pu ja'vé'me a'ɨ́jna ɨ Jesús, Nazarét tɨ já'ma'can.
42018038	Tɨ'ɨquij a'yan tyu'jíjhuaca'a tɨjɨn: ―Jesús, mu paj yóojra' pué'een a'ɨ́jcɨ ɨ David, ná'ancu'vajxɨ' nyéetzij.
42018039	'Majta ɨ maj anáatya'aj muaaju'ca'aj, a'ɨ́ɨ mu jajtyá'axɨj tɨ'ɨj quee che' ave'nyuuca'an. Ma ajta a'ɨ́jna jeetze' pu ca'nyíin jɨn tyi'taxájtaca' a'yan tɨjɨn: ―Jesús mu paj yóojra' pué'een a'ɨ́jcɨ ɨ David, ná'ancu'vajxɨ' nyéetzij.
42018040	'Aj pu'ij oocháxɨj a'ɨ́jna ɨ Jesús, ajta huo'ta'íj maj aye'vé'vi'tɨj jimí, tɨ'ɨj a véjri' aja'vá'ma'ca'a, Jesús pu a'yan tyaata'íhuo'ri' tɨjɨn:
42018041	―¿Ji'nye tyi'tɨ́j petyí'xe've' nyej nyij a'yan huá'rinyi a jimi? Aj pu'ij ɨ ta'rácun a'yan tyu'tany tɨjɨn: ―Nyavástara', a'yaa nu tyáaxɨe've' nyej nyajtáhua'aj 'atányeere.
42018042	'Aj pu'ij ɨ Jesús a'yan tyaaté'exaa tɨjɨn: ―Atányeerij, ji'nye petyá'antzaahua a'ɨ́j paj jɨn períj huarúj.
42018043	'Tɨ'ɨj a'yan tyaaté'exaa, aj pu'ij ɨ ta'rácuun atányeeriaca', ajta jamuan jó'ra ɨ Jesús, tye'tyóotzi'ria'aj ɨ Dios, majta néijmi'i ɨ tyeɨ́tye ɨ maj jaaséej, a'ɨ́ɨ mu majta tyaatatyójtzi'rej ɨ Dios.
42019001	Tɨ'ɨj ij Jesús a'áa jo'tyájrupij a Jericó, a'áa pu jé'ta joomá'ca'aj ɨ chájta'naj jitze.
42019002	A'áa pu sɨ́ɨj tyaatɨ' ja'chajca tɨ chíjtyaanyi', tɨ a'yan ántyapuaj tɨjɨn Zaqueo, a'ɨ́ɨ pu a'ɨ́ɨn pué'een ɨ tɨ tyihuá'ijtye' a'ɨ́ɨjma ɨ maj huá'ji've ɨ maj tyi'tɨ'ɨjcɨca'.
42019003	A'ɨ́ɨ pu jaséejramu'ca'aj a'tɨ́j tɨ pué'een ɨ Jesús, ma ajta capu ɨ'riitaca', ji'nye jéehua mu tyeɨ́tye, ji'nye cɨ́ɨ pu uhuátyeevi' a'ɨ́jna ɨ Zaqueo.
42019004	Aj pu'ij anayíixɨ'ɨj jo'téechajraa, tɨ'ɨj ij antyíraj ɨ méjchi jitze tɨ'ij jaaséej, ji'nye pu'rí jamua'reeria'ca' tɨjɨn a'áa pu je'ré'nyejsi.
42019005	Tɨ'ɨj Jesús a'áa je'ré'nye, aj pu'ij ájnyeeria'ca', tɨ'ij a'yan tyaaté'exaa tɨjɨn: ―Zaqueo, pata'aj jiye'tzín acájra'nyij, ji'nye ijíij nu a'áan ja'rá'iixaj a paj ja'che.
42019006	'Tɨ'quij jiye'tzín acájraa, aj pu'ij tyamua tyetyéeje a'ɨ́jcɨ ɨ Jesús.
42019007	Majta a'ɨ́ɨmaj ɨ tyeɨ́tye, matɨ'ɨj jaaséej aj mu mij huatyóohuij maj je'ej pua'aj tyaaxaj a'ɨ́jcɨ ɨ Jesús, a'yan tɨjɨn: ―A'áa pu jo'me tɨ'ij a'áa ja'rá'asti jo' tɨ ja'che sɨ́ɨj tɨ je'ej pua'aj tyi'tyúucha'ɨj.
42019008	Aj pu'ij ɨ Zaqueo ájche tɨ'ij a'yan tyaaté'exaa a'ɨ́jcɨ ɨ Jesús tɨjɨn: ―Nyavástara', je'ta nu tyihuo'tapuéjve'si ɨ nyaj tyi'ijcha'ɨj a'ɨ́ɨjma ɨ maj quée je'ej tye'ejviicue'. Ajta tɨ pua'aj a'náj a'tɨ́j tyi'tɨ́j nyanáhue'rij, muáacuaca pua'máca nu jaatátuiire'ej.
42019009	'Aj pu'ij Jesús a'yan tyaaté'exaa tɨjɨn: ―Ijíij pu xaa Dios arí huo'huɨɨ a'yaa mej che', ji'nye a'íjna ɨ a'tɨ́j, ajta pu a'ɨ́ɨn pué'een ɨ Abraham tɨ jitze 'eeráma'can.
42019010	'Ji'nye nyáaj ɨ nyaj nyajta tyévij jitze huanɨé'huaca', a'yaa nu éej jɨn mu jo'vé'me nyej nyij huo'huoonyi, nyajta huo'huɨɨre' a'ɨ́ɨjma ɨ maj jo'vatzɨjca'aj.
42019011	'Móoche' mu tyi'namuáaraca' ɨ tyeɨ́tye, tɨ'ɨj Jesús séej nyúucarij jɨn tyihuo'té'exaa, ji'nye pu'ri arí avéjri' jooma'ca'aj a Jerusalén. Majta a'ɨ́ɨmaj ɨ tyeɨ́tye, a'yaa mu tyí'mua'ajcaa tɨjɨn pu'rí tɨmua' huataséjre'sij ɨ Dios tɨ jɨn tɨ tyu'ta'íjta íiyaj nɨ cháanacaj japua.
42019012	A'ɨ́j pu jɨn a'yan tyihuo'té'exaa tɨjɨn: ―A'áa pu sɨ́ɨj tyaatɨ' ja'chajca', tɨ hua' jitze eeráanye ɨ tyeɨ́tye ɨ maj tyí'ijtaca'a, tɨ'quij ujo'me séej chuéj japua mej mij a'áa ye'entyíhuoonyij rey jɨme', tɨ'ɨjtá ij uvé'nyejsi.
42019013	'Tɨ'ɨj quée xu jo'yi'vaacaj, tamuáamuata' pu pua'mácaa huatacho'vej ɨ maj jimi tyí'muarɨe', aj pu'ij ɨ túmii huo'riáa' tamuáamuata ara'astɨma'caa séej ajta séej, a'yaa pu tyihuo'té'exaa tɨjɨn: "Siata'aj tyu'muárɨe'en a'íjcɨ jɨme' ɨ túumi, 'asta nyana'aj quee uvé'enyej."
42019014	Majta a'ɨ́ɨmaj ɨ tyeɨ́ɨtye, a'ɨ́ɨ mu jájcha'ɨɨria'ca', matɨ'ɨj mij séecan huata'ítyaca' mej mij a'yan tyu'taxáj yee: Catu jaxɨe've' tɨ a'ɨ́ɨn tye'entyájrutye rey jɨme'.
42019015	'Ma ajta a'ɨ́ɨ pu tye'entyájrupi rey jɨme', ajta je'en uvé'enye a'ájna jo'tɨ já'che, aj pu'ij huo'tacho'vej a'ɨ́ɨjma ɨ túumi tɨ huo'riá' tɨ'ij jáamua'ree a'chu maj jaamué'tɨj sɨ́ɨj ajta sɨɨj.
42019016	Ajta ɨ tɨ anaquéej aje'ré'nyej, a'yaa pu tyaaté'exaa tɨjɨn: "Nyavástara', a'íjna ɨ túmii muéetzij tɨ ja'a'rij, tamuáamuata' pu pua'macaa huamué'tɨj ɨ tɨ tamuáamuata ara'ástɨme."
42019017	'A'yaa pu tyu'tanyú a'ɨ́jna ɨ tɨ tyé'ijtye' tɨjɨn: "Xá'puɨ'ɨ paj huarɨ́j mu paj tyámua' tyí'nyahuɨɨre', ji'nye tyamua' pej tyeecha'ɨj ɨ nyaj cɨ́ɨ caa tyimuaata'a, nyáaj nu tyi'mua'antyárujtye'ej pata'aj tyu'ta'íjta tamuáamuata' pua'maquée ɨ chájta'naj jitze."
42019018	Ajta ɨ tɨ tyí'huɨɨre' tɨ je'tyá'asej, a'ɨ́ɨ pu ajta aje'ré'nyej, a'yaa pu tyaaté'exaa tɨjɨn: "Nyavástara', a'ɨ́jna ɨ túmii, muéetzij tɨ ja'a'rij, anxɨ́vicaa pu pua'máca huamué'tɨj ɨ tɨ tamuáamuata' tɨ ara'ástɨme."
42019019	Ajta a'ɨ́jna ɨ tɨ tyé'ijtye', a'yaa pu tyaaté'exaa tɨjɨn: "A'yaa nu tyi'mua'antyárujtye'ej pata'aj tyu'ta'íjta anxɨ́vique' pua'maquej ɨ chájta'naj."
42019020	Tɨ'quij ajtáhua'aj sɨ́ɨj aje'ré'nyej tɨ jimi tyí'huɨɨre', a'yaa pu tyaaté'exaa tɨjɨn: "Nyavástara', ya'cui muéetzij tɨ ja'a'ri ɨ túmii, yaa nu ja'ancuriá'jɨ'quej cɨ́ɨxurij jitze, nyatɨ'ɨj nyij jaatyá'avaataca'.
42019021	A'yaa nu huarɨ́j, ji'nye nyamuatzɨɨnya'ca'aj, muárɨe'rij tɨ a'tɨ́j tyamua' tyu'tyá'ɨtzeere' a jimi, muáaj paj jaariá'sɨ'ri ɨ paj quée tyuu'ta', pajta tyí'tza'naca jo' paj quee tyojo'huastej."
42019022	Aj pu'ij a'yan tyu'tanyú a'ɨ́jna ɨ tɨ tyé'ijtye' tɨjɨn: "Muáaj paj quee tyi'tɨ́j huɨɨre', nyáaj nu mua'xɨjtye a'ɨ́jcɨ jɨme' je'ej paj tyu'taxájtaca'. Muáaj paj jamua'reeria'ca' tɨjɨn ca'nyéjrij nu jɨ tyí'ijta. Nyajta jaariá'sɨ'rii ɨ nyaj quée tyu'ta'. Pajta a'yan tyí'nyaxa nyaj tyí'tza'naca jo'nyaj quée tyojo'huaste'.
42019023	'¿Ji'nye ej nɨme' pequee a'áa yóotoj ɨ túmii hua' jimi ɨ maj tyu'nyejtye' tɨ'ij jaamué'tɨn? A'yaa paj huárɨnyiiche', nyáaj nu nyij ja'ancuria'anyijche' nyeetzij tɨ nyí'a'rij, nyajta ɨ tɨ jaamué'tɨj nyatɨ'ɨj uvé'nyej."
42019024	'Aj pu'ij a'yan tyihuo'té'exaa a'ɨ́ɨjma ɨ maj 'a véjri' jo'tyú'uuca' tɨjɨn: "Siata'aj já'a'ri' ɨ túmii tɨ ji'tyáa', siaj sij jaatán' a'ɨ́jcɨ ɨ tamuáamuata' tɨ jaamue'tɨj'."
42019025	'Majta a'ɨ́ɨmaj a'yaa mu tyaaté'exaa tɨjɨn: "Tavástara', ¿ji'nye tɨ'ij? A'múu pu arí ji'tyáa' tamuáamuata' pua'máca ɨ túmii."
42019026	'A'yaa pu tyihuo'té'exaa tɨjɨn: "A'yaa nu tyajá'mua'ixaatye', a'tɨ́j tɨ na'aj tɨ jéehua tyí'ijcha'ɨɨ, jéetze' pu tyá'cɨ'tyij a'ɨ́jcɨ. Ajta a'tɨ́j tɨ cɨ́ɨ na'aj tyí'ijcha'ɨɨ, a'ɨ́j mu tyáa'ri'ra ɨ tɨ cɨ́ɨ tyi'ijcha'ɨɨ.
42019027	Majta a'ɨ́ɨmaj ɨ maj nyéjcha'ɨɨre', ɨ maj quée jaxɨe'va'ca' nyaj rey jɨn tyen'tyájrutye, ma siahuaja'vé'vi'tɨj, siata'aj huó'cui'nyi iiye'ej véjri' nye jimi."
42019028	'Tɨ'ɨj Jesús jaatapuá'cɨ'taca' tɨ tyihuó'ixatye', aj pu'ij ta'ij jo'raj Jerusalén tɨ oj jiyo'yi'ij.
42019029	Tɨ'ɨj a'áa véjri' joomá'caj a Betfagé, ajta a'ájna a Betania, chájta' tɨ a'áa jo'tacá'aj ɨ jɨríj jitze tɨ a'yan tya'ja'rájtyapua tɨjɨn Aseitúunajrimi. A'áa pu hua'puáca huata'ítyaca' ɨ maj jamuan huacɨ́j, a'yaa pu tyihuo'té'exaa tɨjɨn:
42019030	―Siata'aj a'áa ja'tanyéj a'ájna chájta', siatɨ'ɨj a'áa ja'rá'astij a'áa xu púuru' já'tyoonyi tɨ aje'riá'tapi', tɨ quee xu ja'náj a'tɨ́j japuan á'yi'xacaa, siata'aj jé'ejxɨjta siajta je'en ya'ráajan.
42019031	Tɨ pua'aj a'tɨ́j a'yan tyajá'mua'ihuo'ra yee ji'nye éej nɨme' setya'rájxɨnaj, a'yaa xu tyaaté'exaatye' yee tavástara' pu jitze juxɨe've'.
42019032	'Matɨ'ɨj mij ujo'ju' jo'tɨ huojo'ítyaca', a'yaa pu atyojo'ré'nyej tɨ'ɨj tyihuo'té'exaa a'ɨ́jna ɨ Jesús.
42019033	Matɨ'ɨj móoj je'ejxɨstájsima'caj ɨ púuru', a'ɨ́ɨ mu mij huo'séej a'ɨ́ɨmaj ɨ maj jacɨɨ, aj mu mij a'yan tyihuo'ta'íhuo'ri' tɨjɨn: ―¿Ji'nye éej nɨme' setya'rájxɨna mu púuru'?
42019034	'Matɨ'ɨj mij a'yan tyityaatanyú tɨjɨn: ―Tavástara' pu jitze juxɨe've'.
42019035	'Aj mu mij tyúucɨɨxu tye'tyéveerej, matɨ'ɨj mij yo'jáj ɨ Jesús jimi, matɨ'ɨj uya'ra'ja aj mu mij ja'vá'raj a'ɨ́jcɨ ɨ Jesús ɨ púuru' japua.
42019036	Tɨ'ɨj na' tyu'má'aca'aj ɨ Jesús, tyeɨ́tye mu máacaj tyo'caváarajyi'caa ɨ juyéj jitze jo'tɨ joomá'ca'aj.
42019037	Tɨ'ɨj a'áa jo'camá'ca a'ájna Aseitúunajrimi, néijmi'i ɨ maj jamuan huaju'ca'aj, a'ɨ́ɨ mu huatyóohuij maj tyaatatyójtzi're'e ɨ Dios a'ɨ́jcɨ jɨme' maj huatóotyamua've'en, ji'nye jéehua mu tyu'séej ɨ tɨ huápuɨ'ɨj tyúuxɨe've'.
42019038	A'yaa mu tyí'xajtaca'a tɨjɨn: Huápuɨ'ɨj pu náa 'een a'ɨ́jna ɨ rey tɨ jɨme' tyi'tyéjvee tɨ yaja'vé'me nyúucaritze' ɨ Dios. Miche' tyámua' tyi'tyecháa muá'ra'nyi a'ɨ́ɨmaj ɨ maj tajapuá já'aseejre'. Miche' majta néijmi'i jáamua'ree ɨ Dios tɨ néijmi'i jɨn pu tyi'uurej.
42019039	'Majta séecan ɨ fariseos, matɨ'ɨj jáanamuajri', a'yaa mu tyaaté'exaa a'ɨ́jcɨ ɨ Jesús tɨjɨn: ―Maeestro, huo'tá'ijmuejri' mej mij quée che' a'yan tyí'tyejijhuaj ɨ maj a' jamuan huacɨ'ɨj.
42019040	'Aj pu'ij Jesús a'yan tyu'tanyu tɨjɨn: ―Tɨ pua'aj a'ɨ́ɨmaj muatyáapua'rej, tyetyéj mu mijta a'yan tyi'tyejijhuan.
42019041	'Tɨ'ɨj véjri' ajoomá'ca a Jerusalén, tɨ'ɨj jaaséej ɨ chájta'naj, aj pu'ij huóyiinyaca' a'ɨ́jcɨ jɨme'.
42019042	A'yaa pu tyu'taxájtaca' tɨjɨn: ―Tɨ pua'aj mua'aj ijíij siámua'reeriaj, tyi'tɨ́j tɨ pué'een ɨ tɨ tyámua' tyajamuaatá'sij, siaj sij tyamua' tyi'tyecháa xá'ra'nyij ɨ Dios jimi. Ajta ijíij pu'ríj aviitzi'ij, capu íj che' ɨrɨj pas jaaséej.
42019043	Pu'ri atyojo'ré'nyejsi ja'mua jimi a'ájna xɨcáara' jitze ɨ maj jitzan jamuaatanyó'si'tye'ej ɨ maj jamuájcha'ɨɨre', a'ɨ́ɨ mu mij jamuajnásij, matɨ'ɨj mij jamuajnyo'si'tye'sij.
42019044	Majta néijmi'que' mu tye'entyipua'ritye'sij, majta néijmi'caa cui'nyij ɨ maj a'áa huacháatɨmee, néijmi'i mu huatyú'uunaj ɨ tyetyéj tɨ jujapua tyiquéetɨme, a'ɨ́jcɨ jɨme' siaj quee jáanamuajri' tɨ'ɨj Dios yatanyéj tɨ'ij ja'mua japua huatányuunyi.
42019045	'Aj pu'ij ta'ij ɨ Jesús utyájrupi u tyeyúuj tzajta', tɨ'quij huatyóochej tɨ hui'rámuaritye a'ɨ́ɨjma ɨ maj a'úun tyi'tooca'aj.
42019046	A'yaa pu tyihuo'té'exaa tɨjɨn: ―A'yaa pu tye'yu'si' ɨ yu'xarij jitze yee: "A'yaa pu tyí'huɨɨre' ɨ nyechi' mej mij a'úun huatyényuunyij ɨ Dios jimi," ma siajta mua'aj, a'yaa xu jáaruuj tɨ a'yan tyí'huɨɨre' tɨ'ɨj tyásta'naj jo' maj náhua'rij jóo'ava'taca.
42019047	Anáj tɨ na'aj pu tyihuá'mua'tyahua' ɨ tyeɨ́tye u tyeyúuj tzajta', majta a'ɨ́ɨmaj ɨ maj tyí'ijta u teyúuj tzajta', majta a'ɨ́ɨmaj ɨ maj tyihuá'mua'tye ɨ yu'xarij jitze Moisés tɨ jo'yú'uxaca', majta ɨ maj jéetze' va'can jɨn tyityatatyíj hua' tzájta' ɨ tyeɨ́tye, a'ɨ́ɨ mu jahuóoca'aj je'ej maj ye'é tyeejé'caj.
42019048	Majta camu je'ej tyéejtyo je'ej maj ye'éj huárɨnyij, ji'nye néijmi' ɨ tyeɨ́tye, a'ɨ́ɨ mu tyamua' tyá'namuajracuca'aj.
42020001	'A'yaa pu a'ájna tyu'rɨ́j tɨ'ɨj ooj Jesús tyihua'mua'tyáacaj u tyeyúuj tzajta', ajta hua'ixáatya'ca'aj tyeɨ́tye ɨ nyúucarij tɨ jɨn Dios hua'japua huatányuusij, matɨ'ɨj a'ɨ́ɨmaj aje'ré'nyej, ɨ maj tyeyúuj tzajta' tyí'ijta, majta a'ɨ́ɨmaj ɨ maj tyihua'mua'tye ɨ yu'xarij jitze Moisés tɨ jo'yu'xaca', majta hua' jamuan ɨ huójsi.
42020002	Matɨ'ɨj mij a'yan tyaaté'exaa tɨjɨn: ―¿Tyi'tajnyí jɨn petyi'tyéjve pej pij a'yan rɨcɨj? ¿A'tanyíj a'íjcɨ jɨn tyimua'antyáarujtye?
42020003	'Aj pu'ij Jesús a'yan tyu'tanyu tɨjɨn: ―Nyáaj nu nyajta séej tyajamuaata'íhuo'ra, siata'aj naaté'exaatye'en.
42020004	¿A'tanyíj uyo'ta'ítyaca' a'ɨ́jcɨ ɨ Juan tɨ'ɨj huo'ɨɨraj ɨ tyeɨ́tye, nyi quij ɨ Dios ca' ɨ tyeɨ́tye?
42020005	'Matɨ'ɨj mij huatyóohuij maj tyi'huóo'ihuo' a'yaa mu tɨjɨn: ―Tɨ pua'aj a'yan tyetyaaté'exaatye' yee Dios pu uyo'ta'ítyaca'aj, a'yaa pu tyitaaté'exaatye'ej yee: ¿Ji'nye siana'aj sij quée ja'antzaahuaj?
42020006	Ajta tɨpua'aj a'yan tyetyu'taxáj yee tyétyaca mu ja'antyíhuoj, aj mu mij néijmi'i ɨ tyeɨ́tye taatyáto'sixɨ'ɨj tyetyéj jɨme', ji'nye néijmi'i mu tyámua' naa tyahua'mua'ree tɨ Juan a'ɨ́ɨn pué'eenya'aj sɨ́ɨj tɨ tyí'xajtaca'aj ɨ Dios jitze ma'can.
42020007	A'ɨ́j mu jɨn a'yan tyaaté'exaa tɨjɨn: ―Catu jamua'ree a'tɨ́j tɨ 'uyo'ta'ítyaca'a a'ɨ́jcɨ ɨ Juan tɨ'ij tyeɨ́tye hua'ɨɨraj.
42020008	Aj pu'ij ɨ Jesús, a'yan tyihuo'té'exaa tɨjɨn: ―Canu nyajta nyáaj jamuaaté'exaatye'sij tyi'tɨ́j nyaj jɨn tyi'tyéjvee nyej nyij a'yan rɨcɨj.
42020009	'Ajta je'en Jesús séej nyúucarij jɨn tyihuo'té'exaa ɨ tyeɨ́tye a'yan tɨjɨn: ―A'tɨ́j pu uuvaj huahuástej, tɨ'quij séecan ɨ tyeɨ́tye huatanyéj mej mij a'áa tyojo'muárɨe' ɨ huastárij tzájta', aj pu'ij jo'ra a'ɨ́jna ɨ a'tɨ́j, ɨmua' pu je'ej huárupij.
42020010	Tɨ'ɨj a'ájna 'atyojo'ré'nye matɨ'ɨj pua'aj jaju'racaa ɨ uuvaj, séej pu ujo'ta'ítyaca' hua' jimi ɨ tɨ huo'tanyéjtye mej mij jaatátuire' je'cáca ɨ tɨ huácɨɨriaca'. Majta a'ɨ́ɨmaj ɨ tyeɨ́tye, a'ɨ́ɨ mu jaatyáavajxɨ a'ɨ́jcɨ ɨ tɨ ujo'ta'ítyihuaca', majta quée tyi'tɨ́j jaata', a'yaa mu'uj tyaata'ítyaca'.
42020011	Ajtáhua' pu séej huata'ítyaca' tɨ jimí tyí'huɨɨre', majta a'ɨ́ɨmaj ɨ tɨ huo'tanyéj ɨ chuéj, a'ɨ́ɨ mu jajtyá'xɨj, majta je'en jaatyáavajxɨ, camu tyi'tɨ́j jaata', a'yaa mu'uj tyaata'ítyaca'.
42020012	'Tɨ'quij ajtáhua' séej huata'ítyaca', majta a'ɨ́ɨmaj ɨ tɨ huo'tanyéj ɨ chuéj, a'ɨ́ɨ mu tyaapuéj, majta jaaré'ityaca'.
42020013	'Tɨ'quij a'yan tyu'muá'aj a'ɨ́jna ɨ a'tɨ́j chuéj tɨ tyu'nyéj tɨjɨn: "¿ji'quij náarɨnyi? Nyiyóoj nu huata'ítyij ɨ nyaj huápuɨ'ɨj jaxɨe've', a'ɨ́j mu xaa ántzahuatye'sij."
42020014	'Ma majta a'ɨ́ɨmaj, matɨ'ɨj jaaséej, aj mu mij tyu'tóo'ixaa, a'yaa mu tyaaxá'puɨ'ɨntare tɨjɨn: "A'íi pu a'ɨ́ɨn pué'een ɨ tɨ néijmi'i tyá'cɨ'tyij, tyiche' jaajé'ca tɨ'ij ityájmaj táacɨ'tyij."
42020015	'Aj mu mij ji'rájto, matɨ'ɨj mij jaajé'caj. ¿Ji'nye sij mua'aj tyi'mua'tzej, ji'quij huá'uure a'ɨ́ɨjma, a'ɨ́jna ɨ tɨ ja'arij ɨ chuéj uuvaj tɨ japuan huasti'?
42020016	'A'yaa nu tyajá'mua'ixaatye', a'ɨ́ɨ pu a'áa jo'ré'nyejsi, tɨ'quij huá'cui'nyi a'ɨ́ɨjma ɨ tɨ huo'tanyéj, ajta je'en séecan huatanyéjtye'sij mej mij a'áa tyo'jo'muárɨe'en. Matɨ'ɨj a'yan tyáanamuajri' ɨ tyeɨ́tye, a'yaa mu tyu'taxájtaca' tɨjɨn: ―Che' quée a'náj a'yan tyí'rɨjca.
42020017	'Aj pu'ij Jesús huo'séerajra, tɨ'quij a'yan tyu'taxájtaca' tɨjɨn: ―'Tɨ pua'aj quee a'yan tyi'ja'yájnatan je'ej nyaj tyajamuaaté'exaa, ¿ji'nye na'quij a'yan tyé'yu'si' ɨ yu'xarij jitze? A'yan tɨjɨn: A'ɨ́jna ɨ tyetyéj ɨ maj majca'hua júurɨe a'ɨ́ɨmaj ɨ maj chi'ij ta'huacaa, a'yaa pu atyojo'ré'nyej tɨ a'ɨ́ɨn pue'éenya'a ta'raj ɨ tɨ jéetze juxɨe've' jo' maj yá'ajtaahuaca' ɨ chi'ij.
42020018	A'tɨ́j tɨ na' tɨ a'ɨ́jcɨ japua eetávetyi ɨ tyetyéj, a'ɨ́ɨ pu huatyána'xɨj néijmi'que' ɨ jujitzé. Na'ríij tɨ pua'aj séej japua rájvetyij a'ɨ́jna ɨ tyetyéj, a'ɨ́ɨ pu jaatyátzaanaxɨ'ɨj.
42020019	'Majta a'ɨ́ɨmaj ɨ maj tyi'hua'mua'tyajca' ɨ yu'xarij jitze, Moisés tɨ jo'yú'uxaca', majta a'ɨ́ɨmaj ɨ maj tyí'ijtaca'a u tyeyúuj tzajta', jéehua mu tyu'mua'aj je'ej maj ye'e huárɨnyij mej mij jaatyéevi', ji'nye a'yaa mu tya'mua'reeria'ca'aj tɨ a'ɨ́ɨjma pu tyi'xajtaca'aj a'ɨ́jcɨ jɨme' ɨ nyúucarij tɨ jaataxájtaca', camu majta ahuóoca'a, ji'nye mahuá'tzɨɨnya'ca'aj ɨ tyeɨ́tye.
42020020	J'éehua mu já'eeva'ca'aj, aj mu mij séecan huata'ítyaca' ɨ maj a'yan juseejrataca' tɨjɨn tzáahuatyi'ra' mu jɨn tyí'ixaj', a'yaa mu tyá'xɨe'va'ca'aj maj tyaata'íhuo tyi'tɨ́j jɨme' tɨ'ij a'ɨ́jcɨ jɨn eerá'ɨtzen mej mij tyu'tátuire' a'ɨ́jcɨ jimi ɨ tajtúhuan.
42020021	'Majta a'ɨ́ɨmaj ɨ maj já'eeva'ca'aj, a'yaa mu tyaata'íhuo'ri' tɨjɨn: ―Maeestro ityáj tu jamuaa'ree paj tzáahutyi'raj jɨn tyí'ixa, pajta tyihuá'mua'tye je'ej tɨ tyi'tyéevijtɨ. A'yaa paj cha'ta huá'uure ɨ tyeɨ́tye, muáaj paj tzáahuatyi'ra' jɨn tyihuá'mua'tye je'ej tɨ tyáaxɨe've' ɨ Dios.
42020022	¿Nyi quij xá'puɨ' tyaj tyu'nájchi a'ɨ́jcɨ jimi ɨ tajtúhuan ɨ tɨ tyí'ta'ijtye', ca' quee?
42020023	'Ajta ɨ Jesús tɨ'ɨj jáamua'reeri' maj quee tzáahuatyi'ra' jɨn tyé'ihuo'raca'aj, aj pu'ij a'yan tyihuo'té'exaa tɨjɨn:
42020024	―Séej sianaataséejratye' ɨ túmii. ¿A'tajnyí nyéerima'ra' puɨ́rɨcɨ ɨ tɨ acájvee? ¿A'tanyíj a'yan ántyapuaj tɨ'ɨj tye'yu'si'?
42020025	'Matɨ'ɨj mij a'yan tyityatanyú tɨjɨn: ―A'ɨ́ɨ pu pué'een ɨ tajtúhuan. Aj pu'ij a'yan tyihuo'té'exaa tɨjɨn: ―Siata'aj jaatá' a'ɨ́jcɨ ɨ tajtúhuan, tyi'tɨ́j tɨ aaria'ra' pué'een, siata'aj siajta jaatá'an ɨ Dios tyi'tɨ́j tɨ aaria'ra' pué'een.
42020026	'Majta a'ɨ́ɨmaj camu je'ej tyéejtyoj je'ej maj ye'ej huárɨnyij maj jaamué'tɨn a'ɨ́jcɨ jɨme' je'ej tɨ tyihuo'té'exaa a hua' tzájta' ɨ tyeɨ́tye. Ji'nye je'ej mu tyo'tasej a'ɨ́jcɨ jɨme' je'ej tɨ tyu'taxájtaca', aj mu mij quee che' je'ej tyityatanyúuj.
42020027	'A'tzú a'tyéevi'ij, séecan mu aje'ré'nyej, a'ɨ́ɨmaj mu puɨ́rɨcɨj ɨ saduceos, a'yaa mu tyí'ixa a'ɨ́ɨmaj yee camu che' huatájuuritaj ɨ maj meríj huácuij, matɨ'ɨj mij a'yan tyaata'íhuo'ri' tɨjɨn:
42020028	―Maeestro, a'yaa pu tyo'yu'xaca' a'ɨ́jna ɨ Moisés tɨ a'yan tye'me ityájma jimi, tɨ pua'aj a'tɨ́j tɨ nyeɨɨche, tɨ pua'aj quée eexú tyiyóomua'caj tɨ'ɨj huamuɨ́', juxɨe've' tɨ ɨ ihuáara'ra' ja'ancurévi'tɨj a'ɨ́jcɨ ɨ tɨ jatyévi'tɨnya'a ɨ tɨ huamuɨ́' tɨ'ij a'ɨ́jcɨ jitze ma'can tyiyóomua'aj já'ra'nyij.
42020029	'A'yaa pu tyu'rɨ́j ityájma jimi, aráahua'pua mu ará'axcaa ɨ tyétyaca ɨ maj ju'ihuaamua'ca'aj, tɨ'quij ɨ tɨ vástɨ', a'ɨ́ɨ pu huatyényeɨɨchaca', ajta je'en huamuɨ́', capu eexú tyiyoocaj, a'yaa pu cha'ta na' tyáaruu ɨ séej ɨ tɨ je'tyá'ase.
42020030	Ajta ɨ sɨ́ɨj ɨ tɨ je'tyá'ase, a'ɨ́ɨ pu ja'ancuré'vi'tɨj a'ɨ́jcɨ ɨ 'íitaj tɨ jaatyévi'tɨnya'aj a'ɨ́jna ihuáara'ra', mu'rí mij hueica ɨ maj huácuij.
42020031	Ajtáhua' sɨ́ɨj tɨ je'tyá'ase, a'ɨ́ɨ pu ajta ja'ancuré'evi'tɨj, a'yaa pu cha'ta na'aj tyihuó'ruu néijmi'caa ɨ maj 'aráahua'pua, maj quee jitzan tyiyóomua'aj muá'ra, néijmi'i mu huácuij.
42020032	Ajta je'en a'ɨ́jna ɨ íitɨ' huamuɨ́'.
42020033	'Arí matɨ'ɨj huatájuuritaj ɨ muɨ'chítye, ¿a'tanyíj cɨ́na'ra' pué'enya'a já'me? Ji'nye néijmi'i mu jatyévi'tɨnya'aj.
42020034	'Aj pu'ij Jesús a'yan tyihuo'té'exaa tɨjɨn: ―A'ɨ́ɨmaj ɨ tyeɨ́tye ijíij mu nyéjnya'ɨchaca, majta huɨɨchi.
42020035	Majta a'ɨ́ɨmaj ɨ tɨ a'yan tyi'hua'cɨ'puaj maj huatájuurej huá'tzajta' ɨ muɨ'chítye, ajta tɨ'ɨj a'ájna tya'rá'astij a'ájna xɨcáara' jitze tɨ Dios néijmi'que' tyu'ta'íjta, camu che' nyejnyeɨ'ɨchen, camu majta huɨɨchen.
42020036	Camu majta che' cui'nyij, ji'nye a'yaa mu eenya'a mua'ju' matɨ'ɨj a'ɨ́ɨmaj ɨ maj tajapua tyí'huɨɨre'. A'ɨ́ɨ mu yóojmua'mua' pue'éenya'a mua'ju'un ɨ Dios, ji'nye mu'ri huatájuuriaca'.
42020037	'Ajta a'ɨ́jna ɨ Moisés, a'ɨ́ɨ pu taaté'exaa a'ɨ́jcɨ jɨme' tɨ'ɨj jo'yu'xaca' je'ej tɨ a'náj sɨ́ɨj tyu'tyájta ɨ tu'píj tɨ vivájma'a tatyé'tyej. A'ɨ́j pu jɨn, Moisés a'yan jaatamuá'a ɨ tavástara' tɨjɨn: "Ɨ hua' Dios a'ɨ́ɨjma ɨ Abraham, ajta a'ɨ́jcɨ ɨ Isaac, ajta a'ɨ́jcɨ ɨ Jacob."
42020038	'Ajta ɨ Dios, capu hua' Dios pué'een a'ɨ́ɨmaj ɨ muɨ'chityee, a'ɨ́ɨjma pu Dios ɨ maj juuri, ji'nye a'ɨ́jna jimi néijmi'i mu júuri.
42020039	'Majta séecan ɨ maj tyihuá'mua'tye ɨ yú'uxarij jitze, Moisés tɨ jo'yu'uxaca', a'yaa mu tyityaatanyú tɨjɨn: ―Maeestru, xá'puɨ' paj tyu'taxájtaca'.
42020040	Tɨ'ɨj na'aj ja'ájna, capu che' a'tɨ́j óoca'nyajca'a tɨ tyi'tɨ́j jaata'íhuo'.
42020041	Ajta Jesús a'yan tyihuo'té'exaa tɨjɨn: ―¿Ji'nye mej mij a'yan tyí'ixa ɨ tyeɨ́tye a'ɨ́jcɨ jɨme' ɨ Cɨríistu' yee David pu jitze eeráma'can?
42020042	Ajta a'ɨ́jna ɨ David, a'yaa pu tyu'taxájtaca' a'ɨ́jcɨ jɨme' tɨ tye'yu'si' ɨ yu'xarij jitze tɨ a'yan ántyapuaj tɨjɨn Chuíicarij, a'yan tɨjɨn: Dios pu a'yan tyaaté'exaa ɨ Nyavástara' tɨ jɨme' yee: "Acáyijxɨ' ɨpuárij japua, iiye'é nyamuájca'ta'.
42020043	'Asta nyana'aj quée huo'mué'tɨn ɨ maj muájcha'ɨɨre'."
42020044	'Ajta ɨ David, a'ɨ́ɨ pu a'yan jaatamuá'a a'ɨ́jcɨ ɨ Dios tɨ ja'antyíhuo tɨjɨn nyavástara', tɨ pua'aj a'yan tyi'ja'yájna, ¿ji'nye tyí'ɨri tɨ ɨ Cɨríistu' a'ɨ́ɨn pue'eenye' ɨ David tɨ jitze eeráma'can?
42020045	'Aj pu'ij Jesús a'yan tyihuo'té'exaa a'ɨ́ɨjma ɨ maj jamuan huacɨ́j, majta tyeɨ́tye tyi'namuajraca'a,
42020046	a'yan tɨjɨn: ―Tyámua' xu'uj mua'aj, a'ɨ́ɨjma jimi ɨ maj tyihuá'mua'tye ɨ yu'xarij jitze Moisés tɨ jo'yu'xaca', ji'nye hua'ráanajchi maj catɨ́tɨ'ɨjma'can tyi'cháatɨma'a ma mo'jujhua'nye', ajta hua'ráanajchij maj ɨ tyeɨ́tye tzáahutyi'ra'aj jɨn huo'tatyojtye'en jo' maj huaja'antyinájchij. Majta a'yan tya'xɨe've' maj huara'sej ɨ ɨpuárij japua tɨ jéetze' juxɨe've' u tyeyúuj tzajta', ajta hua'ráanajchij maj huara'sej véjri' jimi ɨ tɨ tyihuá'cue'tye matɨ'ɨj tyí'ye'estyaj.
42020047	A'ɨ́ɨ mu majta tyihuá'ari'raca ɨ huá'chi' a'ɨ́ɨjma ɨ úuca ɨ maj antyúujɨɨmua'astariaca'. A'yaa mu huarɨ́n matɨ'ɨjta mij tyeyúuj tzajta jo'tyárutyij. Matɨ'ɨjta mij já'tyeevi' mu tyenyúusima' muá'ju'un mej mij séecan tyeɨ́tye huo'osej. Majta a'ɨ́ɨmaj ɨ maj a'yan rɨcɨj, jéehua mu huápuɨ'ɨj jajpuéetzij muá'ju'un.
42021001	'Aj pu'ij Jesús a'ɨ́ɨjma huaséj ɨ chíjtyaanyi'ij maj ɨ túmii ú'sɨɨria'ca'aj, tɨ'ij tyeyúuj tzajta' tyu'tyáhuɨɨre'en,
42021002	a'ɨ́ɨ pu ajta íitaj huaséj tɨ quee je'ej tyéjviicue', ajta a'ɨ́jna ɨ íitɨ' hua'puáca pu ucáahua'axɨ ɨ túmii tɨ quee jéehua tyá'najchi.
42021003	Aj pu'ij Jesús a'yan tyu'taxájtaca' tɨjɨn: ―A'yaa nu tyajá'mua'ixaatye' tzáahuatyi'ra' jɨme', a'mújna mu íitɨ', jéetze' pu ju'cáahua'axɨ mequée néijmi'i ɨ séecan.
42021004	'A'ɨ́ɨmaj ɨ séecan, néijmi'i mu ucáahua'axɨ a'ɨ́jcɨ ɨ tɨ avá'ɨtzee ɨ maj jéehua tyí'ijcha'ɨɨ, ajta a'mújna tɨ quee je'ej tyéjviicue', néijmi'i pu ucáahua'xɨj a'ɨ́jcɨ ɨ tɨ jɨn huatyohuɨ́ɨre'nyijche'.
42021005	'Majta séecan a'yan tyúu'ixaatya'ca'a a'ɨ́jcɨ jɨme' tɨ naa huasé'rihua'aj ɨ tyeyúuj, ajta ɨ tyetyéj tɨ cure'tyij néijmi'que', ajta ɨ mu'véjri ɨ maj tyo'huariá'vɨɨhua tɨ naa tyíe'en. Aj pu'ij Jesús a'yan tyihuo'té'exaa tɨjɨn:
42021006	―Néijmi'i tɨ'ɨj na' siaj tyí'seej, aj pu atyojo'ré'nyejsi a'ájna xɨcáara' maj jitzan néijmi'i huatyú'uunaj, capu che' seeria'a ja'me jaxu' jitze ɨ tyetyéj tɨ jujapua tyiquéetɨme.
42021007	'Matɨ'ɨj mij a'yan tyaata'íhuo'ri' tɨjɨn: ―Maeestro, ¿a'najnyí a'yan tyi'rɨnyij? ¿Tyi'tajnyí jɨn tyáamua'reere tɨ arí tɨ́mua' a'yan atyojo'ré'nyesij?
42021008	A'yaa pu tyihuo'té'exaa tɨjɨn: ―Tyámua' xu'uj mua'aj mej mij quée jamuácuanamua, mue'tɨ́j mu uvé'nyejsi nyenyúucaritze', a'yaa mu tyajamuaaté'exaatye'si yee: "Nyáaj nu a'ɨ́ɨn pué'een ɨ Cɨríistu'." Majta a'yan tɨjɨn: "Pu'rí atyojo'ré'nyejsi." Caxu hua' jamuan jo'cɨ'ca'an.
42021009	Siatɨ'ɨj a'yan tyú'namua tɨjɨn: "Muaatóonyo'si'tye'sij ajá'hua' séecan jamuan ɨ tyeɨ́tye, majta séecan meríj huatyóohuij maj júunyo'si'tye'sij," caxu tyi'tzɨɨnya'aj, a'yaa pu tyúuxɨe've' tɨ anaquéej a'yan tyu'rɨ'nyij, ma ajta capu eexú néijmi'i tye'entyipuá'rij.
42021010	Aj pu'ij a'yan tyihuo'té'exaa tɨjɨn: ―Séecan mu tyeɨ́tyee huatóonyo'si'tye'ej, majta ɨ maj séej chuéj japua huacháatɨmee, a'ɨ́ɨ mu majta séecan jamuan huatóonyo'si'tye'ej.
42021011	Pua'maquéj pu huápuɨ'ɨj huatóoca'tzɨj ɨ cháanacaj, ajta huatúuri'huaj já'me, ajta jéehua tyu'cuí'nyi'ra'a já'me, ajta jútye' tyi'tɨ́j pu huataséjre' tɨ tzɨɨnyi're', ajta tyi'tɨ́j tɨ huápuɨ'ɨj juxɨé've'.
42021012	'Ajta tɨ'ɨj quée xu a'yan tyí'rɨjca, a'ɨ́ɨ mu anaquéej já'muavivi'ran, majta je'ej pua'aj já'mua'uuren. A'úu mu jamojo'tyátoosij u tyeyúuj tzajta' na'ríij jo'maj tyityaja'namuacaa, majamuá'vi'tɨn a'ɨ́ɨjma jimi ɨ tajtúhuaanyij, majta a'ɨ́ɨjma jimi ɨ maj rey jɨn antyúumua'ree, a'yaa mu já'mua'uure a'ɨ́jcɨ jɨme' siaj nyéetzij na'rá'astej.
42021013	Aj pu'ij ɨ'ritaj ja'me siaj nye jitze ma'can tyihuo'té'exaatye'en.
42021014	Siajta mua'aj caxu a'ɨ́jcɨ jɨn tyí'mua'ajca je'ej siaj tyu'taxaj siaj sij ju japua huatányuunyij.
42021015	ji'nye nyáaj nu jamuaatá'sij je'ej siaj tyu'taxáj, siata'aj sij jaayí'tɨhua'an, siaj jɨn hua'antyimué'tɨn a'ɨ́ɨjma. Camu je'ej tye'ejtyóova' muá'ju'un, camu majta hué'tzij jɨn já'muamue'tɨn.
42021016	Majta a'ɨ́ɨmaj ɨ já'muahuosimua', majta ɨ já'mua'ihuaamua', majta a'ɨ́ɨmaj ɨ já'muanyoosimua', majta ja'mua amíincustyamua', a'ɨ́ɨ mu avíitzij jɨn tyu'tátuire'sij muá'ajma. Majta je'cáca ja'muacui'nyi.
42021017	Néijmi'i mu ɨ tyeɨ́tye jamuajcha'ɨ́ɨria'aj muá'aju' a'ɨ́jcɨ jɨme' siaj nyéetzij na'tzaahuatye.
42021018	Caxu je'ej tyityóomua'ajcaj, ji'nye ɨ Dios pu ja'muacha'ɨj ja'me.
42021019	Siata'aj huatyóoca'nyej ɨ jutzájta' siaj sij tyo'táviicue', aj xu sij júurij huatyá'ɨtzeere'ej ɨ Dios jimi.
42021020	'Siatɨ'ɨj huo'séj ɨ xantáaru'uj maj eetyaváatɨme a Jerusalén, a'yaa xu tyámua'reeriaj tɨjɨn purí tɨn huatyú'uunyi'huaj ɨ Jerusalén.
42021021	Majta ɨ maj Judeea jo'tyú'uu, miche' jiye'tzin jo'cɨɨnye ɨ jɨríj tzajta'. Majta ɨ maj Jerusalén jo'tyú'uu, miche' iirácɨɨnye apua'quéj ɨ chájta'naj jitze. Majta ɨ maj ɨtzitá jo'tyú'uu, miche' quee ujo'tyáru'piche' ɨ chájta'naj jitze.
42021022	A'ájna xɨcáara jitze, jéehua mu jajpuéetzi muá'ju'un, ji'nye aj pu néijmi'i tya'róo'astesi je'ej tɨ tye'yu'si' ɨ yu'xarij jitze.
42021023	'Jéehua mu jajpuéetzij mua'ju a'ájna xɨcáara' jitze a'ɨ́ɨmaj ɨ úuca ɨ maj ootajucájme, majta a'ɨ́ɨmaj ɨ maj móoj huá'tzi'tya ɨ juyóojmua', jéehua mu huápuɨ'ɨj jajpuéetzi muá'ju'un a'ɨ́ɨmaj ɨ maj Israel huacháatɨmee, ji'nye puéejtzi pu huo'tá'sij ɨ Dios.
42021024	'Séecan mu ɨ tyeɨ́tye cui'nyij ɨ chúun jɨme', majta séecan á'vi'tɨn ɨ séej chuéj japua tɨ a'yan séejre' ɨ cháanacaj japua. Majta ɨ maj quée Israel já'ma'can, a'ɨ́ɨ mu jaatyú'uunaj ɨ Jerusalén 'asta na'a quée aróo'aste a'ájna xɨcáara' maj jitzan jaataxájtaca'.
42021025	'Ajta jéehua pu tyu'taséejre'si ɨ jútye' ɨ xɨcáj jitze, ajta ɨ máxcɨrɨe' jitze, ajta xu'ra'vej tzájta'. Ajta íiyaj nɨ cháanacaj japua, a'ɨ́ɨ mu ɨ tyeɨ́tye tyi'tzɨɨnya'aj mua'ju'in ji'nye capu je'ej huá'miteerastya' já'me, a'ɨ́jcɨ jɨme' ɨ tɨ jéehua tyuutá'hua' ja'me ɨ jájritze tɨ'ij huápuɨ'ɨj pu tɨ'ráana ja'me.
42021026	Jéehua mu ɨ tyeɨ́tye jo'pua'rij a'ɨ́jcɨ jɨme' mej tyu'tatzɨɨnye'ej, matɨ'ɨj jéehua tyu'muatyij je'ej tɨ tyi'tɨ́j ja'uurej a'íjcɨ ɨ cháanacaj, ji'nye tyi'tɨ́j tɨj na'aj tɨ jútye' tyejé'seejre', a'ɨ́ɨ pu ajta tyu'tóoca'tzɨj.
42021027	A'ájna xɨcáara' jitze, a'ɨ́ɨ mu jaséejran a'ɨ́jcɨ ɨ tɨ ajta tyévij jitze huanɨé'huaca', tɨ aje'cáama'aj ja'me jéetɨrij tzajta', huápuɨ'ɨj pu naa huasé'rihua'aj ja'me, mej mij tyámua' naa tyo'taséej ɨ tyeɨ́tye, jumuárɨe'rij pu jɨn yava'cányesij.
42021028	Tɨ'ɨj huatyóochenyij tɨ a'yan tyɨ́'rɨnyi, tyámua' xu'u huóo'uurej. Siata'aj atanyéjnye'rij, ji'nye pu'rí véjri' a'ájna xɨcáara' Dios tɨ jitzan jamue'rátoosi.
42021029	Ajta séej nyúucarij huo'té'exaa a'yan tɨjɨn: ―Cásɨ', xaaséej a'ɨ́jcɨ ɨ xápua', na'ríij séecan ɨ cɨyéj tɨ tyí'iseejre'.
42021030	Tɨ'ɨj antyinyájxɨ'ɨn ɨ xámue'ra', mua'aj xu jaséejran, siajta jamua'reeren tɨ arí véjri' pu tyí'rɨcɨ ɨ víita'rij tzajta'.
42021031	A'yaa pu cha'tána'aj tyí'en, siatɨ'ɨj tyi'seejra je'ej nyaj tyajamuaaté'exaa, siata'aj a'yan tyáamua'ree tɨ arí tɨ́mua' a'ájna putyajá'rɨcɨj tɨ Dios tyu'ta'íjta.
42021032	'A'yaa nu tyajá'mua'ixaatye' tzáahuatyi'ra' jɨme', néijmi'i pu a'yan tyi'rɨnyij je'ej nyaj tyajamuáa'ixaa, mentyij me quee xu huácuij ijíij maj huátyeɨɨtye.
42021033	A'ɨ́jna ɨ tajapua tɨ séejre' a'ɨ́ɨ pu á'pua'ren, ajta nɨ cháanacaj pu ajta á'pua'ren, ajta ɨ nyenyúucaa, capu a'náj antyipuá'rij.
42021034	'Tyámua' xu'uj mua'aj, caxu je'ej pua'aj ju'uriaj ɨ ju tzajta', a'ɨ́jcɨ jɨme' siaj jui'ive'ej, caxu siajta a'ɨ́j jitze tyi'mua'ajca ɨ tɨ yan tyi'séejre' ɨ cháanacaj japua. Tɨ'ij quée a'ájna xɨcájra' jitze, ja'mua japua rájvetyij siatɨ'ɨj pua'aj quée jacho've'.
42021035	Ji'nye a'ɨ́ɨ pu hua' japua rávesij néijmi'caa japua ɨ maj yan japuan huacháatɨmee ɨ cháanacaj.
42021036	Aná'aj tɨ na'aj xu atanyéjnye'rij, siata'aj a'yan tyá'huaviira ɨ Dios tɨ'ij jamuáahuɨɨre', tɨ'ij quée tyi'tɨ́j je'ej já'mua'uuriaj je'ej tɨ tyi'tɨ́j rɨnyij, siajta a'yan tyá'huooca siaj sij nye jimi huatyá'ɨtzeere'en, ɨ nyaj nyajta tyévij jitze huanɨé'huaca'.
42021037	'A'náj tɨ na'aj tújcarij tzajta', a'ɨ́ɨ pu tyihuá'mua'tyahua'a ɨ tyeyúuj tzajta'. Ajta tɨ'ɨj ta huaré'chumua'rej, a'áa pu jó'yi'caa ɨ jɨríj jitze tɨ a'yan tya'ja'rájtyapua tɨjɨn Aseitúunajrimi, a'áa pu ja'táxa'iirihua'aj.
42021038	Majta néijmi'i mu ɨ tyeɨ́tye íiya' ajo'ré'nyinyiica'aj jo'tɨ ɨ tyeyúuj jo'tyéjvee mej mij jáanamua ɨ Jesús.
42022001	'Pu'rí a'ájna véjri' putyí'rɨjcaj matɨ'ɨj pua'aj a'ɨ́jcɨ jɨn tyí'yestya ɨ maj pan cua'caa ɨ maj quée levaduura jana'chityaa. A'yaa mu majta jatamuá'mua tɨjɨn: Tɨ'ɨj Dios tyihuo'tú'uunyi'ri' ɨ huá'yojmua' ɨ maj anáatya'aj muanánɨe'huaca' a'ájna a Egipto.
42022002	Majta a'ɨ́ɨmaj ɨ maj tyí'ijta tyeyúuj tzajta', majta a'ɨ́ɨmaj ɨ maj tyihuá'mua'tyej ɨ yu'xarij jitze Moisés tɨ jo'yu'xaca', jéehua mu tyí'mua'ajca je'ej maj ye'e tyeejé'ca ɨ Jesús, majta quee je'ej tyéjtyoova'a, ji'nye mahua'tzɨɨnya'ca'a ɨ tyeɨ́tye.
42022003	'Tɨ'quij ɨ tyiyáaru' utyájrupi a'ɨ́jcɨ ɨ Judas tzajta', ɨ maj a'yan jatamuá'mua tɨjɨn Iscariote, a'ɨ́ɨ pu ajta hua' jitze ajtyáma'can ɨ maj tamuáamuata' japuan hua'pua ará'asej.
42022004	Tɨ'quij ɨ Judas a'ɨ́ɨjma jimi ajo'ré'nye ɨ maj tyí'ijta ɨ tyeyúuj tzajta', ajta ɨ maj tyihuá'ijtye' a'ɨ́ɨjma ɨ maj tyí'cha'ɨj u tyeyúuj tzajta', aj pu'ij huo'té'exaa je'ej tɨ ye'ej huárɨnyij tɨ'ij avíitzij jɨn huo'tátuire'en a'ɨ́jcɨ ɨ Jesús.
42022005	Majta a'ɨ́ɨmaj mu huatóotyamua'vej, matɨ'ɨj mij tya'tóoratziiri' maj túmii jaatá'.
42022006	A'ɨ́ɨ pu ja'ancuriá' ɨ huá'nyuuca. Aj pu'ij huatyóochej tɨ jáahuonyi ja'náj tɨ ɨ'rij tɨ huo'tátuire' ɨ Jesús maj quée jaséeracaj ɨ tyeɨ́tye.
42022007	'Tɨ'ɨj ij a'ájna atyojo'ré'nye ɨ xɨcáara' ma jitzan jacua'ca ɨ pan maj quee levaduura jana'ajchityaa. A'ájna xɨcáara' jitze, a'ɨ́j mu majta mu'vejritacaa ɨ cánya'aj ɨ maj jɨn jo'támua'ree a'ájna xɨcáara' tɨ Dios jitzan tyihuo'tú'uunyi'ri' ɨ huá'yojmua' ɨ maj anáatya'aj muanánɨe'huaca'.
42022008	Aj pu'ij Jesús huo'ta'cho'vej a'ɨ́jcɨ ɨ Pedro ajta ɨ Juan, a'yaa pu tyihuo'té'exaa tɨjɨn: ―Siata'aj ujó'ju' siaj sij tyámua' tyojó'uure tyej tyij jáacua'nyij a'ɨ́jcɨ ɨ tyaj jɨn jo'támua'ree tɨ'ɨj Dios tyihuo'tú'uunyi'ri' ɨ huá'yojmua' ɨ maj anáatya'aj muanánɨe'huaca'.
42022009	'Ajta a'ɨ́ɨmaj, a'yaa mu tyaata'íhuo'ri' tɨjɨn: ―¿Jo'nyí jitze' a'yan petyiyá'xɨe've' tyej tyij tyámua' tyojó'uure?
42022010	'A'yaa pu tyihuo'té'exaa tɨjɨn: ―Siatɨ'ɨj chájta' jo'tyájrutye, tyáataj xu séejran tɨ xá'rij huátɨsij, jájtyi tɨ uhuájmuaa, siata'aj jamuan ujó'ju', siajta jamuan ujo'tyájrutye u chi'tá jo'tɨ a'ɨ́ɨn ja'rá'iixa.
42022011	Siata'aj a'yan tyaaté'exaatye' a'ɨ́jcɨ ɨ tɨ aja'chej yee: "A'yaa pu tyí'ixaj ɨ maeestru yee: ¿Jó'nyi jáɨ'ɨrij tɨ tyú'cua'nyij ɨ tɨ jɨn jo'támua'ree tɨ'ɨj Dios tyihuo'tú'uunyi'ri' ɨ huá'yojmua' ɨ maj anáatya'aj muanánɨe'huaca'? A'ɨ́ɨ pu tyí'cua'nyij a'ɨ́ɨjma jamuan ɨ tɨ hua'antyíhuo."
42022012	A'ɨ́ɨ pu jamuaataséejratye'sij ánɨmuaj ɨ chi'ij tɨ ve'é tɨ uhuaré'yohua, siata'aj a'úun tyámua' tyojo'uurej.
42022013	'Aj mu mij jo'cɨ́j, matɨ'ɨj a'áa ja'rá'a, a'yaa pu tya'raa je'ej tɨ tyihuo'té'exaa ɨ Jesús, aj mu mij tyámua' tyú'ruu ɨ maj jɨn jo'támua'ree je'ej tɨ Dios tyihuo'tú'uunyi'ri'.
42022014	'Tɨ'ɨj atyojo'ré'nyej a'tzáaj maj pua'aj tyi'cua'nyij, néijmi'i mu huatyára'saca' véjri' ɨ meesa jitze, a'ɨ́jna ɨ Jesús, majta a'ɨ́ɨmaj ɨ maj jamuan huacɨ́j.
42022015	Tɨ'ɨj ij a'yan tyihuo'té'exaa tɨjɨn: ―Jéehua nu huápuɨ'ɨj a'yan tya'xɨe'va'ca'aj nyaj ja'mua jamuan tyú'cua'nyi, ijíij nyaj quée xu jajpuéjtzi, tyej tyij néijmi'i jo'támua'ree a'ɨ́jcɨ jɨme' ɨ tɨ Dios tyihuo'tú'uunyi'ri' ɨ huá'yojmua' ɨ maj anáatya'a muanánɨe'huaca'.
42022016	'A'yaa nu tyajá'mua'ixaatye', canu che' a'náj jacua'nyi ɨ pan 'asta quée neijmi'i tya'róo'astej a'ájna xɨcáara' tɨ'ɨj Dios jitzan néijmi'i jɨn tyu'ta'íjtaj 'íiyaj nɨ cháanacaj japua.
42022017	'Aj pu'ij jajriá ɨ váasu, tɨ'quij tyámua' tyaatá' ɨ Dios, aj pu'ij huo'tajájnyi, a'yaa pu tyihuo'té'exaa tɨjɨn: ―Ya'cuí, siata'aj néijmi'i jaaré'ye'en,
42022018	ji'nye a'yaa nu tyajá'mua'ixaatye' nyaj quée che' ja'naj ju'quíisij já'ria'ra' ɨ 'uuva, 'asta na'aj quée yan huataséjre' a'náj tɨ Dios tyu'ta'íjta íiyaj nɨ cháanacaj japua.
42022019	'Ajta je'en ɨ pan tyi'ɨ́j, tɨ'ɨj ij ajta tyámua' tyaatá' ɨ Dios. Aj pu'ij ja'antyítaaraca'a ɨ pan, ajta je'en huo'ta'ɨ́'pu', a'yaa pu tyihuo'té'exaa tɨjɨn: ―A'yaa pu huatóomua'aj ɨ pan, a'íi pu a'ɨ́ɨn pué'een ɨ nyetyévira' ɨ nyaj jɨn ja'mua japuá huatanyúj. A'yaa xu huárɨnyij siaj sij jo'támua'ree je'ej nyaj huarɨ́j.
42022020	'Matɨ'ɨj tyu'cuá'aj, a'yaa pu cha'ta na'aj huarɨ́j, a'ɨ́ɨ pu jajriáj ɨ vaasu, a'yaa pu tyihuo'té'exaa tɨjɨn: ―A'íjna ɨ vaasu tzájta' tɨ uhuájmua, a'yaa pu huatóomua'aj ɨ nyúucarij tɨ jɨme' Dios jájcua jɨn tya'tóoratziiri' tɨ ja'mua japua huatányuusij. A'íi pu a'ɨ́ɨn pué'een ɨ nyaxúure' nyaj je'ráxɨre'sij ja'mua jitze ma'can.
42022021	Ajta ɨ a'tɨ́j tɨ avíitzij jɨn tyu'tátuire'sij nyéetzij, a'ɨ́ɨ pu ajta ye séejre' nya jamuan iiye'é méesa jitze.
42022022	A'yaa pu tyí'nya'uure nyéetzij, ɨ nyaj nyajta tyévij jitze huanɨé'huaca', je'ej tɨ tyu'xá'puɨ'ɨntariaca'. Ma ajta huatóoxaamujritye'ej a'ɨ́jna ɨ tɨ nyéetzij tyu'tátuire'ej avíitzij jɨme'.
42022023	'Majta a'ɨ́ɨmaj ɨ maj jamuan huacɨ́j, a'ɨ́ɨ mu huatyóohuij maj huóo'ihuo' a'ɨ́jcɨ jɨme' a'tɨ́j tɨ a'ɨ́ɨn pué'een ɨ tɨ tyu'tátuiiresij.
42022024	'Matɨ'ɨj mij huatyóohuij maj tyihuóo'ihuo' a'ɨ́jcɨ jɨme' a'tɨ́j tɨ jéetze' juxɨe've'.
42022025	Ajta ɨ Jesús a'yaa pu tyihuo'té'exaa tɨjɨn: ―A'ɨ́ɨmaj ɨ maj rey jɨn tyityatatyíj hua' tzájta' ɨ maj quée Israel ja'ma'can, a'ɨ́ɨ mu ca'nyéjrij jɨn tyihuá'ijtye'. Ajta a'ɨ́ɨmaj ɨ maj tyihuá'ijtye' ɨ tyeɨ́tye, a'yaa mu tyúuxa yee ityáj tu tyámua' tyaja'muacha'ɨj.
42022026	Siajta mua'aj, caxu a'yan éenye' matɨ'ɨj a'ɨ́ɨmaj, sulu a'yaa xu'u éenya'aj xá'ra'nyij, a'ɨ́jna ɨ a'tɨ́j tɨ jéetze' juxɨe've' ja'mua jimi, che' a'yan éenya'aj já'ra'nyi tɨ'ɨj ɨ tɨ quee tyi'tɨ́j jɨn juxɨe've', ajta a'ɨ́jna ɨ tɨ tyí'ijta, che' a'yan éenya'aj ja'ra'nyij tɨ'ɨj a'ɨ́jna ɨ tɨ hua'huɨɨre' néijmi'caa.
42022027	'Cásɨ', ¿a'tanyíj jéetze' va'can jɨn tyi'tyéjve? ¿Nyi a'ɨ́jna ɨ tɨ huatyájcaj jo'tɨ meesa jo'tyéjvee, ca' a'ɨ́jna ɨ tɨ tya'cue'tye? ¿Nyi quee a'ɨ́jna ɨ tɨ tyi'cua' huatyequéej jo'tɨ ɨ meesa jo'tyejve? 'Ajta nyáaj nu a'ɨ́ɨn pué'een ɨ nyaj jéetze' va'cán jɨn tyi'tyéjve, ma nyajta nyáaj ya nu huatyéjve ja'mua jimi, tɨ'ɨj a'ɨ́jna ɨ tɨ tyihua'cue'tyaa.
42022028	'Siajta mua'aj xu a'ɨ́ɨn pué'een ɨ siaj a'náj tɨ na'a nyajamuan ya huatyu'uj nyatɨ'ɨjta jajpuéjtzi.
42022029	Nyáaj nu jamuata', siaj sij tyu'ta'íjta, ji'nye a'ɨ́jna ɨ nyavástara' pu'rí naata' ɨ nyaj jɨn tyu'ta'íjta.
42022030	A'ájna xɨcáara jitze nyaj jitzan tyu'ta'íjta íiyaj nɨ cháanacaj japua, mua'aj xu ajtyára'sij ɨ meesa jitze siaj sij tyu'cua'nyi siajta huaye'en nya jamuan. Siajta je'en huatyára'sij ɨ ɨpuárij japua tɨ jéetze' juxɨe've, siaj sij huo'xɨ́jtye' a'ɨ́ɨjma ɨ tyeɨ́tyee ɨ maj majta Israel jitze eerányej, ɨ maj tamuáamuata' japuan hua'puaj ará'asej.
42022031	'Aj pu'ij ɨ Jesús a'yan tyaaté'exaa ɨ Pedro tɨjɨn: ―Simón, Simón, a'ɨ́jna ɨ tyiyáaru', a'ɨ́ɨ pu jatáhuo tɨ Dios jaatá' tɨ'ij tyu'tatyése'en tɨ jamuamué'tɨn siaj sij ma núurɨeenyi.
42022032	Nyajta nyáaj, a'yaa nu tyaatáhuo muéetzij jɨme' ɨ Dios jimi pej pij quée eeriá'ɨtzen a'ɨ́jcɨ jɨme' ɨ paj na'ra'astijre', ajta patɨ'ɨj táhua'aj na'rá'astijre', a'yaa paj huárɨnyij, pata'aj ca'nyíjra'aj huo'tá'an a'ihuáamua'.
42022033	'Ajta a'ɨ́jna ɨ Pedro, a'yaa pu tyaaté'exaa tɨjɨn: ―Nyavástara', nu'ri a'yan tyo'tyényaca'an nyaj a jamuan eetyánami'hua na'ríij nyaj a jamuan huámuɨ'nyij.
42022034	'Ajta ɨ Jesús a'yan tyu'tanyu tɨjɨn: ―Pedro, a'yaa nu tyí'mua'ixaatye', tɨ'ɨj quée xu jíihuaca' ɨ tyacuáarɨe', hueícaj paj naatyáhue'taj a'yan tɨjɨn capaj nyamua'tye.
42022035	'Aj pu'ij Jesús a'yan tyihuo'ta'íhuo'ri' tɨjɨn: ―¿Nyi tyi'tɨ́j jamo'tya'ɨtziij nyatɨ'ɨj jamuaata'ítyaca' siaj jo'cɨ́jxɨ', siaj quee áto'rij jo'píj, siajta quée tyi'tɨj joa'áj siaj túmii tzajta' uca'an, siatɨ'ɨj quée che' séecan ɨ juca'quej joɨ'ɨ'pu'ca'aj? A'yaa mu tyityaa'tanyú tɨjɨn: ―Capu tyi'tɨj to'tyá'ɨtzii.
42022036	'Aj pu'ij a'yan tyihuo'té'exaa tɨjɨn: ―Ajta ijíij, tɨ pua'aj a'tɨ́j tyi'áto'rij, che' ja'antyipíij, na'ríij ɨ túmii tɨ tzajta ucá'an. Tɨ pua'aj a'tɨ́j quee séej tyícha'ɨɨ ɨ chúun, che' jáatoonyi ɨ ju'maancaj ajta je'en séej huánanan ɨ chúun a'ɨ́jcɨ jɨme' túmii.
42022037	A'yaa pu tyé'yu'si' ɨ yu'xarij jitze tɨjɨn: "A'yaa mu jaatamua'aj tɨjɨn a'íi pu a'ɨ́ɨn pué'een sɨ́ɨj tɨ je'ej pua'aj tyí'tyevij." A'yaa nu tyajá'mua'ixaatye' tɨ juxɨe've' tɨ a'yan tya'róoaste je'ej tɨ tyé'yu'si' nyéetzij jɨme'.
42022038	'Majta a'ɨ́ɨmaj ɨ maj jamuan huacɨ́j, a'yaa mu tyaaté'exaa tɨjɨn: ―Cásɨ' tavástara', hua'puáj pu yee tyí'iseejre' ɨ chúun. Aj pu'ij a'yan tyu'tanyú tɨjɨn: ―Che' a'yan eenye' caxu che' tyi'tɨ́j xajta.
42022039	'Aj pu'ij iirájra ɨ Jesús, tɨ'ɨj ij a'áa jo'mej jo' tɨ já'asaca ɨ jɨríj jitze tɨ a'yan tya'ja'rájtyapuáa tɨjɨn Aseitúunajrimi, majta a'ɨ́ɨmaj ɨ maj jamuan huacɨ́j, a'ɨ́ɨ mu majta jamuan ujo'ju'.
42022040	Tɨ'ɨj a'áa ja'rá'a, a'yaa pu tyihuo'té'exaa tɨjɨn: ―Siata'aj huatyényuunyij siaj sij quée tyi'tɨ́j jɨn ootyá'ɨtzeere'.
42022041	'Tɨ'quij a'áa huajoohuá'xɨj a'tzú pu a'ɨmuá jo're'nye a'chu tɨ ɨmuá aja'ráahuɨ'tzɨj ɨ tyetyéj tɨ pua'aj a'tɨ́j jɨn tyu'tato'oj, a'áa pu tyítunutaca', tɨ'quij huatyéenyu ɨ Dios jimi,
42022042	a'yan tɨjɨn: ―Nyavástara', a'yaa nu tyí'muahuavii, tɨ pua'aj mua'ráanajchi paj naatá' nyej nyij quée a'yan tya'ajpuéetzij ná'ra'nyij, ajta che' quée a'yan 'atyojo'ré'nyinyiica'an je'ej nyej nyáaj tyáaxɨe've', sulu che' a'yan tya'ra'nyi je'ej paj muáaj tyá'xɨe've'.
42022043	'Aj pu'ij sɨ́ɨj jimí huataséjre ɨ tɨ tajapuá tyi'huɨɨre', tɨ'ij ca'nyíjra'aj jaata'.
42022044	Ajta ɨ Jesús, jéehua pu tyi'mua'ajcaa, a'ɨ́j pu jɨn jéetze' huatyéenyu, jéehua pu cámuɨ'yaca'aj ɨ tɨéexɨ'muarij, a'yaa pu huasé'rihua'aj tɨ'ɨj xúure'ej tɨ aja'rátzunyaa a chóota'.
42022045	'Tɨquij 'ájchee jo'tɨ ja'tyényuusima', tɨ'ɨj ij ajo'ré'nyej jo' maj je'ej re'eenya'aj a'ɨ́ɨmaj ɨ maj jamuan huacɨ́j, mu'ríj tyacu'tzisima'aj, ji'nye jéehua mu cua'naca'aj a'ɨ́jcɨ jɨme' maj juxaamujritye'.
42022046	A'yaa pu tyihuo'té'exaa tɨjɨn: ―¿Ji'nye siajta tyi'tyacu'tzuj? Xá'ajhuiixɨ'ɨ, siata'aj huatyényuunyij tɨ'ij quee tyi'tɨ́j já'mua japua rájvetyi ɨ siaj jɨn ootyá'ɨtzeere' ɨ Dios jimi.
42022047	'Ooche' pu tyi'xáatacaj ɨ Jesús, matɨ'ɨj jéehua ɨ tyeɨ́tye aje'ré'nyej, ajta a'ɨ́jna ɨ tɨ a'yan ántyapuaj tɨjɨn Judas, ɨ tɨ ajta hua' jitze ajtyáma'can ɨ maj tamuáamuata' japuan hua'puaj ará'asej, a'ɨ́ɨ pu anaquéej huamá'ca'aj, aj pu'ij ajtyáxɨɨriaca' tɨ'ij ji'tyáapuɨ'tzej a'ɨ́jcɨ ɨ Jesús.
42022048	Ajta ɨ Jesús a'yaa pu tyaata'íhuoo'ri' tɨjɨn: ―Judas, ¿nyi a'ɨ́j jɨn penɨi'tyápuɨ'tze'sij pej pij nyeetzij tyu'tátuire', ɨ nyaj nyajta tyévij jitze huanɨé'huaca'?
42022049	'Majta a'ɨ́ɨmaj ɨ maj Jesús jamuan huacɨ́j, matɨ'ɨj jaaséej je'ej tɨ tyi'tɨ́j rɨjca, aj mu mij a'yan tyaaté'exaa tɨjɨn: ―Tavástara', ¿nyi tyahuo'tanyo'si'tye'en a'íjcɨ jɨme' ɨ tyí'tachuun?
42022050	'Ajta sɨ́ɨj tɨ Jesús jamuan jócha'canya', a'ɨ́ɨ pu tyaapuéj a'ɨ́jcɨ tɨ jahuɨɨre' a'ɨ́jna ɨ tɨ tyí'ijta u tyeyúuj tzajta', ja'ajtasíjchaca' ɨ naxɨéra', muájca'ta' tɨ pujmua'an.
42022051	'Ajta ɨ Jesús a'yaa pu tyu'taxájtaca' tɨjɨn: ―Caxu che' junyo'si'tya'aj. Tɨ'ɨj ij ja'ajtamuárɨej a'ɨ́jcɨ ɨ naxɨéera' jitze, ajta tyáahuaa.
42022052	Ajta je'en ɨ Jesús a'yan tyihuo'té'exaa a'ɨ́ɨjma ɨ maj tyí'ijta u tyeyúuj tzajta', ajta ɨ maj tyihuá'ijtye' ɨ maj tyi'cha'ɨɨ u tyeyúuj tzajta', ajta a'ɨ́ɨjma ɨ huóosij, néijmi'ca matɨ'ɨj mana' ɨ maj jimí aje'ré'nyej a'yan tɨjɨn: ―¿Nyi náhua'rij nyapué'een siaj sij mua'aj mu jo'vá'ju' chúun setyu'ɨ́sima'aj, siajta cɨyéj?
42022053	'A'náj tɨ na'aj nu a'úu jo'tyaváa ná'yi'caa u tyeyúuj tzajta' já'mua jimi nyetyaja'muamuatyaa. Siajta mua'aj, caxu a'náj naatyéevi', ijíij xu xaa a'yan rɨnyij, ji'nye a'ɨ́ɨ pu ja'mua jitze ucájrupi a'ɨ́jna ɨ tɨ tyí'ijta tɨ́ca'rij tzajta'.
42022054	'Matɨ'ɨj mij jaatyéevi' a'ɨ́jcɨ ɨ Jesús, aj mu mij yo'ví'tɨj, a'áa mu yo'ré'nyejtye jo'tɨ ja'che a'ɨ́jna ɨ tɨ néijmi'i jɨn 'antyúumua'ree u tyeyúuj tzajta'. Ajta a'ɨ́jna ɨ Pedro, a'tzú pu ɨmuá javájrasima'aj.
42022055	Matɨ'ɨj mij óonɨe a'ájna je'ta jo'tɨ ja'rájta'cua u tyeyúuj tzajta', aj mu mij ataráasajra, ajta ɨ Pedro, a'ɨ́ɨ pu hua' jamuan uja'ajyíxɨ.
42022056	Tɨ'ɨj ij sɨ́ɨj ɨ 'íitɨ' tɨ a'áa tyí'huɨɨre' jaaséej tɨ a'áa já'ajcatyii jo' tɨ já'taa, tɨ'ɨj tyámua' tyeeséej aj pu'ij a'yan tyu'taxájtaca' tɨjɨn: ―A'mújna mu tyáatɨ'ɨ, a'múu pu ajta jamuan jó'cha'canya' ɨ Jesús.
42022057	Ajta a'ɨ́jna ɨ Pedro, a'yaa pu tyu'tyáhue'taca' tɨjɨn: ―Iítɨ', canu nyáaj jamua'tyej.
42022058	A'tzú a'tyéevi'caj, ajtáhua'aj sɨ́ɨj jaaséej, a'yaa pu tyu'taxájtaca' tɨjɨn: ―Muáaj paj pajta hua' jitze ajtyáma'can. Ajta a'ɨ́jna ɨ Pedro, a'yaa pu tyu'tanyú tɨjɨn: ―Canu xaa nyu'uj.
42022059	'Tɨ'ɨj seej oora tyoomá'ca, ajtáhua'aj pu sɨ́ɨj a'yan tye'jee tɨjɨn: ―A'yaa xaa nyu'uj tyi'ja'yájna tɨ a'múu pu sɨ́ɨj a'ɨ́ɨn pué'een ɨ tɨ Jesús jamuan jó'cha'canya', ji'nye Galileea pu já'ma'can.
42022060	'Ajta a'ɨ́jna ɨ Pedro, a'yaa pu tyu'tanyú tɨjɨn: ―Capu je'ej ná'miteerastej tyi'tɨ́j pej nye'ixaatye'. Tɨ'ɨj 'óoj a'yan tyi'xáataca'a, aj pu'ij ɨ tyacuáarɨe' huajíjhuaca'.
42022061	Ajta a'ɨ́jna ɨ tavástara', a'ɨ́ɨ pu oore'nyeeriaca'a, tɨ'ɨj ij ja'ráaseej a'ɨ́jcɨ ɨ Pedro, aj pu'ij jo'tamua'reeri' je'ej tɨ tavástara' tyaaté'exaa yee tɨ'ɨj quée xu jíijhuacaj ɨ tyacuáarɨe', hueíca paj a'yan tyinaatyáhue'ta tɨjɨn capaj nyamua'tyej.
42022062	Tɨ'quij Pedro iirájraa a pua'quée, aj pu'ij tyuuyíinyajra huápuɨ'ɨj, je'ej pu pua'aj tyo'tóomua'aj.
42022063	'Majta a'ɨ́ɨmaj ɨ maj jacha'ɨɨca'a, a'ɨ́ɨ mu huatyóohuij maj jatyáxaahuataj, majta jaatyáavaxɨj a'ɨ́jcɨ ɨ Jesús.
42022064	Matɨ'ɨj mij jo'tajɨ́'ca'aj a jɨ'sáara' jitze, aj mu mij ca'nyéjrij jɨn jaata'íhuo'ri' tɨjɨn: ―Huataxáj a'tanyíj mui'tyéjve.
42022065	'Majta jéehua je'ej pua'aj tyeeje' ma'xaahuataj.
42022066	'Tɨ'ɨj huatapuá'riaca', néijmi' mu tyúusɨɨj ɨ huóosij, majta ɨ maj tyí'ijta u tyeyúuj tzajta', majta a'ɨ́ɨmaj ɨ maj tyihuá'mua'tye ɨ yu'xarij jitze, Moisés tɨ jo'yu'xaca', matɨ'ɨj mij yo'ví'tɨj hua' jimi ɨ jujuéesij.
42022067	'A'yaa mu tyaaté'exaa tɨjɨn: ―Taaté'exaatye', ¿nyi muáaj a'ɨ́ɨn pa pué'een ɨ Dios tɨ a'áan yo'ojrasi ɨ 'ɨpuárij japua? Tɨ'quij Jesús a'yan tyu'tanyú tɨjɨn: ―Tɨ pua'aj a'yan nyetyájamuaaté'exaatye' yee: "Nyáaj nu a'ɨ́ɨn pué'en", caxu ná'antzaahuatye'sij.
42022068	Ajta tɨ pua'aj nyetyajamuaa'íhuo' caxu huatányuusij."
42022069	Ma ajta ijíij tɨ yu jo'que'tɨj ja'me, nyáaj ɨ nyaj nyajta tyévij jitze huanɨé'huaca', muájca'ta' nu ja'ajcaquée na'mej ɨ Dios tɨ néijmi'i jɨn antyúumua'reej.
42022070	'Néijmi'i mu a'yan tyaata'íhuoo'ri' tɨjɨn: ―¿Nyi a'ɨ́ɨn pa pué'een ɨ yóojra' ɨ Dios? Ajta ɨ Jesús, a'yaa pu tyu'tanyu tɨjɨn: ―A'yaa pu tyi'ja'yájna, nyáaj nu a'ɨ́ɨn pué'een je'ej siaj tyu'taxájtaca'.
42022071	'Matɨ'ɨj mij a'yan tyu'tóo'ixaa tɨjɨn: ―¿Ji'nye tyajtáhua'aj tyá'xɨe've' tyej tyij tyi'tɨ́j jitzan újpuá'aritye'? Ityáj tu tyerij jáanamuajri' je'ej tɨ a'múu tyu'taxájtaca'.
42023001	'Matɨ'ɨj mij néijmi'i ájhuiixɨj ɨ maj a'áa ja'tyúusɨɨj, matɨ'ɨj mij yo'ví'tɨj ɨ Jesús a'ɨ́jcɨ jimi ɨ Pilaato.
42023002	Matɨ'ɨj mij huatyóohuij maj jitzan tyo'ojpuá'ritye'en, a'yaa mu tyu'taxájtaca' tɨjɨn: ―A'yaa tu tyéetyoj tɨ a'múu ca'nyíjra'aj hua'tá'ca ɨ tyeɨ́tye mej mij huatyényo'se'en ɨ tɨ va'can jɨn tyi'tyéjve jimi. A'yaa pu tyi'xaj tɨjɨn capu a'yan tyúuxɨe've' mej mij tya'nájchitya'aj a'ɨ́jcɨ ɨ tajtúhuan ɨ tɨ huá'jijve', a'yaa pu ajta tyihuá'ixaatye' tɨ a'múu a'ɨ́ɨn pué'een ɨ Dios tɨ a'áan yo'ojrasij ɨ ɨpuárij japua, tɨ jee ajta rey jɨme tyi'tyéjve.
42023003	'Tɨ'quij Pilaato a'yan tyaata'íhuo'ri' tɨjɨn: ―¿Nyi a'ɨ́ɨn papué'een ɨ paj Rey jɨme' tyi'tyéjve a'ɨ́ɨjma jimi ɨ maj Israel jitze ajtyáma'can? Ajta ɨ Jesús, a'yaa pu tyu'tanyú tɨjɨn: ―Jee nyáaj nu a'ɨ́ɨn pué'een ɨ paj jaxaj.
42023004	'Tɨ'quij Pilaato a'yan tyihuo'té'exaa a'ɨ́ɨjma ɨ maj tyí'ijta ɨ tyeyúuj tzajta', ajta a'ɨ́ɨjma ɨ maj a'áa ajtyáxɨɨriaca' tɨjɨn: ―Capu je'ej ná'miteeraste' tyi'tɨ́j tɨ jɨn ootyá'ɨtzee ɨ nyaj jɨn jo'xɨ́jtye'en.
42023005	'Majta a'ɨ́ɨmaj, ca'nyíin mu jɨn a'yan tyu'taxájtaca' tɨjɨn: ―Jéehua pu je'ej pua'aj tyihua'muatyej ɨ tyeɨ́tye, a'áa pu a'yan tyo'jo'tyóoche a Galileea, ajta ijíij a'yaa pu rɨcɨj a'yájna Judea.
42023006	'Ajta ɨ Pilaato, tɨ'ɨj a'yan tyáanamuajri', a'yaa pu tyihuo'ta'íhuoo'ri' tɨjɨn: ―¿Nyi a'mújna mu Jesús a'áa ja'ma'can a Galileea?
42023007	Tɨ'ɨj Pilaato a'yan tyáamua'reeri' tɨ ɨ Jesús a'áa ja'ma'can jo'tɨ ɨ Herodes tyeje'ijta, aj pu'ij huo'ta'íj maj já'anvi'tɨj a'ɨ́jcɨ jimi ɨ Herodes, ɨ rey tɨ jɨn tyi'tyéjve, a'ɨ́ɨ pu ajta a'áa jo'tyávaaca'aj a Jerusalén.
42023008	Ajta ɨ Herodes, jéehua pu huatóotyamua'vej tɨ'ɨj jaaséej a'ɨ́jcɨ ɨ Jesús, ji'nye pu'ríj á'tyeej tɨ jaseejramu'ca', ajta jamua'reeriaca'a je'ej tɨ tyi'tɨ́j uuriajca'a a'ɨ́jna ɨ Jesús, a'yaa pu tyáaxɨe'va'ca'aj tɨ Jesús tyi'tɨj jɨn a'yan huárɨnyij tɨ huápuɨ'ɨj juxɨe've'.
42023009	Jéehua pu tyee'íhuo'ri'i, ajta ɨ Jesús capu huatanyúj.
42023010	Majta a'ɨ́ɨmaj ɨ maj tyí'ijta u tyeyúuj tzajta', majta a'ɨ́ɨmaj ɨ maj tyihuáa'mua'tyej ɨ yu'xarij jitze, Moisés tɨ jo'yu'xaca', a'áa mu véjri' jimí jo'tyú'uuca'aj, jéetze mu ca'nyíin jɨn tya'xajtzi'raca'aj.
42023011	Ajta ɨ Herodes, majta a'ɨ́ɨmaj ɨ xantáaru'u ɨ tɨ tyihuá'ijtye', a'ɨ́ɨ mu huatyóohuij maj je'ej pua'aj jáa'uurej, majta jaatyáxaahuataca' a'ɨ́jcɨ ɨ Jesús. Matɨ'ɨj mij cáanarij ju'cáachejtye tɨ náa een, tɨ'ɨj tyihua'caanaj ɨ maj jamuan tyí'ijta ɨ Herodes, ajta je'en huo'ta'íj mej mij majtáhua' ja'anvi'tɨj ɨ Pilaato jimi.
42023012	A'ájna xɨcáara' jitze, a'ɨ́ɨ mu ju'amíincustyamua'aj mua'ra a'ɨ́jna ɨ Pilato, ajta a'ɨ́jna ɨ Herodes, tɨ'ɨj quee xu a'yan tyi'rɨjcaj, mooche' mu tyúucha'ɨɨria'ca'aj.
42023013	'Ajta ɨ Pilaato huo'tajé a'ɨ́ɨjma ɨ maj tyí'ijta ɨ tyeyúuj tzajta', ajta a'ɨ́ɨjma ɨ maj tyityatatyij, ajta a'ɨ́ɨjma ɨ tyeɨ́tye.
42023014	Aj pu'ij a'yan tyihuo'té'exaa tɨjɨn: ―Siatɨ'ɨj ya ja've'ré'nyijtye nye jimi, a'yaa xu jitzan tyí'pua'ritya'ca'aj yee a'ɨ́ɨ pu ca'nyíjra'aj hua'tá'ca ɨ tyeɨ́tye mej mij je'ta huácɨɨnyej, nu'rí tyee'íhuo'ri', mua'aj senyeséejracaj. Ajta quee je'ej ná'miteraste' tyi'tɨ́j tɨ jɨn ootyá'ɨtzee ɨ siaj jɨn jitzan tyí'pua'aritye'.
42023015	Capu ajta je'ej já'miteeraste' a'ɨ́jcɨ ɨ Herodes, ji'nye a'ɨ́ɨ pu ajtáhua'aj mu yo'ta'ítyaca' ityájma jimi. 'A'ɨ́j xu jɨn serij jamua'ree tɨ quee a'yan tyi'tyéevijtɨ tɨ a'múu huámuɨ'nyij, ji'nye capu tyi'tɨ́j jɨn ootyá'ɨtzee.
42023016	Puéejtzi nu jaatá'si a'mujcɨ, nyatɨ'ɨjta nyij jaatátoosij.
42023017	A'yaa mu tyeyí'itɨhua'aj maj séej huatátoonyij ɨ maj eetyánami' a'ájna matɨ'ɨj tyí'yestyahua'aj.
42023018	Majta a'ɨ́ɨmaj ɨ tyeɨ́tye, néijmi'i mu a'yan tyityeetyejíihuajra tɨjɨn: ―Miche' jaaje'caj a'mújcɨj mu Jesús, pajta ɨ Barrabás huatátoonyij.
42023019	'(A'ɨ́jna ɨ Barrabás, a'ɨ́j pu jɨn eetyáanami'huaca'aj,ji'nye ca'nyíjra'aj pu huo'tá' ɨ tyeɨ́tye Jerusalén maj ja'chajca'aj mej mij huo'tanyo'si'tye'en ɨ Roma maj ja'chajca'aj, a'ɨ́ɨ pu ajta sɨ́ɨj a'ɨ́ɨn pué'een ɨ tɨ tyí'tyacui'caria'aj).
42023020	'Ajta ɨ Pilato jaxɨe'va'ca' tɨ jaatátoonyij a'ɨ́jcɨ ɨ Jesús, a'ɨ́j pu jɨn ajtáhua'aj a'yan tyihuota'je tɨ'ij jáamuaa'ree je'ej maj tyáaxɨe'va'ca'aj ɨ tyeɨ́tye.
42023021	Majta a'ɨ́ɨmaj ɨ tyeɨ́tye a'yaa tyityeetyejíihuajra tɨjɨn: ―Pata'aj yó'tatan, pata'aj yó'tatan.
42023022	'Hueícaj pu a'yan tyihuo'té'exaa tɨjɨn: ―¿Ji'nye éej nɨme'? ¿Tyi'tajnyí je'ej pua'aj huáruuj? Capu je'ej ná'miteraste' tyi'tɨ́j tɨ jɨn ootyá'ɨtzee tɨ'ij a'yan tye'tyéevijtye' tɨ huámuɨ'nyij a'mújna, a'ɨ́j nu jɨn a'yan nyana'a rɨnyi, puéejtzi nu jaatá'sij, nyajta jaatátoosij.
42023023	Majta a'ɨ́ɨmaj ɨ tyeɨ́tye jéetze' mu ca'nyíin jɨn huatyejíihuajra, majtáhua' a'yan tyaata'íj tɨ jó'tatan. Aj mu mij tyu'mué'tɨj a'ɨ́jcɨ jɨme' ɨ maj jéehua huatyejíihuajra.
42023024	Aj pu'ij ɨ Pilaato jaaxá'puɨ'ɨntarej tɨ a'yan huárɨnyij je'ej maj tyaaxɨé'va'ca'aj ɨ tyeɨ́tye.
42023025	Tɨ'quij jaatáto a'ɨ́jcɨ ɨ maj jáhuaviirica'aj ɨ tyeɨ́tye ɨ tɨ a'ɨ́jcɨ jɨn eetyáanami'huaca'aj tɨ ca'nyíjra'aj huo'ta' mej mij huatyényo'se'en, tɨ ajta tyí'tyacui'caria'aj. Ajta ɨ Pilato, a'ɨ́ɨ pu tyu'tátui ɨ Jesús mej mij a'yan jáa'uure je'ej maj tyaaxɨe'va'ca'a ɨ tyeɨ́tye.
42023026	'Matɨ'ɨj mij yo'jáj ɨ Jesús, a'áa mu yoojáasima'ca, matɨ'ɨj séej huatyéevi' tɨ a'yan ántyapuaj tɨjɨn Simón Cirene tɨ já'ma'can, a'áa pu ja'tanyéj a ɨtzitá, matɨ'ɨj mij ju'huatyéechuii ɨ cúruuj tɨ'ij jáachuisime' cújta' ɨ Jesús.
42023027	'Jéehua mu tyeɨ́tye huaju'ca'aj hua' cújta', mue'tɨ́j mu majta ɨ uuca huaju'ca'aj múuxaamujritya'aj, majta antyuuyíinyaj a'ɨ́jcɨ jɨme'.
42023028	Aj pu'ij Jesús óoré'nyeeriaca'aj, tɨ'ɨj a'yan tyihuó'té'exaa tɨjɨn: ―Mua'aj uuca, mu siaj Jerusalén ja'ma'can, caxu nyéetzij jɨn juyiinya, sulu ja'mua jɨme' siahuóoyiinyixɨ', siajta a'ɨ́ɨjma jɨme' ɨ juyóojmua',
42023029	ji'nye aj pu atyojo'ré'nyejsi a'ájna ɨ xɨcáara' siaj jitzan a'yan tyu'taxájta yee: "Dios pu tyámua' tyihuo'ta' a'ɨ́ɨjma ɨ maj quee a'náj tyihuayóomua'aj mua'raj, majta a'ɨ́ɨmaj ɨ maj quee ja'naj tɨ'ríi hua' jitze huataséjre, majta a'ɨ́ɨjma ɨ maj quée a'naj tyu'tzi'tyej."
42023030	A'ájna xɨcáara' jitze, a'yaa mu rɨnyij ɨ tyeɨ́tye, a'ɨ́ɨ mu a'yan tyaaté'exaatye'si ɨ jɨríj tɨjɨn: "Pata'aj ta japua rájvetyi." Majta a'yan cha'ta mana' tyaaté'exaatye'ej a'ɨ́jcɨ ɨ jɨríj tɨ huaquéetɨmee tɨjɨn: "Pata'aj taatyá'avaa."
42023031	'Tɨ pua'aj a'yan nyetya'ajpuéejtzi nyáaj nyej quée tyi'tɨj jɨn ootyá'ɨtzee, ¿nyi me quee jéetze jajpuéetzi muá'aju' a'ɨ́ɨmaj ɨ maj xaa tyi'tɨ́j jɨn ootyá'ɨtzee?
42023032	'Majta hua'puacaa huajájpuajsima'aj ɨ maj je'ej pua'aj tyí'uuriajca'aj mej mij huojo'tatan ɨ Jesús jamuan.
42023033	Matɨ'ɨj mij a'áa ja'rá'aj jo'tɨ a'yan tyaja'rájtyapuaa tɨjɨn Muɨ'chíj mu'taj, a'áa mu mij yó'otatej hua'jamuan ɨ maj je'ej pua'aj tyí'uuriajca'a. Séej mu óotatej muáca'ta' pujmua', majta ɨ seej 'úutata' pujmua' ɨ Jesús.
42023034	Tɨ'quij Jesús a'yan tyu'taxájtaca' tɨjɨn: ―Nyavástara' tyihuo'tú'uunyi'iri', ji'nye camu jamua'ree je'ej maj rɨcɨj. Majta ɨ xantáaru'uj huáhuajcaca' maj tyetyéj jɨn huóomue'tɨj mej mij jáamua'ree a'tɨ́j tɨ cɨ'tyij ɨ tyi'cáanaria'ra' ɨ Jesús.
42023035	Majta a'ɨ́ɨmaj ɨ tyeɨ́tye, a'áa mu jo'tyú'uu méeseejraca'aj. Majta a'ɨ́ɨmaj ɨ maj tyihuá'ijtye', a'ɨ́ɨ mu majta jaatyáxaahuataca', a'yaa mu tyu'taxájtaca' tɨjɨn: ―A'múu pu séecan japua huatanyúj, che' ajta jujapua huatányuunyij, tɨ pua'aj a'yan tyi'ja'yájnatan tɨ a'múu a'ɨ́ɨn pué'een ɨ Dios tɨ ja'antyíhuo ɨ tɨ ajta a'áan yo'ojrasi ɨ ɨpuárij japua.
42023036	'Majta a'ɨ́ɨmaj ɨ xantáaru'u mua'ajtyáxɨɨriaca', majta jaatyáxaahuataca', a'ɨ́j mu majta jaatanyétzitye tɨ ju'cáaye'e ɨ nahuáj tá'antzijvi.
42023037	A'yaa mu tyaaté'exaa tɨjɨn: ―Tɨ pua'aj Rey jɨme' pej tyi'tyávaaca a'ɨ́ɨjma jimi ɨ maj Israel jitze 'ajtyáma'can, pata'aj a'japua huatányuunyij.
42023038	'Majta taabla 'óo'tatej jo'tɨ jo'ojmu'uj ɨ Jesús, a'yaa pu tye'yu'si'huaca'aj a'ɨ́jcɨ jitze ɨ taabla tɨjɨn: "A'íi pu a'ɨ́ɨn pué'een ɨ hua' Rey a'ɨ́ɨjma ɨ maj Israel jitze ajtyáma'can."
42023039	'Ajta sɨ́ɨj ɨ tɨ je'ej pua'aj tyeeyi'tɨhua'aj ɨ tɨ ajta óotatɨehuaca', a'ɨ́ɨ pu je'ej pua'aj tye'jeevaca'aj a'ɨ́jcɨ ɨ Jesús, a'yan tɨjɨn: ―¿Nyi pequee a'ɨ́ɨn pué'een ɨ tɨ Dios a'áan mojo'ojrasij ɨ ɨpuárij japua? Pata'aj a'japua huatányuunyij, pajta ityájma japua.
42023040	'Ajta ɨ sɨ́ɨj tɨ je'ej pua'aj tyeyí'tɨhua'aj, tɨ ajta óotatehuaca', a'ɨ́ɨ pu jajtyáaxɨ a'yan tɨjɨn: ―¿Nyi pequee ja'tyese' ɨ Dios? Cásɨ', a'yaa paj cha'ta pana'aj tya'ajpuéejtzi tɨ'ɨj a'mújna.
42023041	A'yaa pu tyi'tyéevijtɨ tyaj a'yan tya'ajpuéjtzij, a'ɨ́jcɨ jɨme' je'ej tyaj tyi'tɨ́j huáruuj, ji'nye pu'ríj a'yan tyitaacɨ'ɨj, ajta a'mújna, capu tyi'tɨ́j jɨn ootyá'ɨtzee.
42023042	'Aj pu'ij a'yan tyaaté'exaa a'ɨ́jcɨ ɨ Jesús tɨjɨn: ―Jesús, pata'aj no'támua'ree a'ájna xɨcáara' paj jitzan huatyé'chesij ɨ paj tyu'ta'íjta.
42023043	'Ajta a'ɨ́jna ɨ Jesús, a'yaa pu tyu'tanyú tɨjɨn: ―A'yaa nu tyí'mua'ixaatye' tzáahuatyi'ra' jɨme', ijíij paj a'áa jo'tyaváa pua'mej nya jamuan jo'tɨ Dios tyamua' tyimuojo'tyatoosij.
42023044	'Tɨ'ɨj arí a'tzáaj tacuaríixpua putyi'rɨjca, aj pu'ij néijmi'que' huariá'tɨca'riaca' ɨ chuéj japua, hueíca ooraj pu a'chu á'tyeej tɨ huatɨ́ca'.
42023045	A'ɨ́jna ɨ xɨcáj oomuɨ́', ajta a'ɨ́jna ɨ cɨ́ɨxurij tɨ a'úun jo'tahuɨjca'aj u tyeyúuj tzajta', a'ɨ́ɨ pu je'ta acásujtza'an.
42023046	Ca'nyíin pu jɨn huajíjhuaca' a'ɨ́jna ɨ Jesús. A'yaa pu tyu'taxájtaca' tɨjɨn: ―Mu paj nyavástara', muéetzij nu muatátuire'sij ɨ nyaxɨéjnyu'ca. Tɨ'ɨj a'yan tyu'taxájtaca', aj pu'ij huamuɨ́'.
42023047	'Ajta a'ɨ́jna xantáaru'uj tɨ tyí'ijtye' anxɨ́tye maj ará'asej, tɨ'ɨj jaaséej je'ej tɨ huarɨ́j, aj pu'ij tyamua' tyaata' ɨ Dios, ajta a'yan tyu'taxájtaca' tɨjɨn: ―A'yaa xaa nyu'u tyi'ja'yájna, a'íi pu tyámua' tyí'tyevistaca'aj.
42023048	'Majta a'ɨ́ɨmaj ɨ tyeɨ́tye ɨ maj ajtyáxɨɨria'ca', matɨ'ɨj tyu'séej je'ej tɨ tyi'tɨ́j huarɨ́j, aj mu mij jo'cɨ́jxɨ, ji'nye muaatóoxaamujrityej majta je'ej pua'aj tyityo'tóomuajtyaca'.
42023049	Majta a'ɨ́ɨmaj ɨ maj jamua'tyej, majta ɨ uuca ɨ maj jamuan uja'ráacɨj a'ájna a Galileea, a'ɨ́ɨ mu a'ɨmuá jo'tyú'uuca'aj, majta tyi'séejraca'aj je'ej tɨ tyi'tɨj rɨjcaj.
42023050	'A'áa pu ajta sɨ́ɨj jo'tyávaaca'a tɨ a'yan 'ántyapuaj tɨjɨn José, a'áa pu ja'ma'can chájta' tɨ a'yan tya'ja'rájtyapua tɨjɨn Arimatea, a'áa tɨ huataca'aj a Judeea, a'íi pu sɨ́ɨj a'ɨ́ɨn pué'een tɨ hua' jitze ajtyáma'can ɨ juéesi. Tyámua' pu tyí'tyevistaca'aj, ajta quee tyi'tɨ́j jɨn á'ɨtzeeriaca'aj.
42023051	Ajta a'ɨ́jna ɨ José, a'ɨ́ɨ pu ajta jajcho'va'ca'aj a'ájna xɨcáara' jitze tɨ'ɨj Dios tyu'ta'íjta íiyaj nɨ cháanacaj japua. A'ɨ́j pu jɨn quee ja'ránajchaca' je'ej maj tyaaxá'puɨ'ɨntarej, capu ajta tyámua' jaatá'aj je'ej maj huarɨ́j ɨ séecan ɨ juéesi.
42023052	Tɨ'ɨj ij a'áa jó'me ɨ Pilaato jimi, ajta je'en jaatáhuaviiri' tɨ jaatátuire'en ɨ tyévira'an ɨ Jesús.
42023053	Aj pu'ij ja'ajtajá ɨ tyévira' ɨ Jesús, ajta je'en sáavana jɨn jaacá'ijcataca', tɨ'quij a'úun jo'tyájrupi jo' tɨ jóocun, tɨ'ɨj ij uyo'ré'tyee jo' maj yo'ojcúunajra, camu meexu a'náj a'tɨ́j a'úun jo'tyá'avaataca'aj.
42023054	Pu'rí a'ájna putyí'rɨjcaa a'ájna xɨcáara' maj jitzan tyámua' ju'uure, ajta arí tɨn 'atyojo'ré'nyejsima'a a'ájna xɨcáara' maj jitzan juso'pii.
42023055	'Majta a'ɨ́ɨmaj ɨ úuca, ɨ maj a'áa ja'ráacɨj a Galileea ɨ Jesús jamuan, a'ɨ́ɨ mu cújta' huaju'ca'aj a'ɨ́jcɨ ɨ José. Matɨ'ɨj mij jaaséej jo'tɨ jóocun, majta jo'tɨ yó'ruu ɨ tyévira'an ɨ Jesús.
42023056	Matɨ'ɨj mij jo'cɨ́j ɨ juché, aj mu mij tyámua' jáaruu ɨ tu'píj tɨ naa tyáarɨe', majta ɨ maj jacáahuatye'ej, majta je'en huóoso'pej a'ájna xɨcáara' jitze je'ej tɨ tyúuxɨe've'.
42024001	'Tɨ'ɨj atyojo'ré'nye a'ájna xɨcáara' jitze ta'nájca ɨ itéerij, íiya' mu'uj ujó'ju' a'ɨ́ɨmaj ɨ úuca, matɨ'ɨj mij tyojo'tɨ́j ɨ maj tyámua' tyu'ruu ɨ tu'píj tɨ naa tyi'tyáarɨe', matɨ'ɨj mij u jó'ju' jo' maj je'ej yo'uuriajaca'aj.
42024002	Matɨ'ɨj a'áa ja'rá'a, aj mu mij jaaséej tɨ pua'aj arí antácuun. Ajta a'ɨ́jna ɨ tyetyéj ɨ maj je'tyájmua, pu'ríj antɨ́'rihuaca'aj.
42024003	Matɨ'ɨj utyájrupij, camu che' jáatyo ɨ tyévira' ɨ Jesús.
42024004	Meentyi móoj a'ɨ́jcɨ jɨn tyí'mua'ajcaj je'ej tɨ tyi'tɨ́j huarɨ́j a'ɨ́jcɨ jɨme' ɨ tyévira' ɨ Jesús, matɨ'ɨj jiye'tzin hua'puaj huataséjre ɨ tyétyaca a'ɨ́ɨjma jimi ɨ uuca, náa mu cuéenavi' tyi'chajca'aj, naa mu tyi'tyetyátatzarisima'a.
42024005	Tyamua mu tyu'tátzɨn ɨ uuca, a'ɨ́j mu jɨn tyítunutaxɨj, majta 'eecóotuuxɨ, majta a'ɨ́ɨmaj ɨ tyétyaca, a'yaa mu tyihuo'té'exaa tɨjɨn: ―¿Ji'nye siaj sij a'yan tya'huoo hua' tzajta' ɨ muɨ'chítye ɨ tɨ arí huatájuuriaca'?
42024006	Capu che' ya já'hua', ji'nye pu'rí huatájuuria'ca', ¿nyi sequée jamua'ree je'ej tɨ tyajamuaaté'exaa tɨ'ɨj óoj ajo'tyávaaca'aj ja'mua jamuan a'ájna a Galileea,
42024007	yee tɨ a'yan tyúuxɨe've' maj tyu'tátuire' a'ɨ́jcɨ ɨ tɨ ajta tyévij jitze huanɨé'huaca' a'ɨ́ɨjma jimi ɨ maj je'ej pua'aj tyityeetyúucha'ɨj mej mij yo'tateexɨ'? Ajta hueíca xɨcaj jitze huatájuurij.
42024008	'Majta a'ɨ́ɨmaj ɨ uuca, aj mu mij jo'támua'reeri' je'ej tɨ tyihuo'té'exaa a'ɨ́jna ɨ Jesús.
42024009	Aj mu mij iiráacɨ jo' tɨ jóocun, matɨ'ɨj mi jo'cɨ́j juche, aj mu mij huo'té'exaa a'ɨ́ɨjma ɨ maj tamuáamuata' japuan sɨ́ɨj ará'asej, majta ɨ séecan, néijmi'i mu huo'té'exaa je'ej mej tyi'tɨ́j tyu'séj.
42024010	A'ɨ́ɨmaj ɨ uuca, a'ɨ́ɨ mu a'ɨ́ɨn pué'een, ɨ Maríia Magdala tɨ já'ma'can, ajta a'ɨ́jna ɨ Juana, ajtáhua'aj sɨ́ɨj ɨ Maríia náanajra' tɨ pué'een a'ɨ́jcɨ ɨ Jacobo, majta séecan ɨ uuca, a'ɨ́ɨ mu a'yan tyihuo'té'exaa a'ɨ́ɨjma ɨ Jesús tɨ hua'antyíhuo.
42024011	Majta a'ɨ́ɨmaj camu huá'tzaahuatyaca'aj a'ɨ́ɨjma ɨ uuca, ji'nye capu je'ej huá'miteerastya'ca' je'ej maj tyihuo'té'exáa.
42024012	'Ajta a'ɨ́jna ɨ Pedro, a'ɨ́ɨ pu ájche, tɨ'quij jo'téechajraa jo'tɨ jóocun, tɨ'quij 'utyájrupi. Aj pu'ij cɨ́ɨxurij tyu'séej tɨ 'an tyaja'ajcatyi, ajta je'en jó'ra jéehua tyí'mua'astɨj ɨ jutzájta' je'ej tɨ tyi'tɨ́j huarɨ́j.
42024013	'A'ájna xɨcáara' jitze, ɨ maj hua'pua ɨ maj hua' jitze ajtyáma'can a'ɨ́ɨjma ɨ maj Jesús jamuan huacɨ́j, a'áa mu joojú'caa chájta' tɨ a'yan tya'ja'rájtyapua tɨjɨn Emaús, a'áa pu ɨmuá putyajá'rɨcɨ a'ájna a Jerusalén, a'chu tamuáamuata' japuan sɨ́ɨj kiloometru.
42024014	Néijmi'i mu tyu'uxájtasima'aj je'ej tɨ tyi'tɨ́j huarɨ́j.
42024015	Móoche' mu tyuuxáatasima'caj, tɨ'ɨj Jesús ajtyáxɨɨria'ca' aj pu'ij hua' jamuan jo'me.
42024016	Majta a'ɨ́ɨmaj camu jáamua'aj.
42024017	Tɨ'quij Jesús a'yan tyihuo'ta'íhuo'ri' tɨjɨn: ―¿Tyi'tajnyí je'ej setyuu'ixaatye' a'yan xuujú' ɨ juyéj jitze? Matɨ'ɨj mij óohuiixɨ, mua'coomua'astɨ́j.
42024018	Ajta sɨ́ɨj tɨ a'yan ántyapuaj tɨjɨn Cleofas, a'ɨ́ɨ pu a'yan tyu'tanyú tɨjɨn: ―¿Nyi pequee muáaj a'ɨ́ɨn pué'een ɨ paj huayí'ij pana'aj ɨ paj quee tyi'tɨj mua'ree je'ej tɨ tyi'tɨj huarɨ́j ta jimi?
42024019	'Aj pu'ij a'yan tyihuo'ta'íhuo'ri' tɨjɨn: ―¿Tyi'tanyí je'ej huarɨ́j? Matɨ'ɨj mij a'yan tyaaté'exaa tɨjɨn: ―A'ɨ́jcɨ jɨme' ɨ Jesús, Nazarét tɨ ja'ma'can, a'ɨ́ɨ pu tyí'xajtaca'aj tzáahuatyi'ra'aj jɨme ɨ Dios jitze ma'can. Ajta jéehua a'yan tyu'ruu tɨ huápuɨ'ɨj juxɨé've', ɨ tyeɨ́tye jimi ajta ɨ Dios.
42024020	Majta a'ɨ́ɨmaj ɨ maj tyí'ijta ɨ tyeyúuj tzajta', majta ɨ maj tyí'ta'ijtye', a'ɨ́ɨ mu tyu'tátui ɨ Jesús mej mij tyu'tá' maj jaajé'ca, matɨ'ɨj mij yo'tateexɨj.
42024021	Tyajta ityáj, a'yaa tu tye'ejcho'va'ca'aj tɨ a'ɨ́ɨn tɨi'rátoonyi ityájma ɨ tyaj Israel jitze 'ajtyáma'can, pu'rí hueíca xɨcaj atyojooméj ɨ maj yo'tateexɨj.
42024022	'Majta séecan 'uuca ɨ maj ta jitze ajtyáma'can, jéehua mu je'ej pua'aj tyo'taséej, íiya'a mu'uj uja'tanyéj jo' maj ya'va'najca a'ɨ́jcɨ ɨ Jesús.
42024023	Majta camu jáatyo ɨ tyévira', matɨ'ɨj mij huariá'cɨj, aj mu mij taaté'exaa tɨjɨn séecan mu huataséjre hua' jimi. A'ɨ́ɨ mu a'ɨ́ɨn pué'eenya'a ɨ maj tajapuá tyí'huɨɨre', majta a'yan tyihuo'té'exaa tɨ arí huatájuuria'ca' a'ɨ́jna ɨ Jesús.
42024024	Majta séecan ɨ maj ta jamuan huacɨ́j, a'ɨ́ɨ mu majta uja'tanyéj jo' maj ya'vá'najca'aj, a'yaa pu tyi'éenya' je'ej maj tyu'taxájtaca' a'ɨ́ɨmaj ɨ uuca, majta a'ɨ́ɨmaj camu jaaséj a'ɨ́jcɨ ɨ Jesús.
42024025	'Ajta ɨ Jesús a'yaa pu tyihuo'té'exaa tɨjɨn: ―Ji'nye se quee huápuɨ'ɨj tyojo'itej mua'aj, je'ej xu pua'aj tyityóomuajtye, caxu je'ej tyéejtyoove mu jutzájta' siaj sij tyá'antzaahuatye' néijmi'i je'ej maj tyu'taxájtaca' a'ɨ́ɨmaj ɨ maj Dios jitze ma'can tyí'xaxa'ta'aj.
42024026	¿Nyi sequée jamua'reeriaca'a tɨ a'yan tyúuxɨe'va'ca'aj tɨ anaquéej jajpuéetzij já'ra'nyi a'ɨ́jna ɨ tɨ Dios a'áan yo'ojrasij ɨ ɨpuárij japua, tɨ'ij tyu'ta'íjta íiyaj nɨ cháanacaj japua, ajta u tajapuá?
42024027	'Aj pu'ij tyámua' naa néijmi'i tyihuo'té'exaa je'ej tɨ tyé'yu'si'huaca'a ɨ yu'xarij jitze a'ɨ́jcɨ jɨme' ɨ Jesús, tɨ'ɨj a'ɨ́jna tyo'yú'xaca' ɨ Moisés, ajta matɨ'ɨj tyo'yu'xaca'a a'ɨ́ɨmaj ɨ maj Dios jitze ma'can tyí'xaxa'ta'aj.
42024028	Matɨ'ɨj meríj a véjri' joojú'caa a'ájna chájta' jo' maj ja'rá'iixa, óoche' pu huamá'ca'aj a'ɨ́jna ɨ Jesús, tɨ'ɨj ɨ tɨ mu ja'yee jo'yi'ij.
42024029	Majta a'ɨ́ɨmaj jéehua mu ca'nyíjra'aj jaata' tɨ a'áa jo'tyá'ɨtzeere'en, a'yaa mu tyaaté'exaa tɨjɨn: ―Pata'aj ta jamuan ya huatyá'ɨtzeere'en, ji'nye pu'rí huachúmua', ajta arí huariá'tɨca'rij. Tɨ'quij utyájrupi tɨ'ij hua' jamuan huatyá'ɨtzeere'en.
42024030	Tɨ'ɨj Jesús ajtyéeyixɨj hua' jamuan ɨ meesa jitze, aj pu'ij jaatyɨ́'pu ɨ pan, ajta tyámua' tyaatá' ɨ Dios, tɨ'quij je'ta' jo'tátaaraca'a ɨ pan, aj pu'ij huo'tɨ́'pu'uj.
42024031	Tɨ'ɨj huo'taɨ'ɨpu'uj, aj mu mij jaamua'aj, ajta a'ɨ́jna a'huóopua'rixɨj meséeracaj.
42024032	Matɨ'ɨj mij a'yan tyityetyúu'ihuo'ri' tɨjɨn: ―¿Nyi quee ca'nyíin jɨn ú'tzunaca' ɨ taxɨéjnyu'caa, ajta tatéexɨ'raca'aj ta tzájta' tɨ'ɨj ɨ tɨéj, tɨ'ɨj a'ɨ́ɨn tyitátyixaa ɨ juyéj jitze, tɨ a'yan tyí'ta'ixaatya'ca'aj je'ej tɨ huatóomua'aj ɨ tɨ tyé'yu'si' ɨ yu'xarij jitze?
42024033	'Matɨ'ɨj mij ájhuiixɨj, ca'nácan mu huariá'cɨj a Jerusalén, a'áa mu huojo'tyo a'ɨ́ɨjma ɨ maj tamuáamuata' japuan sɨ́ɨj ará'asej, majta ɨ séecan ɨ maj hua' jamuan huacɨ́j, néijmi'i mu a'áa ja'tyúusɨɨriaca'aj.
42024034	Majta a'ɨ́ɨmaj ɨ maj a'áa jo'tyú'uuca'aj a Jerusalén, a'yaa mu tyihuo'té'exaa ɨ maj hua'pua tɨjɨn: ―A'yaa xaa nyu'u tyi'ja'yájna, tavástara' pu huatájuuriaca', ajta huataséjre a'ɨ́jcɨ jimi ɨ Simón.
42024035	'Majta a'ɨ́ɨmaj ɨ maj hua'pua, a'ɨ́ɨ mu huo'té'exaa je'ej tɨ tyi'tɨ́j huarɨ́j matɨ'ɨj a'áa joojú'caj ɨ juyéj jitze, ajta je'ej maj tyaamuá'aj tɨ'ɨj je'ta jo'tátaaraca'aj ɨ pan.
42024036	'Móoche' mu tyi'ixáatacaj a'ɨ́jcɨ jɨme' tɨ'ɨj ɨ Jesús huataséjre hua' jimi, a'úu pu je'ta' huatyéechaxɨj, aj pu'ij a'yan tyihuo'tatyóojtye tɨjɨn: ―Che' tyamua jamúa'axcaj ja'mua tzajta'.
42024037	'Aj mu mij néijmi'i tyámua' tyu'tátzɨn, ji'nye a'yaa pu huá'seejratya'ca'a, cuxáa nyájcan pué'eenya'aj.
42024038	A'yaa pu tyihuo'té'exaa tɨjɨn: ―¿Ji'nye siaj sij huápuɨ'ɨj tyi'tzɨɨnye'? ¿Ji'nye huápuɨ'ɨj tyaja'muatyesi'huaritye' siaj tyá'antzaahuatye'?
42024039	Cásɨ' ɨ nyamuájca' jitze, ajta ɨ nya'ɨ́ɨcaj jitze, nyáaj nu a'ɨ́ɨn pué'een. Siata'aj na'ajtamuárɨe' siajta naaséej. Sɨ́ɨj tɨ muɨ'chij, capu a'yan tyi'tyáhue'ra', capu ajta a'yan tyi'tyájcarij, xu'ríj nyeseej nyaj tyáhue'ra', nyajta tyájcarij.
42024040	Tɨ'ɨj a'yan tyihuo'té'exaa, aj pu'ij huo'taséejra ɨ jumuáca', ajta ɨ ju'ɨ́ɨcaj
42024041	Majta a'ɨ́ɨmaj, camu ja'tzaahuatyaca'aj, ji'nye jéehua mu jutyámua'va'ca'aj, majta je'ej yo'séjraca'a, aj pu'ij a'yan tyihuo'ta'íhuo'ri' tɨjɨn: ―¿Nyi sequée tyi'tɨj tyícha'ɨj nyaj jáacua'nyi?
42024042	Matɨ'ɨj mij hué'ej tɨ hué'ejchi' jaata'.
42024043	Tɨ'quij ja'ancurá'a, aj pu'ij jáacua meeséeraca'a a'ɨ́ɨmaj.
42024044	A'yaa pu tyihuo'té'exaa tɨjɨn: ―A'yaa nu tyajamuaaté'exaa nyatɨ'ɨj ja'mua jamuan jo'cha'canya'aj, tɨ a'yan tyúuxɨe'va'ca'aj tɨ néijmi'i tya'róo'aste je'ej tɨ tyo'yu'xaca'a nyeetzij jɨme' a'ɨ́jna ɨ Moisés, majta a'ɨ́ɨmaj ɨ maj Dios jitze ma'can tyí'xaxa'ta', ajta ɨ chuíicarij jitze.
42024045	'Aj pu'ij huo'ta' mej mij yo'itée muá'ra'nyij je'ej tɨ tyé'yu'si' ɨ yu'xarij jitze.
42024046	A'yaa pu tyihuo'té'exaa tɨjɨn: ―A'yaa pu tyé'yu'si' ɨ yu'xarij jitze tɨ a'yan tyúuxɨe'va'ca'aj tɨ jajpuéejtzij ja'ranyiiche, a'ɨ́jna ɨ Dios tɨ a'áan yo'ojrasi ɨ ɨpuárij japua. Ajta hueíca xɨcáj jitze huatájuuritaj.
42024047	'Majta néijmi'i japua ɨ cháanacaj tyihuo'té'exaatye'sij nyenyúucaritze' mej mij seequé tyú'mua'tyi ɨ Dios jimi tɨ'ij a'ɨ́ɨn tyihuo'tú'uunyi'. Siajta mua'aj a'yaa xu huatyóohuisij siaj tyihuo'té'exaatye' íiye'ej Jerusalén.
42024048	Mua'aj xu tyihuo'té'exaatye'ej néijmi'i je'ej siaj tyi'tɨ́j tyu'séej.
42024049	Nyáaj nu uyo'ta'ítyij ja'mua jimi a'ɨ́jcɨ ɨ tɨ nyavástara' jɨn tya'tóoratziiri'. Siajta mua'aj, siata'aj a'yan huatye'en iiye'éj chájta' 'asta siana'aj quee ja'ancuriá'an a'ɨ́jcɨ ɨ ca'nyíjra'aj jútye' tɨ je'cányejsi.
42024050	'Tɨ'quij ɨ Jesús huojo'ví'tɨ a'ájna a Betania, aj pu'ij ajméjca'taxɨj, ajta je'en tyámua' tyihuo'tá' ɨ hua' tzajta'.
42024051	Tɨ'ɨj óoj hua'huavivíiriaca'a, aj pu'ij ahuojo'tyáhuii a'ɨ́ɨjma tɨ'quij jútye' tyíraa.
42024052	Majta a'ɨ́ɨmaj mu jaatyánajchaca', jéehua mu huatóotyamua'vej, matɨ'ɨj mij jo'cɨ́j a Jerusalén.
42024053	A'náj tɨna'aj mu ɨ tyeyúuj tzajta' je'rú'uuca'aj, metye'tyóotzi'ria'aj ɨ Dios.
43001001	'Jájcua ɨmua pu séjria'ca' ɨ nyúucarij, ajta a'ɨ́jna ɨ nyúucarij a'ɨ́j pu jimi séejria'ca' ɨ Dios, ajta ɨ Dios pu a'ɨ́ɨn pué'eenya' ɨ nyúucarij.
43001002	A'ɨ́ɨ pu jájcua 'ɨmuá séejria'ca' ɨ Dios jimi tɨ'ɨj quee xu ma'huá'taca ɨ cháanacaj.
43001003	A'ɨ́j pu jitze huatama'can ɨ nyúucarij ɨ Dios néijmi'i tyu'taahuaca' ɨ tɨ tyí'seejre', capu tyi'tɨ́j a'yan tyi'séeria'aj ta'me'nyíiche' tɨ pua'aj quee ɨ nyúucarij a'yan tyu'taxájtache'.
43001004	A'ɨ́j pu jitze séejria'ca'aj ɨ júuricamej, ajta ɨ júuricamej pu jɨn huányeeri'cɨca'aj hua' tzajta' ɨ tyeɨ́tye.
43001005	Ajta a'ɨ́jna ɨ tɨ jɨn huányeeri'ij, a'ɨ́j pu jɨn huanyéeri'cɨj ja'raa jo'tɨ jo'tɨ́ca'aj, ajta ɨ tɨ́ca'rij capu je'ej joorejvej tɨ jo'jé'ca a'ɨ́jna ɨ tɨ jɨn huányeeri'ij.
43001006	'Sɨ́ɨj pu tyáatɨ' huataséjre tɨ a'yan ántyapuaaca'aj tɨjɨn Juan, Dios pu a'yan yo'ta'ítyaca',
43001007	ta'aj ij a'ɨ́jcɨ jitze huatama'can ɨ tatzárij tyihuo'té'exaatye'en ɨ tyeɨ́tye, ajta mej mij néijmi'i tya'antzaahuatye'en je'ej tɨ a'ɨ́ɨn tyi'xajtaca'aj.
43001008	Ajta a'ɨ́jna ɨ Juan capu a'ɨ́ɨn pué'eenya' ɨ tátzarij, sulu sɨ́ɨj tɨ a'ɨ́jna jɨn mujo'vé'me tɨ'ij a'ɨ́jna jitze ma'can ɨ tatzárij tyihuo'té'exaatye'en.
43001009	Ajta a'ɨ́jna ɨ tɨ jɨ'ré'caj jɨme' tátzarij pué'een ɨ tɨ hua'tatzavi'tye'ej néijmi'ca ɨ tyeɨ́tye, a'ɨ́ɨ pu ooj yaja'vá'ma'ca'aj íiyaj nɨ cháanacaj japua.
43001010	'A'ɨ́jna ɨ tɨ nyúucarij pué'een, a'yan pu séejria'ca' ɨ cháanacaj japua, ajta Dios pu ɨ cháanacaj huatyátaahuaca' a'ɨ́jna jitze ma'can ɨ nyúucarij, majta ɨ maj yan huacháatɨma'caa ɨ cháanacaj japua camu jaamua'aj.
43001011	A'ɨ́ɨ pu mujove'me íiyan cháanacaj, majta ɨ maj a'yan huacháatɨma'caa camu tyámua' tyetyéeje.
43001012	Majta a'ɨ́ɨmaj ɨ maj tyámua' tyetyéeje majta jitzan tya'antzaahuaj, a'ɨ́ɨ pu a'yan tyihuo'ta' mej mij yóojmua'mua' puéenya'aj muá'ra'nyij ɨ Dios.
43001013	A'ɨ́j mu jɨn yóojmua'mua' pué'een ɨ Dios, camu a'ɨ́jna jɨme' ma tyétyaca jitze eeráanyej nusu maj jujɨ́ɨmua'aj a'yan tya'xɨe'va'ca', sulu a'ɨ́jna jɨme' tɨ ɨ Dios huatyóoyojmua'tyej.
43001014	'A'ɨ́jna ɨ tɨ nyúucarij pué'een a'ɨ́ɨ pu huatyóotyevistaca', ajta tajamuan ye chajca'aj. Tyajta jaaséj ɨ tɨ jɨn huápuɨ'ɨj naa huase'rin, ɨ tɨ ja'ancuriáa' ɨ Dios jimi, a'ɨ́jna jɨme' tɨ a'ɨ́ɨ na'aj yóojra', a'ɨ́j pu jimi séejre' ɨ tɨ jɨn taxɨe've' ajta ɨ tɨ jɨ'ré'cajnɨme'.
43001015	Juan pu a'ɨ́jna jitze huatama'can a'yan tyu'taxájtaca' tɨjɨn: "A'íi pu a'ɨ́ɨn pué'een ɨ nyaj jitzan huatama'can tyajamuáa'ixa, nyatɨ'ɨj a'yan yee a'ɨ́jna tɨ ya'javé'mej nya cújta', jéetze' pu va'cán jɨn tyi'tyéjvee nyequee nyáaj, ji'nye a'ɨ́ɨ pu anaquéej séejria'ca'aj nyequee nyáaj.
43001016	'Néijmi'i tu tyeríj ityáj a'ɨ́j jimi tya'ancuriá' ɨ tɨ a'ɨ́ɨn juxɨevi'ra' tyámua' tyitatá'ca séej jɨme' ajtáhua'aj séej,
43001017	ji'nye a'ɨ́jna ɨ nyúucarij ɨ maj jɨn tyí'ijta a'ɨ́j pu jitze ma'can ɨ Moisés yan huatyátuiihuaca', ajta ɨ tyaj jɨn huátaxɨe've'en ajta ɨ tɨ jɨ'ré'cajnɨme' a'ɨ́j pu jitze tyeje'ráma'can ɨ Jesús tɨ ajta Cɨríistu' pué'een.
43001018	Capu a'tɨ́j a'náj jaaséej ɨ Dios, sulu a'ɨ́ɨ pu'uj ɨ tɨ yóojra' pué'een, ɨ tɨ ajta Dios jimi séejre', a'ɨ́ɨ pu taata' tyej tyij jáamua'tyij je'ej tɨ een ɨ Dios.
43001019	'A'íi pu a'ɨ́ɨn pué'een ɨ Juan tɨ jaataxájtaca, matɨ'ɨj a'ɨ́ɨmaj ɨ maj Israel jitze ajtyáma'can a'áa huojo'ta'ítyaca' a Jerusalén a'ɨ́ɨjma ɨ puaríij majta séecan ɨ maj Leví jitze eeráma'can, mej mij a'yan tyaata'íhuo' a'ɨ́jcɨ ɨ Juan a'tɨ́j tɨ pué'eenya'aj.
43001020	Ajta a'ɨ́jna ɨ Juan a'yaa pu tyihuo'té'exaa je'ej tɨ tyi'jɨ'ré'can jɨme', a'yaa pu tɨjɨn: ―Canu nyáaj a'ɨ́ɨn pué'een ɨ Cɨríistu'.
43001021	'Matɨ'ɨj mij majtáhua'aj a'yan tyaata'íhuo'ri' tɨjɨn: ―¿A'tanyíj pana'aj pué'een? ¿Nyi a'ɨ́ɨn papué'een ɨ Elías? Juan pu a'yan tyu'tanyú tɨjɨn: ―Canu nyáaj a'ɨ́ɨn pué'een. Matɨ'ɨj mij ca'nyíin jɨn a'yan tyaata'íhuo'ri' tɨjɨn: ―¿Nyi a'ɨ́ɨn paj pué'een ɨ tyaj jachó've' ɨ tɨ Dios jitze ma'can tyitaaté'exaatye'sij? A'yaa pu tyu'tanyu tɨjɨn: ―Canu a'ɨ́ɨn pué'een.
43001022	'Matɨ'ɨj mij a'yan tyaaté'exaa tɨjɨn: ―¿A'tanyíj pana'aj pué'een? Tajitze pu juxɨe've' tyata'aj tyij huo'té'exaatye' a'ɨ́ɨjma ɨ maj tojo'ta'íjtyaca'. ¿Ji'nye pij tyitaaté'exaatye'sij a jɨme'?
43001023	'Aj pu'ij Juan a'yan tyihuo'té'exaa tɨjɨn: ―Nyáaj nu a'ɨ́ɨn pué'een ɨ nyúucarij tɨ a'áa ja'va'namuajre' jo'tɨ quee ja'tyi'tɨ́j, tɨ a'yan tyi'xaj tɨjɨn: "Tyámua' xu huo'uure siaj sij tyámua' naa tyetyéjeeve a'ɨ́jcɨ ɨ tavástara'," a'yájna tɨ'ɨj tyu'taxájtaca' a'ɨ́jna ɨ Isaías.
43001024	'Majta a'ɨ́ɨmaj ɨ maj fariseos uhuojo'ta'ítyaca' mej mij jamuan tyu'taxáj a'ɨ́jcɨ ɨ Juan,
43001025	a'yaa mu tyaata'íhuo'ri' tɨjɨn: ―Tɨ pua'aj pequee a'ɨ́ɨn pué'eenye' ɨ Cɨríistu', pajta quee a'ɨ́ɨn pué'een ɨ Elías, nusu a'ɨ́jna ɨ tyaj jajchó've' tɨ Dios jitze ma'can tyitaaté'exaatye', ¿ji'nye pej pij a'yan tyihua'ɨɨra ɨ tyeɨ́tye?
43001026	'Juan pu a'yan tyihuo'té'exaa tɨjɨn: ―Nyáaj nu jájtyij jɨn hua'ɨɨraj, ajta sɨ́ɨj pu ja'mua jimi séejre' ɨ siaj quee jamua'tyej,
43001027	a'ɨ́ɨ pu 'óoj ma' ja'vé'me. Ajta nyéetzij capu a'yan tyinyetyévijtye' nyej nyij ja'ajta'ɨ́pu'xɨ'ɨn ɨ ca'quéera'an.
43001028	'Néijmi'i pu a'ɨ́jna a'yan tyu'rɨ́j a'ájna 'a tɨ a'yan tyaja'rájtyapua tɨjɨn Betania, utájnyitze pújmua' ɨ játya'naj ɨ Jordán, jo'tɨ a'ɨ́jna ɨ Juan huaja'ɨɨraca'aj.
43001029	'Yaa ariá'pua'aj, Juan pu jaaséj a'ɨ́jcɨ ɨ Jesús tɨ aja'vá'ma'ca'aj a'ɨ́jcɨ jimi, aj pu'ij a'yan tyu'taxájtaca' tɨjɨn: "Cásɨ' xaaséej, a'múu pu a'ɨ́ɨn pué'een ɨ cánya'aj ɨ Dios tɨ jaatámuvejritaj, ɨ tɨ jɨn tyihuo'tu'uunyi'raj ɨ maj jɨn ootyá'ɨtze néijmi'i ɨ maj yan séejre' ɨ cháanacaj japua."
43001030	A'íi pu a'ɨ́ɨn pué'een ɨ nyaj jaxajtaca'aj nyatɨ'ɨj a'yan tyajamuaaté'exaa tɨjɨn: "Sɨ́ɨj pu ya javama'aj ta'mej ɨ tɨ jéetze' va'cán jɨn tyi'tyéjvee nyequée nyáaj, ji'nye a'ɨ́ɨ pu anaquéej séejria'ca'aj nyequée nyáaj."
43001031	Canu nyajta nyáaj jamua'tyájcaa, nyajta a'yaa nu een jɨn mu jo'vé'me nyej nyij huo'ɨɨra ɨ jájtyi jɨme', mej mij a'ɨ́ɨmaj ɨ maj Israel jitze ajtyáma'can jáamua'tyij.
43001032	'Juan pu ajta a'yan tyu'taxájtaca' tɨjɨn: "A'yaa nu tyeeséej a'ɨ́jcɨ ɨ júuricama'ra' ɨ Dios tɨ jútye' aje'cáma'ca'aj a'yan huasé'rihua'aj tɨ'ɨj jáamui', ajta je'en áan mu'úutza' jo'ojyíjxɨ.
43001033	Canu nyajta nyáaj jamua'reeriaca'aj a'tɨ́j tɨ pué'eenya'a, ajta a'ɨ́jna ɨ tɨ nyojo'ta'ítyaca' nyej nyij jájtyi jɨn huo'ɨɨraj, a'yaa pu tyinaaté'exaa tɨjɨn: "A'ɨ́jna ɨ paj jaséejran ɨ tɨ jitzan áan jo'ojyíjxɨ a'ɨ́jna ɨ júuricama'ra' ɨ Dios, a'ɨ́ɨ pu a'ɨ́ɨn pué'een ɨ tɨ a'ɨ́jna jɨn hua'ɨɨran ɨ júuricama'ra' ɨ Dios."
43001034	Nyáaj nu'ríj a'yan tyeeséej, nyáaj nu nyij tyámua' tya'mua'ree tɨ a'ɨ́ɨn pué'een ɨ yóojra' ɨ Dios.
43001035	'Yaa ariá'pua'aj, Juan pu 'ajtáhua'aj a'áa jo'tyávaaca'aj hua'puácaa tyivi'tɨj ɨ maj jamuan huacɨ́'ca'aj.
43001036	Tɨ'ɨj jaaséej tɨ a ja'tama'ca'aj a'ɨ́jna ɨ Jesús, a'yaa pu tyu'taxájtaca' tɨjɨn: ―Xaaséj, a'múu pu a'ɨ́ɨn pué'een ɨ cánya'aj Dios tɨ jaatámu'vejritaj.
43001037	'Matɨ'ɨj a'yan tyáanamuajri' a'ɨ́ɨmaj ɨ maj hua'pua, aj mu mij jamuan jo'ju' ɨ Jesús.
43001038	Aj pu'ij ɨ Jesús ooré'nyeeriaca'a, tɨ'quij huo'séj maj jaavájrasima'aj, a'yaa pu'ij tyihuo'ta'íhuo'ri' tɨjɨn: ―¿Tyi'tajnyi je'ej setyi'huoo? Aj mu mij a'yan tyityatanyú tɨjɨn: ―Maeestro, ¿jo'nyí pe'chej?
43001039	'Aj pu'ij Jesús a'yan tyihuo'té'exa tɨjɨn: ―Musio'vá'ju' siata'aj jaaséj. Aj mu mij jamuan jo'ju, matɨ'ɨj mij jaaséj, a'áa mu jamuan jo'tyá'ɨtzee, 'asta na'aj quee arí yaacɨj cama'caj ɨ xɨcáj.
43001040	Sɨ́ɨj tɨ jáanamuajri' a'ɨ́jcɨ ɨ Juan ajta je'en jamuan jo'mej ɨ Jesús, a'ɨ́ɨ pu a'ɨ́ɨn pué'eenya'aj a'ɨ́jna ɨ Andrés, ihuária'ra' a'ɨ́jcɨ ɨ Simón, tɨ ajta Pedro pué'een.
43001041	Ajta a'ɨ́jna ɨ Andrés a'ɨ́j pu anaquéej huátyoo a'ɨ́jcɨ ɨ ju'ihuáara' ɨ Simón, a'yaa pu'ij tyaaté'exaa tɨjɨn: ―Tu'rí jáatyo a'ɨ́jcɨ ɨ Mesías. (A'ɨ́jna ɨ nyúucarij Mesías, a'yaa pu huatóomua'aj tɨjɨn Cɨríistu').
43001042	'Aj pu'ij ɨ Andrés 'uya'ráavi'tɨj a'ɨ́jcɨ ɨ Simón ɨ Jesús jimi, tɨ'ɨj ɨ Jesús jaaséj, a'yaa pu tyaaté'exaa tɨjɨn: ―Muáaj paj a'ɨ́ɨn pué'een ɨ Simón, yóojra' a'ɨ́jcɨ ɨ Jonás, ajta a'yaa paj ántyapuaj pua'mej tɨjɨn Cefas (Cefas, a'yaa pu huatóomua'aj tɨjɨn Pedro, tɨ ajta tyetyéj pué'een).
43001043	'Yaa ariá'pua'aj, Jesús pu a'yan tyaaxa'puɨ'ɨntare tɨ a'áa jo'me'en a'ájna a Galileea. A'ɨ́j pu'ij 'antyinájchaca' a'ɨ́jcɨ ɨ Felipe, tɨquij a'yan tyaaté'exaa tɨjɨn: ―Pata'aj nya jamuan jo'cha'canye'en.
43001044	'A'ɨ́jna ɨ Felipe a'áa pu ja'ma'cantaca' a'ájna chájta' tɨ a'yan tyaja'rájtyapua tɨjɨn Betsaida, jo' maj majta ja'ma'cantaca'aj a'ɨ́jna ɨ Andrés ajta ɨ Pedro.
43001045	Felipe pu a'ɨ́j jo'huoosij a'ɨ́jcɨ ɨ Natanael, tɨ'quij a'yan tyaaté'exaa tɨjɨn: ―Tu'rí jáatyo a'ɨ́jcɨ ɨ tɨ ja'xaj ɨ yu'xarij jitze Moisés tɨ jo'yu'xaca', a'ɨ́ɨ pu ajta a'ɨ́ɨn pué'een ɨ maj jitzan huatama'can tyo'yu'xaca' a'ɨ́ɨmaj ɨ maj Dios jitze huatama'can tyi'xajtaca'aj. A'ɨ́ɨ pu a'ɨ́ɨn pué'een a'ɨ́jna ɨ Jesús, yóojra' a'ɨ́jcɨ ɨ José, Nazaret tɨ ja'ma'can.
43001046	'Ajta a'ɨ́jna ɨ Natanael a'yaa pu tyu'taxájtaca' tɨjɨn: ―¿Nyi a'yan tyíɨ'rij tɨ Nazaret tyi'tɨ́j je'ráanye tɨ tyámua' een? Felipe pu a'yan tyaaté'exaa tɨjɨn: ―Che'réj, pata'aj jaaséj.
43001047	'Tɨ'ɨj Jesús jaaséej tɨ 'aja'va'ma'ca'aj a'ɨ́jna ɨ Natanael, a'yaa pu tyu'taxájtaca' tɨjɨn: ―Yaa pu sɨ́ɨj ve'mej tɨ jɨ're'can jɨme' Israel jitze 'ajtyáma'can, capu tyi'tɨ́j séejre' tɨ hué'tzi pué'een a'ɨ́jna jimi.
43001048	'Natanael pu a'yan tyaata'íhuo'ri' tɨjɨn: ―¿Ji'nye pej pij éen jɨme' nyamua'tye? Jesús pu a'yan tyaaté'exaa tɨjɨn: ―Nyáaj nu muaséej tɨ'ɨj quee xu muaatajéeva'caj a'ɨ́jna ɨ Felipe, patɨ'ɨj a'áan je'rácatyi ɨ xápua' jitye.
43001049	'Aj pu'ij ɨ Natanael a'yan tyaaté'exaa tɨjɨn: ―Maeestro, muáaj paj a'ɨ́ɨn pué'een ɨ yóojra' ɨ Dios, muáaj paj a'ɨ́ɨn pué'een ɨ paj tyitaata'íjtye'sij ɨ tyaj Israel jitze ajtyáma'can.
43001050	'Jesús pu a'yan tyaaté'exaa tɨjɨn: ―¿Nyi a'ɨ́j pana'aj jɨn tya'tzaahuatye' ɨ nyaj muaaté'exaa nyaj muaaséj patɨ'ɨj a'áan je'rácatyi ɨ xápua' jitye? A'yaa nu tyi'mua'ixaatye' paj a'ɨ́jna tyi'sejran ɨ tɨ jéetze' tyúuxɨe've'.
43001051	'A'yaa pua ajta tyaaté'exaa ɨ Jesús tɨjɨn: ―A'yaa nu tzáahuatyi'ra' jɨn tyaja'mua'ixaatye' siaj mua'aj jasejran tɨ'ɨj antacúunyi'huaj ja'me u tajapua, siajta a'ɨ́ɨjma séejran ɨ tajapua maj tyi'huɨɨre' ɨ Dios jimi, a'ɨ́ɨ mu yava'canyinyíica'aj muá'ju'un nyéetzij jimi, majta je'en tajapua jo'ojnyinyíica'a muá'ju'un.
43002001	'Tɨ'ɨj hueíca xɨcáj tyoomá'ca, sɨ́ɨj pu huatyényeɨchaca' a'ájna chájta' Caná, Galileea, tɨ ja'ajtyáma'can. Ajta a'ɨ́jna ɨ náanajra' ɨ Jesús, a'áa pu jo'tyávaaca'aj,
43002002	a'ɨ́j mu majta huatá'inyej a'ɨ́jcɨ ɨ Jesús, majta ɨ maj jamuan huacɨ́j, mej mij hua' jamuan tyu'ye'esten.
43002003	Aj pu'ij huaxɨ́j a'ɨ́jna ɨ nahuáj, ajta ɨ náanajra' ɨ Jesús a'yaa pu tyaaté'exaa tɨjɨn: ―Capu che' uhuájmua ɨ nahuáj.
43002004	'Jesús pu a'yan tyu'tanyu tɨjɨn: ―Iɨtɨ', ¿ji'nye pej pij nyéetzij nye'ixaatye'? Capu eexú tya'rá'aj nyéetzij jimi.
43002005	'Aj pu'ij ɨ náanajra' a'yan tyihuo'té'exa a'ɨ́ɨjma ɨ maj tyi'huɨɨre' tɨjɨn: ―Néijmi'i xu jɨn a'yan huárɨnyij je'ej tɨ a'ɨ́ɨn tyajamuaaté'exaatye'sij.
43002006	'A'áa pu aráasej ɨ xa'rij tyojo'váatɨma'caa tɨ tyetyéj jɨme' tyítaavijhuaca'a, a'ɨ́ɨ pu tyi'pué'eenya'aj ɨ maj jitzan tyi'tyaɨ'racaa a'ɨ́ɨmaj ɨ maj Israel jitze ajtyáma'can. A'yaa pu tyo'vejrica'a a'chu huéicatyé nusu huéicatye japuan tamuáamuata' liitru ɨ jájtyi.
43002007	Jesús pu'ij a'yan tyihuo'té'exaa a'ɨ́ɨjma ɨ maj tyí'huɨɨre' tɨjɨn: ―Siata'aj ja'vá'jɨstyaxɨ'ɨn ɨ jajtyí jɨme' ɨ xá'rij tzajta'. Matɨ'ɨj mij tyámua' naa tya'vá'jɨstyaxɨ,
43002008	ajta je'en Jesús a'yan tyihuo'té'exa tɨjɨn: ―Siata'aj cɨ́ɨ tyi'tajánɨe' ɨ tu'huájmuaa siajta je'en jaatá'an a'ɨ́jcɨ ɨ tɨ a'ɨ́jna jɨn antyúumua'ree ɨ maj tyi'ye'estej. Aj mu mij a'yan huarɨ́j.
43002009	Ajta a'ɨ́jna ɨ tɨ antyúumua'ree, a'ɨ́ɨ pu ju'qué'ij a'ɨ́jcɨ ɨ jájtyi tɨ huatyóonahuastaca', ajta quee jamua'reeria'ca' jo'tɨ ja'ma'cantaca'aj a'ɨ́jna ɨ nahuáj, majta a'ɨ́ɨmaj ɨ maj tyí'huɨɨre', a'ɨ́ɨ mu xaa jamua'reeria'ca'aj, ji'nye a'ɨ́ɨ mu ju'cáato'xɨj ɨ jájtyi. A'ɨ́j pu'ij jɨn jaatajé a'ɨ́jcɨ ɨ tɨ huatyényeɨɨchij,
43002010	tɨ'quij a'yan tyaaté'exaa tɨjɨn: ―Néijmi'i tu a'yan tyeeyí'tɨn, anaquéej tu hua'tá'acaa a'ɨ́jna ɨ nahuáj tɨ jéetze' jɨ́'re'en, ajta tɨ pua'aj meríj huatyáta'ruj, aj tu tyij a'ɨ́j huo'tá'sij ɨ nahuáj tɨ quée jɨ́'re'en. Pajta muáaj ma paj ja' ya'ɨtzaaca'aj ɨ tɨ jéetze' jɨ're'en tyej tyij ijíij ju'cáaye'en.
43002011	'A'íi pu a'ɨ́ɨn pué'een ɨ tɨ anaquéej a'yan tyi'tɨ́j jɨn huarɨ́j a'ɨ́jna ɨ Jesús ɨ maj jɨn tyámua' tyotaséej, a'ájna chájta' a Caná Galileea tɨ ja'ajtyáma'can, a'íj pu jɨn huo'taséejra ɨ tɨ jɨn naa huase'rin, majta ɨ maj jamuan huacɨ́j a'ɨ́ɨ mu jimi tya'antzaahuaj.
43002012	'Aj pu'ij te'ej a'áa jo'mej a Capernaúm, jamuan ɨ náanajra', majta ihuáamua'mua, majta ɨ maj jamuan huacɨ́j, a'áa mu mij a'chu pua'an xɨcáj ja'tyee.
43002013	'Ajta arí tyi'vejritaca'a a'ájna maj jitzan jo'támua'reej a'ɨ́jna xɨcáara' tɨ jitzan Dios tyihuo'tú'uunyi'ri' a'ɨ́ɨjma ɨ maj Israel jitze ajtyáma'cantaca'aj, Jesús pu'ij a'áa jo'mej 'a Jerusalén.
43002014	A'úu pu'ij ɨ tyeyúuj tzajta huojo'tyoj a'ɨ́ɨjma ɨ maj hua'tooca' ɨ púuyesij, majta ɨ cánya'xɨɨ, majta cúcui'see, ajta séecan ɨ maj túmii hua'puata'tyi'raca'aj ɨ tyeɨ́tye.
43002015	Tɨ'ɨj huo'séj, Jesús pu'ij cuaarta huatyátaahuaca' cójnari jɨme', tɨ'quij a'ɨ́jcɨ jɨn hui'rámuarij néijmi'caa, hua' jamuan ɨ púuyesij ajta ɨ cánya'xɨɨ. Ajta tye'tahuá'xɨ ɨ tyihuá'meesa ɨ maj japuan hua'puata'tyi'raca'aj ɨ túmii.
43002016	Ajta a'ɨ́ɨjma ɨ maj cúcui'see toocá'aj a'yaa pu tyihuo'té'exaa tɨjɨn: ―Siata'aj tyi'ráan a'yun tɨ tyí'seejre'. Caxu a'yan ja'uuriaj tɨ'ɨj chi'ij ɨ maj tzajta' túmii mué'tɨjca a'ɨ́jcɨ ɨ chí'ra'an ɨ nyavástara'.
43002017	'Aj mu mij a'ɨ́ɨmaj ɨ maj jamuan huacɨ́j jo'támua'reeri' tɨ a'yan tye'yu'si' ɨ yu'xarij jitze tɨjɨn: "A'yaa nu tya'xɨe've' tɨ tyámua' tyi'eenye jo' paj jo'tyéechi'ij."
43002018	'Majta a'ɨ́ɨmaj ɨ maj Israel jitze ajtyáma'can, a'yaa mu tyaata'íhuo'ri' tɨjɨn: ―¿Tyi'tajnyí jɨn paataséjrataj tyej tyij jáamua'ree tyi'tɨ́j paj jɨn antyiamua'réeriaj pej pij a'yan rɨcɨj?
43002019	'Jesús pu a'yan tyihuo'té'exa tɨjɨn: ―Xaatyú'uunaj a'íjcɨ ɨ tyeyúuj, nyáaj nu hueíca xɨcáj tzájta' nyajtáhua'a ja'ajtahua.
43002020	'Majta a'ɨ́ɨmaj ɨ maj Israel jitze ajtyáma'can, a'yaa mu tyityatanyu tɨjɨn: ―Hua'puatye nyinyi'ra' japuan aráse mu ja'tyee matɨ'ɨj mij ja'ajtaahuaca' a'íjcɨ ɨ tyeyúuj, ¿nyi quij muáaj hueíca xɨcáj jitze pa'ajtahuaj?
43002021	'Ajta a'ɨ́jna ɨ tyeyúuj ɨ Jesús tɨ jaxajtaca'a, a'ɨ́j pu putyí'xajtaca' ɨ jutyévira'.
43002022	A'ɨ́j pu jɨn tɨ'ɨj huatájuuriaca', aj mu mij jo'támua'reeri' ɨ maj jamuan huacɨ́j je'ej tɨ tyihuo'ixaatyaca', majta je'en tya'antzaahuaj ɨ yu'xarij jitze, majta ja'antzaahuaj je'ej tɨ ɨ Jesús tyihuo'ixaa.
43002023	'Tɨ'ɨj ooj ɨ Jesús a'áa jo'tyávaacaj a Jerusalén, a'ájna matɨ'ɨj tyi'yestyaacaj a'ɨ́jcɨ jɨme' tɨ Dios tyihuo'tú'unyi'ri, jéehua mu tyeɨ́tye jimi tya'antzaahuaj, matɨ'ɨj jaaséej tɨ a'ɨ́ɨn a'yan rɨjcaa a'ɨ́jcɨ jɨme' tɨ naa tyihua'sejratye'.
43002024	Ajta ɨ Jesús capu hua' jitze tyi'ca'nyajca'aj, ji'nye néijmi'caa pu muajtyajca'a.
43002025	Capu juxɨe'va'ca'aj tɨ a'tɨ́j jaaté'exaatye'en je'ej tɨ tyi'tyúucha'ɨj sɨ́ɨj ɨ tyévij, ji'nye a'ɨ́ɨ pu jamua'reeriaca'a je'ej tɨ eenya'a ɨ mua'tzíiria'ra' ɨ tyévij.
43003001	'A'áa pu sɨ́ɨj jo'tyávaaca'aj tɨ a'ɨ́ɨjma jitze ajtyáma'cantaca'aj ɨ fariseos, a'yaa pu ántyapuaaca'aj tɨjɨn Nicodemo, tyáatɨ' pu pué'eenya'aj tɨ jéehua juxɨe'va'ca'a hua' jimi ɨ maj Israel jitze ajtyáma'can.
43003002	A'ɨ́ɨ pu tɨ́ca' aje'ré'nyej ɨ Jesús jimi, tɨ'quij a'yan tyaaté'exaa tɨjɨn: ―Maeestro, tyáamua'ree tɨ ɨ Dios mojo'ta'ítyaca' pej pij tyitáamua'tyej, ji'nye capu a'tɨ́j jaayi'tɨn tɨ a'yan rɨjca patɨ'ɨj muáaj, tɨ pua'aj quee ɨ Dios jimi séejria'aj.
43003003	'Jesús pu a'yan tyaaté'exa tɨjɨn: ―A'yaa nu tyi'mua'ixaatye' tzáahuatyi'ra' jɨme', tɨ pua'aj quee ɨ a'tɨ́j jájcuan huanɨé'huaj, capu ɨ'rij tɨ jaaséj jo'tɨ ɨ Dios tyeje'ijta.
43003004	'Nicodemo pu a'yan tyaata'íhuo'ri' tɨjɨn: ―¿Ji'nye tyíɨ'rij tɨ a'tɨ́j ajtáhua'aj huanɨé'huaj tɨ pua'aj arí vástɨ' pué'eenye'? ¿Nyi je'ej tyíɨ'rij tɨ ajtáhua'aj atyáhui'xɨn ɨ jucáara' jitze ɨ junáanaj tɨ'ij ajtáhua'aj huanɨé'huaj?
43003005	'Tɨ'quij Jesús a'yan tyaaté'exaa tɨjɨn: ―A'yaa nu tzáahuatyi'ra' jɨn tyi'mua'ixaatye', a'ɨ́jna ɨ tɨ quee huóojajcuare'en a'ɨ́jcɨ jɨme' tɨ huáɨ'huaj ɨ jájtyi jɨme', ajta quee huanɨé'huaj a'ɨ́jcɨ jitze huatama'can ɨ júuricama'ra' ɨ Dios, capu je'ej tyíɨ'rij tɨ utyájrutye jo'tɨ ɨ Dios tyeje'ijta.
43003006	A'ɨ́jna ɨ tɨ tyévij jitze huanɨé'huaca' yan pu ma'can ɨ cháanacaj japua, ajta ɨ tɨ a'ɨ́jna jitze huanɨé'huaca' ɨ júuricama'ra' ɨ Dios, a'ɨ́j pu jitze eerámacan ɨ júuricama'ra' ɨ Dios.
43003007	Capaj je'ej tya'muajca nyaj a'yan tyí'mua'ixaatye' yee juxɨe've' paj jájcuan huanɨé'huaj.
43003008	Jo'tɨ na'aj pu huá'aacaj, tyij pajta janamuaj tɨ jújhua'na, capaj jamua'ree jo'tɨ pújmua' jo'vé'yi'ij nusu je'ej tɨ pújmua' huarú'pij. A'yaa mu cha'ta mana'aj een a'ɨ́ɨmaj ɨ maj ɨ júuricama'ra' ɨ Dios jitze huanánɨe'huaca'.
43003009	'Nicodemo pu ajtáhua'aj a'yan tyaata'íhuo'ri' tɨjɨn: ―¿Ji'nye tyíɨ'rij tɨ a'yan 'tya'ranyij?
43003010	'Jesús pu a'yan tyaaté'exaa tɨjɨn: ―Muáaj paj tyihua'mua'tye a'ɨ́ɨjma ɨ maj Israel jitze ajtyáma'can, ¿nyi pe quee yo'itej tyi'tɨ́j nyaj mua'ixaatye'?
43003011	A'yaa nu tyi'mua'ixaatye' tzáahuatyi'ra' jɨme', ityáj tu a'ɨ́jna hua'ixaatye' tyi'tɨ́j tyej tyámua' naa tyi'mua'ree, tyajta jamua'ree tyi'tɨ́j tyaj huaséj, siajta mua'aj caxu tya'tzaahuatye' je'ej tyej tyajá'mua'ixaatye'.
43003012	Tɨpua'aj sequee na'tzaahuatya'aj tɨpua'aj tyi'tɨ́j nyaja'mua'ixaatya'aj yan tɨ ma'can ɨ cháanacaj japua, ¿ji'nye setyina'antzaahuatye'sij tɨ pua'aj a'ɨ́j nyajamuaaté'exaatye'en ɨ tajapua tɨ tyaja'ma'can?
43003013	'Capu a'tɨ́j ujo'ojnyéj ɨ tajapuá, sulu a'ɨ́ɨ pu'uj ɨ tɨ ya va'cáanye ɨ cháanacaj japua, a'ɨ́ɨ tɨ'ij pué'een ɨ tɨ ajta tyévij jitze huanɨé'huaca'.
43003014	Ajta a'yájna tɨ'ɨj ɨ Moisés tye'ejpí a'ɨ́jcɨ ɨ cú'cu'uj a'ájna jo'tɨ quee já'tyi'tɨj, a'yaa pu cha'ta na'a tyúuxɨe've' tɨ Dios ja'ajriáj a'ɨ́jcɨ ɨ tɨ ajta tyévij jitze huanɨé'huaca',
43003015	mata'aj mij néijmi'i ɨ maj jitzan tya'antzaahuatye'sij jusén jɨme' maj júurij mua'ra'nyij.
43003016	'Dios pu huápuɨ'ɨj huo'xɨe'vej a'ɨ́ɨjma ɨ maj yan huacháatɨmee ɨ cháanacaj japua, a'ɨ́j pu jɨn ɨ juyóoj ujo'ta'ítyaca', mata'aj mij néijmi'i ɨ maj jitzan tya'antzaahuatye'sij quee huácui'nyij, sulu mej mij jusén jɨme' júurij mua'ra'nyij.
43003017	Ji'nye capu ɨ Dios a'ɨ́jna jɨn uyo'ta'ítyaca' ɨ juyóoj tɨ'ij puéjtzi huo'ta'an ɨ maj yan huacháatɨmee ɨ cháanacaj japua, sulu tɨ'ij néijmi'ca huáhuɨɨre'en a'ɨ́jcɨ jitze huatama'can.
43003018	'A'ɨ́jna ɨ tɨ tya'tzaahuatye' a'ɨ́jcɨ jimi ɨ yóojra' ɨ Dios, capu puéjtzi jacɨ'tyij, ajta ɨ tɨ quee jimi tya'tzaahuatye', a'ɨ́j puéjtzi cɨ'tyij a'ɨ́jcɨ jɨme' tɨ quee tya'antzaahuaj ɨ a'ɨ́jcɨ jimi ɨ yóojra' ɨ Dios.
43003019	A'ɨ́ɨmaj ɨ maj quee tya'tzaahuatye', pu'ríj puéjtzi huo'cɨ'ɨj, ji'nye je'ej mu pua'aj tyityetyúucha'ɨɨca'aj, ajta tɨ'ɨj yan huataséjre ɨ tatzárij, camu jaataxɨe'vej, sulu jéetze' mu jaataxɨe've maj a'áa jo'tyá'ɨtzeere' jo' tɨ jo'tɨ́ca'.
43003020	Néijmi'i ɨ maj je'ej pua'aj tyityetyúucha'ɨj, camu jaxɨe've'ej ɨ tatzárij, camu majta jitzan utyáhuiixɨ'ɨj, ji'nye camu jaxɨe've' tɨ huataséjre'en ɨ maj jɨn je'ej pua'aj rɨcɨj.
43003021	Majta a'ɨ́ɨmaj ɨ maj tzáahuatyi'ra'aj jɨn tyámua' tyityetyúucha'ɨɨ, a'ɨ́ɨ mu jitzan 'utyáhuiixɨ'ɨj ɨ tatzárij, ta'aj ij huataséjre'en maj a'yan rɨcɨj je'ej tɨ ɨ Dios tya'ajxɨe'vi'ra'aj.
43003022	'Tɨ'ɨj ij Jesús a'áa jo'me a'ájna a Judea tɨ pu tyajá'rɨcɨj, majta mu a'ɨ́ɨmaj jo'ju'uj maj jamuan huacɨ́j, a'áa pu'ij hua' jamuan jo'tyávaaca'a a'chu pua'an xɨcáj hua'ɨɨraj ɨ tyeɨ́tye.
43003023	Ajta a'ɨ́jna ɨ Juan a'ɨ́ɨ pu ajta hua'ɨɨraca'aj a a'ájna a tɨ a'yan tyaja'rájtyapua tɨjɨn Enón, véjri' a'ájna a Salim, ji'nye jéehua pu muɨ'yaca'aj a'ájna, a'ɨ́j mu jɨn ɨ tyeɨ́tye aje'ré'nyinyica'aj tɨ'ɨj Juan huo'ɨɨra.
43003024	Néijmi'i pu a'íjna a'yan tyu'rɨ́j, matɨ'ɨj quee xu je'tyanáava'caj a'ɨ́jcɨ ɨ Juan.
43003025	'Majta séecan ɨ maj Juan jamuan huacɨ́'ca'aj a'ɨ́ɨ mu huatyóohuij maj huóotya'xɨ'ɨn séej jamuan ɨ tɨ Israel jitze ajtyáma'can a'ɨ́jcɨ jɨme' ɨ huá'ye'ra ɨ tɨ a'yan tyúuxɨe've' maj huóojajcuare'en,
43003026	aj mu mij aje'ré'nyej ɨ Juan jimi matɨ'ɨj mij a'yan tyaaté'exaa tɨjɨn: ―Maeestro, a'ɨ́jna ɨ tɨ a'jamuan a'áa jo'tyávaaca' után jitze pújmua' ɨ Jordán, ɨ paj jaaxájtaca'aj, a'ɨ́ɨ pu 'ijíij huá'ɨɨra ɨ tyeɨ́tye majta néijmi'i mu ajo'ré'nyinyi a'ɨ́jcɨ jimi.
43003027	'Juan pu a'yan tyihuo'té'exaa tɨjɨn: ―Capu ɨ'ríj tɨ a'tɨ́j tyi'tɨ́j jɨn je'ej rɨjca, tɨpua'aj quee ɨ Dios a'yan tyaatá'an.
43003028	Mua'aj xu tyámua' naa tyáanamuajri' nyaj a'yan tyajamuaaté'exaa nyaj quee nyáaj a'ɨ́ɨn pué'een ɨ Cɨríistu', sulu sɨ́ɨj tɨ anaquéej ujo'ta'ítyi'huaca'a a'ɨ́jcɨ jimi.
43003029	Jo'tɨ a'tɨ́j jo'tyényeɨɨchij, a'ɨ́jna ɨ íitɨ' a'ɨ́j pu jimi huatyá'ɨtzeere'ej ɨ tɨ ja'ancuré'vi'tɨj, ajta ɨ amíincura' ɨ a'tɨ́j tɨ a'áa jotyejve ajta je'en janamuaj, a'ɨ́ɨ pu jéehua huatóotyamua've'sij tɨ'ɨj jáanamuaj je'ej tɨ tyu'taxájta. A'yaa nu cha'ta nyana'a nyáaj ijíij jéehua tyí'nyetyamua've'.
43003030	A'yaa pu tyúuxɨe've' tɨ a'ɨ́ɨn jéetze' va'can jɨn tye'entyájrutye, nyajta nyáaj nyaj jéetze' cɨléenye' jɨn tyu'tyáhuɨɨre'en.
43003031	'A'ɨ́jna ɨ tɨ jútye jo've'mej, a'ɨ́ɨ pu néijmi'i jɨn antyúumua'reej. Ajta a'ɨ́jna ɨ tɨ íiyan ma'can ɨ cháanacaj japua, a'yan pu'uj ma'can, ajta a'ɨ́jna tyí'xaj je'ej tɨ tyi'tɨ́j rɨcɨj ɨ cháanacaj japua. Ajta a'ɨ́jna tɨ tajapua jo've'mej a'ɨ́ɨ pu néijmi'i jɨn antyúumua'reej,
43003032	ajta a'ɨ́jna hua'ixaatye' je'ej tɨ tyi'tɨ́j tyi'séej ajta je'ej tɨ tyú'namuajri' ɨ Dios jimi, ajta capu a'tɨ́j ja'tzaahuatye' je'ej tɨ tyí'xaj.
43003033	Ajta tɨpua'aj a'tɨ́j jimi tya'antzaahuatye'en, a'ɨ́ɨ pu ajta a'yan tyu'taxájta tɨ a'yan tyi'ja'yájna tɨ Dios tzáahuatyi'ra' jɨn tyí'xaj,
43003034	ji'nye a'ɨ́jna ɨ tɨ Dios uyo'ta'ítyaca', a'yaa pu tyí'xaj je'ej tɨ ɨ Dios tyu'taxájtaca', ji'nye Dios pu a'yan jéehua tyu'ta'caa ɨ ju júuricamej.
43003035	Ajta ɨ táatajra' a'ɨ́ɨ pu jaxɨé've' ɨ juyóoj, ajta a'yan tyaatá' tɨ'ij ɨ yóojra' néijmi'i jɨn antyúumua'reeriaj.
43003036	A'ɨ́jna ɨ tɨ tya'tzaahuatye' ɨ Dios yóojra' jimi, a'ɨ́ɨ pu jusén jɨme júuri ja'me, ajta ɨ tɨ quee jaxɨe've' tɨ jimi tya'antzaahuatye'en, capu jusén jɨme' júuri ja'mej, sulu Dios pu jéehua puéejtzi jaatá'sij.
43004001	'Majta a'ɨ́ɨmaj ɨ fariseos, a'yaa mu tyáamua'reeri' tɨjɨn jéetze' pu huá'mue'tɨj ɨ tyeɨ́tye a'ɨ́jna ɨ Jesús quée a'ɨ́jna ɨ Juan, ajta je'en huá'ɨɨraca'aj,
43004002	ajta capu a'ɨ́jna ɨ Jesús huá'ɨɨraca'aj, sulu a'ɨ́ɨmaj mu ɨ maj jamuan huacɨ́j.
43004003	Ajta tɨ'ɨj ɨ Jesús a'yan tyáamua'reeri', aj pu'ij 'uja'rájraa u Judea tɨ'quij ajtáhua'aj a'áa jo'me a Galileea.
43004004	'Ajta tɨ'ɨj a'áa jo'mej a'yaa pu tyúuxɨe'va'ca'a tɨ a'áa jé'ta huatyéenyej a Samaria.
43004005	A'ɨ́j pu jɨn a'áa ja'rá'a chájta' tɨ a'yan tyaja'rájtyapua tɨjɨn Sicar, Samaria tɨ ja'ajtyáma'can, a'ájna véjri' jo'tɨ ja'seejre' a'ɨ́jna chuéj Jacob tɨ jaatapuéjve ɨ juyóoj José.
43004006	A'áa pu ja'séejria'ca' jo'tɨ ye'tyáacu a'ɨ́jna ɨ Jacob. Ajta ɨ Jesús, a'áa pu véjri' jo'tajíjxɨ jo'tɨ ja'tyácun, ji'nye pu'ríj cua'naca'aj a'ɨ́jcɨ jɨme' tɨ huaméj ɨ juyéj jitze. A'tzáaj pu putyí'rɨjcaa tacuaríixpua.
43004007	Tɨ'quij sɨ́ɨj íitɨ' a je'ré'nye Samaria tɨ ja'ma'can, tɨ'ij ahuóojejre'en, aj pu'ij Jesús a'yan tyataje tɨjɨn: ―Cɨ́ɨ jájtyi tyinaatá'.
43004008	'Majta a'ɨ́ɨmaj ɨ maj jamuan huacɨ́j, a'áa mu jó'ju' a chájta' mej mij tyi'tɨ́j huá'nanan ɨ maj jáacua'nyij.
43004009	'Majta a'ɨ́ɨmaj ɨ maj Israel jitze ajtyáma'can, camu naa ja'huóomua'rajca'aj a'ɨ́ɨjma jamuan ɨ maj Samaria já'che, a'ɨ́j pu jɨn ɨ íitɨ' a'yan tyaaté'exaa tɨjɨn: ―¿Ji'nye pej pij muáaj mu paj Israel jitze ajtyáma'can jájtyi nyéetzij tyi'nyahuavii ɨ nyaj iiye'éj Samaria ma'can?
43004010	'Jesús pu a'yan tyu'tanyu tɨjɨn: ―Tɨ pua'aj paamua'reeria tyi'tɨ́j tɨ ɨ Dios tyu'tá'caa, pajta jamua'reerej a'tɨ́j tɨ pué'een ɨ jájtyi tɨ cɨ́ɨ tyí'muahuavii, a'yaa paj muáaj tyaatahuavíirajche', ajta je'en a'ɨ́ɨn jájtyi muaatá'nyijche' ɨ paj jusen jɨn juurij pua'mej.
43004011	'Ajta a'ɨ́jna ɨ íitɨ', a'yaa pu tyaaté'exaa tɨjɨn: ―Nyavástara', capaj tyi'tɨ́j tyícha'ɨj ɨ paj jɨn je'tajánɨe' ɨ jájtyi, ajta tyamua' pu tyo'cátyee ɨ tɨ atyácun, ¿jo'nyí peya'aj jánɨe'sij a'ɨ́jcɨ ɨ jájtyi?
43004012	A'ɨ́jna ɨ tayo'puácɨ'ɨj ɨ Jacob a'ɨ́ɨ pu taatá' tyaj a'yan ooyé'en, a'ɨ́ɨ pu ajta a'yan ya'caria', majta ɨ yóojmua'mua', majta ɨ ya'muámua'ca'a. ¿Nyi quij muáaj jéetze va'can jɨn petyi'tyejve quee a'ɨ́jna?
43004013	'Jesús pu a'yan tyu'tanyu tɨjɨn: ―Néijmi'i ɨ maj jaya'caa a'íjcɨ ɨ jájtyij, majtáhua'aj mu huataí'icuj,
43004014	ajta a'ɨ́jna ɨ tɨ jaaye'en a'ɨ́jcɨ ɨ jájtyi nyáaj nyaj jaatá'si, capu che' a'náj huataí'imu'uj. Ji'nye a'ɨ́jna ɨ jájtyi nyáaj nyaj jaata'sij, a'yaa pu séeria'aj ja'me jimi tɨ'ɨj jo'tɨ ja'ajmuɨ́'yej, a'ɨ́j pu jɨn jusen jɨme juurij ja'mej.
43004015	'Aj pu'ij ɨ 'íitɨ' a'yan tyaaté'exaa tɨjɨn: ―Nyavástara', pata'aj naata'an a'ɨ́jcɨ ɨ jájtyi nyej nyij quee che' huataí'imu'un, tɨ'ij ajta quee che' a'yan tyúuxɨe'va'a nyaj yaráaje a'yájna.
43004016	'Jesús pu a'yan tyaaté'exaa tɨjɨn: ―Áricuj, ujo'táje ɨ tɨ muatyévi'tɨn, pajta je'en mujo've'me'en.
43004017	'A'yaa pu tyu'tanyu ɨ íitɨ' tɨjɨn: ―Capu a'tɨ́j nyetyévi'tɨn. Aj pu'ij Jesús a'yan tyaaté'exaa tɨjɨn: ―Xa'puɨ'ɨn paj tyu'taxájtaca' tɨ quee a'tɨ́j muatyévi'tɨn,
43004018	ji'nye mu'ríj anxɨ́vi ará'asej ɨ maj muatyévi'tɨnya'aj, ajta a'ɨ́jna ɨ paj jamuan huá'caj ijíij, capu muatyévi'tɨn. A'yaa pu tyi'ja'yájna je'ej paj tyu'taxájtaca'.
43004019	'Tɨ'ɨj a'yan tyáanamuajri'i a'ɨ́jna ɨ íitɨ', a'yaa pu tyaaté'exaa tɨjɨn: ―Nyavástara', nu'ríj jamua'ree paj Dios jitze ma'can tyí'xaj.
43004020	A'ɨ́ɨmaj ɨ tahuájsimua'cɨ'ɨj a'ɨ́ɨ mu a'yan janajchaca' ɨ Dios a'íjcɨ jitze ɨ jɨríj, siajta mua'aj, mu siaj Israel jitze ajtyáma'can, a'yaa xu tyí'xaj tɨ a'yan tyú'xɨeve' tyaj a'áa ya'na'miche'en a'ájna a Jerusalén.
43004021	'Jesús pu a'yan tyaaté'exaa tɨjɨn: ―Iitɨ', pata'aj tya'antzaahuatye'en, pu'rí 'atyojo'ré'nyejsi a'náj siaj jaatyánajchi ɨ juvástara' ajta quee che' a'yan tyúuxɨe'va'aj ja'mej siaj a'yan jaatyáanajche íiye'ej ɨ jɨríj japua, nusu siaj a'áa jo'ju'un a Jerusalén.
43004022	Caxu mua'aj jamua'ree tyi'tɨ́j siaj na'michej, tyajta ityáj, ityáj tu jamua'ree ɨ tyaj janá'miche', ji'nye ɨ tɨ tajapuá huatányuusij, a'ɨ́ɨmaj pu jitze eerányesij ɨ maj Israel jitze ajtyáma'can.
43004023	Ajta pu'rí atyojo'ré'nyejsi, ijíij pu'ríj a'áan putyaja'rɨcɨj, matɨ'ɨj a'ɨ́j jitzé arooca'nyáaj ɨ júuricama'ra' ɨ Dios jatyáanajchij ɨ tavástara', a'yájna tɨ'ɨj tyihuo'ta'sij ɨ júuricama'ra' ɨ Dios. Ji'nye a'yaa pu ɨ tavástara' tya'xɨe've' maj a'yan tyetyáanajche.
43004024	Dios pu júuricamej pué'een, majta a'ɨ́ɨmaj ɨ maj janajche', a'yaa pu tyúuxɨe've' maj a'ɨ́jcɨ jitze aróoca'nyej ɨ júuricama'ra' ɨ Dios mej mij tzáahuatyi'ra' jɨn jaatyáanajche.
43004025	'Ajta a'ɨ́jna ɨ íitɨ' a'yaa pu tyaaté'exaa tɨjɨn: ―Nyáaj nu jamua'ree tɨ ya uve'nyesij a'ɨ́jna ɨ Cɨríistu', ajta tɨ'ɨj a'ɨ́ɨn uve'nyej, a'ɨ́ɨ pu néijmi'i tyitaaté'exaatye'sij.
43004026	'Jesús pu a'yan tyaaté'exaa tɨjɨn: ―Nyáaj nu a'ɨ́ɨn pué'een, ɨ nyaj a jamuan tyi'tyáxajta.
43004027	'Aj mu mij uvé'nye a'ɨ́ɨmaj ɨ maj jamuan huacɨ́j, je'ej mu tyityo'tóomuajtyaca' matɨ'ɨj jaaséj tɨ ɨ Jesús íitaj jamuan tyi'tyáxajtasima'aj. Ajta capu sɨ́ɨj ahuóoca'an tɨ jaata'íhuo' tyi'tɨ́j tɨ huooca'aj ɨ íitɨ', nusu tyi'tɨ́j maj tyáxajtasima'aj.
43004028	Ajta a'ɨ́jna ɨ 'íitɨ' a'áa pu yo'táraj a'ɨ́jcɨ ɨ xá'rij, tɨ'quij a'áa jo'mej a chájta', a'áa pu'ij a'yan tyihuojo'té'exa ɨ tyeɨ́tye tɨjɨn:
43004029	―Musio'va'ju' siata'aj jaaséj ɨ a'tɨ́j tɨ arí néijmi'i naaté'exaa je'ej nyaj tyi'tyínyecha'ɨj. ¿Nyi quij quee a'ɨ́ɨn pué'een ɨ Cɨríistu'?
43004030	'Aj mu mij ɨ tyeɨ́tye iiráacɨj a chájta', matɨ'ɨj mij a'áa jo're'nyej ɨ Jesús jimi.
43004031	Meentyi móoj a'ɨ́ɨmaj ɨ maj jamuan huacɨ́j a'yan jéehua tya'huaviiraca' tɨjɨn: ―Maeestro, pata'aj tyu'cua'nyi.
43004032	'Ajta a'ɨ́jna a'yaa pu tyihuo'té'exa tɨjɨn: ―Nyáaj nu a'ɨ́j tyícha'ɨj ɨ nyaj jáacua'nyij ɨ siaj mua'aj quee jamua'tye.
43004033	'Majta ɨ maj jamuan huacɨ́j, a'ɨ́ɨ mu huatyóohuij maj a'yan tyi'huó'ihuo séej jamuan majta séej tɨjɨn: ―¿Nyi quij tyi'tɨ́j cue'ráj ye metya'va'tuiiri'?
43004034	'Ajta ɨ Jesús a'yaa pu tyihuo'té'exa tɨjɨn: ―A'ɨ́ɨ pu nyacue'raj ɨ nyaj a'yan huárɨnyij je'ej tɨ tya'xɨe've' ɨ tɨ yan nyojo'ta'ítyaca', ajta nyej nyij ja'antyícɨ'tyi ɨ muárɨe'ria'ra'aj.
43004035	A'yaa xu mua'aj tyi'xaj tɨjɨn: "Óoche' pu muáacua maxcɨrɨe' á'ɨtzeere' siaj sij tyi'huóotzaanye'en," nyajta nyáaj a'yaa nu tyajá'mua'ixaatye' siaj jaaséj ɨ tɨ tyi'huasti', pu'rí huaxá'puɨ'ɨn siaj tyu'rióotzaanye'en.
43004036	A'ɨ́jna ɨ tɨ tyi'muarɨe' a'ɨ́ɨ pu ajta tyúunajchitye'en, ajta ɨ tɨ jaaria'sɨɨre'sij a'ɨ́j pu jusén jɨme' júurij ja'me, aj mu mij néijmi'i huatóotyamua've'sij a'ɨ́jna ɨ tɨ tyu'huástej ajta ɨ tɨ tyu'riá'tzaj.
43004037	A'ɨ́j pu jɨn a'yan tyi'ja'yájna je'ej tɨ tye'yu'si' ɨ tɨ a'yan tɨjɨn: "Séecan mu tyi'huáste', majta séecan tyu'riá'tzaanaj."
43004038	Nyajta nyáaj nu jamuaata'ítyaca' siaj sij tyu'riá'tzaana jo' siaj quee tyojo'huáste, séecan mu tyu'muárɨe, siajta mua'aj xu ja'ancuriá' ɨ maj jaamué'tɨj a'ɨ́jcɨ jɨme' ɨ maj tyu'muárɨe.
43004039	'Majta mue'tɨ́j ɨ maj Samaria ja'ma'can tya'antzaahuaj ɨ Jesús jimi, a'ɨ́jcɨ jɨme' je'ej tɨ ɨ íitɨ' tyihuo'té'exa tɨ a'yan tɨjɨn: "Néijmi'i pu naaté'exaa je'ej nyaj tyi'tɨ́j huáruuj."
43004040	A'ɨ́j mu jɨn, matɨ'ɨj aje'ré'nyej a'yaa mu tyaatáhuaviiri' a'ɨ́jcɨ ɨ Jesús tɨ a'áa hua' jamuan jo'tyá'ɨtzeere'. A'áa pu'ij hua' jamuan jo'tyá'ɨtzee hua'pua xɨcáj,
43004041	majta jéetze' mue'tɨ́j tya'antzaahuaj matɨ'ɨj jáanamuajri' je'ej tɨ ɨ Jesús tyihuo'ixaa.
43004042	A'yaa mu tyaaté'exaa a'ɨ́jcɨ ɨ íitaj tɨjɨn: "Ijíij tu tyeríj tyámua' tya'tzaahuatye', catu a'ɨ́j tyana'aj jɨme je'ej paj tyitaaté'exaa, sulu ityáj tu tyeríj tajɨ́ɨmua'aj jáanamuajri', tyajta a'yan tyáamua'ree tɨ jɨ'ré'can jɨme' a'ɨ́ɨn pué'en ɨ tɨ tajapua huatányuusij ɨ tyaj yan séejre' ɨ cháanacaj japua.
43004043	'Tɨ'ɨj mutyojo'ma'aj hua'pua xɨcáj, Jesús pu iirájraa a'ájna a Samaria, ajta je'en jo'raj a'ájna a Galileea.
43004044	Jesús pu a'yan tyu'taxájtaca' maj quee tyámua' yo'mua'rajca'aj a'ɨ́jcɨ ɨ tɨ Dios jitze huatama'can tyi'xaj a'ɨ́ɨmaj ɨ maj jamuan 'aja'che.
43004045	Tɨ'ɨj a'áa ja'rá'aj a Galileea, néijmi'i mu tyámua' naa tyetyéeje, ji'nye a'ɨ́ɨ mu majta a'áa ja'tanyájcaa a Jerusalén matɨ'ɨj tyu'ye'estej, a'ɨ́ɨ mu mij jaaséjraca'aj je'ej tɨ tyi'tɨ́j huáruuj ɨ Jesús.
43004046	'Aj pu'ij ɨ Jesús ajtáhua'aj a'áa ja'rá'aj a'ájna a Caná, jo'tɨ ɨ jájtyi jo'tyánahuastaca'. A'áa pu sɨ́ɨj jo'tyávaaca'a ɨ tɨ tyi'tɨ́j jɨn tyi'tyávaaca'aj ɨ rey jimi, a'ɨ́j pu séej tyiyójca'a tɨ tyi'cui'ca'aj a'áa pu jóocatyij a'ájna a Capernaúm.
43004047	Tɨ'ɨj a'ɨ́ɨn jáamua'reri' tɨ ɨ Jesús uja'rájraa a'ájna a Judea, ajta arí a'áa ja'rá'ajcaa a Galileea, a'áa pu'ij jo'me a'ɨ́jcɨ jimi, tɨ'quij jéehua jatáhuaviiri' tɨ a'áa jo'me'en jo'tɨ ja'che tɨ'ij tyáahuatye'en ɨ yóojra', ji'nye pu'ri huápuɨ'ɨj a'me'riajca'a.
43004048	Jesús pu a'yan tyaaté'exaa tɨjɨn: ―Caxu mua'aj a'náj tya'antzaahuatye'sij, tɨ pua'aj sequee tyi'tɨ́j huaséj ɨ siaj jɨn je'ej tyota'séj.
43004049	'Ajta a'ɨ́jna ɨ tɨ tyi'tɨ́j jɨn tyi'tyávaaca'aj ɨ rey jimi, a'yaa pu tyaaté'exaa tɨjɨn: ―Nyavástara', mupove'me'en ji'ye'tzin, na'ríij quee a'ɨ́ɨ pu muɨ'nyij ɨ nyiyóoj.
43004050	'Aj pu'ij ɨ Jesús a'yan tyaaté'exaa tɨjɨn: ―Áricuj jo'ra' jo'paj ja'che, pu'rí huarúj a'yóoj. 'Ajta a'ɨ́jna ɨ a'tɨ́j, a'ɨ́ɨ pu tya'antzaahuaj je'ej tɨ ɨ Jesús tyaaté'exaa, aj pu'ij jo'raa.
43004051	Tɨ'ɨj arí avéjri' jooma'ca ɨ juchéj, a'ɨ́ɨ mu ja'antyinájchaca' ɨ maj jahuɨɨre', matɨ'ɨj a'yan tyaaté'exaa tɨjɨn: ―Purí huarúj a'ɨ́jna a'yóoj.
43004052	'Aj pu'ij a'yan tyihuo'ta'íhuo'ri' a'tzáaj tɨ huatyápua'riaca' ɨ tɨ jɨn tyi'cui'ca'aj, a'yaa mu mij tyaaté'exaa tɨjɨn: ―Tajquéej pu huatyápua'riaca' a'tzáaj yacama'caj ɨ xɨcáj.
43004053	'Aj pu'ij jáamua'reeri' a'ɨ́jna ɨ táatajra' tɨ a'yan pua'aj putyí'rɨjcaa tɨ'ɨj ɨ Jesús a'yan tyaaté'exaa tɨjɨn: "Purí huarúj a'ɨ́jna a'yóoj," aj pu'ij a'ɨ́jna majta néijmi'i ɨ maj jamuan aja'chej néijmi'i mu tya'antzahuaj ɨ Jesús jimi.
43004054	'A'íi pu a'ɨ́ɨn pué'een ɨ tɨ hua'pua tɨ huápuɨ'ɨj juxɨe've' ɨ tɨ jɨn ɨ Jesús a'yan huarɨ́j a'ájna a Galileea tɨ'ɨj a'áa ja'rájraa a Judea.
43005001	'Tɨ'ɨj a'tzú a'tyéevi'caj, a'ɨ́ɨmaj mu tyi'ye'estyaacaj ɨ maj Israel jitze ajtyáma'can, tɨ'ɨj ɨ Jesús a'áa jo'mej a Jerusalén.
43005002	Véjri a'ájna a Jerusalén jo'tɨ ja'pueertaj a tɨ a'yan tyaja'rajtyapua tɨjɨn jo'maj jo'tyáru'pi ɨ cánya'xɨɨ, a'áa pu ja'ráamuaca'aj tɨ a'yan tyaja'rájtyapua tɨjɨn Betesda.
43005003	Anxɨ́vique' pu arata'cuájma'caa jo' maj ja'tyúusɨ'rihua'aj jéehua tyeɨ́tye ɨ maj tyí'cucui'ca'aj, ɨ maj 'aracúcu'nyijma'ca, ɨ maj quee tyamua' tyítyacɨ'ɨj, majta séecan quee pujoorej maj rácɨɨnye.
43005004	A'ɨ́ɨ mu a'yan tye'ejchóva'ca'aj tɨ'ij ootáhuaaxɨ'ɨn ɨ jájtyi, ji'nye sɨ́ɨj tɨ tajapua tyi'huɨɨre' pu aje'cányinyiica'aj a'ájna jo'tɨ ja'rájmua tɨ'ij jo'tóoriajxɨ'ɨn, ajta ɨ tɨ anaquéej atyájra'nyij a jáata' a'ɨ́ɨ pu tyamua' rɨnyi ɨ tɨ jɨn tyí'cui'.
43005005	Sɨ́ɨj pu tyáatɨ' a'áa jo'riá'ca'tyii tɨ arí seityé japuan tamuáamuata' japuan aráhueeicaj nyinyi'ra'aj á'tyeej tɨ tyí'cui'.
43005006	Tɨ'ɨj ɨ Jesús jaaséj tɨ a'áa jo'ria'ca'tyii, a'yaa pu tyáamua'reeri' tɨ arí á'tyeej tɨ a'yan een, aj pu'ij a'yan tyaata'íhuo'ri' tɨjɨn: ―¿Nyi páaxɨe've' paj huarúj?
43005007	'Ajta a'ɨ́jna ɨ tɨ tyi'cui' a'yaa pu tyu'tanyu tɨjɨn: ―Nyavástara', capu ma' a'tɨ́j tɨ naatáhuɨɨre' nyej nyij atyájra'nyi a jáata' tɨ'ɨjta ootáhuaxɨ'ɨn. Ji'nye nyatɨ́'ɨj nyóoj a joomej, sɨ́ɨj pu jiye'tzin atyéemej nyee quee nyáaj.
43005008	'Jesús pu a'yan tyaaté'exaa tɨjɨn: ―Ájchesi, anchóo mua' utáatzij, pajta jo'ra'nyi.
43005009	'Aj pu'ij ɨ tyáatɨ' huarúj, tɨ'quij yo'ɨj ɨ ju'utáatzi, ajta je'en jo'raa. Ajta a'ájna putyí'rɨjcaa matɨ'ɨj jitzan juso'pihua'aj,
43005010	a'ɨ́ɨmaj ɨ maj Israel jitze 'ajtyáma'can, a'yaa mu tyaaté'exaa a'ɨ́jcɨ ɨ a'tɨ́j tɨ arí huarúj tɨjɨn: ―Ijíij pu a'ájna putyi'rɨcɨj ɨ xɨcáara' tyaj jitzan taso'pii, capu je'ej tyíɨ'rij paj jaaɨ́'ɨsima'an mua' utáatzi.
43005011	'Ajta a'ɨ́jna ɨ tɨ tyí'cui'ca'aj a'yaa pu tyihuo'té'exa tɨjɨn: ―A'ɨ́jna ɨ tɨ tyináahuaj, a'yaa pu tyinaaté'exaa tɨjɨn: Anɨ́'ɨj mua' 'utáatzij pajta jo'ra'nyij.
43005012	'Aj mu mij a'yan tyata'íhuo'ri' tɨjɨn: ―¿A'tanyíj pué'een ɨ tɨ a'yan tyimuaaté'exaa yee: Pata'aj ja'antyi'ɨj mua' utáatzij pajta jo'ra'nyi?
43005013	'Ajta a'ɨ́jna ɨ a'tɨ́j tɨ huarúj, capu jamua'reeriaca'a a'tɨ́j tɨ pué'eenya'a, ji'nye a'ɨ́jna ɨ Jesús pu'ríj áan jo'rá'rutyajca hua' tzajta' ɨ maj jéehuaca'a ɨ tyeɨ́tye.
43005014	Aj pu'ij ɨ Jesús a'úun yo'tyoj a'ɨ́jcɨ ɨ tyaataj u tyeyúuj tzajta', tɨ'quij a'yan tyaaté'exaa tɨjɨn: ―Cásɨ', ijíij paj períj huarúj, capaj che' tyi'tɨ́j jɨn je'ej pua'aj rɨjca, tɨ'ij quee tyi'tɨ́j jéetze' je'ej pua'aj huárɨnyij a' jimi.
43005015	'Aj pu'ij jo'raa a'ɨ́jna ɨ tyáatɨ' ajta je'en huojo'té'exa a'ɨ́ɨmaj ɨ maj Israel jitze ajtyáma'can tɨ ɨ Jesús a'ɨ́ɨn pué'eenya'aj ɨ tɨ tyáahuaj.
43005016	A'ɨ́j mu jɨn a'ɨ́ɨmaj ɨ maj Israel jitze ajtyáma'can a'yan tya'huooca'aj mej mij je'ej pua'aj ja'uurej a'ɨ́jcɨ ɨ Jesús, a'ɨ́jcɨ jɨme' je'ej tɨ tyi'tɨ́j 'uuriajca'aj a'ájna xɨcáara' maj jitzan juso'pihua'aj.
43005017	Ajta ɨ Jesús a'yaa pu tyihuo'té'exa tɨjɨn: ―Ɨ nyavástara' pu a'náj tɨ na'aj tyí'muarɨe', a'ɨ́j nu jɨn nyajta nyáaj tyí'muarɨe'.
43005018	'A'ɨ́j mu jɨn a'ɨ́ɨmaj ɨ maj Israel jitze ajtyáma'can jéetze jaxɨe'va'ca'aj maj jaajé'ca, ji'nye capu a'ɨ́jna quee huatyátzaahuaj ɨ xɨcáara' maj jitzan juso'pii, sulu a'yaa pu ajta tyúusejrataca'aj tɨ'ɨj ɨ Dios, ajta a'yan jatamua'muatya'aj tɨ ɨ Dios táatajra' pué'eenye'ej.
43005019	'Jesús pu a'yan tyihuo'té'exaa tɨjɨn: A'yaa nu tyaja'mua'ixaatye' tzáahuatyi'ra' jɨme', tɨ ɨ yóojra' ɨ Dios quee tyi'tɨ́j je'ej uuren jusɨ́ɨj, sulu a'yaa pu rɨnyij je'ej tɨ tyi'sej ɨ juvástara' jimi. Je'ej tɨ tyi'tɨ́j 'uurej ɨ vástaria'ra', a'yaa pu cha'ta rɨnyij ɨ yóojra'.
43005020	Ji'nye a'ɨ́ɨ pu ɨ vástaria'ra' jaxɨe've' ɨ juyóoj a'ɨ́j pu jɨn néijmi'i tye'séejratye' je'ej tɨ tyi'tɨ́j uurej, ajta 'ooche' tyaataséjratye'si tyi'tɨ́j tɨ jéetze' juxɨé've', ɨ siaj jɨn mua'aj je'ej tyo'taséejra.
43005021	Ajta a'yájna tɨ'ɨj ɨ vástaria'ra' tyihuo'tá'juurityej ɨ maj meríj huácuij, a'yaa pu cha'ta na'aj ɨ yóojra' tyihuo'ta'juuritye'sij a'tyán tɨ jimi a'yan tya'ajxɨe'vira'aj.
43005022	Ajta a'ɨ́jna ɨ vástaria'ra', capu a'tɨ́j á'axɨjtye', sulu pu'rí néijmi'i ɨ juyóoj tyu'ta' tɨ'ij a'ɨ́ɨn néijmi'caa ooxɨ́jtye'en,
43005023	mata'aj mij néijmi'i jaatyátzaahuatye'en a'ɨ́jcɨ ɨ yóojra' a'yájna matɨ'ɨj tya'tzaahuatye' ɨ vástaria'ra'. A'ɨ́jna ɨ tɨ quee tzáahuatyi'ra'aj tyícha'ɨj a'ɨ́jcɨ jimi ɨ yóojra', capu ajta ja'tzaahuatye' ɨ vástaria'ra', ji'nye a'ɨ́ɨ pu a'ɨ́ɨn pué'een ɨ tɨ uyo'ta'ítyaca'.
43005024	'A'yaa nu tyajá'mua'ixaatye' tzáahuatyi'ra' jɨme', a'tɨ́j tɨ janamuaj je'ej nyaj tyí'xaj, ajta tya'tzaahuatye' a'ɨ́jcɨ jimi ɨ tɨ unyojo'ta'ítyaca', a'ɨ́ɨ pu jusén jɨn júuri ja'me, ajta quee a'náj jajpuéetzi ja'me, ji'nye a'ɨ́ɨ pu'ri iirájraa jo' tɨ ja'muɨ'nyíiche, ajta je'en arí utyájrupi jo'tɨ ja'júuri ja'me jusen jɨme'.
43005025	A'yaa nu tyaja'mua'ixaatye', tɨ arí atyojo'ré'nyejsi, ajta ijíij arí a'áan putyaja'rɨcɨj, matɨ'ɨj a'ɨ́ɨmaj ɨ maj merí huácuij janamuaran je'ej tɨ tyí'xa ɨ yóojra' ɨ Dios, majta ja'antzaahuatye'sij, a'ɨ́ɨ mu jusen jɨme' júuri muá'aju'un.
43005026	Ji'nye a'yájna tɨ'ɨj ɨ vástaria'ra' jusén jɨn tyi'juuri, a'yaa pu cha'ta tyaatá' ɨ juyóoj tɨ'ij ajta jusén jɨme' júuri ja'ra'nyij,
43005027	ajta a'yan tyaatá' tɨ'ij a'ɨ́ɨn huo'xɨ́jtye'en ɨ tyeɨ́tye, ji'nye a'ɨ́ɨ pu a'ɨ́ɨn pué'een ɨ yóojra' ɨ Dios.
43005028	Caxu je'ej tyityóomuajtyaj a'íjcɨ jɨme', ji'nye a'yaa pu atyojo'ré'nyejsi matɨ'ɨj a'ɨ́ɨmaj ɨ maj meríj huácuij janamuajran ɨ nyúucaria'ra',
43005029	'aj mu mij eetaju' jo' maj ja'va'námi'huajmee. A'ɨ́ɨmaj ɨ maj tyámua' tyityetyúucha'ɨɨca'aj, a'ɨ́ɨ mu huatájuuritaj mej mij jusen jɨn júuri muá'ra'nyij, ajta ɨ maj je'ej pua'aj tyityetyúucha'ɨɨca'aj, a'ɨ́ɨ mu majta huatájuuritaj mej mij huo'xɨ́jtye'en majta je'en puéejtzi huo'ta'an.
43005030	'Capu ɨ'rij nyej nyáaj tyi'tɨ́j nyasɨ́ɨj je'ej huá'uure. A'yaa nu rɨcɨj je'ej tɨ ɨ nyavástara' tyi'nye'ijtye', nyajta tyámua' naa tyihua'xɨjtye'en, ji'nye canu a'yan rɨcɨj je'ej nyej nyasɨ́ɨj tya'xɨe've', sulu je'ej tɨ tya'ajxɨe'vira' ɨ nyavástara' ɨ tɨ unyojo'ta'ítyaca'.
43005031	Tɨ pua'aj nyasɨ́ɨj nyejitze ma'can nyetyu'taxáj, capu tyi'tɨ́j huatyáhuɨɨre'ej je'ej nyaj tyu'taxájta.
43005032	Ajta sɨ́ɨj pu nye jitze ma'can tyu'taxájta, a'yaa nu nyij tyámua' tyá'mua'ree tɨ a'ɨ́ɨn tyu'tyáhuɨɨre'sij je'ej tɨ a'ɨ́ɨn tyinaataxájta.
43005033	Mua'aj xu séecan huata'ítyaca' ɨ Juan jimi, ajta a'ɨ́ɨ pu tzáahuatyi'ra' jɨn tyajamuaaté'exaa nye jitze' huatama'can.
43005034	Ajta quee nye jitze juxɨe've' tɨ a'tɨ́j nye jitze ma'can tyí'xajta. A'yaa nu'uj tyaja'mua'ixaatye' tɨ'ij mua'ajma jamuáahuɨɨre'en.
43005035	A'yaa pu tyu'tyáhuɨɨ a'ɨ́jna ɨ Juan tɨ'ɨj tatzárij tɨ á'taaj, siajta mua'aj a'yaa xu cɨ́ɨ siana' tyaataxɨe'vej siaj sij a'ɨ́jna jɨn huóotyamua've'en.
43005036	Ajta tyi'tɨ́j pu jéetze' juxɨe've' quee je'ej tɨ tyu'taxájtaca' a'ɨ́jna ɨ Juan. A'ɨ́jcɨ jɨme' je'ej nyaj rɨcɨj, a'ɨ́ɨ pu a'ɨ́ɨn pué'een ɨ nyavástara' tɨ jɨn nyojo'ta'ítyaca' nyej nyij a'yan huárɨnyij, a'ɨ́j pu jɨn ámiteere' tɨ ɨ nyavástara' unyojo'ta'ítyaca'.
43005037	Ajta a'ɨ́jna ɨ nyavástara' ɨ tɨ unyojo'ta'ítyaca', a'ɨ́ɨ pu ajta nye jitze huatama'can tyu'taxájta, tyij siajta mua'aj quee a'náj jáanamuajri' ɨ nyúucaria'ra', caxu siajta a'náj me'ye'séej,
43005038	caxu siajta tyi'tá'caa tɨ ɨ nyúucaria'ra ja'mua jimi huatyá'ɨtzeere'en, ji'nye caxu tya'tzaahuatye' a'ɨ́jcɨ jimi ɨ Dios tɨ yo'ta'ítyaca'.
43005039	Tyámua' xu mua'aj naa tyóomua'tyej a'ɨ́jcɨ jitze ɨ yu'xarij, ji'nye a'yaa xu tye'ejcho've'ej siaj a'ɨ́jcɨ jitze jáatyoonyij ɨ siaj jɨn júuri xa'ra'nyij jusén jɨme', ajta a'ɨ́jna ɨ yu'xarij a'ɨ́ɨ pu nyéetzij nyetyáxajta,
43005040	siajta mua'aj caxu jaxɨe've' siaj nye jimi yeve'ré'nyej siaj jusén jɨn júuri xa'ra'nyi.
43005041	'Capu nye jitze juxɨe've' tɨ pua'aj tyévij tu'cájmua'rej tyámua' tyinaaté'exaatye'.
43005042	Nyajta tyámua' naa mua'ajma tyaja'muamuajtye, a'ɨ́j nu jɨn jamua'ree tɨ quee ja'mua jimi séejre' ɨ Dios tɨ jɨn ja'muaxɨe've'.
43005043	Nyáaj nu nyavástara' jitze huatama'can yava'cáanye, siajta mua'aj caxu na'tzaahuatye', ajta tɨ pua'aj sɨ́ɨj junyúucaritze' mujo'vé'me'en, a'ɨ́j xu xaa huatyá'tzaahuatye'sij.
43005044	¿Ji'nye tyíɨ'ɨrij siaj sij tya'antzaahuatye'en tɨ pua'aj jujɨ́ɨmua'aj siana'aj huatyóotzaahuatye'en, siajta quee jahuoocaj ɨ tɨ naa séejre' ɨ Dios jimi?
43005045	Caxu a'yan tyí'mua'tzej yee nyáj nu tyaja'muaxajtzi'ran ɨ nyavástara' jimi, sulu a'ɨ́ɨ pu Moisés tyaja'muaxajtzi'ran, ɨ siaj mua'aj jéehua jitzan tyi'ca'nyej.
43005046	Ji'nye tɨ pua'aj mua'aj tyámua' setyá'tzaahuatya'aj a'ɨ́jcɨ ɨ Moisés, mua'aj xu sij siajta nyéetzij na'antzáahuatye'nyijche', ji'nye a'ɨ́ɨ pu ɨ Moisés nye jitze ma'can tyo'yu'xaca'.
43005047	Ajta tɨpua'aj se quee ja'tzaahuatya' je'ej tɨ a'ɨ́ɨn tyo'yu'xaca', ¿ji'nye setyá'antzaahuatyesij ɨ nyáaj nyaj ja'mua'ixaatye'?
43006001	'Tɨ'ɨj a'yan tyu'rɨ́j, Jesús pu antáraj utányitze pújmua' ɨ jájtyí japua a tɨ a'yan tyaja'rájtyapua tɨjɨn Galileea, a'yaa pu ajta tya'rájtyapua tɨjɨn Tiberias.
43006002	Jéehua mu ɨ tyeɨ́tye jamuan huaju'ca'aj, ji'nye mu'ri jaaséejraca'aj tɨ tyámua' tyi'uuriajca'aj ajta tyihuo'huaa a'ɨ́ɨjma ɨ maj tyí'cucui'ca'aj.
43006003	Aj pu'ij ɨ Jesús jɨríj japua antyíraj, a'áan pu jojyíjxɨ hua' jamuan ɨ maj jamuan huacɨ́j.
43006004	Ajta arí tyi'vejritaca'a a'ájna xɨcáara' maj jitzan tyi'yestyahua' a'ɨ́jcɨ jɨme' tɨ ɨ Dios hui'rájtoj ɨ tɨ arí á'tyeej a'ɨ́ɨjma ɨ maj Israel jitze ajtyáma'cantaca'aj.
43006005	Tɨ'ɨj ɨ Jesús huanyéeriajraa, ajta je'en huo'séej maj jéehua ɨ tyeɨ́tye jamuan huaju'ca'aj, a'yaa pu'ij tyaaté'exaa a'ɨ́jcɨ ɨ Felipe tɨjɨn: ―¿Jo'nyi tyeyá'nanan ɨ pan mej mij néijmi'i tyu'cua'nyi ɨ tyeɨ́tye?
43006006	'Ajta a'yaa pu tyaata'íhuo'ri' tɨ'ij jaaséj je'ej tɨ rɨnyij ɨ Felipe, ji'nye Jesús pu'rí jamua'reeriaca'aj je'ej tɨ huárɨnyij.
43006007	Felipe pu'ij a'yan tyu'tanyu tɨjɨn: ―Tɨ pua'aj a'yan tye'tyí'toove'ej a'chu hua'pua anxɨ́tye ɨ túmii, capu na'aj cɨ'pej tyej tyij pan huánanan tyajta je'en néijmi'caa tyu'cue'tyej.
43006008	'Aj pu'ij a'ɨ́jna ɨ Andrés, tɨ ajta jamuan jó'cha'canya', tɨ ajta ihuáaria'ra' pué'een ɨ Simón, a'ɨ́ɨ pu a'yan tyaaté'exaa tɨjɨn:
43006009	―Yaa pu pa'rɨ'ɨj huatyéjve, anxɨ́vicaa pu ɨ pan tyi'cha'ɨj, ajta hua'puáca ɨ hue'tye, ajta capu cɨ'pej mej mij néijmi'i tyu'cua'nyi ɨ tyeɨ́tye.
43006010	'Jesús pu a'yan tyihuo'te'exa tɨjɨn: ―Siahuo'té'exaatye ɨ tyeɨ́tye maj oorá'sej. 'Jéehua pu huátu'piica'aj a'ájna, aj mu mij oorá'saca'a. A'chu mu anxɨ́j vi'ra'aj ará'axcaa ɨ tyétyacaa.
43006011	Aj pu'ij Jesús ja'ancuráɨ'ɨpuj ɨ pan, ajta je'en tɨ'ɨj tyaatatyóotzi'ria'aj ɨ Dios, aj pu'ij huo'ráɨ'ɨpu ɨ maj ajo'quéetɨma'caa. A'yaa pu cha'tána'aj huo'ruu ɨ hue'tyée, a'ɨ́ɨjma pu ajta huo'rɨ́ɨ'ɨj.
43006012	Matɨ'ɨj tyámua' naa juxáahua tyu'cua'aj, Jesús pu a'yan tyihuo'té'exa a'ɨ́ɨjma ɨ maj jamuan huacɨ́j tɨjɨn: ―Siata'aj jaaráɨ'ɨpu' ɨ tɨ avá'ɨtzee, tɨ'ij quée tyi'tɨ́j jo'huɨ'tzɨ'ɨn.
43006013	'A'ɨ́ɨ mu mij jaariá'sɨɨ, majta je'en tya'vá'jɨstya'axɨ tamuáamuata' japuan hua'pua sicɨ́ɨ a'ɨ́jcɨ jɨme' ɨ tɨ avá'ɨtzee ɨ pan tɨ 'anxɨ́vica'aj.
43006014	Majta a'ɨ́ɨmaj ɨ tyeɨ́tye, matɨ'ɨj jaaséej a'ɨ́jcɨ ɨ Jesús tɨ a'yan huarɨ́j, a'yaa mu tyu'taxájtaca' tɨjɨn: ―Jɨ're'caj jɨme' pu a'ɨ́ɨn pué'een ɨ tɨ Dios jitze ma'can tyí'xaj, ɨ tɨ yan uvé'nyejsi ɨ cháanacaj japua.
43006015	'Ajta tɨ'ɨj ɨ Jesús jáamua'reeri' maj a'yan tya'xɨe'va'ca'aj maj ca'nyéjrij jɨn jaata'íjtye'en tɨ'ij tye'entyájrutye ɨ rey jɨme', a'ɨ́ɨ pu'ij avá'raj, tɨ'quij ɨ jɨríj japua áan jo'ojnyej jusɨ́ɨj.
43006016	'Tɨ'ɨj huare'chuíxarisima'caj, a'ɨ́ɨ mu ɨ maj jamuan huacɨ́j ajo'cáanyej jo'tɨ java'ástɨmee ɨ jájtyi,
43006017	matɨ'ɨj mij báarcuj jitze atyáacɨj, mej mij antácɨɨnye utájnyitze pújmua' a Capernaúm. Pu'rí huariá'tɨca'risima'aj, ajta ɨ Jesús capu aja'hua'taca'aj.
43006018	Aj pu'ij ca'nyíin jɨn huatá'aacariaca', a'ɨ́j pu jɨn á'xɨria'ca'a ɨ jájtyi.
43006019	Matɨ'ɨj meríj anxɨ́vij nusu aráseej kiloometroj a'chu ɨmua ajooju'caj, aj mu mij jaaséej tɨ aja'vá'ma'ca'aj a'ɨ́jna ɨ Jesús, jájtyi japua pu huamá'ca'aj, tyámua' mu mij tyu'tátzɨn.
43006020	Aj pu'ij a'yan tyihuo'té'exa tɨjɨn: ―Nyáaj nu a'ɨ́ɨn pué'een, caxu tyí'tzɨɨnya'aj.
43006021	'Matɨ'ɨj mij tyámua' tyetyéeje a'ájna ɨ báarcuj jitze, camu a'chu a'tyéevi'ij matɨ'ɨj a'áa ja'rá'aj jo' maj jo'cɨ'ca'aj.
43006022	'Yaa ariá'pua'aj, a'ɨ́ɨmaj ɨ tyeɨ́tye ɨ maj a'áa ja'tyúusɨriaca' ɨ Jesús jimi, a'ɨ́ɨ mu jáamua'reeri' maj a'ɨ́ɨmaj ɨ maj Jesús jamuan huacɨ́j jo'cɨ́j ɨ báarcuj, ajta quee ɨ Jesús hua' jamuan jo'ra'ajcaa.
43006023	Aj mu mij séecan ɨ báarcuj Tiberias maj ja'ráacɨj a'áa jóohuiixɨ jo' maj tyojo'cuaa ɨ tyeɨ́tye tɨ'ɨj Jesús tyatatyóotzi'ria'aj ɨ Dios.
43006024	Ajta matɨ'ɨj jaaséj tɨ quee aja'hua'taca'aj a'ɨ́jna ɨ Jesús majta quee aja'hua'taca'aj a'ɨ́ɨmaj ɨ maj jamuan huacɨ́j, aj mu mij ɨ tyeɨ́tye atyáacɨj ɨ báarcuj jitze, matɨ'ɨj mij a'áa jo'ju' a Capernaúm, mej mij a'áa yo'huoonyi a'ɨ́jcɨ ɨ Jesús.
43006025	'Matɨ'ɨj a'áa ja'rá'aj után jitze pujmua' jo'tɨ ja'alagun, a'áa mu yo'tyoj a'ɨ́jcɨ ɨ Jesús matɨ'ɨj mij a'yan tyaata'íhuo'ri' tɨjɨn: ―Maeestro, ¿a'najnyí ya para'aj a'yájna?
43006026	'Jesús pu a'yan tyihuo'té'exa tɨjɨn: ―A'yaa nu tyaja'mua'ixaatye' tzáahuatyi'ra' jɨme', siaj mua'aj a'ɨ́jcɨ jɨn nyahuo ji'nye setyu'cuaj 'asta siana'aj quee tyámua' tyityataju'xa, caxu a'ɨ́jna jɨme' siaj jaaséj je'ej nyaj huarɨ́j ɨ siaj jɨn je'ej tyámua' tyo'taséej.
43006027	Caxu a'ɨ́jna jɨn tyí'muarɨe'ej siaj sij jaamué'tɨn ɨ cue'ráj tɨ jo'huɨ'tzɨ, sulu a'ɨ́jcɨ jɨme' ɨ cue'ráj tɨ jusén jɨn tyi'huɨɨre' ɨ siaj jɨn júuri xa'ju'un jusén jɨme'. A'ɨ́ɨ pu a'ɨ́ɨn pué'een ɨ cue'ráj ɨ tɨ jamuaata'sij a'ɨ́jna ɨ Dios yóojra', ji'nye a'ɨ́jna ɨ Dios, ɨ tɨ tavástara' pué'een, a'ɨ́ɨ pu néijmi'i jitzan tyu'tyajto ɨ juyóoj.
43006028	'A'yaa mu mij tyaata'íhuo'ri' tɨjɨn: ―¿Tyi'tájnyi juxɨé've' tyej tyij a'yan huárɨnyij je'ej tɨ ɨ Dios tyaaxɨe've'?
43006029	'Jesús pu a'yan tyu'tanyu tɨjɨn: ―A'yaa pu ɨ Dios tya'xɨe've' siaj jitzan tya'antzaahuatye'en a'ɨ́jcɨ jimi a'ɨ́ɨn tɨ uyo'ta'ítyaca'.
43006030	'Matɨ'ɨj mij a'yan tyaata'íhuo'ri' tɨjɨn: ―¿Tyi'tájnyi pataataséjratye'sij, tyej tyij jaséeran tyamua'antzaahuatye'en? ¿Tyi'tajnyí jɨn je'ej parɨnyij?
43006031	A'ɨ́ɨmaj ɨ tahuáasimua'cɨ'ɨj mu jáacua a'ɨ́jcɨ ɨ maná a'ájna jo'tɨ quee já'tyi'tɨɨtaca'a, a'yájna tɨ'ɨj tye'yu'si' ɨ yu'xarij jitze tɨjɨn: "A'ɨ́j pu huo'cue'ej ɨ pan tajapua tɨ ja'ma'can."
43006032	'Jesús pu a'yan tyihuo'té'exa tɨjɨn: ―A'yaa nu tzáahuatyi'ra'aj jɨn tyaja'mua'ixaatye' tɨ quee ɨ Moisés putyihuo'tá' ɨ pan tajapua tɨ ja'ma'can, sulu ɨ nyavástara' pu tyu'ta'caa a'ɨ́jna ɨ pan tɨ jɨ'ré'caj jɨme' tajapua ja'ma'can.
43006033	Ji'nye a'ɨ́jna ɨ pan ɨ Dios tɨ tyu'ta'caa, a'ɨ́ɨ pu a'ɨ́ɨn pué'een tajapua tɨ ja'ma'can ajta je'en júuricamej hua'ta'caa a'ɨ́ɨjma ɨ maj yan huacháatɨmee ɨ cháanacaj japua.
43006034	'Matɨ'ɨj mij a'yan tyaatáhuaviiri' tɨjɨn: ―Tavástara', taatá' a'náj tɨ na'aj a'ɨ́jcɨ ɨ pan.
43006035	'Jesús pu a'yan tyihuo'té'exa tɨjɨn: ―Nyáaj nu a'ɨ́ɨn pué'een ɨ pan tɨ júuricamej tyu'tá'caa. A'ɨ́jna ɨ tɨ nye jimi yeve'ré'nyej, capu a'náj huataí'icuataj, ajta ɨ tɨ nyéetzij jimi tya'tzaahuatye', capu ajta a'náj huataí'imu'uj.
43006036	Nyajta nyáaj nu nyeríj a'yan tyajamuaaté'exaa, caxu mua'aj tya'tzaahuatye' tyij siajta seríj naaséj.
43006037	Néijmi'i a'ɨ́ɨmaj ɨ tɨ Dios naatátuire'si, a'ɨ́ɨ mu nye jimi yeve'ré'nyejsi, majta a'ɨ́ɨmaj ɨ maj nye jimi yeve'ré'nyesij, canu huo'ré'ityij.
43006038	Ji'nye canu a'ɨ́jcɨ jɨn yava'cáanyej nyej nyij a'yan huárɨnyij je'ej nyej nyasɨ́ɨj tya'xɨe've', sulu nyata'aj nyij a'yan huárɨnyij je'ej tɨ tyáaxɨe've' ɨ nyavástara', ɨ tɨ unyojo'ta'ítyaca'.
43006039	Ajta a'yaa pu tya'xɨe've' a'ɨ́jna ɨ tɨ 'unyojo'ta'ítyaca' nyaj quee séej jo'rɨeenyij a'ɨ́ɨjma ɨ tɨ naatátuiire'sij, sulu nyej nyij huo'tájuuritye'en a'ájna xɨcáara' jitze tɨ'ɨj néijmi'i tye'entyipuá'rij.
43006040	Ji'nye a'yaa pu tya'ajxɨe'vi'ra' ɨ nyavástara' maj néijmi'i ɨ maj jaséejran ɨ yóojra' ɨ Dios majta jitzan tya'antzaahuatye'en, mej mij a'ɨ́ɨmaj jusén jɨn júurij mua'ra'nyij, nyajta je'en nyáaj huo'tájuuritye'en a'ájna xɨcáara' tɨ'ɨj jitzan néijmi'i tye'entyipuá'rij.
43006041	'Aj mu mij a'ɨ́ɨmaj ɨ maj Israel jitze 'ajtyáma'can huatyóohuij maj tyi'huóo'ixaatye'en jujɨ́ɨmua' a'ɨ́jcɨ jɨme' tɨ Jesús a'yan tyu'taxájtaca' tɨjɨn: "Nyáaj nu a'ɨ́ɨn pué'een ɨ pan jutye' tɨ je'cáanye."
43006042	Matɨ'ɨj mij a'yan tyu'taxájtaca' tɨjɨn: ―¿Nyi quee a'ɨ́ɨn pué'een ɨ Jesús ɨ tɨ yóojra' pué'een a'ɨ́jcɨ ɨ José? Ityáj tu jamua'tyej ɨ táatajra' tyajta ɨ náanajra'. ¿Ji'nye tɨ'ij a'yan tyí'xaj yee jutye' nu je'cáanye?
43006043	'Aj pu'ij Jesús a'yan tyihuo'té'exaa tɨjɨn: ―Caxu che' je'ej tyúu'ixaatya'aj.
43006044	Capu ɨ'rij tɨ a'tɨ́j ya ve'ré'nye nye jimi, tɨ pua'aj quee ɨ Dios tɨ unyojo'ta'ítyaca' ca'nyíjra'aj jaatá'an tɨ'ij a'yan huárɨnyij, nyáaj nu jaatájuuritye'sij a'ájna xɨcáara' tɨ jitzán néijmi'i tye'entyipuá'rij.
43006045	A'yaa mu tyo'yu'xaca' a'ɨ́ɨmaj ɨ maj Dios jitze huatama'can tyí'xajtaca'aj tɨjɨn: "Dios pu néijmi'caa tyi'mua'tyej." A'ɨ́j pu jɨn a'ɨ́ɨmaj ɨ maj ja'namuaj ɨ nyavástara', majta a'ɨ́j jitze tyúu'iteeritye', a'ɨ́ɨ mu nye jimi yeve'ré'nyejsi.
43006046	'Capu a'yan huatóomua'aj tɨ a'tɨ́j arí jaaséej ɨ nyavástara', sulu a'ɨ́ɨ pu jaaséj ɨ tɨ a'ɨ́jna jitzan eeráma'can ɨ Dios.
43006047	A'yaa nu tzáahuatyi'ra' jɨn tyaja'mua'ixaatye' tɨjɨn a'tɨ́j tɨ tya'tzaahuatye', a'ɨ́ɨ pu jusen jɨme' júuri ja'me.
43006048	Nyáaj nu a'ɨ́ɨn pué'een ɨ pan tɨ júuricamej tyu'tá'caa.
43006049	A'ɨ́ɨmaj ɨ ja'muahuasimua'cɨ'ɨj a'ɨ́ɨ mu jáacua a'ɨ́jcɨ ɨ maná a'ájna jo'tɨ quee ja'tyi'tɨj, majta je'en a'yan cha'ta mana'aj tyityáacui,
43006050	nyajta nyáaj a'ɨ́j nu ja'mua'ixaatye' ɨ paj jútye' tɨ je'cáanyej, ajta a'tɨ́j tɨ a'ɨ́j huácua'nyij ɨ pan, capu muɨ'nyi.
43006051	Nyáaj nu a'ɨ́ɨn pué'een ɨ pan tɨ júuri jútye' tɨ je'cáanyej, a'tɨ́j tɨ jacua'nyi a'íjcɨ ɨ pan, a'ɨ́ɨ pu jusen jɨn júurij ja'me. Ajta a'ɨ́jna ɨ pan ɨ nyaj jaatámu'vejrita, a'íi pu a'ɨ́ɨn pué'een ɨ nyaj jatyáhue'ra'. A'yaa nu tyaatámue'vejrita mej mij júuri mua'ra'nyij a'ɨ́ɨmaj ɨ maj yan huacháatɨmee ɨ cháanacaj japua.
43006052	'Majta a'ɨ́ɨmaj ɨ maj Israel jitze ajtyáma'can, a'ɨ́ɨ mu huatyóohuij maj tyi'huóo'ixaatye'en séej jamuan majta séej, a'yaa mu tɨjɨn: ―¿Ji'nye tyíɨ'rij tɨ a'múu juhue'ra' táacue'tyej?
43006053	'Jesús pu a'yan tyihuo'té'exa tɨjɨn: ―A'yaa nu tyaja'mua'ixaatye' tɨjɨn tɨ pua'aj sequée jáacua'nyij ɨ hue'ria'ra' a'ɨ́jcɨ ɨ yóojra' ɨ Dios, siajta quee jaaye'en ɨ xúuria'ra', caxu jusén jɨn júuri xa'ju'.
43006054	A'ɨ́jna ɨ tɨ jáacua'nyi ɨ nyahue'ra' ajta jaaye'en ɨ nyaxúure', a'ɨ́ɨ pu jusen jɨn júurij ja'me, nyáaj nu nyij jaatájuuritye'sij a'ájna xɨcáara' tɨ'ɨj jitzan néijmi'i tye'entyipua'rij.
43006055	Ji'nye a'ɨ́jna ɨ nyahue'ra' a'ɨ́ɨ pu pué'een ɨ cue'ráj tɨ jitzan eeráma'can ɨ júuricamej, ajta ɨ nyaxúure' a'ɨ́ɨ pu a'ɨ́ɨn pué'een ɨ maj jaaye'en tzáahuatyi'ra' jɨme'.
43006056	A'ɨ́jna ɨ tɨ jacua'nyi ɨ nyahue'ra', ajta jaaye'en ɨ nyaxúure', a'ɨ́ɨ pu nye jimi huatyá'ɨtzeere'ej, nyajta je'en nyáaj jimi huatyá'ɨtzeere'ej.
43006057	A'ɨ́jna ɨ nyavástara', ɨ tɨ unyojo'ta'ítyaca', a'ɨ́ɨ pu júuri, nyajta nyáaj a'ɨ́j nu jitze huatama'can júuri, a'yaa pu cha'tána'aj ij, a'ɨ́jna ɨ tɨ nye jimi tyí'cua'caa, a'ɨ́ɨ pu nye jitze ma'can júuri ja'mej.
43006058	A'ɨ́j nu ja'mua'ixaatye' ɨ pan jútye' tɨ je'cáanye. A'íjna ɨ pan capu a'yan een tɨ'ɨj a'ɨ́jna ɨ maná ɨ ja'muahuasimua'cɨ'ɨ maj jáacua, ajta matɨ'ɨj jaacua'aj a'yaa mu cha' mana'aj tyityáacuii, ajta a'tɨ́j tɨ jacua'nyij a'íjcɨ ɨ pan, a'ɨ́ɨ pu júuri ja'me jusén jɨme'.
43006059	'A'yaa pu ɨ tyihuo'mua'tyej a'ájna jo' maj jóosɨ'rihua'aj a Capernaúm.
43006060	'Matɨ'ɨj a'yan tyáanamuajri', mue'tɨ́j mu ɨ maj jamuan huacɨ́'ca'aj ɨ Jesús a'yan tyu'taxájtaca' tɨjɨn: ―A'ɨ́jna ɨ tɨ jatyáxajta jéehua pu tyesi'ij tyej tyij a'yan huárɨnyij, ¿a'tanyíj pu joore tɨ'ij a'yan huárɨnyij?
43006061	'Ajta a'ɨ́jna ɨ Jesús, tɨ'ɨj jáamua'reeri' maj a'yan tyúu'ixaatya'ca'aj, a'yaa pu tyihuo'ta'íhuo'ri' tɨjɨn: ―¿Nyi je'ej pua'aj jamuaata'aj ɨ nyaj jaataxájtaca'?
43006062	¿Ji'nye tya'ra'nyíiche', tɨ pua'aj nyéetzij sianaaséej nyaj jo'ra'nyij u tajapua jo' nyaj anaquéej jo'catyi?
43006063	A'ɨ́jna ɨ júuricama'ra ɨ Dios, a'ɨ́ɨ pu júuricamej tyu'tá'caa, ajta a'ɨ́jna ɨ siaj jatyáhue'ra' capu tyi'tɨ́j huɨɨre'. Ajta a'ɨ́jna ɨ nyúucarij ɨ nyaj jamuáa'ixaa a'ɨ́ɨ pu a'ɨ́ɨn pué'een ɨ júuricama'ra ɨ Dios, ajta jamuata'caa siaj sij jusén jɨme' júuri xa'ra'nyij.
43006064	Ajta séecan mu ja'mua jimi séejre' ɨ mej quee tya'tzaahuatye'. A'yaa pu tyihuo'té'exa ɨ Jesús, ji'nye a'ɨ́ɨ pu arí jamua'reeriaca' a'tyán maj pué'eenye' ɨ maj quee tya'tzaahuatye', ajta a'tɨ́j tɨ a'ɨ́ɨn pué'eenye' ɨ tɨ a'ɨ́j tyu'tátuiire'sij.
43006065	A'ɨ́j pu jɨn a'yan ajta tyihuo'té'exa tɨjɨn: ―A'ɨ́j nu jɨn a'yan tyajamuaaté'exaa tɨ quee ɨ'rij tɨ a'tɨ́j nye jimi yeve'ré'nyej, tɨ pua'aj quee ɨ Dios ca'nyíjra'aj jaatá'an tɨ'ij a'yan huárɨnyij.
43006066	'Tɨ'ɨj na'a a'ájna ɨmua, mue'tɨ́j mu ɨ maj Jesús jamuan huacɨ́'ca'aj jaatáxahuataca', camu mij che' jamuan huacɨ́'ca'aj.
43006067	Jesús pu a'yan tyihuo'ta'íhuo'ri' a'ɨ́ɨjma ɨ maj jamuan huacɨ́j ɨ maj tamuáaamuata' japuan hua'pua ará'asej tɨjɨn: ―¿Nyi siajta mua'aj seríj naatáxahuataj?
43006068	'Ajta a'ɨ́jna ɨ Simón tɨ ajta Pedro ántyapuaj, a'yaa pu tyaaté'exaa tɨjɨn: ―Tavástara', ¿a'tajnyí jimi tyo'ju'uj ta'ju'un? A'nyúucaa pu jitze séejre' ɨ tyaj jɨn júuri ta'ra'nyij jusén jɨme'.
43006069	Ityáj tu tyeríj 'a jimi tya'tzaahuatye', tyajta a'yan tya'mua'ree paj muáaj a'ɨ́ɨn pué'een ɨ Dios tɨ jimi jo've'mej.
43006070	'Aj pu'ij Jesús a'yan tyihuo'té'exaa tɨjɨn: ―¿Nyi nye quee nyáaj jamua'antyíhuo mua'ajma mu siaj tamuáamuata' japuan hua'pua ará'asej? Ajta sɨ́ɨj tɨ ja'mua jitze ajtyáma'can, tyiyáaru' pu jitzan séejre'.
43006071	'Tɨ'ɨj a'yan tyu'taxájtaca' ɨ Jesús, a'ɨ́j pu tyáxajtasima'aj ɨ Judas, ɨ tɨ yóojra' pué'een a'ɨ́jcɨ ɨ Simón tɨ Iscariote tye'entyímu'taca, ji'nye a'ɨ́ɨ pu a'ɨ́ɨn pué'een ɨ tɨ avíitzij jɨn tyu'tátuiire'si a'ɨ́jcɨ ɨ Jesús, tyij ajta ɨ Judas hua' jitze ajtyáma'cantaj ɨ maj tamuáamuata' japuan hua'pua ará'asej.
43007001	'Tɨ'ɨj a'yan tyu'rɨ́j, a'áa pu jo'yi'caa a'ɨ́jna ɨ Jesús a'ájna a Galileea. Capu jaxɨe'va'ca'aj tɨ a'áa jo'tyávaacaj a Judea, ji'nye a'ɨ́ɨmaj mu jahuooca'aj ɨ maj Israel jitze ajtyáma'can mej mij jaajé'ca.
43007002	Ajta arí tyi'vejritaca'aj a'ájna matɨ'ɨj tyí'yestyahua' a'ɨ́jcɨ jɨme' ɨ ɨnáamua ɨ maj Israel jitze ajtyáma'can,
43007003	a'ɨ́ɨmaj mu ɨ ihuámua'mua a'yan tyaaté'exaa tɨjɨn: ―Capaj a'yan a'ɨtzaaj, áricuj a'ájna a Judea, mata'aj mij ɨ maj a jamuan huacɨ'ɨj a'áa maj ja'séejre' jaséej je'ej paj tyi'tɨ́j jɨn rɨcɨj.
43007004	Ji'nye tɨ pua'aj a'tɨ́j a'yan tyáaxɨe'va' mej mij néijmi'i jáamua'tyij, capu avíitzij jɨn tyí'muarɨe'. Ajta a'yájna patɨ'ɨj períj rɨcɨj, jéetze pu tyámua' naa paj huota'séjratye'en néijmi'caa ɨ maj yan huacháatɨmee ɨ cháanacaj japua.
43007005	Majta a'ɨ́ɨmaj ɨ ihuáamua'mua camu ja'tzaahuatya'ca'aj a'ɨ́jcɨ ɨ Jesús.
43007006	Jesús pu'ij a'yan tyihuo'té'exa tɨjɨn: ―Capu eexú a'ájna atyojo'ré'nyej a'tzáaj tɨ huaxá'puɨ'ɨn nye jimi, ajta ja'mua jimi a'náj tɨ na'aj pu xa'puɨ'ɨn.
43007007	A'ɨ́ɨmaj ɨ maj yan séejre' ɨ cháanacaj japua capu je'ej tyíɨ'rij mej mij mua'ajma jamuájcha'ɨɨria', ajta nyéetzij mu xaa nyéjcha'ɨɨre', ji'nye nyáaj nu hua'séjratye' tɨ je'ej pua'aj éen je'ej maj tyi'tɨ́j 'uurej.
43007008	Séricuj muaj jo' maj tyeje'ye'este, canu nyáaj jo'me, ji'nye capu eexú nye jimi huaxá'puɨ'ɨn.
43007009	'A'yaa pu tyihuo'té'exaatya'aj, tɨ'ɨj ij a'áa jo'tyá'ɨtzee a'ájna a Galileea.
43007010	'Ajta matɨ'ɨj jo'cɨ́j ɨ ihuaamua'mua', Jesús pu ajta ujo'me jo' maj tyeje'este, ajta capu juséerataj ujo'me, sulu avíitzij pu jɨn a'yan huarɨ́j.
43007011	Majta ɨ maj Israel jitze ajtyáma'can a'ɨ́ɨ mu jahuooca'aj a'ɨ́jcɨ ɨ Jesús, a'yan metyi'xáata tɨjɨn: ―¿Jo'nyi je'ej ré'en a'ɨ́jna ɨ a'tɨ́j?
43007012	'Jéehua mu ɨ tyeɨ́tye jaxajtaca' a'ɨ́jcɨ ɨ Jesús. Séecan mu a'yan tyí'xajtaca' tɨjɨn: "Tyámua' pu tyí'tyevij," majta séecan a'yan tyi'xajtaca' tɨjɨn: "Capu tyámua' rɨcɨj, a'ɨ́ɨ pu hua'cuanamua ɨ tyeɨ́tye."
43007013	'Ajta capu a'tɨ́j óojca'nyajca'a tɨ jéjre'cɨtze jaataxáj a'ɨ́jcɨ ɨ Jesús, ji'nye mahuá'tzɨɨnya'ca'aj a'ɨ́ɨjma ɨ maj Israel jitze ajtyáma'can.
43007014	'Matɨ'ɨj meríj je'ta jooju'caj ɨ maj jɨn tyi'ye'estej, aj pu'ij Jesús utyájrupi u tyeyúuj tzajta' ajta je'en huatyóochej tɨ tyihuo'mua'tyej.
43007015	Je'ej mu tyo'taséej a'ɨ́ɨmaj ɨ maj Israel jitze ajtyáma'can, a'yaa mu mij tyi'xajta'ca' tɨjɨn: ―¿Ji'nye tɨ'ij a'mújna jéehua tyu'yi'tɨn, ma'ajta quee a'náj tyi'huómua'aj?
43007016	'Jesús pu a'yan tyihuo'té'exa tɨjɨn: ―A'íjna ɨ nyaj jɨn tyaja'muamua'tyej canu nyasɨ́ɨj jajtyo, sulu a'ɨ́ɨ pu naatá' ɨ tɨ unyojo'ta'ítyaca'.
43007017	Tɨ pua'aj a'tɨ́j ja'xɨe'va'a tɨ'ij a'yan huárɨnyij je'ej tɨ ɨ Dios tya'ajxɨe'vi'ra', a'ɨ́ɨ pu jamua'reeren tɨ pua'aj ɨ Dios jimi ja'ma'cantaj nyaj jɨn tyaja'muamua'tyej na'ríij nyasɨ́ɨj nyana'aj jajtyo.
43007018	A'ɨ́jna ɨ tɨ a'ɨ́jcɨ tyáxajta je'ej tɨ jusɨ́ɨj tyéejtyo, a'yaa pu tya'huoo tɨ'ij jusɨ́ɨj tyámua' huatóosejrata, ajta a'ɨ́jna ɨ tɨ a'yan tyahuoo tɨ'ij tyámua tyaatá'an a'ɨ́jcɨ ɨ tɨ uyo'ta'ítyaca', a'ɨ́ɨ pu jɨ'ré'can jɨme' tyi'xaj, ajta quee je'ej tyíɨ'rij tɨ'ij a'tɨ́j je'ej pua'aj tya'xajta.
43007019	'¿Nyi quee a'yan tyi'ja'yájna tɨ ɨ Moisés ja'mua jimi jaatyájto ɨ nyúucarij ɨ siaj jɨn tyí'ijta? Ajta capu a'tɨ́j tɨ ja'mua jitzé ajtyáma'can ja'tzaahuatye'. ¿Ji'nye een jɨme' setya'xɨe've' siaj sij naaje'caj?
43007020	'A'yaa ɨ tyeɨ́tye tyityatanyu tɨjɨn: ―Tyiyáaru' pu a tzájta' séejre'. ¿A'tanyíj muaje'catamuɨ'ɨj?
43007021	'Jesús pu a'yan tyi'huo'té'exa tɨjɨn: ―Néijmi'i xu mua'aj je'ej tyityo'tóomuajtyaca' nyatɨ'ɨj tyi'tɨ́j tyámua' huáruuj a'ájna xɨcáara' ɨ siaj jitzan juso'pii.
43007022	Ajta a'yájna, Moisés pu jaamuaata'íj siaj ja'antyísichixɨ'ɨn ɨ junavíj (ajta quee ɨ Moisés jitze je'eráma'can, sulu Dios pu jaatyájto a'ɨ́ɨjma jimi ɨ ja'muahuasimua'cɨ'ɨ), mua'aj xu sij a'yan tye'entyisi'chej ɨ navíiran' ɨ unyáaque'ej tɨ tyáatɨ' a'ájna xɨcáara' siaj jitzan juso'pi.
43007023	Ajta a'yájna tyij a'ɨ́jna jɨme siaj quee jaxɨe've siaj ootyá'ɨtzeren a'ɨ́jcɨ jitze ɨ nyúucarij Moisés tɨ jaatyájto, siaj sij ja'antyisi'che ɨ navíira'an ɨ unyáaque'ej a'ájna xɨcáara' siaj jitzan juso'pii, ¿ji'nye siaj sij nye jimi huatanyínyu'cacuca' nyatɨ'ɨj séej ɨ tyévij tyu'hua a'ájna xɨcáara' siaj jitzan juso'pii?
43007024	Caxu a'ɨ́jna jɨn a'yan tyihua'axɨjtye'e je'ej tɨ sɨ́ɨj huase'rin. Siatɨ'ɨjta séej 'axɨ́jtye'en, a'yaa xu huárɨnyij je'ej tɨ tyi'tyéevijtɨ tzáahuatyi'ra' jɨme'.
43007025	'Séecan ɨ maj a'áa jachajcaa a Jerusalen, a'ɨ́ɨ huatyóohuij maj a'yan tyi'huóo'ihuo' tɨjɨn: ―¿Nyi quee a'múu a'ɨ́ɨn pué'een ɨ maj jahuoo mej mij jaajé'ca?
43007026	A'mána'aj jéjrista' huatyéjve tyihua'ixáatya', ajta quee a'tɨ́j je'ej tyé'jee. ¿Nyi quij meríj a'ɨ́ɨmaj ɨ maj tyityatatyíj ja'antzaahuaj tɨ a'múu jɨ're'can jɨme' a'ɨ́ɨn pué'een ɨ Cɨríistu'?"
43007027	Ajta ityáj tu jamua'ree jo' tɨ ja'ma'can a'mújna, ajta tɨ'ɨj ɨ Cɨríistu' ya uvé'nyej, capu a'tɨ́j jamuaréeriaj ja'me jo'tɨ ja'ma'can.
43007028	'Tɨ'ɨj ɨ Jesús a'yan tyáanamuajri', ajta óoche' tyihua'mua'tyaacaj u tyeyúuj tzajta', a'yaa pu'ij ca'nyíin jɨn tyu'taxájtaca' tɨjɨn: ―Nyi mua'aj senyamua'tyej nyi siajta ja'mua'ree jo' nyaj ja'ma'can. Ajta canu nyasɨ́ɨj nyana' mu jo've'mej, sulu a'ɨ́j nu jitze huatama'can mu jo've'emj ɨ tɨ unyojo'ta'ítyaca', sɨ́ɨj tɨ ɨ'ríj siaj jimi tyu'ca'nyej siajta mua'aj caxu jamua'tye.
43007029	Nyáaj nu xaa jamua'tye, ji'nye a'ɨ́j nu jitze eerá'ma'can, ajta a'ɨ́ɨn unyojo'ta'ítyaca'.
43007030	'Aj mu mij tyu'tatyése maj jaatyéevi', ajta capu a'tɨ́j 'ahuóoca'an tɨ a'yan huárɨnyij, ji'nye capu eexúu jimi tya'róo'astyaaca'.
43007031	Mue'tɨj mu jimi tyá'antzaahua, majta a'yan tyi'xajtaca' tɨjɨn: ―Tɨ'ɨj ya uvé'nye ɨ Cɨríistu', ¿nyi quij quee jéetze' tyámua' tyi'uurej quee a'mújna mu a'tɨ́j?
43007032	'Majta ɨ fariseos a'ɨ́ɨ mu huo'namuajri' ɨ tyeɨ́tye maj a'yan tya'xájtaca'aj a'ɨ́jcɨ ɨ Jesús, aj mu mij a'ɨ́ɨmaj majta ɨ puaríij maj tyi'ijtye' xantáaru' huata'ítyaca' mej mij jaatyéevi'.
43007033	Jesús pu a'yan tyihuo'té'exa tɨjɨn: ―A'yaa nu nyóoj ja'mua jamuan séeria'aj na'mej, aj nu nyij tanyij jo'ra'sij a'ɨ́jcɨ jimi ɨ tɨ unyojo'ta'ítyaca'.
43007034	Mua'aj xu nyahuóonyij, ajta caxu nyetyoonyi, ji'nye capu je'ej tyíɨ'riitaj ja'me siaj a'áa jo'ré'nyej jo' nyaj je'ej je'éenya' na'mej.
43007035	'Aj mu mij ɨ maj Israel jitze jitze ajtyáma'can huatyóohuij maj tyi'huóo'ihuo séej jamuan majta séej a'yan tɨjɨn: ―¿Jo'quij jo'mé a'mújna, tɨ'ij quee ɨ'ríitaj ja'me tyaj jáatyoonyi? ¿Nyi quij a'ɨ́ɨjma jimi jo'ma'aj ja'me ɨ maj séej chuéj japua ja'che, tɨ'ij a'ɨ́ɨmaj tyu'mua'tyej ɨ maj quee tya'tzaahuatye'?
43007036	¿Ji'nye jaatamua'aj a'ɨ́jcɨ ɨ nyúucarij tɨ a'yan yee: "Mua'aj xu nyahuoonyi, siajta quee nyetyonyi, ji'nye capu je'ej tyíɨ'rij siaj a'áa jo'ré'nyej jo' nyaj je'ej je'éenya' na'mej?"
43007037	'Tɨ'ɨj arí tye'entyipuá'rijsima'ca ɨ maj tyí'ye'este, a'ájna xɨcáara' jitze ɨ tɨ jéetze' juxɨe've. A'ájna xɨcáara' jitze pu ɨ Jesús huatyéechaxɨj, tɨ'quij ca'nyíin jɨn tyu'taxájtaca' a'yan tɨjɨn: ―Tɨ pua'aj a'tɨ́j 'i'mu'uj, che' nye jimi yeve'ré'nyej, tɨ'ij huaye'en.
43007038	Ajta a'ɨ́jna ɨ tɨ nye jimi tya'tzaahuatye', a'yájna tɨ'ɨj tye'yu'si' ɨ yu'xarij jitze tɨjɨn: "A'ɨ́j pu tzájta séeria'a ja'me a'ɨ́jna ɨ jájtyi tɨ júuricamej tyu'tá'caa.
43007039	'A'yaa pu ɨ Jesús tyu'taxájtaca', a'ɨ́ɨjma jimi ɨ maj tya'antzaahuatye'sij tɨ'ij ajta hua' jimi huatyá'ɨtzeere'ej ɨ júuricama'ra ɨ Dios, ji'nye capu eexú ɨ júuricama'ra' ɨ Dios hua' jimi séejria'ca', ji'nye capu eexú ɨ Jesús tajapua jo'ojnyajca tɨ'ij ɨ Dios ju júuricamej ujo'ta'ítyej.
43007040	'Séecan mu ɨ tyeɨ́tye a'áa jo'tyu'uuca'a ɨ maj a'yan tyu'taxájtaca' matɨ'ɨj jáanamuajri' tɨjɨn: ―A'yaa pu tyi'ja'yájna tɨ a'múu a'ɨ́ɨn pué'een ɨ tɨ tyí'xaj ɨ Dios jitze ma'can.
43007041	'Majta séecan a'yan tyu'taxájtaca' tɨjɨn: ―A'íi pu a'ɨ́ɨn pué'een ɨ Cɨríistu'. Majta séecan a'yaa mu tyi'xajtaca'aj tɨjɨn: ―Capu a'ɨ́ɨn pué'een, ji'nye capu ɨ'rij tɨ ɨ Cɨríistu' a'áa ja'ma'cantaj a Galileea
43007042	A'yaa pu tye'yu'si' ɨ yu'xarij jitze tɨ ɨ Cɨríistu' a'ɨ́j jitze eeráanyejsi ɨ David, ajta tɨ a'áa ja'ma'cáantaj ja'me a Belén, jo' tɨ ajta ja'ma'cantaca'aj a'ɨ́jna ɨ David.
43007043	'A'ɨ́j mu jɨn séecan ajtacɨ́j ɨ tyeɨ́tye a'ɨ́jcɨ jɨme' je'ej tɨ ɨ Jesús tyu'taxájtaca'.
43007044	Séecan mu jaxɨe'vaca' maj jaatyéevi', ajta capu a'tɨ́j a'yan huarɨ́j.
43007045	'Majta a'ɨ́ɨmaj ɨ maj tyi'cha'ɨj ɨ tyeyúuj tzajta', a'ɨ́ɨ mu a'áa jo'ré'nye hua' jimi ɨ maj tyeyúuj tzajta' tyi'ijta majta ɨ fariseos jimi, a'yaa mu mij a'ɨ́ɨmaj tyihuo'ta'íhuo'ri' tɨjɨn: ―¿Ji'nye sequée uya'ráaja?
43007046	'Majta a'ɨ́ɨmaj ɨ maj tyí'cha'ɨj, a'yaa mu tyihuo'té'exa tɨjɨn: ―Capu a'náj a'tɨ́j a'yan tyu'xájtaca' tɨ'ɨj a'ɨ́jna.
43007047	Aj mu mij ɨ fariseos a'yan tyihuo'té'exaa tɨjɨn: ―¿Nyi arí ajta mua'ajma jamuáacuanamuaj?
43007048	¿Nyi quij arí sɨ́ɨj ɨ tɨ tyí'ta'ijtye' ja'antzaahuaj a'ɨ́jcɨ, na'ríij sɨ́ɨj tɨ fariseo pué'een?
43007049	Majta a'ɨ́ɨmaj ɨ tyeɨ́tye, camu yó'itee je'ej tɨ tye'yu'si' a'ɨ́jcɨ jitze ɨ yu'xarij Moisés tɨ jaatyájtoo, a'ɨ́ɨ mu meríj jo'vátzɨj.
43007050	'Ajta ɨ Nicodemo ɨ tɨ arí séej ɨ Jesús jimi ja'tanyájca'aj, a'yaa pu tyihuo'té'exa tɨjɨn:
43007051	―A'yájna tɨ'ɨj tyi'ta'ijtye ɨ yu'xarij, a'yaa pu tya'xaj tɨ quee je'ej tyíɨ'ɨrij tyaj a'tɨ́j ooxɨjtye'en, tyequee mí'en tyee'íhuoran tyej tyij jaanamuáaran je'ej tɨ tyi'tɨ́j jɨn rɨcɨj.
43007052	'Matɨ'ɨj mij a'ɨ́ɨmaj a'yan tyaaté'exaa tɨjɨn: ―¿Nyi pajta muáaj a'áa ja'ma'can a Galileea? Ahua'mua'tyej ɨ yu'xarij aj paj jamua'reeren tɨ quee a'tɨ́j a'áa ja'ma'can a Galileea tɨ Dios jitze ma'can tyi'xaj.
43007053	'Matɨ'ɨj mij jo'cɨ́jxɨ sɨ́ɨj ajta sɨ́ɨj jo' maj jo'cháatɨmee.
43008001	'Ajta ɨ Jesús a'áa pu jo'me jo tɨ jɨríj jo'taca'aj tɨ a'yan tyaja'rájtyapua tɨjɨn Aseitúunajrimi,
43008002	yaa ariá'pua'aj, tɨ'ɨj oochan eere'nyáaj ɨ xɨcáj, ajtáhua'aj pu utyájrupij u tyeyúuj tzajta'. Majta je'en ɨ tyeɨ́tye ajtyáxɨɨriaca' jimi, aj pu'ij oojíjxɨ tɨ'quij huatyóochej tɨ tyihuo'mua'tyej.
43008003	'Majta a'ɨ́ɨmaj ɨ maj tyihua'mua'tye ɨ yu'xarij jitze ɨ maj jɨn tyí'ijta, majta ɨ fariseos, a'ɨ́ɨ mu íitaj aje'ré'nyejtye, ɨ maj a'yan tyeetyéevi' tɨ'ɨj ooj juxána'cɨria'caj seej jamuan ɨ tyáata. A'áa mu mij je'ta yo'taráj jo'maj ja'tyúusɨɨria'ca'aj ɨ tyeɨ́tye,
43008004	matɨ'ɨj mij a'yan tyaaté'exaa a'ɨ́jcɨ ɨ Jesús tɨjɨn: ―Maeestro, a'yaa mu tyetyéevi' a'mújcɨj mu íitaj tɨ'ɨj óoj juxana'cɨriacaj.
43008005	Ajta a'ɨ́jna ɨ Moisés a'yaa pu tyu'ta'íjtaca' ɨ yu'xarij jitze tɨ a'yan tyúuxɨe've' tyaj tyetyéj jɨn jaatyáto'sixɨ'ɨn tyej tyij jaajé'caj, a'tɨ́j tɨ na'aj 'íitaj tɨ a'yan rɨjca. ¿Arí muáaj ji'nye petyi'xaj?
43008006	'A'yaa mu a'ɨ́ɨmaj tyaata'íhuo'ri' mej mij a'ɨ́jcɨ jɨn ja'antyimué'tɨn, tɨ'ɨj huatáɨ'riitarej maj tyitɨ́j jitzan ujpuá'ritye'en. Ajta ɨ Jesús a'ɨ́ɨ pu eecóotutaca', tɨ'quij huatyóochej tɨ juxɨtye jɨn tyo'yu'xaj a chóota'.
43008007	Majta móoche' a'yan tye'íhuoraca'a, aj pu'ij ɨ Jesús huatyéechaxɨj tɨ'quij a'yan tyihuo'té'exa tɨjɨn: ―A'ɨ́jna ɨ tɨ quee tyi'tɨ́j jɨn á'ɨtzeere' ajta quee tyi'ijxána'cɨra'aj, che' a'ɨ́ɨn anaquéej jaatato'oj ɨ tyetyéj jɨme'.
43008008	'Aj pu'ij ajtáhua'aj eecóotutaca' ajta tye'ej yu'xajraa a chóota'.
43008009	Matɨ'ɨj a'yan tyáanamuajri' je'ej tɨ ɨ Jesús tyu'taxájtaca', aj mu mij jocɨ́xɨj sɨ́ɨj ajta sɨ́ɨj, anaquéej mu a'ɨ́ɨmaj jo'cɨ́j ɨ maj jéetze' huoosij. Tɨ'ɨj ɨ Jesús jusɨ́ɨj na'quij a'áa jo'tyá'ɨtzee a'ɨ́jcɨ jamuan ɨ íitaj tɨ a'áa jo'tácatyii,
43008010	aj pu'ij Jesús huatyéechaxɨj ajta a'yan tyaata'íhuo'ri' tɨjɨn: ―Iitɨ', ¿jo'nyí je'ej me'en ɨ maj 'a jitze tyí'pua'ritye'?
43008011	'Aj pu'ij ɨ íitɨ' a'yan tyu'tanyu tɨjɨn: ―Nyavástara', capu ma' a'tɨ́j tɨ nye jitze tyí'pua'ritye'. Jesús pu a'yan tyaaté'exaa tɨjɨn: ―Canu nyajta nyáaj tyi'tɨ́j a jitze pua'ritye', áricuj jo'ra'a, capaj che' jaxana'cɨria'aj.
43008012	'Aj pu'ij ɨ Jesús 'ajtáhua'aj a'yan tyihuo'té'exa ɨ tyeɨ́tye tɨjɨn: ―Nyáaj nu a'ɨ́ɨn pué'een ɨ tɨ jɨn huányeeri'ij íiyan ɨ cháanacaj japua, a'ɨ́jna ɨ tɨ nya jamuan jo'cha'can, a'ɨ́j pu jimi séeria'aj ja'mej ɨ tatzárij tɨ júuricamej tyu'ta'caa, capu 'j a'náj tɨ́ca'riste' jo'chá'canya' ja'me.
43008013	'Matɨ'ɨj mij ɨ fariseos a'yan tyaaté'exaa tɨjɨn: ―Muáaj paj asɨ́ɨj tyá'xajta, a'ɨ́j pu jɨn quee tyi'tɨ́j huɨɨre' je'ej paj asɨ́ɨj tyi'tya'xajta.
43008014	'Jesús pu a'yan tyihuo'té'exa tɨjɨn: ―Ɨ nyaj jɨn tye'nyaxajta tyi'huɨɨre', tyij nyajta nyasɨ́ɨj nyana'aj tyényaxajtaj. Ji'nye nýaaj nu jamua'ree jo' nyaj je'ráma'can ajta jo' nyaj joomé, siajta mua'aj caxu jamua'ree.
43008015	A'yaa xu mua'aj tyihuá'xɨjtye' je'ej siaj jujɨ́ɨmua' tyéjtyoove. Nyajta nyáaj, canu a'tɨ́j ja'axɨjtye',
43008016	ajta tɨ pua'aj a'tɨ́j no'xɨ́jtye', a'ɨ́j nu jɨn ja'xɨjtye'en ɨ tɨ jɨ'ré'caj jɨme', ji'nye canu nyasɨ́ɨj je'ej tyéejtyo, sulu a'ɨ́ɨ pu ɨ nyavástara' ɨ tɨ unyojo'ta'ítyaca' hua'xɨjtye'en.
43008017	A'yaa pu tye'yu'si' a'ɨ́jcɨ jitze ɨ nyúucarij ɨ siaj jɨn tyí'ijta tɨ a'ájna tyi'huɨɨre' tɨ pua'aj mahuá'apua tyi'tɨ́j muaataxáj.
43008018	Nyáaj nu a'ɨ́ɨn pué'een ɨ nyaj nyasɨ́ɨj tyényaxajta, ajta ɨ sɨ́ɨj tɨ a'yan tyi'nyetyáxajta, a'ɨ́ɨ pu a'ɨ́ɨn pué'een ɨ nyavástara' ɨ tɨ unyojo'ta'ítyaca'.
43008019	'Aj mu mij a'yan tyaata'íhuo'ri' tɨjɨn: ―¿Jo'nyi je'ej ré'een ɨ tɨ avastára'? Jesús pu a'yan tyihuo'té'exaa tɨjɨn: ―Caxu mua'aj nyamua'tye a'tɨ́j nyaj pué'een, caxu sij siajta jamuaa'tye ɨ nyavástara', tɨ pua'aj nyéetzij sényamua'ajca, a'yaa xu sij siajta tya'mua'tyeeche'en ɨ nyavástara'.
43008020	'A'yaa pu ɨ Jesús tyu'taxájtaca' tɨ'ɨj óoj tyihua'mua'tyáacaj u tyeyúuj tzajta', a'ájna véjri' jo' maj ya'sɨ'rii ɨ túmii. Ajta capu a'tɨ́j jaatyéevi', ji'nye capu eexú 'atyojo'ré'nyajca a'tzáaj tɨ a'yan tya'tácatyiij jimi.
43008021	'Ajtáhua' pu ɨ Jesús a'yan tyihuo'té'exa tɨjɨn: ―Nyáaj nu jo'mej, mua'aj xu sij nyahuóonyij, ajta a'ɨ́j xu jɨn cui'nyij ɨ siaj á'ɨtzeere' ɨ Dios jimi. Jo'nye nyáaj jooma'aj na'mej, capu ɨ'rij siaj mua'aj a'áa jo'rényej.
43008022	'A'ɨ́ɨmaj ɨ maj Israel jitze atyáma'can mu a'yan tyu'taxájtaca' tɨjɨn: ―¿Nyi quij a'yan tyi'mua'tzej tɨ huóoje'caj, tɨ'ij a'yan tyi'xaj yee tɨ quee ɨ'rij tyaj a'áa jo'ré'nyéj jo'tɨ jooma'aj ja'me?
43008023	'Jesús pu a'yan tyihuo'té'exaa tɨjɨn: ―Mua'aj xu yan ma'can, nyajta nyáaj jútye' nu ja'ma'can, mua'aj xu hua' jitze ajtyáma'can ɨ maj yan séejre' ɨ cháanacaj japua, nyajta nyáaj canu hua' jitze ajtyáma'can.
43008024	A'ɨ́j nu jɨn a'yan tyajamuaaté'exaa siaj a'ɨ́jna jɨn cui'nyij ɨ siaj jɨn ootyá'ɨtzee ɨ Dios jimi, ji'nye tɨ pua'aj se quee tya'tzahuatya'aj nyaj a'ɨ́ɨn pué'een ɨ Dios tɨ uyo'ta'ítyaca', a'ɨ́j xu jɨn cui'nyij ɨ siaj jɨn huóoxana'cɨrej.
43008025	'Aj mu mij a'yan tyaata'íhuo'ri' tɨjɨn: ―¿A'tanyíj paj pué'een? 'Jesús pu a'yan tyihuo'té'exa tɨjɨn: ―Anaquéecan jɨme',¿ji'nye tyi'tɨ́j tyúuxɨe've' nyej nyij ja'mua jamuan tyi'tyáxajtasime'?
43008026	Jéehua nu ja'mua jitze ma'can tyu'taxájta nyajta jéehua jamua'xɨjtye'en, ajta a'ɨ́jna ɨ tɨ nyojo'ta'ítyaca', a'ɨ́ɨ pu tzáahuatyi'ra' jɨn tyi'xaj, ajta a'ɨ́jna ɨ nyej nyáaj hua'ixaatye' ɨ maj yan japuan seejre' ɨ cháanacaj japua, a'ɨ́ɨ pu'uj tána'aj pué'een ɨ nyaj jáanamuajri' a'ɨ́jcɨ jimi ɨ tɨ unyojo'ta'ítyaca'.
43008027	'Majta a'ɨ́ɨmaj camu yo'itée muá'ra tɨ a'ɨ́j jitze huatama'can tyihua'ixaatya'ca'aj ɨ juvástara'.
43008028	A'ɨ́j pu jɨn a'yan tyihuo'té'exa tɨjɨn: ―Siatɨ́'ɨj mua'aj na'ajriáj nyéetzij ɨ nyaj yóojra pué'een ɨ Dios, aj xu sij jamua'reeren nyej nyáaj a'ɨ́ɨn pué'een ɨ Dios tɨ uyo'ta'ítyaca', nyajta quee tyi'tɨ́j jɨn je'ej rɨcɨj ɨ nyej nyasɨ́ɨj nyana'aj jájtyo, sulu a'ɨ́j nu'uj hua'ixaatye' je'ej tɨ ɨ nyavástara' tyinaamua'tye.
43008029	Ji'nye a'ɨ́jna ɨ tɨ unyojo'ta'ítyaca' a'ɨ́ɨ pu nya jamuan ye seejre', capu ɨ nyavástara' a'náj juséntacan yanúurɨej, ji'nye a'náj tɨ na'aj nu a'yan rɨcɨj je'ej tɨ a'ɨ́j tya'ráanajchi.
43008030	'Tɨ'ɨj ɨ Jesús a'yan tyu'taxájtaca', mue'tɨ́j mu jimi tya'antzaahua.
43008031	'Jesús pu a'yan tyihuo'té'exa a'ɨ́ɨjma ɨ maj Israel jitze ajtyáma'can ɨ maj jimi tya'antzaahuaj a'yan tɨjɨn: ―Tɨ pua'aj tyámua' setyityaaju'un a'ɨ́jcɨ jitze ɨ nyúucarij ɨ nyaj nyeríj jamuáa'ixaa, aj xu nya jamuan huacɨ́'ca'aj xá'ju'un,
43008032	mua'aj xu jamua'reeren ɨ tɨ jɨ'ré'can jɨme a'yan tyi'ja'yájna, a'ɨ́j xu jɨn juxáahua ma huacɨ́'ca'aj xá'ju'un.
43008033	'Matɨ'ɨj mij a'yan tyaaté'exaa tɨjɨn: ―Ityáj tu Abraham jitze eeráama'can, tyajta quee a'náj séecan jimi ca'nyéjrij jɨn tyu'tyáhuɨɨ, ¿ji'nye pej pij muáaj a'yan tyi'ta'ixaatye' tyaj taxáahua mahuacɨ́'ca'an?
43008034	'Jesús pu a'yan tyihuo'té'exa tɨjɨn: ―A'yaa nu tyaja'mua'ixaatye' tzáahuatyi'ra' jɨme' tɨ a'tɨ́j tɨ na'aj tɨ ootyá'ɨtzeere' ɨ Dios jimi, a'ɨ́ɨ pu ca'nyéjrij jɨn tyí'huɨɨre' a'ɨ́jcɨ jimi ɨ tɨ je'ej pua'aj 'een.
43008035	A'ɨ́jna ɨ tɨ ca'nyéjrij jɨn tyí'muarɨe' capu jusén jɨn huatyá'ɨtzeere'ej ɨ tɨ jimi tyi'muarɨe', ajta a'ɨ́jna ɨ tɨ yóojra' pué'een, a'ɨ́ɨ pu hua' jamuan huatyá'ɨtzeere'ej ɨ jutyeɨ́tyeristyamua' jimi jusen jɨme'.
43008036	A'ɨ́j pu jɨn tɨ pua'aj ɨ yóojra' ɨ Dios jamue'ráatoonyi siaj sij juxáahua huacɨ́'ca'aj, a'yaa xu juxáahua tyityaacɨ'ca'aj xá'ju'un.
43008037	Nyáaj nu jamua'ree siaj Abraham jitze eeráma'can, siajta a'yan tya'xɨe've' siaj naajé'ca, ji'nye caxu na'tzaahuatye' je'ej nyaj tyaja'mua'ixaatye'.
43008038	A'ɨ́j nu nyáaj ja'mua'ixaatye' je'ej tɨ ɨ nyavástara' tyinaamua'tyej, a'yaa xu sij siajta mua'aj huárɨnyij je'ej siaj tyáanamuajri' ɨ juvástara' jimi.
43008039	'Matɨ'ɨj mij a'yan tyityaatanyu tɨjɨn: ―A'ɨ́ɨ pu ityájma tavástara' ɨ Abraham. Ajta ɨ Jesús a'yaa pu tyihuo'té'exa tɨjɨn: ―Tɨ pua'aj mua'aj jɨ'ré'can jɨme' yóojmua'mua' siapué'eenye' a'ɨ́jcɨ ɨ Abraham, a'yaa xu sij siajta rɨnyíiche' je'ej tɨ a'ɨ́ɨn huarɨ́j.
43008040	A'yaa pu'ij, tyij nyajta nyerij jamuáa'ixaa ɨ tɨ a'yan tyi'ja'yájna, ɨ Dios tɨ naamua'tyej, mua'aj xu sij jaxɨe've' siaj naaje'caj. Ajta ɨ Abraham capu a'náj a'yan huarɨ́j.
43008041	Mua'aj xu sij a'yan cha'ta siana'aj rɨcɨj tɨ'ɨj ɨ ja'muavastara'. 'A'yaa mu mij a'ɨ́ɨmaj tyityatanyu tɨjɨn: ―Catu ityáj a'ɨ́ɨjma jitze huanánɨe'huaca' ɨ maj jujɨmua'astaca'aj, sɨ́ɨj pu'uj a'ɨ́ɨn pué'een ɨ tɨ tavástara', a'ɨ́ɨ pu a'ɨ́ɨn pué'een ɨ Dios.
43008042	'Jesús pu a'yan tyihuo'té'exa tɨjɨn: ―Tɨ pua'aj jɨ'ré'can jɨme' Dios ja'muavastara' pué'eenye', mua'aj xu nyaxɨe'va'aj xá'ju'un, ji'nye nyáaj nu a'ɨ́jcɨ jimi jo've'me ya' nyej nyij huatyéjve. Canu nyasɨ́ɨj mu jo've'me, sulu Dios pu unyojo'ta'ítyaca'.
43008043	¿Ji'nye tɨ'ij quee ja'mua'ɨríitye' siaj yo'itéej xa'ra'nyij ɨ nyaj ja'mua'ixaatye'? Caxu nyojo'itej, ji'nye caxu janamuaj ɨ nyúucarij nyaj ja'mua'ixaatye'.
43008044	A'ɨ́ɨ pu mua'ajma ja'muatáata ɨ tyiyáaru', mua'aj xu a'ɨ́j jitze ajtyáma'can, a'yaa xu sij rɨcɨj je'ej tɨ a'ɨ́ɨn tyáaxɨe've'. A'ɨ́ɨ pu ɨ tyiyáaru' tyi'tyacui'caa tɨ'ɨj na'aj jájcua xɨmua'. Capu a'ɨ́jna jitze séejre' ɨ tɨ jɨ'ré'can jɨme', a'ɨ́j pu jɨn hue'tzij tyi'xaj. Tɨ'ɨj ta tyí'hue'taj, a'yaa pu tyaataxájta cuxáa a'yan tyi'ja'yájna, ji'nye huápuɨ'ɨj pu tyi'hue'tacaa, a'ɨ́ɨ pu a'ɨ́ɨn pué'een ɨ hua'táata ɨ maj tyi'hue'tacaa.
43008045	Nyajta nyáaj a'ɨ́j nu ja'mua'ixaatye' ɨ tɨ jɨ'ré'can jɨme', a'ɨ́j xu jɨn mua'aj quee ná'tzaahuatye'.
43008046	¿A'tanyíj mua'ajma tɨ jitze ajtyáma'can huatóocɨ'puaj tɨ naaté'exaatye' tyi'tɨ́j nyaj á'ɨtzeere'? Ajta tɨ pua'aj a'ɨ́j nyaja'mua'ixaatye' ɨ tɨ jɨ'ré'can jɨme', ¿ji'nye een jɨme' sequée na'tzaahuatye'?
43008047	A'ɨ́jna ɨ tɨ Dios jitze 'ajtyáma'can, a'ɨ́ɨ pu janamuaj je'ej tɨ Dios tyí'xaj, siajta mua'aj caxu ɨ Dios jitze ajtyáma'can, a'ɨ́j xu jɨn quee janamuajracuj ɨ nyúucaria'ra'.
43008048	'Aj mu mij a'ɨ́ɨmaj ɨ maj Israel jitze ajtyáma'can a'yan tyaaté'exaa tɨjɨn: ―A'yaa pu tyi'ja'yájna je'ej tyaj tyí'xaj paj muáaj Samaria ja'ma'can ajta ɨ tyiyáaru' 'a tzajta' séejre'.
43008049	'Jesús pu a'yan tyihuo'té'exa tɨjɨn: ―Capu tyiyáaru' nya tzájta' séejre'. A'yaa nu rɨcɨj nyej nyij jaatyátzaahuatye' ɨ nyavástara', siajta mua'aj, caxu tzáahuatyi'ra'aj nye jimi tyícha'ɨj.
43008050	Canu nyáaj jahuoo nyej nyij nyasɨ́ɨj tyámua' tyu'tányaxaj, sulu sɨ́ɨj pu a'yan tya'huo, a'ɨ́ɨ pu'ij a'ɨ́ɨn pué'een ɨ tɨ tzáahuatyi'ra' jɨn tyihua'xɨjtye'.
43008051	A'yaa nu tyaja'mua'ixaatye' tzáahuatyi'ra'aj jɨme' tɨjɨn a'ɨ́jna ɨ tya'tzaahuatye' je'ej nyaj tyaja'mua'ixaatye', capu a'náj muɨ'nyi.
43008052	'A'yaa mu mij tyityaatanyu a'ɨ́ɨmaj ɨ maj Israel jitze ajtyáma'can tɨjɨn: ―Ijíij tu tyeríj tyámua' tya'mua'ree tɨ a'yan tyi'ja'yájna tɨ tyiyáaru' a'tzájta' séejre'. A'ɨ́jna ɨ Abraham majta ɨ maj Dios jitze ma'can tyí'xaxa'ta' a'ɨ́ɨ mu néijmi'i huácuij, pajta muáaj a'yaa paj tyi'xa tɨjɨn: "A'ɨ́jna ɨ tɨ ja'tzaahuatye ɨ nyenyúuca, capu a'náj muɨ'nyi."
43008053	¿Nyi quij muáaj jéetze' va'cán jɨn petyi'tyéjvee quee ɨ tatáataj Abraham? A'ɨ́ɨ pu huamuɨ́', majta ɨ maj Dios jitze huatama'can tyí'xajtaca'aj, a'ɨ́ɨ mu majta huácuij. ¿Ji'nye muáaj petyí'ixa a'tanyíj paj pué'een?
43008054	'Jesús pu a'yan pu tyihuo'té'exa tɨjɨn: ―Tɨ pua'aj nyasɨ́ɨj na'nyatzaahua'tya'aj, capu tyi'tɨ́j huɨɨre'. Ajta ɨ tɨ tyámua' tyinyaata'caa, a'ɨ́ɨ pu a'ɨ́ɨn pué'een ɨ nyavástara', a'ɨ́jcɨ ɨ siaj mua'aj a'yan tyá'xa tɨ ja'mua Dios pué'een.
43008055	Siajta mua'aj caxu jamua'tye. Nyajta nyáaj nu xaa jamua'tye, ajta tɨpua'aj a'yan nyetyu'taxáj yee canu jamua'tye, a'yaa nu nyij tyi'hue'tan siatɨ'ɨj mua'aj. Ajta a'yaa pu tyi'ja'yájna nyej nyáaj jamua'tyej, nyajta ja'tzaahua'tye' ɨ nyúucaria'ra'.
43008056	A'ɨ́jna ɨ Abraham ɨ tɨ ja'muatáata, a'ɨ́ɨ pu huatóotyamua'vej tɨ'ɨj jaaséej a'ɨ́jcɨ xɨcáara' nyaj jitzan néijmi'i jɨn tyu'ta'íjta, a'ɨ́ɨ pu jaaséej, ajta jéehua huápuɨ'ɨj huatóotyamua'vej.
43008057	'Majta a'ɨ́ɨmaj ɨ maj Israel jitze ajtyáma'can, a'yaa mu tyaaté'exaa ɨ Jesús tɨjɨn: ―Capaj peexu hua'puatye japuan tamuáamuata' nyinyi'ra' jájcha'ɨj, ¿nyi a'yan petyi'xaj paj jaséej a'ɨ́jcɨ ɨ Abraham?
43008058	'Jesús pu a'yan tyihuo'té'exa tɨjɨn: ―A'yaa nu tzáahuatyi'ra' jɨn tyajá'mua'ixaatye' tɨjɨn tɨ'ɨj quee eexú Abraham huaséeria'caj, nyáaj nu'ríj séejria'ca'aj.
43008059	'Aj mu mij a'ɨ́ɨmaj tyetyéj tyitu'tuj mej mij jaatyáto'sixɨ'ɨn, ajta a'ɨ́jna ɨ Jesús huatyóo'avaataca', ajta je'en iirájraa u tyeyúuj tzajta'.
43009001	'Tɨ'ɨj ɨ Jesús iirama'caj a'tɨ́j pu huaséj tɨ aracúunyij huanɨé'huaca'.
43009002	Majta a'ɨ́ɨmaj ɨ maj jamuan huacɨ́j a'yaa mu tyaata'íhuo'ri' tɨjɨn: ―Maeestro, ¿ji'nye tɨ'ij aracúunyij tyu'nɨe'huaca'? ¿Nyi quij ɨ huáasimua'mua' mo'tyá'ɨtzee ca' jusɨ́ɨj tyi'tɨ́j jɨn ootyá'ɨtzee?
43009003	'Jesús pu a'yan tyihuo'té'exa tɨjɨn: ―Capu jusɨ́ɨj tyi'tɨ́j jɨn ootyá'ɨtze, camu majta ɨ huájsimua'mua' ootyá'ɨtzee, a'yaa pu tyáaruu tɨ'ij jitzan huataséjre' je'ej tɨ een ɨ muárɨe'ria'ra' ɨ Dios.
43009004	Tɨ'ɨj ooj huányeeri'cɨj, a'yaa pu tyúuxɨe've' tyaj a'yan huárɨnyij ɨ muárɨe'ria'ra' jɨme' ɨ tɨ unyojo'ta'ítyaca', ji'nye pu'ríj huariá'tɨca'rij, ajta quee che' ɨ'ríitaj ja'me tɨ'ij a'tɨ́j tyu'muárɨe'en.
43009005	Ijíij nyaj nyooj yan séejre' ɨ cháanacaj japua, nyáaj nu a'ɨ́ɨn pué'een ɨ jɨn huányeeri'ij 'íiyan cháanacaj japua.
43009006	'Tɨ'ɨj a'yan tyu'taxáataj, aj pu'ij ɨ Jesús a chóota' rájtzitzee, ajta juxɨtyé jɨn jaatyáaru'nyej ɨ chuéj, aj pu'ij ja'rápɨtyijra ɨ jɨ'sáara' jitze a'ɨ́jcɨ ɨ ta'rácun.
43009007	Ajta a'yan tyaaté'exaa tɨjɨn: ―Áricuj a'ájna jo'tɨ ja'rájmuaa 'a tɨ a'yan tyaja'rájtyapua tɨjɨn Siloé (Siloé a'yaa pu huatóomua'aj tɨjɨn ɨ tɨ huata'ítyi'huaca'). 'A'áa pu'ij jo'me a'ɨ́jna ɨ tɨ arácun tɨ'ɨj ij acóojɨsta'mij, ajta tɨ'ɨj uja'rájraa pu'ríj atányeerica'aj.
43009008	Majta a'ɨ́ɨmaj ɨ maj 'a véjri' hua'chátɨma'caa jo'tɨ ja'chajca'aj a'ɨ́jna ɨ a'tɨ́j, majta ɨ maj a'yan tye'séejraca'a tɨ túumi hua'huaviiraca'aj ɨ tyeɨ́tye, a'yaa mu tyúu'ihuo'raca'aj tɨjɨn: ―¿Nyi quee a'ɨ́ɨn pué'een ɨ tɨ a'áa jo'taquee túumi hua'huaviiraca'aj ɨ tyeɨ́tye?
43009009	'Séecan mu a'yan tyu'taxájtaca' tɨjɨn: ―A'ɨ́ɨ pu a'ɨ́ɨn pué'een. Majta séecan a'yan tɨjɨn: ―Capu a'ɨ́ɨn pué'een, a'yaa pu'uj hua'sé'rin tɨ'ɨj a'ɨ́jna. Ajta a'ɨ́jna, jusɨ́ɨn pu a'yan tyúuxájtaca' tɨjɨn: ―Nyáaj nu a'ɨ́ɨn pué'een.
43009010	'Matɨ'ɨj mij a'yan tyaata'íhuo'ri' tɨjɨn: ―¿Ji'nye ye'ej petya'tányeeriaca'?
43009011	'Aj pu'ij a'yan tyihuo'té'exa tɨjɨn: ―A'ɨ́jna ɨ tyáatɨ' tɨ a'yan ántyapuaj tɨjɨn Jesús, a'ɨ́ɨ pu chuéj huatyápuɨtaca', tɨ'quij na'ráahuatya'xɨj ɨ nyaa jɨ́ɨse', ajta je'en a'yan tyinaaté'exaa tɨjɨn: Áricuj a'ájna a Siloé, jo' tɨ ja'rájmuaa, pajta je'en ará'ajo'sixɨ'ɨn. Nyáaj nu nyij a'áa jo'me, nyajta je'en arányajo'sixɨj, aj nu nyij atányeeriaca'.
43009012	'Matɨ'ɨj mij a'yan tyaata'íhuo'ri' tɨjɨn: ―¿Jo'nyi je'ej re'en a'ɨ́jna ɨ a'tɨ́j? A'yaa pu'ij tyihuo'té'exa tɨjɨn: ―Canu jamua'ree.
43009013	'Aj mu mij yo'ví'tɨj a'ɨ́jcɨ ɨ ta'rácuunyica'aj a'ɨ́ɨjma jimi ɨ fariseos.
43009014	Ajta a'ájna putyí'rɨjcaa ɨ xɨcáara' maj jitzan juso'pii tɨ'ɨj ɨ Jesús jaatyáaru'nye ɨ chuéj ajta tyáahuaj a'ɨ́jcɨ ɨ ta'rácuunyica'aj,
43009015	a'ɨ́ɨ mu mij a'yan tyata'íhuo'ri' je'ej tɨ tyatá'nyeeriaca'. Ajta a'ɨ́jna ɨ a'tɨ́j a'yaa pu tyihuo'té'exa tɨjɨn: ―A'ɨ́ɨ pu chuéj huatyáaru'nyej ɨ juɨ́'ɨrique' jɨme' ajta je'en na'rápuɨtyijraj ɨ nyajɨɨse', aj nu nyij arányajo'sij, nyatɨ'ɨj nyij atányeeriaca'.
43009016	'Séecan mu ɨ fariseos a'yan tyu'taxájtaca' tɨjɨn: ―A'ɨ́jna ɨ tɨ a'yan huarɨ́j capu ɨ Dios jimi ja'ma'can, ji'nye capu jaatyátzaahuatye a'ɨ́jcɨ xɨcáara' ɨ tyaj jitzán taso'pii. Majta séecan a'yaa mu tyi'xájtaca'a tɨjɨn: ―¿Ji'nye tyíɨ'rij tɨ a'tɨ́j a'yan huárɨnyij, tɨ pua'aj á'ɨtzeeria'aj ɨ Dios jimi? A'ɨ́j mu jɨn je'ta huacɨ́j a'ɨ́ɨmaj,
43009017	matɨ'ɨj mij majtáhua' a'yan tyaata'íhuo'ri' a'ɨ́jcɨ ɨ tɨ arácuunyica'aj tɨjɨn: ―A'ɨ́ɨ pu arí tyimuáahuaa pej pij atányeerij, ¿ji'nye petyí'xaj, a'tanyíj pué'een a'ɨ́jna? Aj pu'ij a'yan tyihuo'té'exa tɨjɨn: ―A'ɨ́ɨ pu a'ɨ́ɨn pué'een ɨ tɨ Dios jitze ma'can tyí'xaj.
43009018	'Majta a'ɨ́ɨmaj ɨ maj Israel jitze ajtyáma'can camu ja'antzaahuaj tɨ aracúunyij huanɨé'huaca' ajta je'en arí atányeerica'aj, 'asta mana'aj quee huota'íjtaca' mej mij ujo'vá'ju' ɨ huájsimua'mua',
43009019	matɨ'ɨj mij a'yan tyihuo'ta'íhuo'ri' tɨjɨn: ―¿Nyi a'ɨ́ɨn pué'een ɨ já'muayoj? ¿Nyi a'ɨ́ɨn pué'een siaj a'yan tya'xaj yee aracúunyij pu huanɨé'huaca'? ¿Ji'nye tyu'rúj tɨ'ij arí atányej?
43009020	'A'yaa mu a'ɨ́ɨmaj ɨ huájsimua'mua' tyityatanyu tɨjɨn: ―A'yaa tu tyá'mua'ree tɨ tayóoj pué'een, tyajta jamua'ree tɨ aracúunyij huanɨé'huaca',
43009021	ajta catu jamua'ree je'ej tɨ tyu'rúj tɨ'ij arí ijíij atányej, nusu a'tɨ́j tɨ tyáahuaj. Siata'aj jaata'íhuo', ji'nye pu'ri vástɨ', a'múu pu jusɨ́ɨj tyu'taxájta.
43009022	'A'yaa mu tyu'taxájtaca' ɨ huájsimua'mua', ji'nye a'ɨ́ɨmaj ɨ maj Israel jitze ajtyáma'can a'yaa mu meríj tyaaxá'puɨ'ɨntaria'ca' mej mij hui'rá'itye u tyeyúuj tzajta' a'tɨ́j tɨ na'aj tɨ a'yan tyu'taxáj yee Jesús pu a'ɨ́ɨn pué'een ɨ Cɨríistu'.
43009023	A'ɨ́j mu jɨn ɨ huájsimua'mua' a'yan tyu'taxájtaca' tɨjɨn: Siata'aj jata'íhuo a'ɨ́jcɨ, ji'nye pu'ri vastaca'aj.
43009024	'A'ɨ́ɨmaj ɨ maj Israel ajtyáma'can majtáhua' mu jaatajé a'ɨ́jcɨ tɨ arácuunyica'aj, majta je'en a'yan tyaaté'exaa tɨjɨn: ―Pata'aj jitzan huatama'can ɨ Dios taaté'exaatye' ɨ tɨ jɨ'ré'can jɨme'. Ityáj tu jamua'ree tɨ a'ɨ́jna ɨ tyáatɨ' á'ɨtzeere' ɨ Dios jimi.
43009025	'A'yaa pu tyihuo'té'exa tɨjɨn: ―Tɨ pua'aj á'ɨtzeere' ɨ Dios jimi, nusu quee, canu jamua'ree. A'ɨ́j nu xaa mua'ree nyaj arácuunyica'aj, nyajta ijíij nyeríj atányee.
43009026	'Majtáhua'aj mu a'yan tyaata'íhuo'ri' tɨjɨn: ―¿Ji'nye ye'ej muáaruj? ¿Ji'nye ye'ej tyimuáahuaa pej pij atányeeriaca'?
43009027	'Aj pu'ij a'yan tyihuo'té'exa tɨjɨn: ―Nu'ríj jamuaaté'exaa, siajta mua'aj caxu ná'tzaahuatye'. ¿Ji'nye setyáxɨe've' nyej nyajtáhua'aj jamuaaté'exaatye'en? ¿Nyi a'yan setyá'xɨe've' siaj siajta jamuan huacɨ́'ca'an?
43009028	'Aj mu mij je'ej pua'aj tyaatajé, a'yaa mu tɨjɨn: Muáaj paj jamuan huayí'ij a'ɨ́jcɨ ɨ tyáataj, tyajta ityáj a'ɨ́j tu ja'astijre' ɨ Moisés.
43009029	Tyajta a'yan tya'mua'ree tɨ ɨ Dios jamuan tyu'xájtaca' ɨ Moisés, ajta a'ɨ́jcɨ jɨme' ɨ a'tɨ́j catu jamua'ree jo' tɨ ja'ma'can.
43009030	'Aj pu'ij ɨ ta'rácuunyica'aj a'yan tyu'tanyu tɨjɨn: ―Capu je'ej ámiteere' je'ej siaj tyi'xaj. Caxu mua'aj jamua'ree jo'tɨ já'ma'acan, ajta a'ɨ́ɨ pu tyináahuaj nyej nyij atányeere.
43009031	A'yaa tu tyámua' naa tya'mua'ree tɨ ɨ Dios quee hua'namuaj a'ɨ́ɨjma ɨ maj jimi á'ɨtzeere', sulu a'ɨ́ɨjma pu'uj ɨ maj jana'miche' majta a'yan rɨcɨj je'ej tɨ a'ɨ́ɨn tyá'xɨe've'.
43009032	Catu a'náj a'yan tyáanamuajri' tɨ sɨ́ɨj a'yan tyáahuatye' ɨ tɨ aracúunyij huanɨé'huaca' tɨ'ij atányeerej.
43009033	Tɨ pua'aj a'ɨ́jna ɨ tyáatɨ' quee ɨ Dios jimi ja'ma'cantaj, capu a'yan rɨnyíiche'.
43009034	'Matɨ'ɨj mij a'yan tyaaté'exaa tɨjɨn: ―Muáaj paj jéehua a'ɨtzéeria'aj ɨ Dios jimi patɨ'ɨj huanɨé'huaca', ¿nyi a'yan petya'xɨe've'ej pej pij ityájma tyitáamua'tyej? Aj mu mij ji'rá'ityaca' u tyeyúuj tzajta.
43009035	'Ajta a'ɨ́jna ɨ Jesús a'yaa pu tyáamua'reeri' maj ji'rá'ityaca' ɨ ta'rácuunyica'aj, ajta tɨ'ɨj ja'antyinájchaca' a'ɨ́jcɨ ɨ a'tɨ́j, a'yaa pu tyaata'íhuo'ri'ij tɨjɨn: ―¿Nyi petya'tzaahuatye' a'ɨ́jcɨ jimi ɨ yóojra' ɨ Dios?
43009036	'Aj pu'ij a'yan tyaata'íhuo'ri' tɨjɨn: ―Nyavástara', naaté'exaatye, a'tanyíj a'ɨ́ɨn pué'een nyej nyij jimi tyá'antzaahuatye'en.
43009037	'Jesús pu a'yan tyaaté'exaa tɨjɨn: ―Papu'ri jaaséej: Nyáaj nu a'ɨ́ɨn pué'een, ɨ paj jamuan tyi'tyáxajta.
43009038	'Aj pu'ij a'ɨ́jna ɨ tyévij jimi tyítunutaca' ɨ Jesús, ajta a'yan tyaaté'exaa tɨjɨn: ―Nyavástara', nyáaj nu tya'tzaahuatye'.
43009039	Ajta ɨ Jesús a'yaa pu tyu'taxájtaca' tɨjɨn: ―Nyáaj nu a'ɨ́jcɨ jɨn mu jo'vé'me íiyan ɨ cháanacaj japua nyej nyij néijmi'caa ooxɨ́jtye'en, mej mij atanyéjnye'rej ɨ maj aracúcu'nyijmee, ajta mej mij aracúcu'nyij muá'ra'nyi a'ɨ́ɨmaj ɨ maj atanyéjnye'.
43009040	'Séecan mu ɨ fariseos a'áa jo'tyú'uuca'aj, matɨ'ɨj a'yan tyáanamuajri', a'yaa mu mij tyaata'íhuo'ri' tɨjɨn: ―¿Nyi quij ityáj tyajta aracúcu'nyijmee?
43009041	'Jesús pu a'yan tyihuo'té'exa tɨjɨn: ―Tɨ pua'aj mua'aj sequee atanyéjnye'rij, caxu tyi'tɨ́j jɨn ootya'ɨtzeere'nyijche' ɨ siaj jɨn quee xa'puɨ' huarɨ́j. Ma siajta a'yan tyí'xaj siaj atanyéjnye', a'ɨ́j pu jɨn néijmi'i ja'mua jitze tyi'pua'ren ɨ siaj jɨn quee xa'puɨ' huarɨ́j.
43010001	'Aj pu'ij ɨ Jesús a'yan tyihuo'té'exaa tɨjɨn: A'yaa nu tzáahuatyi'ra' jɨn tyaja'mua'ixaatye', tɨjɨn a'ɨ́jna ɨ tɨ quee utyájrutye ɨ cánya'xɨɨ cúraarita' jo'tɨ ja'apueerta, sulu tɨ anyée jo'ria'ranyi, a'ɨ́ɨ pu náhua'rij pué'een.
43010002	Ajta a'ɨ́jna ɨ tɨ a'áa jo'tyájrutye jo'tɨ ja'pueerta, a'ɨ́ɨ pu pué'een ɨ tɨ huá'cha'ɨj ɨ cánya'xɨɨ.
43010003	A'ɨ́jna ɨ tɨ tyí'cha'ɨj jo'tɨ ja'pueerta, a'ɨ́ɨ pu tya'antácuunye'sij, ajta a'ɨ́jna ɨ tɨ hua'cha'ɨj ɨ cánya'xɨɨ a'ɨ́ɨ pu huo'tájeevij je'ej maj ántya'ruj sɨ́ɨj ajta sɨ́ɨj, majta a'ɨ́ɨmaj ɨ cánya'xɨɨ a'ɨ́ɨ mu janamuaj ɨ nyúucaria'ra', a'ɨ́ɨ pu'ij hui'rájajpua ɨ cúraarita',
43010004	ajta tɨ'ɨj néijmi'caa irá'jajpuan ɨ juya'muáj, a'ɨ́ɨ pu anaquéej huama'aj ja'me, majta ɨ cánya'xɨɨ cújta' mu huaju'uj mua'ju'un, ji'nye a'ɨ́ɨ mu janamuaj ɨ nyúucaria'ra'.
43010005	Ajta tɨ pua'aj sɨ́ɨj pué'eenye maj quee jamua'tyej, camu jaatavájraj, sulu muatóo'uuna ɨ a'ɨ́jcɨ jimi, ji'nye camu jamua'tye ɨ nyúucaria'ra' a'ɨ́jcɨ.
43010006	'A'yaa pu ɨ Jesús tyihuo'té'exa, majta a'ɨ́ɨmaj, camu yo'itée muá'raa je'ej tɨ a'ɨ́ɨn tyihua'ixaatya'ca'aj.
43010007	'Jesús pu ajtáhua'aj a'yan tyihuo'té'exa tɨjɨn: ―A'yaa nu tyajá'mua'ixaatye' tzáahuatyi'ra' jɨme'. Nyáaj nu a'ɨ́ɨn pué'een ɨ pueerta jo'ma jo'tyárutyij ɨ cánya'xɨɨ.
43010008	Néijmi'i ɨ maj anaquéej huataséjre nyequee nyáaj, náhua'rij mu pué'eenye', majta ɨ cánya'xɨɨ, camu huo'namuajri' je'ej maj tyu'taxájtaca'.
43010009	Nyáaj nu a'ɨ́ɨn pué'een ɨ pueerta, a'ɨ́jna ɨ tɨ a'úun jo'tyájrutye, a'ɨ́j pu huɨɨre'en. A'yaa pu séeria'aj ja'mej tɨ'ɨj ɨ cánya'aj tɨ juxáahua iráayi'ij ajta utyarú'pij ajta jéehua jatyoonyij jo'tɨ tyojo'cue'huaj.
43010010	'A'ɨ́jna ɨ náhua'rij a'ɨ́j pu jɨn mu jo've'me tɨ'ij tyu'nahua'an tɨ tyityácui'nyi ajta tɨ'ij néijmi'caa 'antyipua'ritye'en, nyajta nyáaj a'ɨ́j nu jɨn mu jo'vé'me siaj sij júurij xa'ra'nyi, ajta siaj sij jusén jɨme' júurij.
43010011	Nyáaj nu a'ɨ́ɨn pué'een ɨ nyaj tyámua' tyaja'muacha'ɨj. A'ɨ́jna ɨ tɨ tyámua' tyihua'cha'ɨj a'ɨ́ɨ pu ajta hua' jitze ma'can muɨ'nyij ɨ cánya'xɨɨ,
43010012	ajta a'ɨ́jna ɨ tɨ a'ɨ́jcɨ jɨn tyúunajchitye' ɨ tɨ hua'cha'ɨj ɨ cánya'xɨɨ, tɨpua'aj jaaséej tɨ ɨ́ɨra'avej aja'vé'mej a'ɨ́ɨ pu ahuajóohua'xɨj ɨ cánya'xɨɨ ajta je'en huatóo'uunaj, ji'nye camu a'ɨ́ɨn jaya'muaj ɨ cánya'xɨɨ. Aj pu'ij ɨ ɨ́ɨra'avej hua' tzajta' áan jo'tyárutyij ajta je'en huojo'cuíxɨ'sij ɨ cánya'xɨɨ.
43010013	A'ɨ́ɨ pu ɨ tyévij huatóo'uunaj, ji'nye a'ɨ́ɨ pu jitzan juxɨe've' maj tyaanájchitye'en, camu jitzan juxɨe've' ɨ cánya'xɨɨ.
43010014	'Nyáaj nu a'ɨ́ɨn pué'een ɨ nyaj tyámua' tyihua'cha'ɨj ɨ cánya'xɨɨ, nyáaj nu hua'muajtye a'ɨ́ɨjma ɨ cánya'xɨɨ, majta a'ɨ́ɨmaj a'ɨ́ɨ mu majta nyamua'tye,
43010015	a'yájna tɨ'ɨj ajta tyi'nyamua'tye ɨ nyavástara', a'yaa nu nyajta nyáaj tyá'mua'tye ɨ nyavástara', a'ɨ́j nu jɨn hua' jitze ma'can muɨ'nyi ɨ cánya'xɨɨ.
43010016	Nyajtáhua'aj nu séecan tyíya'muaj ɨ cánya'xɨɨ ɨ maj quee hua' jitze ajtyáma'can ɨ maj íiyu séejre' ɨ cúraaj tzajta, a'yaa pu'ij tyúuxɨe've' nyej nyajta a'ɨ́ɨjma jo'vá'jajpuan. A'ɨ́ɨmaj mu na'antzaahuatye'sij, aj mu mij néijmi'i ɨ cánya'xɨɨ séej mana'aj ɨ cúraaj jitze iira'úuj muá'ju'un, ajta sɨ́ɨj na'aj hua'cha'ɨɨj ja'me.
43010017	'A'ɨ́ɨ pu ɨ nyavástara' nyaxɨe've', ji'nye nyáaj nu hua' jitze ma'can muɨ'nyi, nyajta je'en nyajtáhua'aj ja'ancuriáasi ɨ júuricamej.
43010018	Capu a'tɨ́j náa'ri'raj ɨ nyajúuricame, sulu nyáaj nu nyaxɨe'vi'ra' jɨn hua' jitze ma'can muɨ'nyij. A'yaa nu tyu'tányacɨ'puaj nyaj hua' jitze ma'can huámuɨ'nyij, ajta nyej nyij nyajtáhua'aj huatájuurej. A'íj pu jɨn tyinaata'íj ɨ nyavástara'.
43010019	'Matɨ'ɨj a'ɨ́ɨmaj ɨ maj Israel jitze ajtyáma'can a'yan tyáanamuajri', majtáhua'aj je'ta huacɨ́j.
43010020	Mue'tɨ́j mu a'yan tyi'xájtaca' tɨjɨn: ―¿Ji'nye siaj sij ja'tzaahuatye, ma'ajta tyiyáaru' tzájta séejre' a'ɨ́j pu jɨn jutɨ́mue'?
43010021	'Majta séecan a'yaa mu tyu'taxájtaca' tɨjɨn: ―Capu ɨ'rij tɨ a'tɨ́j a'yan tyí'xajta tɨ pua'aj tyiyáaru' tzajta' seejria'aj. ¿Nyi a'yan tyíɨ'rij tɨ ɨ tyiyáaru' tyáahuatye'en tɨ'ij ja'tányeeritye'en ɨ a'tɨ́j tɨ arácun?
43010022	'Pu'rí a'ájna putyi'rɨjcaa tɨ'ɨj huaséevi'ij á'yi'ij, majta a Jerusalen a'ɨ́jna jɨn tyí'ye'estyaca' matɨ'ɨj tyu'tátui ɨ tyeyúuj.
43010023	Jesús pu a'úun je'rávaaca'a ɨ tyeyúuj tzajta', a'áa pu ja'ajcáyi'caa jo' tɨ ja'antyényinyii Salomón tɨ ja'ajtaahuaca'.
43010024	Aj mu mij a'ɨ́ɨmaj ɨ maj Israel jitze ajtyáma'can 'ajtyáxɨɨriaca' matɨ'ɨj mij a'yan tyaata'íhuo'ri'ij tɨjɨn: ―¿A'chunyéj póoj á'tyeeren paj a'yan tyíta'aviitza'aj pua'mej? Taaté'exaatye' tzáahuatyi'ra'aj jɨme', tɨ pua'aj muáaj a'ɨ́ɨn papué'eenye ɨ Cɨríistu'.
43010025	'Jesús pu a'yan tyihuo'té'exa tɨjɨn: ―Nu'rij nyáaj jamuaaté'exaa, siajta mua'aj caxu ná'antzaahua. A'ɨ́jna ɨ nyaj jɨn a'yan rɨcɨj nyúucaritze' ɨ nyavástara', a'ɨ́j pu jɨn tyámua' naa tye'miteere',
43010026	siajta mua'aj caxu tya'tzaahuatye, ji'nye caxu hua' jitze ajtyáma'can ɨ cánya'xɨɨ ɨ nyaj hua'ajya'mua.
43010027	A'ɨ́ɨmaj ɨ cánya'xɨɨ ɨ maj nyeya'muaj, a'ɨ́ɨ janamuaj ɨ nyenyúuca, nyáaj nu nyajta hua'muajtye, a'ɨ́ɨ mu mij a'yan rɨcɨj je'ej nyaj tyihua'ixaatye'.
43010028	Nyáaj nu huo'ta'sij mej mij jusén jɨn júuri mua'ra'nyij, camu mu mij a'náj antyipuá'rij, capu ajta a'tɨ́j na'ajajpuanyi'raj.
43010029	A'ɨ́jna ɨ nyavástara' ɨ tɨ a'yan tyinaatátui a'ɨ́ɨjma ɨ cánya'aj, a'ɨ́ɨ pu jéetze va'can jɨn antyúumua'ree, capu ij ɨ'rij tɨ a'tɨ́j ja'jajpuanyi'.
43010030	A'ɨ́jna ɨ nyavástara' nyajta nyáaj sɨ́ɨj tu'uj pué'een.
43010031	'Majta a'ɨ́ɨmaj ɨ maj Israel jitze ajtyáma'can, majtáhua'a mu tyetyéj tyitu'tuj mej mij jaatyáto'sixɨ'ɨn.
43010032	ajta ɨ Jesús a'yaa pu tyihuo'té'exa tɨjɨn: ―A'ɨ́jna ɨ tɨ nyavástara' jɨn néijmi'i putyi'uurej, a'ɨ́j nu jɨn nyeri jéehua tyajamuaataséejra ɨ tɨ náa tyi'een, ¿nyi a'ɨ́jna sij jɨn pu tyinaatyáto'sixɨ'ɨj?
43010033	'A'yaa mu tyaaté'exaa a'ɨ́ɨmaj ɨ maj Israel jitze ajtyáma'can tɨjɨn: ―Catu a'ɨ́jcɨ jɨn muaatyato'sixɨ'ɨj je'ej paj tyi'tɨ́j jɨn xa'puɨ'ɨj huarɨ́j, sulu a'ɨ́j tu jɨme' paj je'ej pua'aj tya'xaj ɨ Dios. Muáaj paj tyévij pana'a pué'een, pajta a'yan tyí'asejrata paj Dios pué'een.
43010034	'Jesús pu a'yan tyihuo'té'exa tɨjɨn: ―A'yaa pu tyé'yu'si' ɨ yu'xarij jitze ɨ siaj jɨn tyi'ijta tɨjɨn: "A'yaa nu nyáaj tyajamuaataxájtaca' siaj mua'aj dioosij pué'een."
43010035	A'yaa tu tya'mua'ree tɨ quee je'ej tyíɨ'rij tyaj jo'uunaj je'ej tɨ tye'yu'si'i ɨ yu'xarij jitze, ajta ɨ Dios pu a'yan huo'tamua'aj tɨjɨn dioosij a'ɨ́ɨjma ɨ tɨ tyihuo'té'exaa.
43010036	Ajta tɨ pua'aj ɨ Dios nyéetzij na'antyihuo ajta a'yan nyojo'ta'ítyaca' ɨ cháanacaj japua, ¿ji'nye siaj sij mua'aj a'yan tyi'xaj yee je'ej nu pua'aj tya'xaj ɨ Dios a'ɨ́jcɨ jɨme nyaj a'yan tyajamuaaté'exaa yee nyáaj nu yóojra' pué'een ɨ Dios?
43010037	Tɨpua'aj nye quee a'yan rɨjca je'ej tɨ rɨcɨj ɨ nyavástara', caxu na'tzaahuatye'ej.
43010038	Na'ríij a'yan nyarɨjca je'ej tɨ ajta rɨcɨj ɨ nyavástara', tyij siajta quee nyéetzij na'tzaahuatye'ej, a'ɨ́j xu jitze tyá'antzaahuatye'en je'ej nyaj rɨcɨj, siata'aj sij jáamua'ree, siajta yo'itée xa'ra'nyi tɨ ɨ nyavástara' nye jitze séejre' nyajta nyáaj a'ɨ́j jimi séejre' ɨ nyavástara'.
43010039	'Majtáhua'a mu tyu'tatyésej mej mij jaatyéevi', ajta a'ɨ́ɨ pu ɨ Jesús huatóo'uj.
43010040	'Aj pu'ij ɨ Jesús antáraa utájnyitze pújmua'an ɨ játya'na jitze ɨ Jordán, a'áa pu jo'tyóo'ɨtze jo'tɨ anaquéej ɨ Juan huaja'ɨɨraca'aj.
43010041	Mue'tɨ́j mu ɨ tyeɨ́tye aje'ré'nyej a'ɨ́jcɨ jimi, a'yaa mu tyi'xájtaca' tɨjɨn: ―A'yaa pu tyi'ja'yájna, tyij ajta quee Juan tyi'tɨ́j je'ej huáruuj ɨ tyaj jɨn tyámua' tyo'taséj, ajta je'ej tɨ tyaataxájtaca' a'íjcɨ ɨ Jesús néijmi'i pu a'yan tyi'ja'yájna.
43010042	'Majta mue'tɨ́j a'áa maj ja'ma'can a'ɨ́ɨ mu tyá'antzaahuaj ɨ Jesús jimi.
43011001	'Sɨ́ɨj pu tyáatɨ' a'áa ja'seejria'ca' tɨ tyí'cui'ca'aj a'yaa pu ántyapuaaca'aj tɨjɨn Lázaro, a'áa pu já'chajca' chájta' tɨ a'yan tyaja'rájtyapua tɨjɨn Betania, jo'tɨ ajta ja'chajca'aj a'ɨ́jna ɨ Maria ajta ɨ ihuáaria'ra' Marta.
43011002	Ajta a'ɨ́jna ɨ María tɨ ihuáaria'ra' pué'eenya'aj a'ɨ́jcɨ ɨ Lázaro, a'ɨ́ɨ pu a'ɨ́ɨn pué'een ɨ tɨ ja'náxɨri'ri'i ɨ ɨcájra' jitze ɨ tavástara' a'ɨ́jcɨ ɨ tɨ naa tyáarɨe', tɨ ajta je'en ja'náhuatzi'raxɨj ɨ jucɨpuá jɨme'.
43011003	A'ɨ́ɨ mu mij ɨ maj hua'puaj ɨ maj ju'ihuáamua' a'yan tyu'ta'íjtaca' maj a'yan tyaate'exaatye'en ɨ Jesús tɨjɨn: ―Tavástara', a'ɨ́ɨ pu tyi'cui' a'amíicuj ɨ paj jaxɨe've'.
43011004	'Tɨ'ɨj ɨ Jesús a'yan tyáanamuajri', a'yaa pu tyu'taxájtaca' tɨjɨn: ―Capu a'ɨ́jna jɨn tyi'ijcuí'nyaca' tɨ'ij huámuɨ'nyij, sulu a'yaa pu tyu'tyáahuɨɨre'sij tɨ'ij huataséjre'en ɨ tɨ jɨn Dios tyámua' tyi'uurej, ajta tɨ'ij huataséjre'en tɨ néijmi'i jɨn tyámua' 'een ɨ yóojra' ɨ Dios.
43011005	'Tyij ajta ɨ Jesús jéehua jaxɨe'va'ca'a a'ɨ́jcɨ ɨ Marta, ajta ɨ ihuáaria'ra', ajta a'ɨ́jcɨ ɨ Lázaro,
43011006	matɨ'ɨj jaaté'exaa tɨ ɨ Lázaro tyi'cui'ca'aj, óoche' pu hua'puaj xɨcaj a'áa jo'tyá'ɨtze jo' tɨ je'ej jé'eenya'a.
43011007	Aj pu'ij a'yan tyihuo'té'exa a'ɨ́ɨjma ɨ maj jamuan huacɨ́j tɨjɨn: ―Tyiche' tyajtáhua'a a'áa ja'tanyéj a Judea.
43011008	'Majta a'ɨ́ɨmaj ɨ maj jamuan huacɨ́j a'yaa mu tyaaté'exaa tɨjɨn: ―Maeestro, capu eexú a'chu á'tyeej maj a'ɨ́ɨmaj ɨ maj Israel jitze ajtyáma'can tyu'tatyése maj muaatyáto'sixɨ'ɨn tyetyéj jɨme', ¿nyi pajtáhua'aj jaxɨe've' tyej tyij a'áa jo'ju'un?
43011009	'Jesús pu a'yan tyihuo'té'exaa tɨjɨn: ―¿Nyi quee tamuáamuata' japuan hua'pua oora á'tɨjtɨ' tɨ huányeeri'cɨj ɨ xɨcáj jɨme'? Ajta tɨpua'aj sɨ́ɨj tújca jo'cha'canye'en, capu éejcataj, ji'nye a'ɨ́ɨ pu ma úunyee a'ɨ́jna jɨme' tɨ huányeeri'ij íiyaj nɨ cháanacaj japua,
43011010	ajta tɨ pua'aj sɨ́ɨj tɨ́ca'aj jo'cha'canye'en, a'ɨ́ɨ pu éejcataj, ji'nye capu huányeeri'ij.
43011011	'Aj pu'ij ajta a'yan tyihuo'té'exa tɨjɨn: ―A'ɨ́ɨ pu ɨ ta'amíincu ɨ Lázaro huatácuj, a'áa nu ja'tanyéjsi nyej nyij jáajɨstej.
43011012	'Matɨ'ɨj mij a'yan tyaaté'exaa a'ɨ́ɨmaj ɨ maj jamuan huacɨ́j tɨjɨn: ―Tavástara', tɨ pua'aj tyácusime', a'ɨ́ɨ pu ooj tyámua' rɨnyi.
43011013	'Ajta je'ej tɨ ɨ Jesús tyihua'ixaatya'ca'aj a'yaa pu tya'xáataj pué'eenya'aj tɨ ɨ Lázaro huamuɨ́', majta a'ɨ́ɨmaj ɨ maj jamuan huacɨ́j a'yaa mu tyi'mua'ajcaa tɨ ɨ Jesús a'yan tyi'xajtaca'aj tɨ ɨ Lázaro tyácusima'a tɨ'ij huóoso'pe'en.
43011014	Aj pu'ij ɨ Jesús a'yan tyihuo'té'exaa ja'huoo'itéerican jɨme' tɨjɨn: ―Pu'rí huamuɨ́' a'ɨ́jna ɨ Lázaro.
43011015	A'ɨ́j nu jɨn nyetyamua've nyej quee a'áa jo'tyávaaca'aj, ji'nye a'yaa pu jéetze mua'ajma tyajamuatyáhuɨɨ're'sij, siaj sij tya'antzaahuatye'en. Tyiche' a'áa jo'ju'un tyej tyij uyo'tyéesej.
43011016	'Ajta a'ɨ́jna ɨ Tomás ɨ maj a'yan jatamua'muatya'aj tɨjɨn cuáatyirij, a'ɨ́ɨ pu a'yan tyihuo'té'exa ɨ séecan ɨ maj majta Jesús jamuan huacɨ́j a'yan tɨjɨn: ―Che'réj tyajta ityáj, tyata'aj jamuan huácui'nyij.
43011017	'Tɨ'ɨj ɨ Jesús a'áa ja'rá'aj, a'yaa pu tyáamua'reeri' tɨ arí muáacua xɨcáj á'tyeej maj ja'vá'naj a'ɨ́jcɨ ɨ Lázaro.
43011018	A'ɨ́jna ɨ chájta'naj ɨ Betania a'áa pu véjri' putyajá'rɨcɨj a'ájna a Jerusalén a'chu pu hueíca kiloometru huatátyee,
43011019	mue'tɨ́j mu ɨ maj Israel jitze ajtyáma'can a'áa jo'ré'nye mej mij jáamuaarej a'ɨ́jcɨ ɨ Marta majta a'ɨ́jcɨ ɨ María, mej mij tyámua' tyihuo'tyéjeeve ɨ maj juxaamujritya'ca'aj a'ɨ́jcɨ jɨme' tɨ huamuɨ́' ɨ hua'ihuáara'.
43011020	Tɨ'ɨj ɨ Marta jáamua'reeri' tɨ Jesús ajooma'ca'aj, a'ɨ́ɨ pu íirájra tɨ'ij ja'antyinájche, ajta ɨ María a'áa pu jo'tyá'ɨtzee a juchéj.
43011021	Marta pu'ij a'yan tyaaté'exaa ɨ Jesús tɨjɨn: ―Nyavástara', tɨ pua'aj ya puácatyiiche', capu muɨ'nyíiche' ɨ nye'ihuáara'.
43011022	Ajta a'yaa nu nyáaj tyá'mua'ree tɨ ɨ Dios muaatá'si je'ej paj tyatáhuaviiraj.
43011023	'Jesús pu a'yan tyaaté'exaa tɨjɨn: ―A'ɨ́ɨ pu huatájuuritaj a'ihuáara'.
43011024	'Aj pu'ij Marta a'yan tyaaté'exaa tɨjɨn: ―Nyáaj nu ja'mua'ree tɨ huatájuuritaj matɨ'ɨj huatájuurej ɨ maj meríj huácuij, a'ájna xɨcáara' tɨ'ɨj jitzán néijmi'i tye'entyipuá'rij.
43011025	'Aj pu'ij ɨ Jesús a'yan tyaaté'exaa tɨjɨn: ―Nyáaj nu a'ɨ́ɨn pué'een ɨ nyaj huo'tájuuritye'sij ɨ maj meríj huácuij, nyajta júuricamej pué'een. A'ɨ́jna ɨ tɨ nye jimi tya'tzaahuatye', tyij ajta huámuɨ'nyij, a'ɨ́ɨ pu huatájuuritaj,
43011026	ajta a'ɨ́jna ɨ tɨ ooj juurij ajta nye jimi tya'tzaahuatye', capu a'náj muɨ'nyi. ¿Nyi pa'tzaahuatye' a'íjcɨ?
43011027	'A'yaa pu'ij ɨ Marta tyaaté'exaa tɨjɨn: ―A'yaa pu tyi'jayájna, nyavástara', nyáaj nu tya'tzaahuatye' paj muáaj a'ɨ́ɨn pué'een ɨ Cɨríistu', yóojra' ɨ Dios, ɨ tɨ a'yan tyúuxɨe'va'ca'aj tɨ yan uvé'nyej ɨ cháanacaj japua.
43011028	'Tɨ'ɨj a'yan tyu'taxájtaca', aj pu'ij ɨ Marta utyájrupi u chi'tá, tɨ'ɨj ij avíitzij jɨn uyo'tajé ɨ ju'ihuáara' a'yaa pu tɨjɨn: ―Pu'ríj ɨ maeestro ajo'tyéjvee, a'ɨ́ɨ pu muaja'cho've'.
43011029	'Tɨ'ɨj a'yan tyáamamuajri' ɨ María, jiye'tzin pu ájchee ajta je'en ujo'me ɨ Jesús jimi.
43011030	Ajta a'ɨ́jna ɨ Jesús capu eexú a'áa jo'tyárutyajca'aj a chájta', sulu a'áa pu óoche' jo'tyávaaca'aj jo'tɨ ɨ Marta ye'entyinájchaca'.
43011031	Majta ɨ maj Israel jitze ajtyáma'can, ɨ maj uje'rátya'ca'aj u chi'táj jamuan ɨ María mej mij jaatyápua'ritye'en, matɨ'ɨj jaaséj tɨ ɨ María jiye'tzín ájchej, ajta je'en iirájraa u chi'tá, a'ɨ́ɨ mu jaatavén, a'yaa mu tyí'mua'ajcaa tɨ a'áa jo'me jo' maj ya'vá'na ɨ ihuáaria'ra'an tɨ'ij a'áa ja'huóoyinyixɨ'ɨn.
43011032	'Tɨ'ɨj María a'áa ja'rá'a jo'tɨ jotyávaaca'a ɨ Jesús, aj pu'ij tyítunutaca' jimi jo'tɨ jara'ɨ́ɨcajmee, a'yan tye'ixáatya'aj tɨjɨn: ―Nyavástara', tɨ pua'aj yapuatyávaacajche', capu muɨ'nyíiche' ɨ nye'ihuáara'.
43011033	'Tɨ'ɨj ɨ Jesús jaséej tɨ ɨ María tyóoyiinyisima'aj, ajta a'ɨ́ɨjma huaséj ɨ maj Israel jitze ajtyáma'cantaca'aj ɨ maj jamuan huaju'ca'aj, jéehua pu je'ej pua'aj jaatá'aj ɨ tzájta,
43011034	a'yaa pu'ij tyihuo'ta'íhuo'ri' tɨjɨn: ―¿Jo'nyi siaya'vá'naj? Matɨ'ɨj mij a'yan tyaaté'exaa tɨjɨn: ―Mu joté'yi'ij tavástara', pata'aj yo'tyéesej.
43011035	'Aj pu'ij ɨ Jesús huóoyiinyaca'.
43011036	Majta ɨ maj Israel jitze ajtyáma'can a'yaa mu tyu'taxájtaca' tɨjɨn: ―Cásɨ' jéehua pu jaxɨe'va'ca'aj.
43011037	'Majta séecan a'yaa tyi'xájtaca' tɨjɨn: ―A'ɨ́ɨ pu séej tyu'huaj ɨ ta'rá'cuunyica'aj, ¿nyi quee jaayí'tɨhuacaj tɨ tyáahuatye'nyijche' tɨ'ij ɨ Lázaro quee huámuɨ'nyijche'en?
43011038	'Ajtáhua'aj pu je'ej pua'aj jaata'aj tzájta' ɨ Jesús, aj pu'ij a'áa jo'ré'nyej jo'maj ya'vá'naj. A'áa ja'tyasta'ca'a, tyetyéj pu eetyámuaaca'aj jo'tɨ jóocun.
43011039	Aj pu'ij Jesús a'yan tyihuo'té'exa tɨjɨn: ―Siata'aj ja'anta'ɨ́n mu tyetyéj. Ajta ɨ Maria ɨ tɨ ihuáaria'ra' pué'een a'ɨ́jcɨ ɨ tɨ huamuɨ́', a'yaa pu tyaaté'exaa tɨjɨn: ―Tavástara', pu'ríj je'ej pua'aj tyáarɨe, ji'nye pu'rí muáacua xɨcáj á'tyeej tɨ avá'nami'huaca'.
43011040	'Jesús pu a'yan tyaaté'exaa tɨjɨn: ―¿Nyi nyequée a'yan tyimuaaté'exaa paj jasejran ɨ tɨ jɨn huápuɨ'ɨj naa huase'rin ɨ Dios, tɨ pua'aj petyá'antzaahuatye'en?
43011041	'Matɨ'ɨj mij ja'anta'ɨj ɨ tyetyéj, ajta ɨ Jesús jútye' pu jo'nyeeriaca'a, tɨ'quij a'yan tyu'taxájtaca' tɨjɨn: ―Dios paj nyavástara', jéehua nu tyi'muatyojtzi're', ji'nye muáaj paj náanamuajri'.
43011042	Nyáaj nu jamua'ree paj a'náj tɨ na'a nyanamuaj, ajta a'yaa nu tyaataxájta tɨ'ij huo'huɨɨre'en ɨ tyeɨ́tye ɨ maj a'yaa séejre', mej mij tyá'antzaahuatye'en paj muáaj 'unyojo'ta'ítyaca'.
43011043	'Tɨ'ɨj a'yan tyu'taxáataj ɨ Jesús, aj pu'ij ca'nyíin jɨn a'yan tyu'tanyú tɨjɨn: ―Lázaro, iirájra'aj a'mújna.
43011044	'Ajta a'ɨ́jna ɨ tɨ huámuɨ'ɨjcaa a'ɨ́ɨ pu iirájra ca'íicatzi'huaj ɨ ju'ɨ́ɨcaj jitze, ajta ɨ jumuájca' jitze a'ɨ́jcɨ jɨme' ɨ cɨ́ɨxurij, ajta páanyu jɨn aránami'huaca'aj a jujɨ́ɨse'. Aj pu'ij Jesús a'yan tyihuo'té'exa tɨjɨn: ―Siata'aj je'ré'chueenyij siajta jaata'an tɨ jo'ra'nyij.
43011045	'A'ɨ́j mu jɨn mué'tɨj ɨ maj Israel jitze ajtyáma'can ɨ maj a'áa jo'tyú'uuca'a ɨ María jamuan, a'ɨ́ɨ mu tya'antzaahuaj ɨ Jesús jimi, matɨ'ɨj jaaséej je'ej tɨ tyi'tɨ́j huáruuj.
43011046	Majta séecan mu a'ɨ́ɨmaj jimi ujó'ju' ɨ fariseos, matɨ'ɨj mij huo'té'exaa je'ej tɨ tyi'tɨ́j huáruuj ɨ Jesús.
43011047	Aj mu mij ɨ fariseos majta ɨ maj puaríij tyí'ijtye', a'ɨ́ɨ mu hua'ajsɨɨ ɨ maj tyityatatyíj, matɨ'ɨj mij a'yan tyihuo'té'exaa tɨjɨn: ―¿Ji'nye tyarɨnyi? A'ɨ́jna ɨ tyáatɨ' a'náj tɨ na'aj pu a'yan tyi'tɨ́j jɨn rɨcɨj ɨ maj jɨn je'ej tyo'taséej ɨ tyeɨ́tye.
43011048	Tɨ pua'aj tyequee je'ej jooriaj, néijmi'i mu jitzan tyá'anzaahuatye'sij, majta a'ɨ́ɨmaj ɨ maj Roma ja'ajtyáma'can, a'ɨ́ɨ mu ya uvé'nyejsi, mej mij tyitá'ari'i néijmi'i ɨ tyaj jɨn tyityatatyí ɨ tyeyúuj tzajta', majta ja'antyipuá'ritye'sij ɨ tachuéj Israel.
43011049	'Ajta sɨ́ɨj tɨ hua' jitze ajtyáma'can, tɨ a'yan ántyapuaca'aj tɨjɨn Caifás, a'ɨ́ɨ pu a'ájna 'ɨmua a'ɨ́jna jɨn tyi'tyávaaca'aj a'ɨ́jna jɨme' ɨ tɨ jéetze' va'can jɨn tyí'huɨɨre' ɨ tyeyúuj tzajta', a'ɨ́ɨ pu'ij a'yan tyihuo'té'exa tɨjɨn: ―Caxu mua'aj tyi'tɨ́j mua'ree,
43011050	capu ajta je'ej jamua'miteeraste' tɨ jéetze' taatyáhuɨɨ'ri tɨ sɨ́ɨj na'aj huámuɨ'nyij hua' jitze ma'can ɨ tyeɨ́tye, quee tyaj néijmi'i antyipua'rej.
43011051	'Ajta a'ɨ́jna ɨ Caifás capu jusɨ́ɨj a'yan tyéejtyo je'ej tɨ tyu'taxájtaca', sulu a'ɨ́ɨ pu ɨ tɨ Dios jitze ma'can tyí'xajtacaj a'yan tyaataxájtaca' tɨ ɨ Jesús hua' jitze ma'can muɨ'nyi matɨj mana'aj ɨ maj Israel jitze ajtyáma'can,
43011052	ajta quee a'ɨ́ɨjma na'aj jimi, sulu tɨ'ij ajta huá'ajsɨɨre'en néijmi'icaa ɨ yóojmua'mua' ɨ Dios ɨ maj a'ɨmuá jo'cháatɨmee.
43011053	Tɨ'ɨj na'aj a'ájna ɨmua a'ɨ́ɨmaj ɨ maj tyityatatyíj a'ɨ́ɨ mu jaaxá'puɨ'ɨntare je'ej maj ye'éj huárɨnyij mej mij jaajé'ca ɨ Jesús.
43011054	'A'ɨ́j pu jɨn ɨ Jesús quee che' juséerataj jo'cha'canya'aj hua' tzájta' ɨ maj Israel jitze ajtyáma'can, sulu a'ɨ́ɨ pu eerájraa a'ájna a Judea, tɨ'quij a'áa véjri' ja'rá'aj jo'tɨ quee tɨ quée já'tyi'tɨ́j, a'áa ja'chájta'ca'aj tɨ a'yan tyaja'rájtyapua tɨjɨn Efraín. A'áa pu'ij jo'tyóo'ɨtzee majta a'ɨ́ɨmaj ɨ maj jamuan huacɨ́j.
43011055	'Pu'ríj tyi'véjri'taca'aj matɨ'ɨj a'ɨ́ɨmaj ɨ maj Israel jitze ajtyáma'can a'ɨ́jcɨ jɨn tyi'ye'estyahua'aj ɨ xɨcáara' tɨ Dios jitzan tyihuo'tú'uunyi'ri', mue'tɨ́j mu ɨ tyeɨ́tye curiá'cɨxɨj mej mij a'áa jo'ré'nyej a Jerusalén, mej mij huatyáɨ'ɨhuaxɨ'ɨn je'ej tɨ tyúuxɨe've' ɨ maj jɨn tyi'ye'esten.
43011056	A'ɨ́ɨ mu mij jahuooca'aj a'ɨ́jcɨ ɨ Jesús, majta a'yan tyúu'ihuo'raca'aj u tyeyúuj tzajta' tɨjɨn: ―¿Ji'nye tyajamuá'miteeraste'? ¿Nyi quij ma' ja've'mej tɨ'ij yetyi'rámua'riive' ca' quee?
43011057	'Ɨ fariseos majta ɨ maj puaríij tyí'ijtye', a'yaa mu tyu'ta'íjtaca' tɨjɨn tɨ pua'aj a'tɨ́j jamua'reeria jo'tɨ je'ej ré'en ɨ Jesús, tɨ a'ɨ́ɨn huo'té'eexaatye'en, mej mij jaatyéevi'ij.
43012001	'Tɨ'ɨj óoj aráseej xɨcaj tya'ɨtzéeria'caj mej mij tyu'ye'estej a'ɨ́jcɨ jitze ma'can ɨ xɨcáara' tɨ Dios jitzan tyihuo'tú'uunyi'ri', Jesús pu a'áa jo'me a Betania, jo'tɨ ja'chajca'a a'ɨ́jna ɨ Lázaro ɨ tɨ jatájuurityej.
43012002	A'áa mu tyojo'cue'raataca'a a'ɨ́jcɨ jɨme' je'ej tɨ ɨ Jesús huarɨ́j, Marta pu tyí'huɨɨria'ca'aj tɨ'ij tyihuo'áxɨ'ɨn, ajta a'ɨ́jna ɨ Lázaro pu huatyácatyii ɨ meesa jitze jamuan a'ɨ́jcɨ ɨ Jesús.
43012003	María pu'ij ja' ye'ejriáj ɨ tɨ naa tyaarɨe' tɨ jéehua tyá'najchi, naardu pu jaja'ra' tɨ jumua'tɨj, aj pu'ij a'ɨ́j ja'náxɨri'ri' ɨ ɨɨcajra' jitze a'ɨ́jcɨ ɨ Jesús, ajta je'en jucɨpua jɨn ja'náhuatzi'raxɨj. Aj pu'ij néijmi'que u chi'táj náa tyo'huatyárɨe'ca'riaca'aj a'ɨ́jcɨ jɨme' ɨ tɨ náa curiá'rɨe'.
43012004	Ajta a'ɨ́jna ɨ Judas ɨ tɨ a'yan tye'entyímu'taca tɨjɨn Iscariote, ɨ tɨ a'ɨ́ɨn pué'eenya'aj ɨ tɨ avíitzij jɨn tyu'tátuire'sij a'ɨ́jcɨ ɨ Jesús, a'yaa pu tyu'taxájtaca' tɨjɨn:
43012005	―¿Ji'nye mequee maj jáatonyijche' a'mújcɨj mu tɨ naa tyaarɨe', mej mij a'ɨ́jcɨ jɨn ɨ túumi huo'tyáhuɨɨre'en a'ɨ́ɨjma ɨ maj quee je'ej tyéejviicue'?
43012006	'Ajta ɨ Judas capu a'ɨ́jcɨ jɨn a'yan tyu'taxájtaca' maj jitzan juxɨe'va'ca' ɨ maj quee je'ej tyéejviicue', sulu a'yaa pu tyu'taxájtaca', ji'nye náhua'rij pu pué'enye'ej, ajta a'ɨ́ɨn jacha'ɨɨca' ɨ maj tzajta' ju'cáa'avej ɨ túmii, a'ɨ́ɨ pu'ij janahua'ca'aj a'ɨ́jcɨ ɨ túmii.
43012007	Jesús pu a'yan tyaaté'exaa tɨjɨn: ―Capaj je'ej jooriaj che' a'yan huárɨnyij, ji'nye a'múu pu me'yóomua'reeriaca'aj tɨ'ij nyacáhuaatye'en a'ájna xɨcáara' maj jitzan na'vá'najsij.
43012008	Majta a'ɨ́ɨmaj ɨ maj quee je'ej tyéejviicue', a'ɨ́ɨ mu a'náj tɨ na'aj ja'mua jamuan séeria'aj muá'ju'un, nyajta nyáaj canu jusén jɨn ja'mua jimi séeria'a na'mej.
43012009	'Mue'tɨ́j mu ɨ maj Israel jitze ajtyáma'can jáamua'reeri' tɨ Jesús a'áa jo'tyávaaca'aj a Betania, a'áa mu mij jo'ju' mej mij jaaséej, ajta mej mij a'ɨ́j huaséj ɨ Lázaro ɨ Jesús tɨ jatájuurij.
43012010	Aj mu mij ɨ maj tyihua'ijtye ɨ puaríij jaaxá'puɨn'tarej mej mij majta jaajé'ca a'ɨ́jcɨ ɨ Lázaro,
43012011	ji'nye mue'tɨ́j mu ɨ maj Israel jitze ajtyáma'can ajtacɨ́j hua' jimi, mej mij ɨ Jesús jimi tya'antzaahuatye'en.
43012012	'Mue'tɨ́j mu tyeɨ́tye a'áa jo'ju' 'a Jerusalén mej mij tyu'ye'esten, a'ɨ́jcɨ jɨme' tɨ'ɨj ɨ Dios tyihuo'tú'uunyi'ri' ɨ hua'yóojmua'. Yaa ariá'pua'aj mu jáamua'reeri' tɨ ɨ Jesús a'áa ja'rá'astij a Jerusalén.
43012013	Matɨ'ɨj mij tacɨ́j xamue' antávechij majta je'en jo'ju'uj mej mij ja'antyinájche, a'yan metyi'tye'entyijíihuaj tɨjɨn: ―Tyámua' pu naa xa'puɨ'ɨn, tyiche' tyaatatyójtzi're'en a'ɨ́jcɨ ɨ tɨ ya'javé'me nyúucaritze' ɨ tavástara', a'ɨ́ɨ pu a'ɨ́ɨn pué'een ɨ Rey tɨ tyitaata'íjtye'sij ityájma ɨ tyaj Israel jitze ajtyáma'can.
43012014	'Aj pu'ij ɨ Jesús púuru' huátyoo tɨ quee xu a'tɨ́j japuan á'yi'xacaa, tɨ'quij avé'yijxɨ ta'aj 'ij a'yan tya'ra'nyij je'ej tɨ tye'yu'si' ɨ yu'xarij jitze tɨ a'yan tɨjɨn:
43012015	'Caxu tyí'tzɨɨnya'aj mu siaj Sión huacháatɨmee, cásɨ', a'ɨ́ɨ pu ma'ja'vé'mej ɨ tɨ tyajamuaata'íjtye'si, a'ɨ́j pu japua avá'caj ɨ púuru' tɨ cɨ́leen.
43012016	'Majta a'ɨ́ɨmaj ɨ maj Jesús jamuan huacɨ́j camu yo'itée muá'raa je'ej tɨ huatóomua'aj ɨ tɨ a'yan tye'yu'si'huaca'aj, ajta tɨ'ɨj ɨ Dios jaatájuurityej a'ɨ́jcɨ ɨ Jesús, aj mu mij jo'támua'reeri' tɨ a'yan tyé'yu'si'huaca'aj je'ej tɨ tye'mej a'ɨ́jcɨ jimi ɨ Jesús.
43012017	'Majta ɨ tyeɨ́tye ɨ maj jamuan ajo'tyú'uuca'aj ɨ Jesús tɨ'ɨj jaatajé a'ɨ́jcɨ ɨ Lázaro jo'tɨ javá'nami'huaca'a, ajta jaatájuurityej, a'ɨ́ɨ mu a'ɨ́jna xajtaca'aj je'ej maj tyi'tɨ́j tyu'séj.
43012018	A'ɨ́j mu jɨn ɨ tyeɨ́tye iiráacɨj mej mij ja'antyinájche a'ɨ́jcɨ ɨ Jesús, ji'nye a'ɨ́ɨ mu jáamua'reeri' tɨ tyi'tɨ́j jɨn a'yan huarɨ́j ɨ maj jɨn je'ej tyo'taséj.
43012019	Majta a'ɨ́ɨmaj ɨ fariseos, a'yaa mu tyúu'ixaatyaca'aj tɨjɨn: ―Xu'ríj mua'aj tyi'sej tyaj quee je'ej rɨnyij. Cásɨ', néijmi'i mu ɨ tyeɨ́tye a'ɨ́j jamuan jo'ju'uj.
43012020	'Ajta hua' tzajta ɨ tyeɨ́tye ɨ maj a'áa jo'ré'nyej a Jerusalén mej mij jatyáanajche ɨ Dios a'ájna matɨ'ɨj tyí'yeste, séecan mu a'áa jo'tyú'uuca'aj ɨ maj Grecia ja'ma'can.
43012021	A'ɨ́ɨ mu mij ajtyáxɨɨriaca' a'ɨ́jcɨ jimi ɨ Felipe, ɨ tɨ a'áa ja'ma'can 'a Betania, chájta' a'áa tɨ ja'ajtyáma'can 'a Galileea, a'yaa mu mij tyaatáhuaviri' tɨjɨn: ―Vástɨ', tyáaxɨe've' tyaj jaaséj a'ɨ́jcɨ ɨ Jesús.
43012022	'Ajta a'ɨ́jna ɨ Felipe a'áa pu jo'ré'nye tɨ'ij jaaté'exaatye'en a'ɨ́jcɨ ɨ Andrés, matɨ'ɨj mij a'ɨ́ɨmaj hua'puaj a'yan tyaaté'exaa a'ɨ́jcɨ ɨ Jesús.
43012023	Aj pu'ij ɨ Jesús a'yan tyu'taxájtaca' tɨjɨn: ―Pu'rí a'ájna atyojo'ré'nyej tɨ'ɨj ɨ yóojra' ɨ Dios néijmi'i jɨn antyumua'réeriaj ja'me.
43012024	A'yaa nu tyajá'mua'ixaatye' tzáahuatyi'ra' jɨme', tɨjɨn tɨpua'aj tɨ'ɨj aja'ajvetyij a chóota' ɨ játza'ra'an ɨ tyeríicu quee huámuɨ'nyij, a'yaa pu jusɨ́ɨj na'aj tyu'tyá'ɨtzeere' a'ɨ́jna ɨ játza'ra'an, ajta tɨ pua'aj huámuɨ'nyij, jéehua pu ɨ jatzij jitzán eerányesij.
43012025	A'ɨ́jna ɨ tɨ jéehua jaxɨe've' tɨ'ij júurij ja'ra'nyij, a'ɨ́ɨ pu muɨ'nyij, ajta ɨ tɨ quee jitzan juxɨe've' tɨ júurij ja'ra'nyij íiyan cháanacaj japua, a'ɨ́ɨ pu júuri huatyá'ɨtzeere'ej jusén jɨme'.
43012026	Tɨ pua'aj sɨ́ɨj jaxɨe'va'aj tɨ'ij naatyáhuɨɨre', che' a'yan huárɨnyij je'ej nyej nyáaj rɨcɨj, ajta jo' nyaj jo'tyaváa ná'me, a'áa pu ajta nyáa jamuan jo'tyaváa ja'me a'ɨ́jna ɨ tɨ nyéetzij nyahuɨɨre'. Tɨ pua'aj sɨ́ɨj nyahuɨɨria'aj, nyavástara' pu jaatyátzahuatye'sij.
43012027	'Jéehua pu je'ej pua'aj nya'ase yu nyatzájta'. ¿Ajta ji'nye nyij tyu'taxájta? ¿Nyi quij a'yan nyetyu'taxájta yee: "Nyavástara', capaj tyi'ta'care'en tɨ'ij a'yan tyináacɨ'tyi je'ej tɨ arí atyojo'ré'nyesij?" Canu a'yan tyu'taxájta, ji'nye a'ɨ́j nu jɨn mujo'vé'me tɨ'ij nye jimi a'yan tya'ra'nyij.
43012028	Nyavástara', pata'aj tyámua' tyeetyátoonyij ɨ paj jɨn ántyapuaj. 'Aj pu'ij jútye' aje'cánamuajre ɨ nyúucarij tɨ a'yan tyu'taxájtaca' tɨjɨn: ―Nu'ri tyámua' tyeetyájto, nyajta je'en nyajtáhua'aj tyámua' tyetyátoosij.
43012029	'Majta ɨ tyeɨ́tye ɨ maj a'áa jo'tyú'uuca'aj, a'yaa mu tyu'taxájtaca' maj víitye huatyéenyu, majta séecan a'yaa mu tyi'xájtaca' tɨ sɨ́ɨj jamuan tyu'taxájtaca' tajapua tɨ tyi'huɨɨre' ɨ Dios jimi.
43012030	'Aj pu'ij ɨ Jesús a'yan tyihuo'té'exa tɨjɨn: ―Capu a'ɨ́jna jɨn huatánamuajre ɨ nyúucarij tɨ'ij nyéetzij ca'nyíjra'aj naatá'an, sulu tɨ'ij muá'ajma ca'nyíjra'aj jamuaatá'an.
43012031	Pu'ríj a'ájna atyojo'ré'nyej tɨ'ɨj ɨ Dios huá'xɨjtye'en néijmi'ica ɨ maj yan huacháatɨmee ɨ cháanacaj japua, ajta arí atyo'ojré'nye ɨ xɨcáara' tɨ jitzan tyi'ítyi'huaj a'ɨ́jna ɨ tɨ 'íiyan tyí'ijta ɨ cháanaca japua.
43012032	Ajta matɨ'ɨj nyéetzij na'ajriáj, aj nu nyij néijmi'caa huatájeevij ɨ tyeɨ́tye mej mij nye jimi yeve'ré'nyej.
43012033	'A'yaa pu a'íjna jɨn tya'xájtaca' mej mij jáamua'ree je'ej tɨ ye'éj tyí'muɨ'nyi.
43012034	Majta ɨ tyéɨtye a'yaa mu tyityaatanyú tɨjɨn: ―A'yaa tu tya'mua'reej a'ɨ́jcɨ jitze ɨ nyúucarij Moisés tɨ yan jaatyájto, tɨ ɨ Cɨríistu' jusén jɨn júurij ja'me. ¿Ji'nye pej pij muáaj a'yan tyi'ixaj tɨ a'yan tyúuxɨe've' maj ja'ajriáj a'ɨ́jcɨ ɨ tɨ ajta tyévij jitze huanɨé'huaca'? ¿A'tanyíj pué'een a'ɨ́jna ɨ tyevij tɨ ajta tyévij jitze huanɨé'huaca'?
43012035	'Jesús pu a'yan tyihuo'té'exa tɨjɨn: ―Ooche' pu ja'mua jimi séeria'aj ja'me ɨ tatzárij ɨ tɨ jɨn huányeeri'ij, ajta capu che' a'chu á'tyeeren. Siata'aj a'yan metyityaacɨ́'ca'an ijíij tɨ ooj ja'mua jimi séejre' ɨ tatzárij, ji'nye a'ɨ́jna ɨ tɨ tɨ́ca'riste' majo'cha'can, capu jamua'ree jo'tɨ jó'yi'ij.
43012036	Siata'aj jitzan tya'antzaahutye'en a'ɨ́jcɨ ɨ tatzárij ɨ tɨ jɨn huányeeri'ij, siaj sij jitzan ajtyama'cáantaj xa'ra'nyij ɨ tatzárij. Tɨ'ɨj a'yan tyu'taxáataj, aj pu'ij jó'ra a'ɨ́jna ɨ Jesús, ajta huatyóo'avaataca' hua' jimi.
43012037	'Ajta a'ɨ́jna ɨ Jesús pu'ríj jéehua a'yan tyu'uuriajca' hua' jimi ɨ maj jɨn je'ej tyo'taséj, majta a'ɨ́ɨmaj, camu jimi tya'tzaahuatya'ca'aj,
43012038	ji'nye a'yaa pu tyúuxɨe'va'ca'aj tɨ a'yan tya'róo'astej je'ej tɨ tyo'yu'xaca' a'ɨ́jna ɨ Isaías ɨ tɨ Dios jitze huatama'can tyi'xajtaca'aj, tɨ a'yan tɨjɨn: Tavástara', ¿a'tanyíj ja'antzaahuaj ɨ tanyúuca? ¿A'tanyíj jimi ɨ tavástara' jaataséjrataca' ɨ tɨ jɨn néijmi'i putyi'uurej?
43012039	A'ɨ́j mu jɨn quee tya'tzaahuatya'ca'aj, ji'nye a'yaa pu ajta tyo'yu'xaca' a'ɨ́jna ɨ Isaías tɨjɨn:
43012040	'Dios pu hua'ráanaxɨj a' hua'jɨɨsa', ajta tyu'tyáana ɨ hua' tzájta', mej mij quee atanyéjnye'rij, ajta mej mij quee tyihuojo'iteej, mej mij quee nye jimi tya'antzaahuatye'en.
43012041	'A'yaa pu tyu'taxájtaca' a'ɨ́jna ɨ Isaías, ji'nye a'ɨ́ɨ pu jaaséj ɨ tɨ jɨn huápuɨ'ɨj náa huasé'rihua'aj ɨ Jesús, a'ɨ́j pu jɨn a'yan tyu'ta'xájtaca'.
43012042	'Majta mue'tɨ́j mu ɨ maj Israel jitze ajtyáma'can tya'antzaahuaj ɨ Jesús jimi, séecan mu majta tya'antzaahuaj ɨ maj va'can jɨn tyityatatyíj ɨ tyeyúuj tzajta'. Ajta camu jaxajtaca'aj hua' tzájta' ɨ tyeɨ́tye, ji'nye mahua'tzɨɨnya'ca'aj ɨ fariseos, mej mij quee a'ɨ́ɨmaj hui'rá'ityej u tyeyúuj tzajta'.
43012043	Jeetze' pu hua'ránajchica'aj mej mij ɨ tyeɨ́tye tyámua' tyi'huo'taxáj, quee tɨ ɨ Dios huo'tyátzaahuatye'en.
43012044	'Aj pu'ij Jesús ca'nyíin jɨn a'yan tyu'taxájtaca' tɨjɨn: ―Tɨ pua'aj a'tɨ́j nye jimi tya'tzaahuatye'ej, capu nyéetzij na'aj jimi tya'tzaahuatye', sulu a'ɨ́j pu ajta jimi tya'tzaahuatye' ɨ tɨ unyojo'ta'ítyaca'.
43012045	Ajta ɨ tɨ nyéetzij nyeséj, a'ɨ́j pu ajta arí huaséj ɨ tɨ unyojo'ta'ítyaca'.
43012046	Nyáaj nu a'ɨ́ɨn pué'een ɨ tatzárij ɨ tɨ jɨn huányeeri'ij, nyajta a'ɨ́jna jɨn mu jo've'me íiyan ɨ cháanacaj japua, mata'aj mij a'ɨ́ɨmaj ɨ maj nye jimi tya'antzaahuatye'en quee a'áa jo'tyá'ɨtzeere' jo'tɨ jo'tɨ́ca'.
43012047	Ajta a'ɨ́jna ɨ tɨ janamua ɨ nye nyúuca ajta quee na'astijre', canu nyáaj a'ɨ́ɨn pué'een ɨ nyaj ja'xɨ́jtye'en, ji'nye canu nyáaj a'ɨ́jna jɨn mu jo'vé'me nyej nyij huo'xɨ́jtye'en ɨ maj a'yan huacháatɨmee ɨ cháanacaj japua, sulu nyej nyij hua' japua huatányuunyij.
43012048	A'ɨ́jna ɨ tɨ na'xaahuaj ajta quee quee ja'tzaahuatye' ɨ nyenyuuca, a'ɨ́ɨ pu á'xɨjtyi'huan a'ɨ́jna jɨme' ɨ nyúucarij ɨ nyaj nyeríj jaaxájtaca' a'ájna xɨcáara' tɨ'ɨj jitzan néijmi'i tye'entyipua'rij.
43012049	Ji'nye canu nyasɨ́ɨj jájtyo je'ej nyaj tyu'taxájtaca', sulu a'ɨ́jna ɨ nyavástara ɨ tɨ unyojo'ta'ítyaca', a'ɨ́ɨ pu a'yan tyinaata'íj je'ej nyaj ye'éj tyu'taxáj, ajta tyi'tɨ́j nyaj huo'mua'tyej.
43012050	Nyajta a'yan tya'mua'ree tɨ a'yan tyinaata'íj ɨ nyavástara' tɨ'ij jamuaacɨ'tyij siaj júuri huatyá'ɨtzeere'en jusén jɨme'. A'ɨ́j nu jɨn a'ɨ́jna ɨ nyaj ja'mua'ixaatye', a'yaa nu tya'xaj je'ej tɨ ɨ nyavástara' tyinaata'íj.
43013001	'Pu'ríj tɨ́mua' a'ájna atyojo'ré'nyejsima' a'ájna xɨcáara' ɨ maj jitzan jo'támua'reej a'náj tɨ ɨ Dios tyihuo'tú'uunyi'ri', ajta ɨ Jesús pu'ríj jamua'reeria'ca'aj tɨ arí a'ájna atyojo'ré'nyej ɨ xɨcáara' tɨ jitzan jo'mej 'íiyan nɨ cháanacaj japua, tɨ'ij jo'ra'nyij ɨ juvástara' jamuan. A'ɨ́ɨ pu a'náj tɨ na'aj hua'xɨeva'ca'aj a'ɨ́ɨjma ɨ maj jamuan huacɨ́j ɨ maj a'yan séejria'ca'aj ɨ cháanacaj japua, ajta a'yan tyihua'xɨe'va'aj ja'me jusén jɨme'.
43013002	'Ajta matɨ'ɨj tyi'cua'caj ɨ chúmua', a'ɨ́ɨ pu ajta a'áa jo'tyávaaca'aj ɨ Judas, tɨ yóojra' pué'een ɨ Simón tɨ a'yan tye'entyimu'tacaa tɨjɨn Iscariote, pu'ríj ɨ tyiyáaru' tzajta séejria'ca' ajta ca'nyíjra'aj jaata' tɨ'ij tyu'tátuiiren' a'ɨ́jcɨ ɨ Jesús,
43013003	ajta ɨ Jesús pu jamua'reeria'ca' tɨ ɨ vástaria'ra' arí néijmi'i jɨn tyee'íjca, tɨ ajta juvástara' jimi jo've'me, ajta a'ɨ́j jimi jo'ma'aj ja'mej,
43013004	aj pu'ij ájchee jo' maj tyajá'cua'ajcaa, ajta irióochuiiri'i ɨ jutasíj tɨ ji'riá'huɨjca'aj, a'ɨ́j pu'ij séej cɨ́ɨxurij jɨn ahuoojɨ'quee ɨ maj jɨn hua'cá'iimua.
43013005	Tɨ'quij cáasuj jitze atyéeje, aj pu'ij huatyóochej tɨ hua'nájo'sixɨ'ɨn ɨ huá'ɨɨca jitze' séej ajta séej ɨ maj jamuan huacɨ́j, ajta je'en hua'náhuatzi'raxɨ a'ɨ́jcɨ jɨme' ɨ cɨ́ɨxurij ɨ tɨ jɨn ahuóojɨ'ca'ca'aj.
43013006	'Ajta tɨ'ɨj a'ɨ́j jimi aje'ré'nyej ɨ Simón tɨ ajta Pedro ántyapuaj, a'ɨ́ɨ pu ɨ Pedro a'yan tyaaté'exaa tɨjɨn: ―Nyavástara', ¿nyi muáaj pana'nájo'sixɨ'ɨj ɨ nya'ɨ́ɨca jitze?
43013007	'Jesús pu a'yan tyaaté'exaa tɨjɨn: ―Capaj muáaj ijíij yo'itej je'ej nyaj 'eej jɨme' a'yan rɨcɨj, sulu majca'huáyee paj yo'itéej pua'mej.
43013008	'Pedro pu a'yan tyaaté'exaa tɨjɨn: ―Canu a'náj tyu'ta'sij paj na'nájo'sixɨ'ɨn ɨ nya'ɨ́ɨca jitze. 'Jesús pu a'yan tyaaté'exaa tɨjɨn: ―Tɨ pua'aj nyequée mua'nájo'sixɨ'ɨn, capaj che' hua' jitze ajtyama'cáantaj pua'mej ɨ maj nye jimi séejre'.
43013009	'Aj pu'ij ɨ Pedro a'yan tyaaté'exaj tɨjɨn: ―Nyavástara', tɨ pua'aj a'yan tyúuxɨe'va'aj, capaj a'yaa pana'aj tyina'nájo'sixɨ'ɨn ɨ nya'ɨ́ɨca jitze, sulu ajta paj na'nájo'sixɨ'ɨn ɨ nyamuájca' jitze, pajta ɨ nyamu'uj jitze.
43013010	'Jesús pu a'yan tyaaté'exaa tɨjɨn: ―A'ɨ́jna ɨ tɨ oochán átyɨ'huaxɨj, a'yaa pu tyúuxɨe've' tɨ a'yaa na'a tya'nájo'sixɨ'ɨn ɨ 'ɨ́ɨcajra jitze, ji'nye capu choomuara' ɨ jutyévira'aj jitze, siajta mua'aj caxu che' choomua, tyij siajta quee néijmi'i tyámua' een.
43013011	'A'yaa pu tyu'taxájtaca' tɨjɨn: "Caxu néijmi'i tyámua' een", ji'nye pu'ri jamua'reeria'ca'aj a'tɨ́j tɨ a'ɨ́ɨn pué'een ɨ tɨ tyu'tátuire'sij.
43013012	'Tɨ'ɨj hua'nájo'sixɨ'ɨj ɨ hua' 'ɨ́ɨcaj jitze, Jesús pu ajtáhua'aj iirióohuɨjri' ɨ jutasíj, aj pu'ij ajtáhua'aj huatyéeyixɨj ɨ meesa jitze, ajta je'en a'yan tyihuo'ta'íhuo'ri' tɨjɨn: ―¿Nyi se yo'itej je'ej nyaj 'een jɨn a'yan jamuáaruu?
43013013	Mua'aj xu a'yan nyatamuá'mua tɨjɨn Maeestro, siajta a'yan tɨjɨn Tavástara', ajta a'yan tyi'ja'yájna, ji'nye nyáaj nu a'ɨ́ɨn pué'een.
43013014	Ajta nyáaj ɨ nyaj ja'muavastara' pué'een, nyajta ja'mua maeestro, a'yaa nu tyajamua'nájo'sixɨj ɨ ja'mua'ɨ́ɨca jitze, a'yaa pu'ij ajta tyúuxɨe've' siaj a'yan tyityanóojo'sixɨ'ɨn ɨ ju'ɨ́ɨca jitze séej siajta séej.
43013015	A'yaa nu nyáaj nyeríj tyajamuaa'itɨɨri', siata'aj sij siajta mua'aj a'yan cha'ta siana'aj huárɨnyij je'ej nyaj nyerí nyáaj jamuáaruu.
43013016	A'yaa nu tyaja'mua'ixaatye' tzáahuatyi'ra' jɨme' tɨ jéetze' juxɨe've' a'ɨ́jna ɨ tɨ tyí'ijta quee a'ɨ́jna ɨ tɨ jahuɨɨre', a'yaa pu ajta jéetze' tyúuxɨe've' a'ɨ́jna ɨ tɨ unyojo'ta'ítyaca' quee ɨ nyaj ujo'ta'ítyi'huaca'.
43013017	Tɨpua'aj tyámua' setyiyo'iteej a'íjna siajta je'ej a'yan huárɨnyij, jéehua xu a'ɨ́jna jɨn huatóotyamua've'sij.
43013018	'Canu néijmi'caa mua'ajma jamuatyáxajta, nyáaj nu jamua'ree a'tyán nyaj antyíhuo. Ajta a'yaa pu tyúuxɨe've' tɨ a'yan tya'róo'astej je'ej tɨ tye'yu'usi' ɨ yu'xarij jitze tɨ a'yan tɨjɨn: "A'ɨ́jna ɨ tɨ nya jamuan tyi'cua'aj, a'ɨ́ɨ pu arí nyéjcha'ɨ́ɨre'."
43013019	A'yaa nu nyeríj anaquéej tyaja'mua'ixaatye' tɨ'ɨj quee xu a'yan tyí'rɨjcaj, ajta tɨ'ɨj a'yan tyi'rɨ́jcaj aj xu sij jamua'reeren nyej nyáaj a'ɨ́ɨn pué'een je'ej nyaj nyerí tyajamuaaté'exaa.
43013020	A'yaa nu tyaja'mua'ixaatye' tzáahuatyi'ra'aj jɨme' tɨjɨn a'ɨ́jna ɨ tɨ tyamua' tyeetyévej ɨ nyaj jaata'ítyaca', a'ɨ́ɨ pu ajta nyéetzij tyamua' tyinatyéjeevij, ajta a'ɨ́jna ɨ tɨ tyámua' tyinatyéjeevej nyéetzij, a'yaa pu cha'tána'aj tyamua' tyetyéjeevij a'ɨ́jcɨ ɨ tɨ unyojo'ta'ítyaca'.
43013021	Tɨ'ɨj a'yan tyihuo'te'exáatya'aj, jéehua pu je'ej pua'aj jaatá'aj ɨ Jesús, aj pu'ij ja'huo'itéecan jɨn a'yan tyu'taxájtaca' tɨjɨn: ―A'yaa nu tzáahuatyi'ra' jɨn tyajá'mua'ixaatye', sɨ́ɨj tɨ ja'mua jitze ajtyáma'can pu nyéetzij tyu'tátuire'sij.
43013022	'Majta a'ɨ́ɨmaj ɨ maj jamuan huacɨ́j, mua'róosejraxɨ séej jamuan majta séej, ajta camu jamua'reeriaca'aj a'tɨ́j tɨ tyáxajtasima'aj
43013023	Ajta sɨ́ɨj tɨ hua' jitze ajtyáma'can, a'ɨ́ɨ pu a'ɨ́ɨn pué'een ɨ tɨ Jesús jéehua jaxɨe'va'ca'aj, a'ɨ́ɨ pu véjri jimi 'ajtyácatyiij matɨ'ɨj tyi'cua'ajcaa,
43013024	ajta a'ɨ́jna ɨ Simón tɨ ajta Pedro pué'een, a'ɨ́ɨ pu jumuáca' jɨn jaatajé a'ɨ́jcɨ ɨ Jesús tɨ jaxɨe'va'ca' tɨ'ij jata'íhuo a'tɨ́j tɨ pué'een ɨ tɨ jatyáxajtasima'aj.
43013025	A'ɨ́ɨ pu'ij jéetze ajtyáxɨɨriaca' ɨ Jesús jimi, tɨ'quij a'yan tyaata'íhuo'ri' tɨjɨn: ―Nyavástara', ¿a'tanyíj a'ɨ́ɨn pué'een?
43013026	'Aj pu'ij ɨ Jesús a'yan tyaaté'exaa tɨjɨn: ―Tɨ pua'aj nyerij ja'ajru'nyaxɨn ɨ túxa'aj jitze ɨ pan, aj nu nyij jaataɨ́'tye'sij a'ɨ́jcɨ ɨ a'tɨ́j tɨ a'ɨ́ɨn pué'een. 'Aj pu'ij ja'ajrúunyej ɨ pan ɨ túxa'aj jitze, tɨ'quij a'ɨ́j huatɨ'ɨj ɨ Judas, tɨ yóojra' pué'een ɨ Simón tɨ a'yan tye'entyímu'taca tɨjɨn Iscariote.
43013027	Ajta tɨ'ɨj ɨ Judas ja'ancurɨ́'ɨj ɨ pan, a'ɨ́ɨ pu tyiyáaru' tzájta' huataséjre'. Jesús pu'ij a'yan tyaaté'exaa tɨjɨn: ―Pata'aj jiye'tzin a'yan huárɨnyij je'ej paj perí tyu'mua'aj.
43013028	'Ajta capu sɨ́ɨj yo'itée ja'raa ɨ maj tyi'cuajcaa ɨ meesa jitze je'ej tɨ een jɨn a'yan tyaaté'exaa.
43013029	Ajta a'ɨ́jna ɨ Judas a'ɨ́ɨ pu a'ɨ́ɨn pué'eenya'aj ɨ tɨ ja'cha'ɨɨca'aj ɨ túumi, séecan mu mij a'yan tyi'riá'mua'aj tɨ Jesús a'yan tyaaté'exaa tɨ'ij tyi'tɨj huánanan ɨ maj jɨn tyu'ye'estej, nusu tɨ tyi'tɨ́j huo'tapuéjve'en ɨ maj quee je'ej tyéejviicue'.
43013030	'Tɨ'ɨj ɨ Judas ja'ancurɨ'ɨj ɨ pan, aj pu'ij iirájraa. Ajta arí huatɨ́ca'ca'aj.
43013031	'Tɨ'ɨj irájraa a'ɨ́jna ɨ Judas, Jesús pu a'yan tyihuo'té'exa tɨjɨn: ―Ijíij pu'rí séejre' ɨ tɨ jɨn huápuɨ'ɨj naa huase'rin ɨ yóojra' ɨ Dios, ajta ɨ tɨ jɨn ɨ Dios naa huase'rin a'ɨ́j pu jimi séejre' ɨ yóojra'.
43013032	Ajta tɨ pua'aj ɨ yóojra' ɨ Dios jimi séejria'aj ɨ tɨ naa huase'rin, Dios pu ajta jaataséjrataj ɨ tɨ jɨn naa huase'rin ɨ yóojra', ajta jiye'tzín pu a'yan rɨnyij.
43013033	Nyiyóojmua', canu che' á'tyeeren ja'mua jimi. Mua'aj xu nyahuoonyij, ajta a'yájna nyatɨ'ɨj tyihuo'té'exa a'ɨ́ɨmaj ɨ maj Israel jitze ajtyáma'can, a'yaa nu cha'ta nyana'aj mua'ajma tyajamuaaté'exaatye'sij a'yan tɨjɨn: Capu ɨ'rij siaj mua'aj a'áa jo'ré'nyej jo' nyej nyáaj jooma'aj na'mej.
43013034	A'íj nu nyúucarij tɨ jájcua jɨn a'yan tyaja'mua'ijcatye'en siaj huóoxɨe've'en séej jamuan siajta séej. A'yájna nyatɨ'ɨj nyáaj tyaja'muaxɨe've' mua'ajma, a'yaa xu sij siajta mua'aj tyityahuóoxɨe've'en.
43013035	Tɨ pua'aj a'yan setyityahuóoxɨe've'en séej jamuan siajta séej, néijmi'i mu ɨ maj yan huacháatɨmee ɨ cháanacaj japua jamua'reeren siaj mua'aj nye jimi tya'tzaahuatye'.
43013036	'Aj pu'ij a'ɨ́jna ɨ Simon tɨ ajta Pedro pué'een a'yan tyaata'íhuo'ri' ɨ Jesús tɨjɨn: ―Tavástara', ¿jo'nyí po'ma'aj pua'mej? Jesús pu a'yan tyaaté'exaa tɨjɨn: ―Jo'nyaj jooma'aj na'mej, capu ɨ'rij paj ijíij naataváj, sulu majca'huáyee paj nya cújta' huama'aj pua'mej.
43013037	'Ajta ɨ Pedro a'yaa pu tyaaté'exaa tɨjɨn: ―Nyavástara', ¿ji'nye een jɨn quee ɨ'rij nyaj ijíij ajamuan jo'me'en? Nyáaj nu á'nyaca'nyej nyaj a jitze huatama'can huámuɨ'nyij.
43013038	'Aj pu'ij ɨ Jesús a'yan tyaaté'exaa tɨjɨn: ―¿Nyi a'yan petya'aca'anye paj nye jitze huatama'can huámuɨ'nyij? A'yaa nu tzáahuatyi'ra' jɨn tyí'mua'ixaatye' tɨjɨn tɨ'ɨj quee xu jíihuaca ɨ tyacuáarɨe', hueícaj paj naatyáhue'ta a'yan tɨjɨn capaj nyamua'tyej.
43014001	'Caxu je'ej tyityóomua'ajca. Sióoche' xu tyá'tzaahuatye'ej ɨ Dios jimi siajta nyéetzij jimi tya'tzaahuatye'ej.
43014002	A'ájna jo'tɨ ɨ nyavástara' ja'chej jéehua pu chi'ij a'áa tyejé'seejre', tɨ pua'aj quee a'yan tyi'ja'yájnatan, canu a'yan tyajamuaaté'exaatye'nyijche' nyaj a'áa jo'ma'aj na'me nyej nyij tyámua' tyojó'uurej jo' siaj jotya'aj xá'ju'un.
43014003	Ajta tɨ pua'aj nyeríj jo'ranyi nyej nyi tyámua' tyojó'uure' jo' siaj jotya'aj xá'ju'un, aj nu nyij nyajtáhua'aj ya va'cányejsi, nyej nyij jamua'anvi'tɨn siaj sij siajta mua'aj a'áa jotya'aj xa'ra'nyi jo' nyaj jo'quée na'mej.
43014004	Mua'aj xu seríj huamuájtye ɨ juyéj jitze tɨ a'áa jo'ré'enya jo' nyaj jooma'aj ná'me.
43014005	'Aj pu'ij ɨ Tomás a'yan tyaaté'exaa ɨ Jesús tɨjɨn: ―Tavástara', catu jamua'ree jo' paj jooma'aj pua'mej, ¿ji'nye tyíɨ'rɨj tyej tyij huamuájtye ɨ juyéj jitze?
43014006	'Jesús pu a'yan tyaaté'exaa tɨjɨn: ―Nyáaj nu a'ɨ́ɨn pué'een ɨ juyéj, nyajta ɨ tɨ tzáahuatyi'ra' jɨn tyi'xaj, nyajta nu a'ɨ́ɨn pué'een ɨ júuricamej. Nyéetzij pu'uj jimi je'ej tyíɨ'rij tɨ'ij a'tɨ́j a'áa ja'rá'astij ɨ nyavástara' jimi.
43014007	Tɨ pua'aj tyámua' setyináamua'tyij, a'yaa xu siajta tya'mua'tyi a'ɨ́jcɨ ɨ nyavástara', siajta seríj ijíij jamua'tye, ji'nye xu'ríj jaaséj.
43014008	'Aj pu'ij ɨ Felipe a'yan tyaaté'exaa tɨjɨn: ―Tavástara', taataséejratye' a'ɨ́jcɨ ɨ a'vástara', a'ɨ́ɨ pu tajitze juxɨe've'.
43014009	'Jesús pu a'yan tyaaté'exaa tɨjɨn: ―Felipe, nu'ríj á'tyeej nyaj ja'mua jamuan yahuácaj, ¿nyi pequee xu nyamua'tyej? A'ɨ́jna ɨ tɨ nyéetzij arí naaséj, a'ɨ́j pu ajta arí huaséj ɨ nyavástara', ¿ji'nye a'yan petyi'nyahuaviij nyej nyij jamuaataséejratye'en ɨ nyavástara'.
43014010	¿Nyi pequee tya'tzaahuatye' tɨ ɨ nyavástara' nye jimi séejre', nyajta nyáaj a'ɨ́j jimi nyajta séejre'? Tyi'tɨ́j nyaj ja'mua'ixaatye', canu nyasɨ́ɨj nyana'aj jájtyo. A'ɨ́jna ɨ nyavástara' ɨ tɨ nye jimi séejre', a'ɨ́j pu muárɨe'ria'ra pué'een ɨ nyaj jɨn a'yan rɨcɨj.
43014011	Siana'antzaahuatye' nyej nyáaj a'ɨ́j jimi séejre' ɨ nyavástara', ajta ɨ nyavástara' a'ɨ́ɨ pu ajta nye jimi séejre', na'ríij quee, siata'aj a'ɨ́j jɨn tya'antzaahuatye'en je'ej nyaj tyi'tɨ́j jɨn tyi'muarɨe'.
43014012	A'yaa nu tyaja'mua'ixaatye' tzáahuatyi'ra' jɨme' tɨjɨn a'ɨ́jna ɨ tɨ nye jimi tya'tzaahuatye', a'yaa pu cha'tána'aj tyi'muarɨe'en nyatɨ'ɨj nyáaj, ajta jéetze' va'can jɨn tyi'muarɨe'en, ji'nye nyáaj nu a'áa jooma'aj na'mej ɨ nyavástara' jimi.
43014013	Ajta tyi'tɨ́j siaj mua'aj huatáhuoosij nyéetzij jitze huatama'can, a'yaa nu rɨnyij, ta'aj nye jitze huataséjre'en ɨ tɨ jɨn naa huase'rin ɨ nyavástara'.
43014014	Nyáaj nu néijmi'i jɨn a'yan rɨnyij je'ej siaj tyi'tɨ́j tyatáhuaviira nyéetzij jitze huatama'can.
43014015	'Tɨ pua'aj sényaxɨe'va'aj, a'yaa xu tya'ra'astijre'ej je'ej nyaj tyaja'mua'ixaatye'.
43014016	Nyajta nyáaj a'yaa nu tyaatáhuaviiraj ɨ nyavástara' tɨ'ij a'ɨ́ɨn uyo'ta'ítyej ɨ tɨ ja'mua japua huatányuunsij, ajta je'en jusén jɨme' ja'mua jimi huatyá'ɨtzeere'en.
43014017	A'ɨ́ɨ pu a'ɨ́ɨn pué'een ɨ júuricama'ra' ɨ Dios, ɨ tɨ quee ɨ'rij maj ja'ancurian a'ɨ́ɨmaj ɨ maj yan huacháatɨmee ɨ cháanacaj japua, ji'nye camu jaséej, camu majta jamua'tyej, siajta mua'aj xu jamua'tye, ji'nye a'ɨ́ɨ pu ja'mua jimi séjre', ajta ja'mua jimi huatyá'ɨtzeere'ej.
43014018	'Canu a'yan ja'mua'uurej matɨ'ɨj ɨ maj quee tyitáata, sulu nyajtáhua'aj nu uvé'nyejsi nyej nyij ja'mua jamuan séeria'aj na'ra'nyij.
43014019	Capu che' á'tyeeren matɨ'ɨj quee che' nyeséejran ɨ maj yan huacháatɨmee ɨ cháanacaj japua, siajta mua'aj xu xaa nyeséejran, siajta júurij séeria'aj xa'ju'un, ji'nye nyáaj nu júurij.
43014020	A'ájna xɨcáara' jitze, mua'aj xu jamua'reeren nyej nyáaj jimi séejre' ɨ nyavástara', siajta mua'aj nye jimi séejre', nyajta nyáaj ja'mua jimi séejre'.
43014021	A'ɨ́jna ɨ tɨ ja'ancuriáa'sij ɨ nyenyúuca ajta a'yan rɨcɨj, a'ɨ́j pu jɨn séejre' tɨ jɨ'ré'caj jɨme' nyaxɨe've'. A'ɨ́ɨ pu'ij ajta ɨ nyavástara' jaxɨe'va ja'me a'ɨ́jcɨ ɨ tɨ nyaxɨe've', nyáa nu nyajta jaxɨe'va'aj na'me, nyajta jimi huataséjre'sij.
43014022	'Aj pu'ij ɨ Judas (capu a'ɨ́jna ɨ tɨ a'yan tyen'tyíimu'taca yee Iscariote sulu sɨ́ɨj) a'yan tyaaté'exaa tɨjɨn: ―Tavástara', ¿ji'nye pej pij ityájmaj jimi huataséjre'sij pajta quee a'ɨ́ɨmaj jimi ɨ maj yan huacháatɨmee ɨ cháanacaj japua?
43014023	'Jesús pu a'yan tyaaté'exaa tɨjɨn: ―A'ɨ́jna ɨ tɨ nyaxɨeve'ej, a'ɨ́ɨ pu ja'astijre' ɨ nyenyúuca, ajta ɨ nyavástara' pu jaxɨe'va'aj ja'me, néijmi'i tu tyij jimi huatyá'ɨtzeere'ej.
43014024	A'ɨ́jna ɨ tɨ quee nyaxɨe've', capu ja'astijre' ɨ nyenyúuca. A'ɨ́jna ɨ nyúucarij ɨ siaj mua'aj janamuaj capu nye jitze ma'can, sulu a'ɨ́j pu jimi je'ráma'can ɨ nyavástara' ɨ tɨ unyojo'ta'ítyaca'.
43014025	'A'yaa nu néijmi'i a'íjna tyaja'mua'ixaatye' ijíij nyej nyooj ja'mua jimi ya huatyéjve,
43014026	ajta ɨ tɨ ja'mua japua huatányuusij, a'ɨ́jna ɨ júuricama'ra' ɨ Dios, ɨ tɨ ɨ nyavástara' uyo'ta'ítyij nyéetzij jitze huatama'can, a'ɨ́ɨ pu néijmi'i tyaja'muáamua'tyen, ajta jamuaatá'sij siaj néijmi'i jo'itéej xa'ra'nyij ɨ nyaj nyeríj jamuáa'ixaa.
43014027	'A'yaa nu ja'mua jimi jaatyátoosij ɨ tɨ jamuaatyápua'ritye'sij. Nyáaj nu jamuaatyápua'ritye'sij, ajta canu a'yan rɨnyij matɨ'ɨj a'ɨ́ɨmaj ɨ maj yan huacháatɨmee ɨ cháanacaj japua mej mij huo'tyápua'arityen' ɨ juxa'aj tyeɨ́tye. Caxu je'ej tyityóomua'ajca, caxu siajta tyí'tzɨɨnya'aj.
43014028	Xu'ríj náanamuajri' nyaj a'yan tyajamuaaté'exaa nyaj jo'ráj, nyajtáhua'aj nu nyij uvé'nyejsi nyej nyij ja'mua jamuan huatyá'ɨtzeere'en. Tɨ pua'aj jɨ'ré'can jɨme' sényaxɨe'eva'aj, mua'aj xu huatootyámua've'nyijche' a'ɨ́jcɨ jɨme' nyaj ɨ nyavástara' jimi jo'me, ji'nye a'ɨ́ɨ pu jéetze' juxɨe've' nyequee nyáaj.
43014029	A'yaa nu anaquéej tyajá'mua'ixaatye', ta'aj ij tɨ'ɨj a'yan tyi'rɨjca, aj xu sij tyá'antzaahuatye'en.
43014030	'Canu che' jéehua tyaja'mua'ixaatye'en, ji'nye pu'ri uvé'nyejsi a'ɨ́jna ɨ tɨ iiyan tyí'ijta ɨ cháanacaj japua. Tyij ajta quee tyi'tɨ́j jɨn pu joorej tɨ'ij na'antyimue'tɨn,
43014031	a'yaa pu tyúuxɨe've' tɨ a'yan tya'ra'nyij, mata'aj mij a'ɨ́ɨmaj ɨ maj yan séejre' ɨ cháanacaj japua jáamua'ree nyej nyáaj jáxɨe've' ɨ nyavástara', nyajta a'yan rɨcɨj tyi'tɨ́j tɨ jɨn unyojo'ta'ítyaca'. Xa'ajhuiixɨ'ɨj. Tyiche' tyíhuiinyij a'yájna.
43015001	'Nyáaj nu jɨ'ré'can jɨme' a'ɨ́ɨn pué'een ɨ cɨyéj tɨ tyáxamue', ajta ɨ nyavástara pu a'ɨ́ɨn pué'een ɨ tɨ ja'tyáahuaste ajta tyámua' joore a'ɨ́jcɨ ɨ cɨyéj.
43015002	Tɨpua'aj sɨ́ɨj ɨ cɨyáara' tɨ jitzan ajtanyéj quee taca'aj, a'ɨ́ɨ pu ja'ajtavéjchij, ajta tɨpua'aj tyámua' naa tyi'taca'aj, tyámua' pu joorej tɨ'ij jéetze' huatatáca'an.
43015003	Xu'ríj tyámua' een a'ɨ́jcɨ jɨme' ɨ nyúucarij ɨ nyaj nyeríj jamuáa'ixaj.
43015004	Siata'aj sióoj nye jimi séejria'aj, a'yájna nyatɨ'ɨj nyáaj ja'mua jimi tyi'séejre'. Sɨ́ɨj ɨ cɨyáara' capu ɨ'rij tɨ jusɨ́ɨj huatatáca'an tɨ pua'aj quee aróovi'ra ɨ cɨyéj jitze, a'yaa pu cha'ta na'aj tyi'een ja'mua jimi, capu je'ej tyíɨ'rij siaj tyi'tɨ́j jɨn tyu'tyáhuɨɨre'en, tɨ pua'aj sequee nye jimi séejria'aj.
43015005	'Nyáaj nu a'ɨ́ɨn pué'een ɨ cɨyéj, siajta mua'aj ɨ cɨyáara' xu pué'een. A'ɨ́jna ɨ tɨ nye jitze ajtá'uj nyajta nyáaj jimi séejre' jéehua pu huatatáque'sij, ji'nye tɨ pua'aj sequee nye jimi séejria', caxu tyi'tɨj jɨn je'ej rɨnyij.
43015006	A'ɨ́jna ɨ tɨ quee nye jimi séejre', a'ɨ́ɨ pu nye jitze ajtáveechi'huaj aj pu'ij huatyáhuasij tɨ'ɨj xamuaj aj mu mij jaatyáteeraj.
43015007	'Tɨ pua'aj mua'aj nye jimi tyámua' naa setyí'tyeseejria'aj, siajta néijmi'i ja'astijria'aj ɨ nyúucarij ɨ nyaj já'muaamua'tyej, Dios pu néijmi'i tyajamuaatá'si tyi'tɨ́j siaj je'ej tyatáhuaviira.
43015008	A'íj pu jitze á'miteere' ɨ tɨ jɨn naa huase'rin ɨ nyavástara', siaj mua'aj jéehua tyámua' naa tyu'muárɨe'en siajta a'ɨ́jna jɨn jɨ'ré'can jɨme' nye jitze ajtyama'cáantaj xa'ra'nyij.
43015009	Nyáaj nu mua'ajma ja'muaxɨe've' a'yájna tɨ'ɨj ajta nyéetzij tyi'nyaaxɨe've ɨ nyavástara', siata'aj a'ɨ́jna jitze séejria'a ɨ nyaj jɨn ja'muaxɨe've'.
43015010	Tɨ pua'aj sia'rá'astej' ɨ nyúucarij ɨ nyaj nyerí jamuáa'ixaj, a'ɨ́j xu jitze séeria'aj xáaju'un ɨ nyaj jɨn ja'muaxɨe've', a'yájna nyatɨ'ɨj nyáaj tya'astej ɨ nyúucaria'ra ɨ nyavástara' nyajta a'ɨ́j jimi séejre' ɨ tɨ jɨn nyaxɨe've'.
43015011	'A'yaa nu tyajá'mua'ixaatye' siaj sij nya jamuan huatóotyamua've'en, ajta siaj sij a'náj tɨ na'aj jutyamua'va'aj.
43015012	A'íi pu'ij a'ɨ́ɨn pué'een ɨ nyúucarij ɨ nyaj jɨn tyaja'mua'ijcatye'en tɨ a'yan tɨjɨn: Siata'aj huóoxɨe've'en séej jamuan siajta séej, a'yájna nyatɨ'ɨj nyáaj nyeríj tyaja'muaaxɨe've mua'ajmaj.
43015013	A'íi pu a'ɨ́ɨn pué'een ɨ tɨ jɨn jéetze' ámiteere' tɨ a'tɨ́j jaxɨe've'ej ɨ juxa'aj tyevij a'ɨ́jna ɨ tɨ jitzan huatama'can huámuɨ'nyij.
43015014	'Mua'aj xu nyetyeɨ́ɨtyeristyamua' pué'een, tɨ pua'aj a'yan xáarɨnyi je'ej nyej nyáaj tyaja'mua'ijtye'.
43015015	'Canu che' a'yan jamuaatamua'sij yee mu siaj tyi'huɨɨre' nye jimi, ji'nye sɨ́ɨj tɨ tyí'huɨɨre' capu jamuaa'ree je'ej tɨ rɨcɨj ɨ tɨ tye'ijtye'. A'yaa nu jamuatámua'muaj tɨjɨn nya'amíicustyamua', ji'nye nu'rí néijmi'i tyajamuaaté'exaa ɨ tɨ nyavástara' nyéetzij tyinaaté'exaj.
43015016	Caxu mua'aj nyéetzij na'antyíhuo, sulu nyáaj nu mua'ajma jamua'antyíhuo, nyajta a'ɨ́jna jɨn tyajaamua'ta'íj siaj sij huácɨɨnyej siajta tyámua' naa tyu'muárɨe'en ɨ Dios jimi, ajta jusén jɨn huatyá'ɨtzeere'en ɨ siaj jɨn tyu'muárɨej. A'yaa pu'ij ɨ nyavástara' néijmi'i tyajámuaata'si ɨ siaj jaatáhuaviiraj nye jitze huatama'can.
43015017	A'íi pu a'ɨ́ɨn pué'een ɨ nyaj ja'mua'ijtye: Siaj huóoxɨe've'en séej jamuan siajta séej.
43015018	'Tɨpua'aj maja'muaxana'va'aj ɨ maj yan huacháatɨmee ɨ cháanacaj japua, a'yaa xu tya'mua'reeriaj maj nyéetzij anaquéej naataxána'vej.
43015019	Tɨ pua'aj mua'aj yan siama'cantaj ɨ cháanacaj japua, a'ɨ́ɨmaj mu ja'muaxɨe'va'cajche' ɨ maj yan huacháatɨmee, a'yájna matɨ'ɨj tyihua'xɨe've' ɨ jutyeɨ́tyeristyamua'. Ajta nyáaj nu jamua'va'jajpua hua' tzajta ɨ maj yan séejre' ɨ cháanacaj japua, a'ɨ́j mu jɨn ja'muaxana've' ɨ maj yan huacháatɨmee ɨ cháanacaj japua, jinye caxu che' hua' jitze ajtyáma'can.
43015020	Xo'támua'ree ɨ nyaj a'yan tyajamuaaté'exaaj tɨjɨn: Capu a'tɨ́j jéetze' juxɨe've' quee a'ɨ́jna ɨ tɨ tye'ijtye'. Tɨ pua'aj meríj nyéetzij je'ej pua'aj náaruu, a'yaa mu majta mua'ajma je'ej pua'aj ja'mua'uuren, ajta tɨ pua'aj meríj ja'antzaahuaj ɨ nyenyúuca, a'yaa mu majta tya'antzaahuatye'sij je'ej siaj mua'aj tyihua'mua'tyen.
43015021	Néijmi'i mu jɨn a'yan ja'mua'uuren a'ɨ́jcɨ jɨme' siaj nyéetzij na'tzaahuatye', ji'nye camu jamua'tye a'ɨ́jcɨ ɨ tɨ unyojo'ta'ítyaca'.
43015022	'Camu a'ɨ́ɨmaj tyi'tɨ́j jɨn a'ɨtzéeria'caj, tɨ pua'aj nyequee yava'cányejnyiiche' nyej nyij tyihuo'ixaatye'. Ajta ijíij capu che' tyi'tɨ́j hua' japua huatányuusij a'ɨ́jcɨ jɨme' ɨ maj ootyá'ɨtzee ɨ Dios jimi,
43015023	ji'nye a'ɨ́ɨmaj ɨ maj nyaxana've', a'ɨ́ɨ mu majta jaxana've' ɨ nyavástara'.
43015024	Camu tyi'tɨ́j jɨn a'ɨtzéeria'caj, tɨ pua'aj nyequee a'yan huárɨnyiiche' tyi'tɨ́j jɨme' tɨ'ɨj quee a'náj a'tɨ́j huarɨ́j, ajta a'ɨ́ɨmaj mu meríj naaséej, majta móoj nyaxana've', majta a'yan cha'ta mana'aj tya'xana've'ej ɨ nyavástara'.
43015025	Ajta a'yaa pu tyi'rɨcɨj, ji'nye a'yaa pu tyúuxɨe've' tɨ aróo'astej je'ej tɨ tye'yu'usi' ɨ yu'xarij jitze ɨ maj jɨn tyí'ijta tɨ a'yan tɨjɨn: "A'ɨ́ɨmaj mu naataxána'vej ajta canu tyi'tɨ́j jɨn ootyáɨtzee."
43015026	'Ajta tɨ'ɨj uve'nyej ɨ tɨ ja'mua japua huatáyuusij, ɨ nyaj uyo'ta'ítyij a'ɨ́jna jitze ma'can ɨ nyavástara', a'ɨ́jna ɨ júuricamej tɨ Dios jimi ja'ma'can, a'ɨ́ɨ pu nye jitze ma'can tyu'taxáta.
43015027	Mua'aj xu siajta nye jitze ma'can tyihuo'té'exaatye'ej, ji'nye mua'aj xu nya jamuan huacɨ́j nyatɨ'ɨj nyana' yan tyu'taséejre.
43016001	'A'yaa nu tyaja'mua'ixaatye' siaj sij quee jaatapua'cɨtaj siaj nye jimi tya'tzaahuatye'.
43016002	A'ɨ́ɨmaj mu jamui'ré'ityij ɨ tyeyúuj tzajta', ajta a'yan tye'mej maj séecan jamuacui'nyij a'yan metyi'mua'astɨj maj ɨ Dios jimi tyi'huɨɨre'.
43016003	A'yaa mu rɨnyíj, ji'nye camu nyamua'tye, camu majta jamua'tye ɨ nyavástara'.
43016004	A'yaa nu tyaja'mua'ixaatye' siata'aj sij jo'támua'rej tɨ pua'aj arí a'yan atyojo'ré'nyej, je'ej nyej nyáaj nyeríj tyajamuáa'ixaa. Canu a'yan tyajamuaaté'exaa jájcua ɨmua, ji'nye nyáaj nu ja'mua jamuan yeséejria'ca'aj.
43016005	Ajta ijíij nu jo'mej a'ɨ́jcɨ jimi ɨ tɨ unyojo'ta'ítyaca', ajta capu sɨ́ɨj tɨ ja'mua jitze ajtyáma'can nye'ihuo' jo' nyaj jo'yi'ij,
43016006	sulu a'yaa xu seríj tyityatóoxamujritye, a'ɨ́jcɨ jɨme' je'ej nyaj nyeríj tyajamuaaté'exaa.
43016007	Ajta a'yaa nu tyaja'mua'ixaatye' tzáahuatyi'ra' jɨme' tɨjɨn: Jéetze pu jamuatyáhuɨɨ'rii nyaj jo'ra'nyij. Ji'nye tɨ pua'aj nye quee jo'ra'nyij, capu yava'cányejsi ja'mua jimi ɨ tɨ já'mua japua huatányuusij, ajta tɨpua'aj nyo'ra'nyij, nyáaj nu ujamojo'ta'ítyi'raj.
43016008	Tɨ'ɨj a'ɨ́ɨn yava'cáanyej, a'ɨ́ɨ pu tyámua' naa tyihuo'taséjrata ɨ maj yan séejre' ɨ cháanacaj japua ɨ maj á'ɨtzeere', majta ɨ maj quee jɨ'ré'nye'ej séejre', ajta a'tyán tɨ ɨ Dios ja'axɨjtye'en.
43016009	A'tɨ́j tɨ á'ɨtzeere' a'ɨ́ɨ pu a'ɨ́ɨn pué'een ɨ tɨ quee nye jimi tya'tzaahuatye',
43016010	ajta ɨ tɨ quee tyi'tɨ́j jɨn á'ɨtzeere', nyáaj nu a'ɨ́ɨn pué'een, ɨ nyaj jo'méj ɨ nyavástara' jimi, siajta mua'aj caxu che' nyeséejran,
43016011	ajta ɨ Dios tɨ puéejtzi jaatási, a'ɨ́ɨ pu a'ɨ́ɨn pué'een ɨ tɨ 'íiyan tyi'ijta ɨ cháanacaj japua, tɨ ajta arí jimi a'yan tyo'xa'puɨ'ɨntari'huaca' tɨ'ij puéejtzi jaacɨ'tyij.
43016012	'Jéehua pu'ooche' ɨ nyaj tyaja'mua'ixaatye'en, ajta capu 'eexu ijíij ja'muaɨ'riitye' siaj sij mua'aj néijmi'i jo'itɨee xa'ra'nyij.
43016013	Tɨ'ɨj 'uve'nyej ɨ tɨ jɨ'ré'can jɨme júuricama'ra' pué'een ɨ Dios, a'ɨ́ɨ pu néijmi'i tyajá'muamua'tyen ɨ tɨ a'yan tyi'ja'yájna, ji'nye capu jusɨ́ɨj jájtyoosij ɨ tɨ jɨn tyaja'mua'ixaatye'en, sulu a'yaa pu tyaja'mua'ixaatye'en je'ej tɨ tyí'inamua, ajta jamuaté'exaatye'sij je'ej tɨ tye'mej.
43016014	A'ɨ́ɨ pu jaataséejrataj ɨ nyaj jɨn naa huase'rin, ji'nye a'ɨ́j pu 'ancuriá'asi ɨ tɨ nyéetzij nya'arij, ajta je'en ja'mua jimi jaatyátoosij.
43016015	Néijmi'i ɨ tɨ nyavástara tyi'ijcha'ɨj, a'ɨ́ɨ pu ajta nyéetzij tyi'nya'arij, a'ɨ́j nu jɨn a'yan tyu'taxájtaca' tɨ ɨ júuricama'ra' ɨ Dios a'ɨ́jna ancuriáa'sij ɨ tɨ nyéetzij nya'arij ajta je'en mua'ajma jamuaata'sij.
43016016	'Capu che' a'chu á'tyeeren, siatɨ'ɨj mua'aj quee che' nyeséejran, ajta a'tzú jéetze majca'huáyee xu sijta nyeséejran.
43016017	'Aj mu mij séecan ɨ maj jamuan huacɨ́j a'yan tyúu'ihuo'raca' séej jamua majta séej tɨjɨn: ―¿Ji'nye huatóomua'aj a'ɨ́jna ɨ nyúucarij? A'yaa pu tyi'ta'ixaatye' tɨ quee che' á'tyeeren tyatɨ'ɨj quee che' jaséejran, tyajta je'en majca'huáyee tyijta jaséejran, ajta a'yan tyi'xaj tɨ a'áa joma'aj ja'me ɨ juvástara' jimi.
43016018	―¿Ji'nye huatóomua'aj a'ɨ́jna ɨ nyúucarij tɨ jɨmen' yee tɨ quee che' a'chu á'tyeeren? Catu yo'itej tyi'tɨ́j tɨ tyáxajta.
43016019	'Jesús pu jáamua'reeri' maj ja'xɨeva'ca'aj maj tyee'íhuo', a'yaa pu'ij tyihuo'té'exa tɨjɨn: ―Nyáaj nu nyeríj a'yan tyajamuaaté'exaa tɨ quee che' a'chu á'tyeeren siatɨ'ɨj quee che' nyeséejran, siajta majca'huáyee xu sijta nyeséejran. ¿Nyi a'íjna jɨn mua'aj setyúu'ihuo?
43016020	A'yaa nu tyaja'mua'ixaatye' tzáahuatyi'ra'aj jɨme', siaj mua'aj juyiinyixɨ'ɨn, siajta huatóoxaamujritye'sij, majta a'ɨ́ɨmaj mu huatóotyamua've'sij ɨ maj yan huacháatɨmee ɨ cháanacaj japua. Tyij siajta mua'aj juxaamujritye', a'ɨ́j xu jɨn huatóotyamua've'sij ɨ siaj jɨn juxaamujritye'.
43016021	Tɨ'ɨj ɨ íitaj ootacui'nyej a'ɨ́jcɨ jɨme' tɨ tyiyóoj ja'me, jéehua pu jajpuéetzij ja'me tɨ'ɨj atyojo'ré'nyej a'tzáaj tɨ tyiyóoj ja'mej, ajta tɨ'ɨj huanɨé'huaj ɨ pá'rɨ'ɨj, aj pu'ij yo'hua'axɨj ɨ tɨ jɨn jajpuéjtzica'aj, a'ɨ́jna jɨme' tɨ jéehua huatóotyamua've'sij a'ɨ́jcɨ jɨme' ɨ pa'rɨ'ɨj tɨ huanɨé'huaca' íiyaj nɨ cháanacaj japua.
43016022	A'yaa xu sij siajta mua'aj ijíij tya'ajpuéjtzij, nyajta nyáaj, nyajtáhua'a nu ja'muaseejran, aj xu sij jéehua huatóotyamua've'sij, ajta capu ɨ'ɨríitaj ja'me tɨ a'tɨ́j jamuáa'ari'raj ɨ siaj jɨn jutyamua've'.
43016023	'A'ájna xɨcáara' jitze caxu che' tyi'tɨ́j naata'íhuo'raj. A'yaa nu tyajá'mua'ixaatye' tzáahuatyi'ra' jɨme' tɨ ɨ nyavástara néijmi'i tyajamuaatá'sij tyi'tɨ́j siaj jaatáhuaviira nye jitze huatama'can.
43016024	Tɨ'ɨj na'aj ya tɨ je'ré'nyej caxu seexúu mua'aj tyi'tɨ́j jaatáhuaviiri' nye jitze huatama'can, siata'aj jaatáhuavii, aj xu sij ja'ancuriáasij, siajta je'en néijmi'i jɨn huatóotyamua've'sij.
43016025	'A'yaa nu nyerij tyajamuáa'ixaa séej nyúucarij jɨme', ajta atyojo'ré'nyejsi ɨ xɨcáara' nyej quee che' seequéj tyaja'mua'ixáatya' ná'mej, sulu huatoojé'yacan nu jɨn tyaja'mua'ixaatye'en je'ej tɨ tyi'een ɨ nyavástara' jimi.
43016026	A'ájna xɨcáara' jitze, mua'aj xu huatyényuusij nye jitze huatama'can, ajta canu a'yan tyaja'mua'ixaatye' nyej nyáaj jaatáhuaviiraj ɨ nyavástara' nyej nyij ja'mua jɨme' huatyényuunyij,
43016027	ji'nye a'ɨ́ɨ pu ɨ nyavástara' ja'muaxɨe've'. A'yaa pu tyaja'muaxɨe've' a'ɨ́jcɨ jɨme' siaj mua'aj nyéetzij nyaxɨe've', siajta tya'tzaahuatye' nyaj ɨ Dios jimi jo'vé'mej.
43016028	A'áa nu ɨ nyavástara' jimi ja'rájraa nyej nyij a'yan va'cáanyej ɨ cháanacaj japua, ajta ijíij a'yaa nu tyí'chesij ɨ cháanacaj japua, nyej nyij jo'ra'nyij ɨ nyavástara' jimi.
43016029	'Aj mu mij ɨ maj jamuan huacɨ́j a'yan tyaaté'exaa tɨjɨn: ―Ijíij paj períj ja'huoo'itéericɨ'can jɨn tyí'xaj, capaj che' séej nyúucarij jɨn tyi'xaj.
43016030	Tu'rí jamua'ree paj néijmi'i tyi'mua'ree, ajta quee juxɨe've' tɨ a'tɨ́j tyi'tɨ́j mua'ihuo'raj. A'ɨ́j tu jɨn tya'tzaahuatye' paj ɨ Dios jimi jo've'mej.
43016031	'Jesús pu a'yan tyi'huo'té'exa tɨjɨn: ―¿Nyi xaa seríj ijíij tya'tzaahuatye'?
43016032	Pu'ríj ijíij tya'ra'aj, ijíij pu'rij a'áan putyaja'rɨcɨj siatɨ'ɨj mua'aj jo'cɨ́jxɨ'ɨj sɨ́ɨj ajta sɨ́ɨj, juséen tacan xusij yanuurɨéjsi. Ajta canu nyasɨ́ɨj huatyá'ɨtzeere'ej, ji'nye ɨ nyavástara' pu nya jamuan yéseejre'.
43016033	A'yaa nu tyaja'mua'ixaatye' siaj sij tyamua' huárɨnyij ɨ jutzájta' a'ɨ́jcɨ jɨme' siaj nyee jitze ajtyáma'can. Jeéhua xu jajpuéetzij xa'ju'un íiyan cháanacaj japua, ajta siajta'aj huatyóoca'nyej, ji'nye nyáaj nu'ríj ja'antyimue'tɨj ɨ cháanacaj.
43017001	'Tɨ'ɨj ɨ Jesús a'yan tyu'taxáataj, aj pu'ij jútye' jo'nyeeriaca' ajta a'yan tyutaxájtaca' tɨjɨn: ―Nyavástara', pu'rí a'ájna atyojoré'nye a'tzáaj paj jaaxa'puɨ'ɨntare, pata'aj tyámua' tyeetyátoonyij a'yóoj, ta'aj 'ij ajta a'ɨ́ɨn tyámua' tyimuaatyátoonyij muéetzij.
43017002	Ji'nye muáaj paj períj néijmi'i jɨn tye'entyáarujtyej a'ɨ́jcɨ a'yóoj, mata'aj mij néijmi'i jusén jɨn júuri mua'rá'nyij ɨ paj jaatávi'tɨstej.
43017003	Ajta a'ɨ́jna ɨ maj júuri muáju' jusen jɨme', a'ɨ́ɨ pu a'ɨ́ɨn pué'een ɨ maj muéetzij muáamua'tyij, paj muáaj pana'aj a'ɨ́ɨn pué'een ɨ Dios tɨ tzáahuatyi'ra' jɨn séejre', ajta a'ɨ́jna ɨ Cɨríistu' ɨ paj muáaj uyo'ta'ítyaca'.
43017004	'Nyáaj nu nyeríj tyámua' tyímuaata' hua' jimi ɨ maj yan huacháatɨmee ɨ cháanacaj japua, ji'nye nu'rí ja'antyicɨ'ɨj ɨ paj jɨn tyinaata'íj.
43017005	Ajta ijíij nyavástara', pata'aj tyámua' tyinaatyátoonyi a jimi, a'yájna patɨ'ɨj tyámua' tyinyata'caria'aj nyatɨ'ɨj ajamuan ajo'catyii tɨ'ɨj quee xu séeria'caj ɨ cháanacaj.
43017006	'A'ɨ́ɨmaj ɨ paj hua'antyihuoj íiyan ɨ cháanacaj japua pej pij naatávi'tɨstej, nu'ríj huo'té'exaa a'tɨ́j paj pué'een. A'ɨ́ɨ mu 'atyeɨ́tyeristyamua' pué'eenya'aj, ajta muáaj paj naatávi'tɨstej, majta meríj ja'antzaahuaj a'nyúucaa.
43017007	A'ɨ́ɨmaj mu meríj jamua'ree tɨ néijmi'i muéetzij jimi tyeje'ráma'can,
43017008	ji'nye a'ɨ́j nu huo'té'exaa ɨ nyúucarij ɨ paj muáaj naaté'exaa, a'ɨ́ɨ mu mij meríj ja'antzaahuaj. Majta jáamua'reeri' nyaj jɨ'ré'can jɨme' muéetzij jimi jo'vé'mej, majta tya'antzaahuaj paj muáaj unyojo'ta'ítyaca'.
43017009	'A'yaa nu hua' jɨme' tyí'muahuavii, canu a'yan tyi'muahuavii a'ɨ́ɨjma jɨme' ɨ maj yan séejre' ɨ cháanacaj japua, sulu hua' jɨme' ɨ paj naatávi'tɨstej, ji'nye a'ɨ́ɨ mu a'tyeɨ́tyeristyamua' pué'een.
43017010	Néijmi'i ɨ maj nyetyeɨ́teristyamua' pué'een, a'ɨ́ɨ mu majta a'tyeɨ́tyeristyamua' pué'een, majta ɨ maj a'tyeɨ́tyeristyamua' pué'een, a'ɨ́ɨ mu majta nyetyeɨ́teristyamua' pué'een, a'ɨ́ɨjma pu'ij jitze séejre' ɨ nyaj jɨn naa huase'rin.
43017011	'Canu che' nyáaj yan huatyá'ɨtzeere'ej ɨ cháanacaj japua, majta a'ɨ́ɨmaj mu a'yan huatyá'ɨtzeere'ej, nyajta nyáaj nu jo'méj muéetzij jimi. Nyavástara' mu paj tyámua' een, huo'cha'ɨj a'ɨ́jna jitze huatama'can ɨ paj jɨn ántyapuaj, a'ɨ́jna ɨ paj jɨn a'yan naatamua'aj, mej mij tyámua' eenye', a'yájna tyatɨ'ɨj ityáj.
43017012	Nyatɨ'ɨj nyáaj hua' jamuan a'yan séejria'ca'aj ɨ cháanacaj japua, nyáaj nu tyámua' tyihua'cha'ɨɨca' a jitze ma'can. Capu sɨ́ɨj tɨ hua' jitze ajtyáma'can jo'vej, sulu a'ɨ́ɨ pu'uj ɨ tɨ arí jimi a'yan tya'tácatyii tɨ'ij puéejtzij jáacɨ'tyij, ta'aj ij a'yan tya'róo'astej je'ej tɨ tyé'yu'si' ɨ yu'xarij jitze.
43017013	'Nyajta ijíij a'áa nu jo'mej muéetzij jimi, ajta a'yaa nu tyí'xa nyatɨ'ɨj nyooj ya huatyéjve ɨ cháanacaj japua, mata'aj mij néijmi'i a'yan cha'ta mana' tyityatóotyamua've'en nyatɨ'ɨj nyáaj tyi'nyetyamua've'.
43017014	Nyáaj nu nyeríj huo'ixaa a'nyúucaa, majta a'ɨ́ɨmaj mu hua'ajcha'ɨɨre' ɨ maj yan huacháatɨmee ɨ cháanacaj japua, ji'nye camu hua' jitze ajtyáma'can ɨ maj yan séejre', a'yájna nyatɨ'ɨj nyajta nyáaj quee yan tyi'ma'can ɨ cháanacaj japua.
43017015	Canu a'yan tyi'muahuavii paj hue'rátoonyi ɨ cháanacaj japua, sulu paj tyámua' tyihuo'cha'ɨɨn a'ɨ́jcɨ jimi ɨ tɨ je'ej pua'aj tyí'een.
43017016	A'yájna nyatɨ'ɨj nyáaj quee yan tyi'ma'can ɨ cháanacaj japua, camu majta a'ɨ́ɨmaj yan ma'can ɨ cháanacaj japua.
43017017	Pata'aj tyámua' tyihuo'tyáatoonyi a'jimi, a'ɨ́jcɨ jɨme' ɨ tɨ jɨ'ré'can jɨme', ajta a'ɨ́jna ɨ tɨ jɨ'ré'can jɨme' a'ɨ́ɨ pu a'ɨ́ɨn pué'een a'nyúucaa.
43017018	A'yájna patɨ'ɨj tyinyojo'ta'ítyaca' a'ɨ́ɨjma jimi ɨ maj yan séejre' ɨ cháanacaj japua, a'yaa nu cha'ta nyana'aj nyáaj tyihuo'ta'ítyij a'ɨ́ɨjma jimi ɨ maj yan séejre' ɨ cháanacaj japua.
43017019	Nyajta nyáaj, a'yaa hua' jitze ma'can tyu'tányatoj, mej mij majta a'ɨ́ɨmaj tyámua' tyityeetyátuiihuaj a'ɨ́jcɨ jitze ɨ tɨ a'yan tyi'ja'yájna.
43017020	'Canu a'ɨ́ɨmaj jɨme' nyana'aj a'yan tyi'muahuavii, sulu nyajta nu a'yan tyí'muahuavii hua' jitze ma'can ɨ maj tya'antzaahuatye'sij matɨ'ɨj jáanamuaj ɨ nyúucarij a'ɨ́ɨmaj maj huo'té'exaatye'sij.
43017021	A'yaa nu tyi'muahuavii maj néijmi'i a'ɨ́ɨmaj tyámua' eenye' mej mij quee séecan ajtacɨ́'ca'an, a'yájna patɨ'ɨj muáaj nyavástara' nye jimi tyí'seejre' nyajta a'jimi séejre', mej mij majta a'ɨ́ɨmaj ityájmaj jimi séeria'aj muá'ra'nyij, mata'aj mij a'ɨ́ɨmaj ɨ maj yan huacháatɨmee ɨ cháanacaj japua tyá'antzaahuatye'en paj muáaj nyojo'ta'ítyaca'.
43017022	A'yaa nu cha'ta nyana'aj tyámua' tyihuo'tyajto a'ɨ́jcɨ jɨme' ɨ tɨ naa huase'rin ɨ paj jɨn tyámua' tyinaatá', mej mij sɨ́ɨj mana'aj pue'éenye', a'yájna patɨ'ɨj muáaj nyajta nyáaj sɨ́ɨj tyana'aj tyi'tyapué'een,
43017023	nyáaj nu hua' jimi séejre', pajta muáaj nye jimi séejre', mata'aj mij majta a'ɨ́ɨmaj néijmi'i sɨ́ɨj mana' pue'éenya'aj mua'ra'nyij, mej mij a'ɨ́ɨmaj ɨ maj yan huacháatɨmee ɨ cháanacaj japua jáamua'ree paj muáaj nyojo'ta'ítyaca', pajta hua'xɨe've a'yájna patɨ'ɨj nyéetzij tyí'nyaxɨe've.
43017024	'Nyavástara', muáaj paj naatávi'tɨstej, a'yaa nu nyij tyá'xɨe've' maj nya jamuan séeria'aj mua'ra'nyij jo' nyaj jo'tyaváaj na'mej, mata'aj mij jaaséej ɨ tɨ huápuɨ'ɨj naa huase'rin ɨ paj jɨn tyámua' tyinaata', ji'nye muáaj paj nyaxɨe'va'ca'aj jájcua xɨmua tɨ'ɨj quee xu séeria'caj ɨ cháanacaj.
43017025	Nyavástara', mu paj tyámua' een, camu muamua'tye a'ɨ́ɨmaj ɨ maj yan huacháatɨmee ɨ cháanacaj japua, ajta nyáaj nu muamua'tyej, a'yaa mu mij ɨ nyetyeɨ́tyeristyamua' tya'mua'ree paj muaaj nyojo'ta'ítyaca'.
43017026	Nu'ríj huo'taséejratyej je'ej paj huase'rin, nyajta nyóoj a'yan tyihua'séeratye'ej na'mej, ta'aj ij a'ɨ́jna ɨ paj jɨn nyaxɨe've' hua' jitze huatyá'ɨtzeere'en, ajta nyej nyij nyáaj hua' jimi séeria'aj na'ra'nyij.
43018001	'Tɨ'ɨj a'yan tyihuo'ixáatye'ej, Jesús pu jo'ra, majta a'ɨ́ɨmaj ɨ maj jamuan huacɨ́j, mej mij antácɨɨnyej után jitze pújmua' ɨ áchij jitze tɨ a'yan tyaja'rájtyapua tɨjɨn Cedrón. A'áa pu jéehua jo'uuca'a ɨ aseitúunaj cɨyaraj, a'áa pu'ij ɨ jo'tyájrupij majta ɨ maj jamuan huacɨ́j.
43018002	Ajta ɨ Judas ɨ tɨ tyu'tátuire'si a'ɨ́jcɨ ɨ Jesús, a'ɨ́ɨ pu ajta uja'mua'tyajca' a'ájna, ji'nye mue'tɨ́j mu a'áa ja'huóosɨɨrej ɨ Jesús majta ɨ maj jamuan huacɨ́j.
43018003	A'áa pu'ij ɨ Judas ja'rá'aj majta jamuan ɨ xantáaru'uj majta séecan ɨ maj tyeyúuj tzajta' tyi'cha'ɨj, a'ɨ́ɨmaj mu uhuojo'ta'ítyaca'aj ɨ maj tyihua'ijtye' ɨ puaríij majta ɨ fariseos. Néijmi'i mu huatátzave'sima'aj majta tyámua' eenye'ej mej mij huatyényo'se'en.
43018004	Ajta ɨ Jesús pu'ríj jamua'reeria'ca'aj je'ej tɨ tyi'rɨnyíiche', a'ɨ́j pu jɨn eerájra tɨ'ij hua'antyinájchaca' ajta a'yan tyihuo'ta'íhuo'ri' tɨjɨn: ―¿A'tajnyí setyáhuoonyi?
43018005	'A'yaa mu tyaaté'exaa tɨjɨn: ―A'ɨ́jcɨ ɨ Jesús Nazaret tɨ ja'ma'can. Jesús pu a'yan tyihuo'té'exa tɨjɨn: ―Nyáaj nu a'ɨ́ɨn pué'een. Ajta a'ɨ́jna ɨ Judas, ɨ tɨ tyu'tátuiire'sij, a'áa pu hua' jamuan jo'tyávaaca'a ɨ xantáaru'.
43018006	Tɨ'ɨj ɨ Jesús a'yan tyihuo'té'exa tɨjɨn: Nyáaj nu a'ɨ́ɨn pué'een, aj mu mij juhuárita' cáacɨj, majta eetaváatzɨj a chóota'.
43018007	Jesús pu'ij ajtáhua'aj a'yan tyihuo'ta'íhuo'ri' tɨjɨn: ―¿A'tajnyí setyáhuoonyi? A'yaa mu mij majtáhua'a tyu'taxájtaca' tɨjɨn: ―A'ɨ́jcɨ ɨ Jesús Nazaret tɨ ja'ma'can.
43018008	'Aj pu'ij ajtáhua'aj ɨ Jesús a'yan tyihuo'té'exa tɨjɨn: ―Nu'ri jamuaaté'exaa nyej nyáaj a'ɨ́ɨn pué'een. Tɨ pua'aj nyéetzij senyetyáhuoonye'en, siahuo'tá' maj jo'cɨɨnye a'íimaj ɨ maj nya jamuan huacɨ'ɨj.
43018009	'A'yaa pu tyu'rɨ́j tɨ'ij a'yan tya'róo'astej je'ej tɨ ɨ Jesús tyu'taxájtaca' tɨ a'yan tɨjɨn: "Nyavástara', capu sɨ́ɨj jo'vej ɨ tɨ hua' jitze ajtyáma'can ɨ paj naatávi'tɨstej."
43018010	Aj pu'ij a'ɨ́jna ɨ Simón tɨ ajta Pedro ántyapuaj, a'ɨ́ɨ pu juchun íjcutaca', tɨ'quij naxɨéera' muájca'ta' tɨ pujmua' ajtasíjcha'ca' a'ɨ́jcɨ ɨ a'tɨ́j tɨ a'yan ántyapuaj tɨjɨn Malco, a'ɨ́ɨ pu a'ɨ́ɨn pué'eenya'aj ɨ tɨ jahuɨɨria'ca'a a'ɨ́jcɨ ɨ tɨ néijmi'i jɨn 'antyúumua'reeriaca'a u tyeyúuj tzajta'.
43018011	Jesús pu a'yan tyaaté'exaa a'ɨ́jcɨ ɨ Pedro tɨjɨn: ―'Ucárujtye' mua' chúun, tɨ pua'aj ɨ nyavástara' a'ɨ́jna jɨn unyojo'ta'ítyaca', ¿nyi quee a'yan tyúuxɨe've' nyej nyij ja'rá'astijre'?
43018012	'Matɨ'ɨj mij a'ɨ́ɨmaj ɨ xantáaru', ajta a'ɨ́jna ɨ tɨ tyihua'ijtye', majta ɨ maj tyi'cha'ɨj u tyeyúuj tzajta', a'ɨ́ɨ mu jaatyéevi' a'ɨ́jcɨ ɨ Jesús, majta je'en ja'náajɨ'quej.
43018013	Anaquéej mu mij a'áa yo'ví'tɨj a'ɨ́jcɨ jimi ɨ Anás, ji'nye a'ɨ́ɨ pu mu'nyáara'an pué'eenye'ej a'ɨ́jcɨ ɨ Caifás, ɨ tɨ a'ájna ɨmua néijmi'i jɨn 'antyúumua'reeriaca'a ɨ tyeyúuj tzajta'.
43018014	A'ɨ́jna ɨ Caifás, a'ɨ́ɨ pu a'ɨ́ɨn pué'eenye' ɨ tɨ a'yan tyihuo'té'exaatya'ca'aj ɨ maj Israel jitze ajtyáma'can tɨ jéetze hua'tyáhuɨ'rihua'aj tɨ sɨ́ɨj na'a ɨ tyévij huámuɨ'nyij hua' jitze ma'can ɨ tyeɨ́tye.
43018015	'Ajta a'ɨ́jna ɨ Pedro, ajtáhua'aj sɨ́ɨj tɨ ajta hua' jitze ajtyáma'can a'ɨ́ɨ mu cújta' huaju'ca'aj ɨ Jesús. Ajta ɨ sɨ́ɨj ɨ tɨ ajta Jesús jamuan jó'cha'canya', a'ɨ́ɨ pu jamua'tyajca'a ɨ tɨ néijmi'i jɨn antyúumua'reeriaca'aj ɨ tyeyúuj tzajta', a'ɨ́j pu jɨn jamuan ujtyájrupij ɨ Jesús a'ájna a tɨj ja'chej a'ɨ́jna ɨ tɨ tyí'ijta,
43018016	ajta a'ɨ́jna ɨ Pedro apua'quéj pu jo'tyá'ɨtzee véjri' a tɨ ja'pueerta. Aj pu'ij a'ɨ́jna ɨ tɨ jamua'tyej ɨ tɨ néijmi'i jɨn antyúumua'reej ajo'ré'nyej ata'pueerta, tɨ'quij a'yan tyaaté'exaa a'ɨ́jcɨ ɨ íitaj ɨ tɨ a'áa tyi'cha'ɨj ata'pueerta, tɨ'quij jaaté'exaa tɨ jaata'an tɨ ɨ Pedro utyájrutyej.
43018017	Aj pu'ij a'ɨ́jna ɨ íitɨ' ɨ tɨ a'áa tyi'cha'ɨj ata'pueerta, a'yaa pu tyaata'íhuo'ri a'ɨ́jcɨ ɨ Pedro tɨjɨn: ―¿Nyi pequee muáaj sɨ́ɨj a'ɨ́ɨn pué'een ɨ tɨ hua' jitze ajtyáma'can ɨ maj jamuan huacɨ'ɨj a'mújcɨj mu tyáata? 'Pedro pu a'yan tyaaté'exaa tɨjɨn: ―Canu, canu a'ɨ́ɨn pué'een.
43018018	'Ajta tyamua' pu tyu'seevi'i, a'ɨ́ɨ mu mij ɨ maj tyí'huɨɨre' ɨ tyeyúuj tzajta' majta ɨ maj tyi'cha'ɨj u tyeyúuj tzajta a'ɨ́ɨ mu óonɨej, a'áa mu mij ja'taváatɨma'caa jo'tɨ já'taj muupuɨstya'aj. Ajta ɨ Pedro pu ajta hua' jamuan ajo'tyávaaca'aj, óopuɨstya'aj a tɨ ja'taj.
43018019	'A'ɨ́jna ɨ tɨ néijmi'i jɨn antyúumua'reeriaca'aj, a'ɨ́ɨ pu huatyóochej tɨ tyee'íhuo' a'ɨ́jcɨ ɨ Jesús a'ɨ́jna jɨme' ɨ maj jamuan huacɨ́'ca'aj ajta tyi'tɨ́j tɨ hua'mua'tyajca'aj.
43018020	Jesús pu a'yan tyaaté'exaa tɨjɨn: ―Nyáaj nu jéjrista tyihuó'ixaa ɨ tyeɨ́tye ɨ maj yan séejre' ɨ cháanacaj japua, a'náj tɨ na'aj nu tyihuá'mua'atyajca'a ɨ tyeyúuj tzajta', nyajta jo' maj jóosɨɨ'ri a'ɨ́ɨmaj ɨ maj Israel jitze ajtyáma'can, canu tyi'tɨ́j avíitzij jɨn huataxájtaca'.
43018021	¿Ji'nye een jɨme a'yan petyí'nye'ihuo'? Pata'aj a'ɨ́ɨjma huata'íhuo' ɨ maj náanamuajri', miche' a'ɨ́ɨmaj jamuaaté'exaatye' tyi'tɨ́j nyaj huo'ixaa. A'ɨ́ɨ mu jamua'ree je'ej nyaj tyu'xájtaca'.
43018022	'Tɨ'ɨj ɨ Jesús a'yan tyu'taxájtaca', sɨ́ɨj tɨ hua' jitze ajtyáma'can ɨ maj tyí'cha'ɨj u tyeyúuj tzajta', a'ɨ́ɨ pu ja'rájvee a'yan tye'ixáatya'aj tɨjɨn: ―¿Nyi a'yan petyaaté'exaatye'ej a'ɨ́jcɨ ɨ tɨ néijmi'i jɨn antyúumua'ree ɨ tyeyúuj tzajta'?
43018023	'Jesús pu a'yan tyaaté'exaa tɨjɨn: ―Tɨ pua'aj tyi'tɨ́j je'ej pua'aj nyetyu'taxájtaca', naaté'exaatye' tyi'tɨ́j tɨ pué'een, ajta tɨ pua'aj xa'puɨ'ɨn nyetyu'taxájtaca' ¿ji'nye een jɨn petyina'ráava'raj?.
43018024	'Aj pu'ij ɨ Anás tyu'ta'íjtaca' maj ja'nájɨ'que'en, majta je'en já'anvi'tɨj a'ɨ́jcɨ jimi ɨ Caifás.
43018025	'Ajta a'ɨ́jna ɨ Pedro, 'ooche' pu a'áa jóopuɨstya'ca' jo'tɨ ja'taa. Matɨ'ɨj a'yan tyaata'íhuo'ri' tɨjɨn: ―¿Nyi pequee muáaj sɨ́ɨj a'ɨ́ɨn pué'een ɨ maj Jesús jamuan huacɨ'ɨj? 'Pedro pu tyu'tyáhue'taca', a'yan tyi'xáataj tɨjɨn: ―Canu, canu a'ɨ́ɨn pué'een.
43018026	'Aj pu'ij sɨ́ɨj tɨ jahuɨɨria'ca'a a'ɨ́jcɨ ɨ tɨ néijmi'i jɨn antyúumua'reej, tɨ ajta ihuáaria'ra' pué'eenye' a'ɨ́jcɨ ɨ a'tɨ́j ɨ tɨ Pedro naxɨéera' ajtasíjchaca', a'ɨ́ɨ pu a'yan tyaata'íhuo'ri' tɨjɨn: ―¿Nyi nye quee a'áa muajá'aseej a'mújcɨj jamuan jo'tɨ jováatɨmee ɨ aseitúunaj cɨyaraj?
43018027	'Pedro pu ajtáhua'aj jaatyáhue'taca', aj pu'ij huajíjhuaca' ɨ tyacuáarɨe'.
43018028	'Matɨ'ɨj mij je'ráavi'tɨj a'ɨ́jcɨ ɨ Jesús a'ájna jo'tɨ ja'che a'ɨ́jna Caifás, majta je'en a'áa yo'ré'nyejtye jo'tɨ je'rácatyii ɨ tajtúhuan tɨ tyí'huɨɨre' hua' jitze ma'can ɨ maj Roma ja'che. Ajta arí tapua'risima'aj, a'ɨ́ɨmaj ɨ maj Israel jitze ajtyáma'can camu utyájrupi jo' tɨ ɨ tajtúhuan je'rácatyii, mej mij quee tyi'tɨ́j jɨn ootyá'ɨtzeere' ɨ juye'rá jitze, ajta quee huatáɨ'riitarij maj jáacua'nyi ɨ cue'ráj ɨ maj jɨn jo'támua'ree a'ájna xɨcáara' tɨ'ɨj ɨ Dios tyihuo'tú'uunyi'ri'.
43018029	A'ɨ́j pu jɨn ɨ Pilato iirájraa. A'yaa pu'ij tyihuo'té'exaa tɨjɨn: ―¿Tyi'tajnyí jɨn sia'xɨjtye' a'mújcɨj mu tyaataj?
43018030	'A'yaa mu mij tyityaatanyú tɨjɨn: ―Tɨ pua'aj quee tyi'tɨ́j jɨn ootyá'ɨtzeere'nyijche', catu ya muaatatuíire'nyijche'.
43018031	'Pilato pu a'yan tyihuo'té'exa tɨjɨn: ―Siata'aj mua'aj ja'anvi'tɨj, siajta jo'xɨ́jtye'en a'yájna tɨ'ɨj tyaja'mua'ijtye ɨ ja'muaye'raj. Majta ɨ maj tyi'ijta a'ɨ́ɨjma jimi ɨ maj Israel jitze ajtyáma'can, a'yaa mu tyityatanyu tɨjɨn: ―Capu ityájma ɨ tyaj Israél jitze ajtyáma'can tatá'ca tyaj a'tɨ́j huajé'caj.
43018032	'A'yaa pu'ij tya'róo'astej a'ɨ́jna ɨ nyúucarij ɨ Jesús tɨ jataxájtaca' a'ɨ́jna jɨme' je'ej tɨ tyí'muɨ'nyi.
43018033	Aj pu'ij ɨ Pilato ajtáhua'aj utyájrupi u chi'tá, tɨ'quij uyo'tajé ɨ Jesús aj pu'ij a'yan tyaata'íhuo'ri' tɨjɨn: ―¿Nyi muáaj a'ɨ́ɨn papué'een ɨ tɨ tyihuá'ijtye' a'ɨ́ɨmaj ɨ maj Israel jitze ajtyáma'can?
43018034	'Jesús pu a'yan tyaaté'exaa tɨjɨn: ―¿Nyi asɨ́ɨj a'yan petyí'nye'ihuo', ca' a'ɨ́jcɨ jɨme' je'ej maj ɨ séecan tyinaataxájtaca' a' jimi?
43018035	'Pilaato pu a'yan tyaaté'exaa tɨjɨn: ―¿Nyi nyáaj Israel jitze na'ajtyáma'can? A'ɨ́ɨmaj ɨ maj a'tyeɨ́tyeristyamua' pué'een, majta ɨ maj tyihua'ijtye' ɨ puaríij, a'ɨ́ɨ mu a'ɨ́ɨn pué'een ɨ maj muéetzij ya muaava'toj nyéetzij jimi. ¿Tyi'tajnyí je'ej puáaruu?
43018036	'Ajta a'ɨ́jna ɨ Jesús a'yaa pu tyaaté'exaa tɨjɨn: ―A'ɨ́jna ɨ nyaj jɨn tyí'ijta, capu yan ma'can ɨ cháanacaj japua. Tɨ pua'aj a'yan nyama'cantajche', tyeɨ́tye mu nye jimi tyi'huɨɨria'cajche' ɨ maj huatyényo'se'en mej mij quée naatyéevi'ij a'ɨ́ɨmaj ɨ maj Israel jitze ajtyáma'can. Ajta ɨ nyaj jɨn tyi'ijta capu a'yan ma'can.
43018037	'Aj pu'ij ɨ Pilato a'yan tyaata'íhuo'ri' tɨjɨn: ―¿Nyi muáaj a'ɨ́ɨn pa pué'een ɨ paj tyihua'ijtye'? Jesús pu a'yan tyaaté'exaa tɨjɨn: ―Muáaj paj jaataxájtaca', nyáaj nu Rey pué'een. Nyáaj nu huanɨé'huaca' nyajta yan uve'nyej ɨ cháanacaj japua, nyej nyij a'ɨ́jna huo'té'exaatye' ɨ tɨ a'yan tyi'ja'yájna. Majta néijmi'i ɨ maj a'ɨ́j jitze ajtyáma'can ɨ tɨ a'yan tyi'ja'yájna, a'ɨ́ɨ mu nyanamuaj.
43018038	'Pilato pu a'yan tyaaté'exaa tɨjɨn: ―¿Tyi'tajnyí pué'een a'ɨ́jna ɨ tɨ a'yan tyi'ja'yájna? Tɨ'ɨj a'yan tyu'ta'íhuo'oj. Pilaato pu ajtáhua'aj iirájraa tɨ'ij hua' jamuan tyu'taxáj ɨ maj Israel jitze ajtyáma'can, a'yaa pu tyihuo'té'exa tɨjɨn: ―Canu tyi'tɨ́j tyítyoovej ɨ nyaj jɨn jitzan tyo'ojpuá'ritye'en.
43018039	Siajta mua'aj a'yaa xu tyeeyí'tɨn nyaj séej jamui'ráatuiitze'en ɨ tɨ eetyánami' siatɨ'ɨjta tyi'ye'estyaj siaj jotámua'ree ɨ xɨcáara' tɨ jitzan ɨ Dios tyihuo'tú'uunyi'ri', ¿nyi a'yan setyá'xɨe've' nyaj jamui'rátuiitze'en a'ɨ́jcɨ ɨ tɨ tyihua'ijtye' ɨ maj Israel jitze ajtyáma'can?
43018040	'Néijmi'i mu a'yan tyityeetyejíihuajraa tɨjɨn: ―Catu jaxɨe've' a'mújcɨj. Pata'aj tɨi'rátuiitze'en a'ɨ́jcɨ ɨ Barrabás. Ajta a'ɨ́jna ɨ Barrabás, a'ɨ́ɨ pu náhua'rij pué'eenye'ej.
43019001	'Aj pu'ij ɨ Pilato yo'ví'tɨ a'ɨ́jcɨ ɨ Jesús ajta jaata'íjtaca' mej mij je'riá'vajxɨ'ɨn.
43019002	Majta a'ɨ́ɨmaj ɨ xantáaru'uj tzícare'e mu huatyácɨstaca' mej mij curúun huatyátaahua, a'ɨ́j mu mij ju'cárujtyiri' ɨ mu'uutza'an ɨ Jesús, majta cɨ́ɨxurij ju'cáhuaɨjri' tɨ tɨn xu'mua tɨ po'vij jɨme'.
43019003	Aj mu mij jimi 'ajtyáxɨɨriaca' a'yan metye'ixaatya'aj tɨjɨn: ―Che' jusen jɨme' juuri a'ɨ́jna ɨ tɨ tyihuá'ijtye' ɨ maj Israel jitze ajtyáma'can. 'Majta ja'ráva'ra'aj ajɨ́ɨsa'.
43019004	'Aj pu'ij ɨ Pilaato ajtáhua'aj iirájraa, ajta a'yan tyihuo'té'exa tɨjɨn: ―Cásɨ', ya nu jave'vi'tɨj, siata'aj sij jáamua'ree nyaj quee tyi'tɨ́j tyítyoovej ɨ nyaj jɨn jitzan tyo'ojpuá'ritye'en.
43019005	'Aj pu'ij ɨ Jesús iirájraa, ju'carújtya'aj a'ɨ́jcɨ ɨ curúun tɨ tzícare' jɨn cɨstijhuaj, ajta ju'cahuɨ́ɨ a'ɨ́jna ɨ cɨ́ɨxurij tɨ tɨn xu'mua tɨ po'vij jɨme'. Aj pu'ij ɨ Pilato a'yan tyihuo'té'exa tɨjɨn: ―Ya'na'aj huatyéjve ɨ tyáatɨ'.
43019006	'Matɨ'ɨj a'ɨ́ɨmaj jaaséj ɨ maj tyi'hua'ijtye' ɨ puaríij majta ɨ maj tyi'cha'ɨj u tyeyúuj tzajta, a'yaa mu tyityeetyejíihuajraa tɨjɨn: ―Óotatexɨ' ɨ cúruuj jitze, óotatexɨ'. Pilato pu a'yan tyi'huo'té'exaa tɨjɨn: ―Siata'aj ja'anvi'tɨj siajta mua'aj jó'tatan, ji'nye canu nyáaj tyi'tɨ́j tyítyoovej ɨ nyaj jitzan tyo'ojpuá'ritye'en.
43019007	'Majta a'ɨ́ɨmaj ɨ maj tyi'hua'ijtye' ɨ maj Israel jitze ajtyáma'can a'yaa mu tyu'taxájta'ca' tɨjɨn: ―Ityáj tu yu'xarij tyícha'ɨj ɨ tyaj jɨn tyi'ijta, ajta a'ɨ́jna jitze ɨ yu'xarij a'yaa pu tyúuxɨe've' tɨ huámuɨ'nyij, ji'nye a'yaa pu tyu'tooséejrataca' tɨ a'ɨ́ɨn pué'een ɨ yóojra' ɨ Dios.
43019008	'Tɨ'ɨj a'yan tyáanamuajri' a'ɨ́jna ɨ Pilato, jéetze' pu tyu'tátzɨn.
43019009	Aj pu'ij ajtáhua'aj utyájrupi u chi'tá, ajta yo'ví'tɨ ɨ Jesús, tɨ'quij a'yan tyaata'íhuo'ri' tɨjɨn: ―¿Jo'nyi muáaj pa'ma'can? Ajta a'ɨ́jna ɨ Jesús capu huatanyúj.
43019010	Pilato pu'ij a'yan tyaaté'exaa tɨjɨn: ―¿Nyi pequee je'ej tyinaaté'exaatye'ej? ¿Nyi pequee jamua'ree nyaj a'ɨ́jcɨ jɨn antyínyamua'ree nyej nyij mui'rátoonyi, nusu nyaj mojo'tatan ɨ cúruuj jitze?
43019011	'Aj pu'ij ɨ Jesús a'yan tyaaté'exaa tɨjɨn: ―Capaj tyi'tɨ́j jɨn antyíamua'reeriacajche' nye jimi tɨ pua'aj quee ɨ Dios muaatá'nyijche', a'ɨ́j pu jɨn ɨ tɨ nyéetzij tyu'tátui a jimi, a'ɨ́ɨ pu jéetze ootyá'ɨtzee ɨ Dios jimi pequee muáaj.
43019012	Tɨ'ɨj na'aj a'ájna ɨmua, Pilato pu a'yan tyá'huooca' je'ej tɨ huárɨnyij tɨ'ij jatátoonyiJ a'ɨ́jcɨ ɨ Jesús, majta ɨ maj Israel jitze ajtyáma'can a'yaa mu tyityeetyejíihuajraa tɨjɨn: ―Tɨ pua'aj paatátoonyij, capaj che' tyi'tɨ́j jɨn tyi'tyaváa pua'mej a'ɨ́jcɨ jimi ɨ tajtúhuan ɨ tɨ tyí'ta'ijtye'. A'tɨ́j tɨ na'a tɨ a'yan tyúuseejrata tɨ a'ɨ́ɨn pué'een ɨ tɨ tyí'ta'ijtye', a'ɨ́ɨ pu jájcha'ɨɨre' a'ɨ́jcɨ ɨ tajtúhuan.
43019013	'Tɨ'ɨj ɨ Pilato a'yan tyihuó'namuajri', aj pu'ij ji'ráavi'tɨj a'ɨ́jcɨ ɨ Jesús, ajta je'en ooyíjxɨ a'ɨ́jcɨ japua ɨ ɨpuárij jo' maj tyaja'xa'puɨ'ɨntare', a'yaa pu tyaja'rájtyapua a'ájna ɨ hua'nyuuca jɨme' ɨ Hebreos tɨjɨn: Gabatá, a'yaa tɨ'ij huatóomua'aj tɨjɨn jo'tɨ tyetyéj jo'muáanyijmee tɨ pá'tzaa.
43019014	Pu'rí a'ájna putyí'rɨjcaa ɨ xɨcáara' maj jitzan tyámua' huó'uure mej mij jo'támua'ree a'ájna xɨcáara' tɨ'ɨj jitzan ɨ Dios tyihuo'tú'uunyi'ri', tɨ'ɨj tya'rá'aj a'tzáaj tacuaríixpua. Pilaato pu a'yan tyihuo'té'exa a'ɨ́ɨjma ɨ maj Israel jitze ajtyáma'can tɨjɨn: ―Ya'cui mu tɨ tyajá'mua'ijtye'.
43019015	'Majta a'ɨ́ɨmaj a'yaa mu tyityeetyejíihuajraa tɨjɨn: ―Meje'rájvi'tɨj. Iirájvi'tɨj, pajta jo'tatan ɨ cúruuj jitze. 'Pilato pu a'yan tyihuo'ta'íhuo'ri' tɨjɨn: ―¿Nyi a'yan tyi'xa'puɨ'ɨn nyaj jo'tatan a'ɨ́jcɨ ɨ tɨ tyaja'mua'ijtye'? Majta a'ɨ́ɨmaj ɨ maj puaríij tyí'ijtye' a'yaa mu tyaaté'exaa tɨjɨn: ―Capu a'tɨ́j ityájma ajtáhua'aj tyí'ta'ijtye', sulu a'ɨ́ɨ pu'uj ɨ tajtúan tɨ jɨn tyi'tyéjvee.
43019016	'Aj pu'ij ɨ Pilato huo'tátui a'ɨ́jcɨ ɨ Jesús mej mij jó'tatan ɨ cúruuj jitze, a'ɨ́ɨ mu mij yo'vi'tɨj.
43019017	'Aj pu'ij ɨ Jesús iirájra ja'antyichóoj ɨ jucúruuj, a'áa pu'ij ja'rá'aj jo'tɨ a'yan tya'ja'rájtyapua tɨjɨn: "Muɨ'chíjmu'ta", ajta hua'anyuuca jɨme' ɨ Hebreos a'yaa pu tya'rájtyapua tɨjɨn: Gólgota.
43019018	A'áa mu mij jo'tatej, majta jamuan hua'puáca ɨ tyeɨ́tye óotatej, juxa'aj mu tyihuojó'tateexɨ séej sɨ́ɨcɨta' majta séej sɨ́ɨcɨta', a'ɨ́ɨ pu'ij ɨ Jesús je'ta óotateehuaca'.
43019019	Pilaato pu a'yan tyo'tyeyu'xaca' ɨ táabla jitze a'yan tɨjɨn: "Jesús Nazaret tɨ ja'ma'can, a'ɨ́ɨ pu a'ɨ́ɨn pué'een ɨ tɨ tyihua'íjtye' a'ɨ́ɨjma ɨ maj Israel jitze ajtyáma'can", ajta je'en jaata'íjtaca' mej mij jo'tatan ɨ cúruuj jitze jo' tɨ jo'ojmu'u ɨ Jesús.
43019020	Mue'tɨj mu ɨ maj Israel jitze ajtyáma'can jo'ojíjve je'ej tɨ tye'yu'si'huaca'aj, ji'nye a'ájna jo'maj yo'tatej ɨ Jesús a'áa pu véjri' putyaja'rɨjcaa ɨ chájta', ajta a'ɨ́jna ɨ tɨ á'yu'sihuaca'aj, hueica nyuuca pu jɨn ooyú'si'huaca', ɨ hua'nyuuca ɨ Hebreos, ajta hua'nyuuca ɨ maj Roma ja'ma'can, ajta hua'nyuuca ɨ Griego.
43019021	A'ɨ́j mu jɨn a'ɨ́ɨmaj ɨ maj tyihua'ijtye ɨ puaríij a'yan tyaaté'exaa a'ɨ́jcɨ ɨ Pilato tɨjɨn: ―Capaj a'yan tye'yu'xa yee: "A'ɨ́jna ɨ tɨ tyihua'ijtye' ɨ maj Israel jitze ajtyáma'can," sulu a'yaa paj tyo'tyeeyu'xaj tɨjɨn: "A'ɨ́jna ɨ tɨ a'yan tyúuxaj tɨ a'ɨ́ɨn pué'een ɨ tɨ tyihua'ijtye' a'ɨ́ɨjma ɨ maj Israel jitze ajtyáma'can."
43019022	'Ajta a'ɨ́jna ɨ Pilato a'yaa pu tyihuo'té'exa tɨjɨn: ―A'ɨ́jna ɨ nyaj nyeríj jo'tyéyu'xaca', a'yaa pu tye'yu'si'huaj ja'me.
43019023	'Ajta matɨ'ɨj a'ɨ́ɨmaj ɨ xantáaru' jo'tateexɨ'ɨ cɨ Jesús, aj mu mij tyi'ijpí ɨ tyí'caanaria'ra'an, matɨ'ɨj mij muáacuaque' tyí'ijsɨɨriaxɨ, ta'aj séej ajta séej tyu'cɨ'tyij ɨ xantáaru'. Ajta a'ɨ́ɨn avá'ɨtzee ɨ síicu'ria'ra tɨ ju'cachájca'a, seej pu' jɨn itzijhuaca'a néijmi'que',
43019024	a'yaa mu mij tyityatóo'ixaa ɨ xantáaru' tɨjɨn: ―Tyiche' quee jasujtza'naj, sulu tyiche' huátamue'tɨn tyej tyij jáamua'ree a'tɨ́j tɨ cɨ'tyij. A'yaa pu'ij tya'róoastej je'ej tɨ tye'yu'si' ɨ yu'xarij jitze tɨ a'yan tɨjɨn: "A'ɨ́ɨ mu tyu'rióotui'tyej ɨ tyi'nyacaana, majta huóomue'tɨj mej mij jáamua'ree a'tɨ́j tɨ cɨ'tyij ɨ nyesíicu'." A'yaa mu mij huarɨ́j ɨ xantáaru'u.
43019025	'Ajta a'ájna véjri' jo'tɨ ja'rávaaca' ɨ cúruujra' ɨ Jesús a'áa pu jo'tyávaaca'aj ɨ náanajra', ajta ɨ ihuária'ra' ɨ náanajra', ajta a'ɨ́jna ɨ Maríia tɨ ɨ́ra'ra' pué'eenye'ej a'ɨ́jcɨ ɨ Cleofas, ajtáhua'aj sɨ́ɨj a'ɨ́jna ɨ Mariia Magdala tɨ ja'ma'can.
43019026	Tɨ'ɨj ɨ Jesús jaaséej ɨ junáanaj, ajta a'ɨ́j huaséj ɨ tɨ jaxɨe'va'ca'aj, tɨ ajta jamuan jó'cha'canya', a'yaa pu'ij tyaaté'exaa ɨ junáanaj tɨjɨn: ―Iitɨ', a'mána'aj huatyéjve ɨ tɨ a'yóoj pué'een.
43019027	'Ajta a'ɨ́j a'yan tyu'té'xaa a'ɨ́jcɨ ɨ tɨ jamuan jo'cha'canya' tɨjɨn: ―A'mána'aj huatyéjve ɨ tɨ a'náanaj pué'een. 'Tɨ'ɨj na'aj a'ájna, a'ɨ́jna ɨ tɨ jamuan jo'cha'canya' a'ɨ́ɨ pu yo'ví'tɨj ɨ juche.
43019028	'Tɨ'ɨj a'yan tyu'rɨ́j, a'ɨ́jna ɨ Jesús pu jamua'reeria'ca' tɨ arí néijmi'i tye'entyipuá'riaca', ajta ta'aj 'ij a'yan tya'roo'astej je'ej tɨ tye'yu'si'huaca' ɨ yu'xarij jitze, a'yaa pu tyu'taxájtaca' tɨjɨn: ―Nye'íimu'.
43019029	'A'áa pu véjri' xa'rij jo'tácatyii tɨ nahuáj ava'jɨstica'aj tɨ ántzinaj. Matɨ'ɨj mij tyi'tɨ́j újru'unyaxɨj tɨ ta'chíra' ɨ nahuáj jitze, majta je'en jisoopo cɨyaraj jitze ja'antyijɨ'quej, aj mu mij ja'ajtyáxɨɨriaca' véjri' ɨ tyénye'ra'an jitze.
43019030	Aj pu'ij ɨ Jesús ju'qué'ij ɨ nahuáj tɨ ántzinaj, ajta je'en a'yan tyu'taxájtaca' tɨjɨn: ―Pu'ríj néijmi'i tya'róoastej. Aj pu'ij eecóotutaca'aj, tɨ'quíj huamuɨ́' ɨ Jesús.
43019031	'A'aj pu putyi'rɨjcaa ɨ xɨcáara' maj jitzan tyámua' huó'uure mej mij tyu'ye'estej a'ɨ́jcɨ jɨme' ɨ xɨcáara' tɨ jitzán ɨ Dios tyihuo'tú'uunyi'ri, majta a'ɨ́ɨmaj ɨ Israel jitze ajtyáma'can camu jaxɨe'va'ca'aj mej mij ɨ muɨ'chítye huatyá'ɨtzeere'en a'ɨ́jcɨ jitze ɨ cúruuj tɨ'ɨj atyojo'ré'nyej a'ájna xɨcáara' maj jitzan juso'pii, ji'nye a'ɨ́ɨ pu xɨcáara' pué'eenye ɨ tɨ jéetze' juxɨe've'. A'ɨ́j mu jɨn jaatáhuaviiri' a'ɨ́jcɨ ɨ Pilato tɨ tyu'ta'íjta mej mij hua'antyína'axɨj ɨ huá'ɨɨca jitze ɨ maj óotatehuaca', majta je'en hua'ajtajájpuan ɨ muɨ'chítye.
43019032	Aj mu mij ɨ xantáaru' ujo'ju'uj matɨ'ɨj mij ja'antyiná'axɨ ɨ ɨɨcájra' ɨ sɨ́ɨj tɨ óotatehuaca', majta je'en a'yan cha'ta mana' huarɨ́j ɨ séej jimi a'áa tɨ véjri jo'tateehuaca' ɨ Jesús jimi.
43019033	Ajta matɨ'ɨj ajtyáxɨɨriaca' ɨ Jesús jimi, a'ɨ́ɨ mu jaaséej tɨ arí muɨ'ɨchica'aj. A'ɨ́j mu jɨn quee ja'antyiná'xɨ ɨ ɨɨcájra'.
43019034	'Ajta sɨ́ɨj pu ɨ xantáaru' ja'ajtyéjtzej ɨ tza'puaria'ra'an jitze cɨyéj jɨme' tɨ antyípityij, aj pu'ij jájtyi ajta ɨ xúure'ej eráaxɨrej.
43019035	Ajta ɨ tɨ a'ɨ́jna tyáxajta a'ɨ́ɨ pu a'ɨ́ɨn pué'een ɨ tɨ jaaséj, ajta a'yan tyi'jɨ'ré'can jɨme' je'ej tɨ tyi'xaj, a'ɨ́ɨ pu jamua'ree tɨ tzáahuatyi'ra' jɨn tyí'ixaj, siata'aj sij siajta mua'aj tya'antzaahuatye'en.
43019036	Ji'nye a'yaa pu tyu'rɨ́j tɨ'ij a'yan tya'róo'astej je'ej tɨ tyé'yu'si' ɨ yu'xarij jitze tɨ a'yan tyá'xa tɨjɨn: "Camu séej antyína'caj ɨ caríira'an."
43019037	Ajtáhua'aj pu séej jitze a'yan tya'xaj tɨjɨn: "A'ɨ́ɨ mu jaséejran ɨ maj ja'ajtyéjtzej."
43019038	'Tɨ'quij a'ɨ́jna ɨ José Arimatea tɨ ja'ma'can, a'ɨ́ɨ pu jatáhuaviiri' a'ɨ́jcɨ ɨ Pilato tɨ'ij jaatátuiire' ɨ tyévira' ɨ Jesús. A'ɨ́jna ɨ José a'ɨ́ɨ pu ajta tya'tzaahuatya'ca'aj ɨ Jesús jimi, ajta avíitzij pu jɨn a'yan rɨjcaa, ji'nye hua'tzɨɨnya'ca'aj ɨ maj tyityatatyíj a'ɨ́ɨjma jimi ɨ maj Israel jitze ajtyáma'can. Aj pu'ij ɨ Pilato jaatá', tɨ'quij ɨ José jo'mej, ajta je'en yo'chuij ɨ tyévira'an ɨ Jesús.
43019039	Ajta ɨ Nicodemo ɨ tɨ tɨ́ca' aje'ré'nyej ɨ Jesús jimi tɨ'ij jamuan tyu'xaj, a'ɨ́ɨ pu ajta aje'ré'nyej a'ɨ́j huatɨsíma'aj ɨ tɨ naa tyaarɨe' ɨ mirra tɨ muátɨ'sij, áloes tyi'tɨ́j tu'píj tɨ á'naxcaj, a'yaa pu tyijetyajca'aj a'chu seityé kiilu japuan tamuáamuata'.
43019040	A'yaa pu'ij ɨ José ajta a'ɨ́jna ɨ Nicodemo, a'ɨ́ɨ mu mij yó'chuij ɨ tyévira'an ɨ Jesús, majta jacáhuaa a'ɨ́jcɨ jɨme' ɨ tɨ náa tyáarɨe', majta jacá'ijcataca' cáanarij jɨme' tɨ me'estíj, a'yájna matɨ'ɨj tyéejyi'iraaca'a maj hua'va'nan ɨ muɨ'chítye a'ɨ́ɨmaj ɨ maj Israel jitze ajtyáma'can.
43019041	Ajta a'ájna jo'maj yo'tateexɨj a'ɨ́jcɨ ɨ Jesús, a'áa pu huastárij tyeje'ria'vaaca'a, a'áa pu'ij ja'tyáasta' ajta capu eexú a'náj a'tɨ́j a'úun ja'va'nami'huaca'aj.
43019042	A'úu mu mij yo'tyéetye a'ɨ́jcɨ ɨ Jesús tyevira', ji'nye a'áa pu véjri' putyaja'rɨjcaa, ajta arí a'ájna atyojo'ré'nyesima'aj ɨ xɨcáara' maj jitzan tyámua' huó'uure a'ɨ́ɨmaj ɨ maj Israel jitze ajtyáma'can.
43020001	'Ajta a'ájna xɨcáara jitze tanájca ɨ tɨ jɨn tyo'tyé'itesi ɨ itéerij, a'ɨ́jna ɨ Maríia Magdala tɨ ja'ma'can a'ɨ́ɨ pu íiya'aj na'aj tɨ'ij ooche' cɨ́ɨ tyu'chuíjxavi'caj a'áa jo'mej jo'maj ya'vá'naj, aj pu'ij jaaséej tɨ a'tɨ́j ja'anta'ɨ́j ɨ tyetyéj ɨ tɨ eetyámuaaca'aj jo'tɨ jóojcun.
43020002	Aj pu'ij huariá'raa tɨ'quij jo'tɨéechajraa jo' maj jo'tyú'uuca'aj a'ɨ́jna ɨ Simón tɨ ajta Pedro ántyapuaj, ajta ɨ sɨ́ɨj ɨ tɨ Jesús jamuan jó'cha'canya' ɨ tɨ jeehua jaxɨe'va'aca'aj ɨ Jesús, a'yaa pu'ij tyihuo'té'exa tɨjɨn: ―Mu'ri ji'rájchuij ɨ tavástara' tyevira', ajta catu jamua'ree jo' maj je'ej yo'ruuj.
43020003	'Ajta a'ɨ́jna ɨ Pedro, ajta ɨ sɨ́ɨj ɨ tɨ Jesús jamuan jó'cha'canya', a'ɨ́ɨ mu jó'ju' jo' maj ya'vá'anajca'aj a'ɨ́jcɨ ɨ Jesús.
43020004	Néijmi'i mu a'áa jó'huachij, ajta sɨ́ɨj pu jéetze' ca'nyíin jo'tɨéechajraa quee ɨ Pedro, a'ɨ́j pu jɨn anaquéej a'áa ja'rá'aj.
43020005	Tɨ'ɨj a'áa ja'rá'aj aj pu'ij eecóotutaca'aj, ajta jaaséj tɨ a'áan ja'ajcatyíi ɨ cáanarij tɨ me'estíj ɨ maj jɨn jacá'ijcataca', ajta capu utyájrupi.
43020006	Aj pu'ij a'ɨ́jna ɨ Pedro ajta pu a'áa ja'rá'aj, a'ɨ́ɨ pu'ij utyájrupi jo'tɨ jóocun. A'ɨ́ɨ pu'ij ajta jaaséej ɨ cáanarij tɨ me'estíj tɨ a'áan ja'ajcatyii,
43020007	a'ɨ́j pu ajta huaséj ɨ cɨ́ɨxurij ɨ maj jɨn je'cánajca'aj ɨ mu'úutza' ɨ Jesús, a'ɨ́ɨ pu jíri'ihuaj jujɨ́me' an ja'ajcatyii .
43020008	Aj pu'ij ajta ɨ sɨ́ɨj utyájrupij ɨ tɨ Jesús jamuan jo'chá'canya'aj, ɨ tɨ anaquéej a'áa ja'rá'aj, tɨ'ɨj jaaséj je'ej tɨ tyi'tɨ́j huarɨ́j, aj pu'ij tyá'antzaahua.
43020009	Ji'nye camu meexu yo'iteeca'a je'ej tɨ tye'yu'si' ɨ yu'xarij jitze, tɨ a'yan tyúuxɨe'va'ca'a tɨ ɨ Jesús huatájuurej.
43020010	Majta a'ɨ́ɨmaj ɨ maj Jesús jamuan huacɨ́j a'ɨ́ɨ mu jo'cɨ́jxɨ ɨ juché.
43020011	'Ajta a'ɨ́jna ɨ Maríia, a'áa pu jo'tyéechaxɨɨ apua'quéj jo' maj ya'vá'naj juyíinyaj. A'yaa pu tyuyíinyaca tɨ'ɨj eecóotutaca' tɨ'ij utyényeeriaca' jo'tɨ joocun,
43020012	aj pu'ij hua'puáca huaséj ɨ maj tajapua tyí'huɨɨre' cuéenavi' mu tyí'chajca', a'áan mu ja'ajtyá'ca'aj jo' maj yo'ojtyácaca'aj ɨ tyévira' ɨ Jesús, sɨ́ɨj pu a'áan jo'ojcatyii jo' tɨ jo'ojmu'caj ajta ɨ sɨ́ɨj jo'tɨ joca'ɨ́ɨcajma'caa.
43020013	A'ɨ́ɨmaj mu mij a'yan tyaata'íhuo'ri' tɨjɨn: ―Iitɨ', ¿ji'nye petyí'ayin? 'A'yaa pu'ij tyihuo'té'exa tɨjɨn: ―A'tyán mu yo'chuij ɨ nyavástara' tyevira', ajta nyáaj canu jamua'ree jo' maj je'ej yo'ruuj.
43020014	'Tɨ'ɨj a'yan tyu'taxájtaca', aj pu'ij pu ooré'nyeriaca', tɨ'ɨj ij a'ɨ́j huaséj ɨ Jesús, ajta a'ɨ́jna ɨ Maríia, capu jaamua'reeriaca'aj tɨ Jesús pue'éenya'aj.
43020015	Jesus pu'ij a'yan tyaata'íhuo'ri' tɨjɨn: ―Iitɨ', ¿ji'nye petyí'ayin? ¿A'tajnyí pahuoo? 'A'ɨ́ɨ pu a'yan tyí'imua'ajca tɨ a'ɨ́ɨn pué'eenye' ɨ tɨ tyámua' tyi'uuriáa tá'yi'ij a'ájna a huastárij tzajta, a'yaa pu'ij tyaaté'exaa tɨjɨn: ―Nyavástara', tɨ pua'aj muáaj piyó'chuij ɨ tyévira', naaté'exaatye' jo' paj je'ej yo'ruu nyej nyij a'áa yo'huoonyij.
43020016	'Jesús pu a'yan tyaaté'exaa tɨjɨn: ―Maríia. Aj pu'ij pu ájvej a'ɨ́jcɨ jimi, tɨ'quij hua' nyúuca jɨme' a'ɨ́ɨmaj ɨ Hebreos a'yan tyaaté'exaa tɨjɨn: ―Raboni. (Raboni, a'yaa pu huatóomua'aj a'ɨ́jna ɨ nyúucarij tɨjɨn: Maeestro).
43020017	'Jesús pu a'yan tyaaté'exaa tɨjɨn: ―Capaj nya'ɨtzaa, ji'nye canu nyeexu a'áa jo'mej ɨ nyavástara' jimi. Ajta áricuj pata'aj a'yan tyihuo'té'exaatye' ɨ nye'ihuáamua' nyej nyajtáhua' jo'mej a'ɨ́jcɨ jimi ɨ nyavástara, tɨ ajta ja'muavástara' pué'een, nyajta a'ɨ́jcɨ jimi ɨ nya Dios ɨ tɨ ajta ja'mua Dios pué'een.
43020018	'Aj pu'ij ɨ Maríia Magdala tɨ ja'ma'can jo'me a'ɨ́ɨjma jimi ɨ maj Jesús jamuan huacɨ́j, tɨ'quij huo'té'exa tɨ arí jaaséej ɨ tavástara', ajta je'ej tɨ tyaaté'exaa.
43020019	'Tɨ'ɨj huatyéchumua'riaca' a'ájna xɨcáara' ɨ ta'nájca ɨ itéerij jitze, a'ɨ́ɨmaj ɨ maj Jesús jamuan huacɨ́j, a'ɨ́ɨ mu eetyóonaj u chi'tá jo' maj je'rátya'ca'aj a'ɨ́jcɨ jɨme' ɨ maj huá'tzɨɨnya'ca'aj ɨ maj tyityatatyíj a'ɨ́ɨjma jimi ɨ maj Israel jitze ajtyáma'can. Jesús pu'ij a'úun jo'tyájrupij tɨ'quij a je'ta huatyéechaxɨj, a'yaa pu tyihuo'tatyojtye tɨjɨn: ―Che' huatyáapua'rej mu ja'mua tzájta'.
43020020	'Tɨ'ɨj a'yan tyihuo'té'exa, aj pu'ij huo'taséejratye ɨ jumuáca' ajta ɨ ju'ítza'pua jo' maj tyiyo'puéj ɨ maj yo'tateexɨj ɨ cúruuj jitze. A'ɨ́ɨ mu mij ɨ maj jamuan huacɨ́j huatóotyamua'vej matɨ'ɨj jaaséej ɨ tavástara'.
43020021	Aj pu'ij ɨ Jesús ajtáhua'aj a'yan tyihuo'té'exa tɨjɨn: ―Che' huatyáapua'rej mu ja'mua tzájta'. A'yájna tɨ'ɨj ɨ nyavástara' nyéetzij tyinyojo'ta'ítyaca', a'yaa nu cha'ta nyana'aj nyáaj mua'ajma tyajamuaata'ítyij.
43020022	'Aj pu'ij huo'tajɨ́'ɨtze, ajta a'yan tyihuo'té'exa tɨjɨn: ―Siata'aj ja'ancuriá'an ɨ júuricama'ra' ɨ Dios.
43020023	A'tyán siaj mua'aj tyu'tú'uunyi'raj ɨ maj ootyá'ɨtzee ɨ Dios jimi, Dios pu tyihuo'tú'uunyi'raj, ajta a'tyán siaj quee tyu'tú'uunyi'raj, capu ajta ɨ Dios tyihuo'tú'uunyi'raj.
43020024	'Ajta a'ɨ́jna ɨ Tomás, tɨ ajta hua' jitze ajtyáma'can ɨ maj tamuáamuata' japuan hua'pua ará'axcaa, ɨ maj a'yan jatamuá'mua tɨjɨn cuáatyirij, capu hua' jamuan ajo'tyávaaca'aj tɨ'ɨj Jesús hua' jimi huataséjre.
43020025	Séecan mu mij a'yan tyaaté'exaa tɨjɨn: ―Tu'ríj jaaséj ɨ tavástara'. Ajta a'ɨ́jna ɨ Tomás a'yaa pu tyu'tanyu tɨjɨn: ―Canu tya'antzaahuatye'sij tɨ pua'aj nyequée jaaséej ɨ muáca'ra'an jitze jo' maj ya'nájtze, tɨ pua'aj nyajta quee anáxɨtyataj jo'tɨ ɨ cɨláavu ja'nóopu'ca'aj, tɨ pua'aj nyajta quee ajtyémejca'aj ɨ ítza'puaria'ra'an jitze.
43020026	'Tɨ'ɨj séej iteeríj tyooma'caj, a'ɨ́ɨmaj ɨ maj Jesús jamuan huacɨ́j mu majtáhua'aj a'úun je'rá'tya'ca'aj u chi'táj, ajta a'ɨ́jna ɨ Tomás, a'ɨ́ɨ pu ajta hua' jamuan uje'rácatyii. Ajta eetyánami'huaca'aj ɨ pueerta, ajta ɨ Jesús pu a'úun jo'tyájrupi, ajta aje'ta' huatyéechaxɨj hua' tzájta', a'yaa pu tyihuo'tatyójtye tɨjɨn: ―Che' huatyáapua'rej ɨ ja'mua tzájta'.
43020027	'Ajta je'en a'yan tyaaté'exaa ɨ Tomás tɨjɨn: ―Huaséj ɨ nyamuáca', pata'aj anáxɨtyataj, pajta ajtyémejca'aj ɨ nye'ítza'pua jitze. Capaj che' seequéj tyí'mua'ajca, sulu pata'aj tyá'antzaahuatye'en.
43020028	'Aj pu'ij ɨ Tomás a'yan tyu'tanyú tɨjɨn: ―Muáaj paj nyavástara' pué'een pajta nya Dios.
43020029	'Jesús pu a'yan tyaaté'exaa tɨjɨn: ―¿Nyi a'ɨ́jna jɨn petya'antzaahua ɨ paj naaséj? Miche' huóotyamua've' ɨ maj quee nyeséeraj metya'antzaahuaj.
43020030	'Jéehua pu ɨ Jesús ajtáhua'aj séecan jɨn tyu'muárɨej ɨ maj jɨn tyámua' tyo'taséj meséeracaj ɨ maj jamuan huacɨ́j, ɨ tɨ quee á'yu'si' a'íjcɨ jitze ɨ yu'xarij.
43020031	Ajta a'íjna a'yaa pu tyo'yu'si'huaca' siajta sij mua'aj tya'antzaahuatye'en tɨ Jesús a'ɨ́ɨn pué'een ɨ Cɨríistu', ɨ yóojra' ɨ Dios, ajta siaj sij júurij xa'ra'nyij siatɨ'ɨj jimi tya'antzaahuatye'en.
43021001	'Aj pu'ij ajtáhua'aj ɨ Jesús huatóosejrataca' a'ɨ́ɨmaj jimi ɨ maj jamuan huacɨ́j, a'ájna véjri' jo'tɨ ja'vá'astɨmee ɨ tɨ ja'alaguun a tɨ a'yan tyaja'rájtyapua tɨjɨn Tiberias. A'yaa pu tyu'rɨ́j:
43021002	A'áa mu jo'tyú'uucaj a'ɨ́jna ɨ Simón tɨ ajta Pedro ántyapuaj, ajta a'ɨ́jna ɨ Tomás ɨ maj a'yan jatamua'mua tɨjɨn ɨ tɨ cuáatyirij pué'een, a'áa pu ajta jo'tyá'vaaca'aj a'ɨ́jna ɨ Natanael ɨ tɨ Caná ja'ma'can a'áa tɨ ja'ajtyáma'can a Galileea, majta a'ɨ́ɨmaj ɨ yóojmua'mua' ɨ Zebedeo, majta séecan ɨ maj hua'pua ɨ maj majta jamuan huacɨ́j ɨ Jesús.
43021003	A'ɨ́jna ɨ Simón tɨ ajta Pedro ántyapuaj, a'yaa pu tyihuo'té'exa tɨjɨn: ―Nyóoche' nu hue'tyée eetajájpuaj. A'yaa mu mij tyaaté'exaa tɨjɨn: ―Ityáj tu tyajta ajamuan jó'cɨ'ɨj. Matɨ'ɨj mij ujó'ju' ɨ báarcuj jitze mua'tyáacɨnyaj, muaatáxa'ii maj á'cue'tzɨ'puaj ajta camu tyi'tɨ́j huatyéevi'.
43021004	Tɨ'ɨj arí tapuá'risima'caj, Jesús pu a'áa jo'tyávaaca'aj jo'tɨ joo'ástɨmee ɨ jájtyij, majta a'ɨ́ɨmaj ɨ maj jamuan huacɨ́j, camu jaamuá'aj a'tɨ́j tɨ pué'eenya'aj.
43021005	Jesús pu'ij a'yan tyihuo'ta'íhuo'ri' tɨjɨn: ―Nye'ihuáamua', ¿nyi seríj huo'vívi' ɨ hue'tyée? 'Matɨ'ɨj mij a'yan tyityatanyu tɨjɨn: ―Catu tyeexú.
43021006	'Aj pu'ij ɨ Jesús a'yan tyihuo'té'exa tɨjɨn: ―Siata'aj ja'tyáhua'xɨ ɨ tápi'narij muájca'ta' pújmua' ɨ báarcuj jitze, aj xu sij hue'tajájpua ɨ hue'tyée. Matɨ'ɨj mij a'yan huarɨ́j, aj mu mij huavá'ajɨstej ɨ huetyée ɨ tápi'narij tzajta', ajta capu che' ɨ'ɨriitaca'aj maj je'tapíj a'ɨ́jcɨ jɨme' ɨ maj mui'icáa ɨ hue'tyée.
43021007	Aj pu'ij a'ɨ́jna ɨ tɨ Jesús jaxɨe'va'ca'aj a'yan tyaaté'exaa ɨ Pedro tɨjɨn: ―Tavástara' pu pué'een. 'Ajta a'ɨ́jna ɨ Pedro tɨ'ɨj a'yan tyáanamuajri' tɨ tavástara' pué'een, aj pu'ij ucóochejtyej tɨ'quij huatajój tɨ'ij ji'ye'tzin a'áa jo'ré'nyej ɨ Jesús jimi.
43021008	Majta a'ɨ́ɨmaj ɨ séecan, a'ɨ́ɨ mu majta a'áa jo'ré'nyej a tɨ joo'ástɨmee' ɨ jájtyij, mu'va'jáapuaj ɨ tápi'narij mua'va'jɨstícan ɨ hue'tyée jɨme', ji'nye jo'maj jo'tyú'uuca' a'yaa pu ajóotyej a'chu anxɨ́tyej meetro.
43021009	Matɨ'ɨj a'áa ja'rá'aj jo'tɨ jo'huáchi, aj mu mij jaaséj tɨ á'taaca'aj, majta hue'tyée a'áan ja'náje'tyii ɨ tɨ'ɨxcuá japua, ajta pan aja'ajmuaanyica'aj.
43021010	Jesús pu'ij a'yan tyihuo'té'exa tɨjɨn: ―Siata'aj je'cácaa majavaɨ'ɨn ɨ hue'tyée ɨ siaj sioochán hue'tajájpuaj.
43021011	'Aj pu'ij Simón tɨ ajta Pedro ántyapuaj atyájraa ɨ báarcuj jitze, ajta je'tajájpua ɨ tápi'narij jo'tɨ jo'huáchi, tyámua' mu tyitya'vá'jɨstica'aj ɨ hue'tyée mej vivéjmee, anxɨ́tye japuan hua'puatyej japuan tamuáamuata' japuan hueica mu ará'axcaa, ajta ɨ tápi'narij capu huatyásujtza'nyij tyij majta avá'ajɨstica'aj ɨ hue'tyée.
43021012	Jesús pu a'yan tyihuo'té'exa tɨjɨn: ―Musio'vá'ju'un siata'aj tyu'cua'nyij. 'Ajta capu a'tɨ́j óoca'nyajca tɨ jaata'íhuo a'tɨ́j tɨ pué'eenye'ej, ji'nye mu'rí jamua'reeriaca'aj tɨ tavástara' pué'eenya'aj.
43021013	Aj pu'ij Jesús hua' jimi ajtyáxɨɨriaca', tɨ'quij jatyɨ́'puj ɨ pan, ajta je'en huo'rɨ́ɨpu'uj, ajta a'yan cha'ta na'aj huarɨ́j a'ɨ́jcɨ jɨme' ɨ hue'tyée.
43021014	'A'íi pu a'ɨ́ɨn pué'een ɨ tɨ hueica jitze ɨ Jesús huatóosejrataca' a'ɨ́ɨjma jimi ɨ maj jamuan huacɨ́j tɨ'ɨj huatájuuriaca'.
43021015	'Matɨ'ɨj tyu'cuá'aj, Jesús pu a'yan tyaata'íhuo'ri' a'ɨ́jcɨ ɨ Simón tɨ ajta Pedro ántyapuaj tɨjɨn: ―Simón, mu paj yóojra' pué'een ɨ Juan, ¿nyi jéetze' pényaxɨe've' pequee a'mújma? Pedro pu a'yan tyaaté'exaa tɨjɨn: ―Nyavástara', muáaj paj jamua'ree nyaj muaxɨe've'. Jesús pu a'yan tyaaté'exaa tɨjɨn: ―Pata'aj tyámua' tyihuo'cha'ɨn ɨ nyetyeɨ́ɨtyeristyamua'.
43021016	'Jesús pu ajtáhua'aj a'yan tyaaté'exaa tɨjɨn: ―Simón, mu paj yóojra' pué'een ɨ Juan, ¿nyi pényaxɨe've'? Pedro pu a'yan tyu'tanyú tɨjɨn: ―Jee xaa nyu'uj, nyavástara', muáaj paj jamua'ree nyaj muaxɨe've'. Jesús pu a'yan tyaaté'exaa tɨjɨn: ―Pata'aj tyámua' tyihuo'cha'ɨɨn a'ɨ́ɨjma ɨ maj nye jimi jusɨ'rii.
43021017	'Hueíca jitze pu ajtáhua'aj ɨ Jesús a'yan tyaata'íhuo'ri' tɨjɨn: ―Simón mu paj yóojra' pué'een ɨ Juan, ¿nyi tzáahuatyi'ra' jɨn pényaxɨe've'? 'Ajta a'ɨ́jna ɨ Pedro, jéehua pu huatóoxaamujri tɨ'ɨj ɨ Jesús a'yan hueica tyaata'íhuo'ri' tɨpua'aj ja'xɨe'va'aj, aj pu'ij a'yan tyaaté'exaa tɨjɨn: ―Nyavástara', muáaj paj néijmi'i mua'ree, muáaj paj ja'mua'ree nyaj muaxɨe've'. Jesús pu a'yan tyaaté'exaa tɨjɨn: ―Pata'aj tyámua' tyihuo'cha'ɨn ɨ nyetyeɨ́tyeristyamua'.
43021018	A'yaa nu tzáahuatyi'ra'aj jɨn tyí'mua'ixaatye' tɨjɨn patɨ'ɨj pá'rɨ'ɨstaca'aj axáahuaj paj huáyi'caa je'ej tɨ tyimua'ránajchica'aj, ajta patɨ'ɨj vastacɨre'tan, a'yaa paj tye'ejméjca'taxɨ'sij tɨ'ij sɨ́ɨj mu'cáchejtye'en, ajta je'en mua'vi'tɨj jo' paj quee jo'yi'muj.
43021019	'Tɨ'ɨj a'yan tyu'taxájtaca' ɨ Jesús, a'yaa pu tyi'xajtaca' mej mij jáamua'ree je'ej tɨ ye'ej tyi'muɨ'nyij a'ɨ́jna ɨ Pedro, ajta tɨ a'ɨ́jna jɨn tyaatatyójtzi're'ej ɨ Dios. Tɨ'quij te'ej a'yan tyaaté'exaa a'ɨ́jcɨ ɨ Pedro tɨjɨn: ―Pata'aj nya jamuan jo'cha'canye'en.
43021020	'Aj pu'ij Pedro pu ooré'nyeeriaca' tɨ'ɨj ij jaseej tɨ cújta' huamá'ca'aj a'ɨ́jna ɨ Jesús tɨ jaxɨe'va'ca'aj, a'ɨ́ɨ pu a'ɨ́ɨn pué'eenye'ej ɨ tɨ jitzan ajcácatyii ɨ Jesús matɨ'ɨj tyu'cuaj, ɨ tɨ ajta a'yan tyaata'íhuo'raca'aj a'ɨ́jcɨ ɨ Jesús tɨjɨn: "Tavástara', ¿a'tanyíj tyu'tátuiire'sij muéetzij a'ɨ́ɨjma jimi ɨ maj tyityatatyíj?"
43021021	Tɨ'ɨj ɨ Pedro jaaséej, a'yaa pu tyaata'íhuo'ri' ɨ Jesús tɨjɨn: ―Nyavástara', arí a'mújna jimi, ¿ji'nye tye'mej?
43021022	'Jesús pu a'yan tyaaté'exaa tɨjɨn: ―Tɨpua'aj a'yan nyetyá'xɨe'va'aj tɨ júuri huatyá'ɨtzeere'en 'asta nyana'aj quee uve'nyej, capu a'jitze juxɨe've'. Pajta muáaj pata'aj nya jamuan jo'cha'canye'en.
43021023	'A'ɨ́j mu jɨn a'yan tyo'tánamuajri' tɨ quee a'náj muɨ'nyij a'ɨ́jna ɨ a'tɨ́j tɨ Jesús jamuan jó'cha'canye'ej. Ajta ɨ Jesús capu a'yan tyu'taxájtaca' yee capu muɨ'nyij. Sulu a'yaa pu tyu'taxájtaca' tɨjɨn: Tɨpua'aj a'yan nyetyá'xɨe'va'aj tɨ júuri huatyá'ɨtzeere'en 'asta nyana'aj quee uve'nyej, capu a'jitze juxɨe've'.
43021024	'A'íi pu a'ɨ́ɨn pué'een ɨ tɨ Jesús jamuan jo'cha'canya', ɨ tɨ ajta a'íjna tyáxajta, ajta a'yan tyo'tyéyu'xaca'. Tyajta a'yan tya'mua'ree tɨ a'yan tyi'ja'yájna je'ej tɨ a'ɨ́ɨn tyi'xaj.
43021025	'Capu sɨ́ɨj na'aj ɨ tɨ Jesús jɨn tyu'muárɨej, tɨ pua'aj néijmi'i tyoyu'xajche' je'ej tɨ tyi'tɨ́j jɨn huarɨ́j séej jɨme' ajta séej, a'yaa pu tyiná'miteeraste' tɨ quee tye'véericaj ɨ cháanacaj japua ɨ yu'xarij tɨ a'yan tyuuxɨe'va'caj maj tyo'yu'xajche'.
44001001	'Muáaj Teófilo, séej jitze ɨ yu'xarij ɨ ta'nájca, a'ɨ́j nu jitze nyeríj jo'yú'xaca' néijmi'i je'ej tɨ huarɨ́j a'ɨ́jna ɨ Jesús, nyajta néijmi'i je'ej tɨ tyihuo'mua'aj ɨ tyeɨ́tye,
44001002	'asta na'aj quee jo'vi'tɨchi'huaca' u tajapuá a'ɨ́jna ɨ Jesús, tɨ'ɨj tyihuo'ta'íitya'aj néijmi'i jɨme' a'ɨ́ɨjma ɨ tɨ hua'antyíhuo a'ɨ́jcɨ jɨme' ɨ júuricamara' ɨ Dios, je'ej maj tyi'tɨ́j huá'uurej tɨ'ɨj na'aj yu tɨ jo'que'tɨ́j ja'me.
44001003	Tɨ'ɨj huamuɨ́' ɨ Jesús, aj pu'ij a'ɨ́ɨjma jimi huataséjre ɨ maj jamuan huacɨ́j, A'yaa pu tyu'tóosejrataca' mej mij jáamuaa'ree tɨjɨn pu'ríj huatájuuriaca', huá'puatyej xɨcaj pu á'tyee tɨ a'yan tyi'tásiseerihua'aj a'ɨ́ɨjma jimi, ajta tyihuá'ixaatya'ca'aj a'ɨ́jcɨ jɨme' ɨ Dios tɨ jɨn néijmi'que' tyí'ijta.
44001004	'Ajta tɨ'ɨj óoj a'áa jo'tyaváacaj hua' jamuan, a'yaa pu tyihuo'ixaa maj quee iirácɨ'ca'an a'ájna a Jerusalén. A'yaa pu tyihuo'té'exaa tɨjɨn: ― Setyu'chó've'ej 'asta na'aj quee tya'róo'aste ɨ nyavástara' tɨ jamua'táraatziiri, ɨ nyaj nyeríj jamuá'ixaa.
44001005	A'ɨ́jna ɨ Juan, a'ɨ́ɨ pu huá'ɨɨraca'a ɨ jájtyi jɨme', ajta capu che' á'tyeeren siatɨ'ɨj a'ɨ́j jɨn ɨ'huan ɨ júuricama'ra' ɨ Dios, ɨ tɨ huatyá'ɨtzeere'ej ja'mua tzajta.
44001006	'Majta ɨ maj Jesús jimí aja'tyúusɨɨria'ca'aj, a'yaa mu tyaata'íhuo'ri' tɨjɨn: ―Tavástara', ¿nyi quij arí tya'rá'aj a'ájna xɨcáara' jitze paj jitzan tyu'ta'íjtaj iiye'é Israél?
44001007	Aj pu'ij a'yan tyihuo'té'exaa tɨjɨn: ―Capu mua'ajma ja'muacɨpua siaj jáamua'ree a'náj tɨ a'yan atyojo'ré'nyesij. A'ɨ́ɨ pu'u jamua'ree ɨ Dios a'náj tɨ a'yan rɨnyij je'ej tɨ tyi'muatzej.
44001008	Ajta tɨ'ɨj ya va'cáanye a'ɨ́jna ɨ júuricama'ra' ɨ Dios, a'ɨ́ɨ pu jamuaatá'sij ɨ ca'nyíjra'aj, aj xu sij nye jitze ma'can tyihuo'té'exaatye'sij a'ɨ́ɨjma ɨ maj a'yaa huacháatɨmee iiye'é Jerusalén, siajta ɨ maj a'áa huacháatɨmee a Samaaría majta a Judeea, siajta a'ɨ́ɨjma ɨ maj a'áa jo'cháatɨme jo'tɨ joo'ástɨme ɨ cháanacaj.
44001009	'Tɨ'ɨj a'yan tyihuo'ixaatya'aj, aj pu'ij jo'vi'tɨchi'huaca' u tajapuá, meeséeracaj ɨ maj jamuan huacɨ́j, aj pu'ij ɨ jéetɨrij jaatyá'avaataca' a'ɨ́j mu mij jɨn quee che' jaaséj.
44001010	Móoche' mu jútye' jo'nyéenye'ricaj matɨ'ɨj jiye'tzin hua'puaj huataséjre ɨ tyétyaca a'ɨ́ɨjma jimi, naa mu cuéenavi' tyo'cacháatɨma'caa.
44001011	A'yaa mu tyihuo'té'exaa tɨjɨn: ―Mua'aj mu siaj Galileea já'che, ¿ji'nye éej jɨme' jutye' setyityojó'nyejnye'? A'ɨ́jna ɨ Jesús, ɨ tɨ jó'vi'tɨchi'huaca' u tajapuá, a'yaa pu'ujtána'a yetyi'cányejsi, je'ej siaj seríj tyeeséej tɨ'ɨj jo'vi'tɨchi'huaca'.
44001012	'A'áa mu jo'tyu'uucaj a'ájna Aseitúunajrimi jɨríj jitze tɨ a véjri' jo'tacá'aj a Jerusalén. A'yaa pu huatátyee a'chu maj hua'tá'caria' tɨ a'tɨ́j ma ja'tanyéj a'ájna xɨcáara' maj jitzan juso'pii, aj mu mij u ja'ráacɨ a'ájna a Aseitúunajrimi.
44001013	Matɨ'ɨj uja'rá'aj a'ájna a chájta', aj mu mij antyicɨ́j ɨ chi'ij ta'antyityájtɨ jitze tɨ jujapua tyiváatɨme' jo' maj je'ráatya'aj muá'cɨ'ɨj. A'ɨ́ɨ mu uje'rátya'ca'aj a'ɨ́jna ɨ Pedro, ajta ɨ Juan, ajta a'ɨ́jna ɨ Santiago, ajta a'ɨ́jna ɨ Andrés, ajta ɨ Felipe, ajta ɨ Tomás, ajta a'ɨ́jna ɨ Bartolomé, ajta ɨ Mateo, ajta ɨ Santiago, yóojra' a'ɨ́jcɨ ɨ Alfeo, a'ɨ́jna ɨ Simón ɨ maj a'yan jatamuá'mua tɨjɨn ɨ tɨ ooca'nyáaj a'yan rɨcɨj, ajta a'ɨ́jna ɨ Juuda ɨ yóojra' tɨ pué'een a'ɨ́jcɨ ɨ Santiago.
44001014	Néijmi'i mu a'úun ja'tyúusɨ'rihua'aj mej mij huatyényuunyij ɨ Dios jimi, a'ɨ́ɨjma jamuan ɨ ihuáamua'mua' ɨ Jesús. Ajta a'ɨ́jna ɨ Maríia, náanajra' ɨ Jesús, majtahua'aj séecan ɨ úuca.
44001015	'A'ájna matɨ'ɨj néijmi'i jusɨ́ɨria'caj a'chu mu anxɨ́tye japuan seityé ɨ maj ju'ihuáamua' ará'axcaa, aj pu'ij a'ɨ́jna ɨ Pedro huatyéechaxɨj tɨ'ij a'yan tyihuo'té'exaatye' tɨjɨn:
44001016	―Nye'ihuáamua', a'yaa pu tyúuxɨe'va'caj tɨ a'yan tya'róo'astej je'ej tɨ ɨ júuricama'ra' ɨ Dios, a'ɨ́jcɨ jitze huatama'can ɨ David tyaataxájtaca' ɨ yu'xarij jitze a'ɨ́jcɨ jɨme' ɨ Judas, tɨ'ij huo'tátuiire' ɨ Jesús avíitzij jɨme', mej mij ɨ tyeɨ́tye jaatyéevi'.
44001017	Judas pu ajta ta jitze ajtyáma'cantaca'aj, a'yaa pu cha'tána'aj tyi'tɨj jɨn tyi'tyávaaca'aj tyatɨ'ɨj ityáj.
44001018	A'yaa pu tyáaruu a'ɨ́jcɨ ɨ Judas, a'ɨ́ɨ pu chuéj huánanɨej a'ɨ́jcɨ jɨme' ɨ túumii tɨ ja'ancuráa tɨ'ɨj huo'tátui ɨ Jesús. Ajta je'en cóocue'mi'in tɨ'quij acáatza, aj pu'ij a chóota' já'ajvej, ajta je'en ootatzáj tɨ'quij tye'ráacua ɨ tyi'chuitɨriaara'.
44001019	Majta ɨ maj a'áa huacháatɨmee a'ájna a Jerusalén, néijmi'i mu jáamua'reeri' je'ej tɨ tyi'tɨ́j jaaruu a'ɨ́jcɨ ɨ Judás. A'ɨ́j mu jɨn a'yan jaatamuá'aj a'ɨ́jcɨ ɨ chuéj tɨjɨn Acéldama, a'yaa pu huatóomua'aj a'ɨ́jna ɨ nyúucarij tɨjɨn chuéj tɨ xúure'me'.
44001020	A'yaa pu tyi'ja'yájna, pu'rij a'yan atyojo'ré'nyej je'ej tɨ tyé'yu'si' a'ɨ́jcɨ jitze ɨ yu'xarij tɨ a'yan huatóomua'aj tɨjɨn chuíicarij tɨ jɨme' yee: Che' yáana'quij me tyóo'eenye' jo'tɨ jáchajca'aj. Che' quee che' a'tɨ́j a'chajcaj. A'yaa pu ajta tya'xaj tɨjɨn: Che' sɨ́ɨj tye'entyájrutye a'ɨ́jcɨ jɨme' ɨ tɨ jɨn tyi'tyávaaca' a'ɨ́jna ɨ a'tɨ́j.
44001021	'A'ɨ́j pu jɨn juxɨe've' tyaj séej avá'huoonyi, tɨ ta jamuan jó'cha'canye'en, sɨ́ɨj tɨ a'náj tɨ na'aj tajamuan ya huatyávaaca'aj tɨ'ɨj óoj Jesús ye séeria'caj,
44001022	tɨ'ɨj na' ɨ Juan tyáa'ɨɨri' a'ɨ́jcɨ ɨ Jesús, ajta tɨ'ɨj jo'vi'tɨchi'huaca' u tajapuá, juxɨé've' tɨ sɨ́ɨj ta jamuan jó'cha'canye'en tɨ'ij ajta a'yan tyihuo'ixaatye' ɨ tyeɨ́tye yee pu'ríj huatájuuriaca' ɨ Jesús.
44001023	Aj mu mij hua'puáca antyíhuo: a'ɨ́jcɨ ɨ José Justo, ɨ maj majta a'yan jatamuá'mua tɨjɨn Barsabás, majta a'ɨ́jcɨ ɨ Matíias.
44001024	Aj mu mij huatyéenyu ɨ Dios jimi, a'yaa mu tɨjɨn: ―Tavástara', muáaj paj jamua'ree je'ej tɨ ye'é tyí'mua'tze ɨ jutzájta' sɨ́ɨj ajta ɨ sɨ́ɨj, taataséejratye' a'tajnyí períj antyíhuoj a'íijma ɨ maj hua'pua.
44001025	Tɨ'ij tye'entyájrutye a'ɨ́jcɨ jɨme' ɨ tɨ jɨn tyi'tyávaaca'aj a'ɨ́jna ɨ Judas. A'ɨ́ɨ pu a'yan tye'rájra tɨ'ij jo'ra'nyi jo'tɨ a'yan tyiye'tyéevijtye'.
44001026	Aj mu mij huóomue'tɨj, mej mij jáamua'ree a'tɨ́j tɨ cɨ'tyij tɨ'ij tyu'tyáhuɨɨre'en, a'ɨ́ɨ pu'ij tyu'mue'tɨj a'ɨ́jna ɨ Matíias. Aj mu mij jaata' tɨ tyu'tyáhuɨɨre' hua' jamuan ɨ maj tamuáamuata' japuan sɨ́ɨj ará'asej.
44002001	'Tɨ'ɨj atyojo'ré'nye a'ájna xɨcáara' maj jitzan tyí'ye'estyahua'aj a'ɨ́jcɨ jɨme' ɨ ta'ráahua'pua ɨ itéerij. A'yaa mu jatamuá'mua tɨjɨn Pentecostés, aj mu mij néijmi'i tyúusɨɨj a'ájna xɨcáara' jitze a'újna u chi'táj.
44002002	Matɨ'ɨj mij jáanamuajri' tɨ ca'nyíin jɨn aje'cájujhua'nasima'aj ɨ jútye', ca'nyíin pu jɨn namuajria'ca'aj u chi'tá jo' maj je'rátya'ca'aj.
44002003	Aj mu mij tyi'tɨ́j huaséj yaa tɨ'ɨj nyanúrij tɨ á'taaj, ajta jo'tzaanyixɨ a'ɨ́jna ɨ nyanúrij, tɨ'quij hua' mu'úutze' anráavatzɨj ɨ tɨ huatyátzaanyixɨj.
44002004	Tɨ'quij huatyá'ɨtzee ɨ júuricama'ra' ɨ Dios hua' jimi ɨ tyeɨ́tye, aj mu mij huatyóohuij maj tyu'taxáj séecan jɨme' ɨ nyúucarij maj quee xu a'náj jɨn me'tyajá'xa, a'ɨ́ɨ pu huo'tá' ɨ júuricama'ra' ɨ Dios maj a'yan tyu'taxáj.
44002005	Séecan mu ɨ tyeɨ́tye a'áa jo'tyú'uuca' ɨ maj ɨmua curiá'cɨxɨj ɨ maj jéehua jaxɨe'va'ca' ɨ juye'raj, mej mij a'yan huárɨnyij je'ej tɨ tyáaxɨe've' ɨ Dios, a'áa mu jo'tyú'uuca' a'ájna a Jerusalén.
44002006	Matɨ'ɨj huo'namuajri' ɨ maj je'ej tyáahuaasima'aj ca'nyíin jɨme, néijmi'i mu tyúusɨɨj, ajta quee je'ej huá'miteerastyajca', aj mu mij je'ej tyityo'tóomuajtyaca', ji'nye mahuá'namuajraca' maj tyí'ixajtaca' a'ɨ́jcɨ jɨme' ɨ huá'nyuuca sɨ́ɨj ajta sɨ́ɨj.
44002007	Jéehua mu je'ej huojo'séjraca'aj, a'yaa mu tyúu'ihuo'raca'aj tɨjɨn: ―¿Nyi me quee néijmi'i mu tyétyaca, a'áa ja'ma'can a Galileea?
44002008	¿Ji'nye tyu'tá'ɨɨritaria'ca' maj a'yan tyí'ixajta tyatɨ'ɨj ityáj tyi'tamuá'mua? Tanyúuca mu jɨn tyí'xaj a'múumaj.
44002009	Séecan tu a'áa ja'ma'can a'ájna a Partia, tyajta séecan a'ájna a Media, tyajta séecan a'ájna a Elam; tyajta séecan a'ájna a Mesopotamia. Tyajta séecan a'áa já'ma'can a Judea, tyajta séecan a'ájna a Capadocia, tyajta séecan a'ájna a Ponto, tyajta séecan Asia ja'ma'can.
44002010	'Séecan tu tyajta a'áa ja'ma'can a'ájna a Frigia, tyajta séecan a'ájna a Panfilia, tyajta séecan a'ájna a Egipto, tyajta pua'maquée a'ájna a Libia, tyajta néijmi'ique' a'áa tyaj ɨmua tyaja'ránamua a Cirene,
44002011	séecan mu Roma ja'ma'can; majta a'ɨ́ɨmaj ɨ maj Israél jitze ajtyáma'can, majta ɨ maj huatyóojuriiyutaca', ityáj tu huá'namua je'ej maj tyí'ixa ɨ tanyúuca jɨme'. A'ɨ́j mu xaj ɨ tɨ naa namuajre' je'ej tɨ ye'é rɨcɨj ɨ Dios.
44002012	Séecan mu je'ej tyityo'tóomuajtyaca'aj, majta quee jamua'reeriaca'aj je'ej maj tyu'mua'tyij, a'ɨ́ɨ mu mij tyu'ihuo'raca' a'yan tɨjɨn: ―¿Ji'nye huatóomua'aj néijmi'i a'íjna?
44002013	Majta séecan huo'tyáaxaahuataca', a'yaa mu tɨjɨn: ―Metyájta'ruj.
44002014	'Ajta a'ɨ́jna ɨ Pedro, a'ɨ́ɨ pu huatyéechaxɨj, a'ɨ́ɨjma jamuan ɨ maj tamuáamuata' japuan sɨ́ɨj ará'asej, aj pu'ij huo'tajé ca'nyíin jɨme' a'ɨ́ɨjma ɨ tyeɨ́tye, a'yan tɨjɨn: ―Xáanamuajri' tyámua' naa, ɨ nyaj jamuaaté'exaatye'sij mua'aj mu siaj Israél jitze ajtyáma'can, siajta mu siaj iiye'ej Jerusalén huacháatɨmee .
44002015	A'yaa xu tyí'ixa tɨjɨn: "Metyájta'ru a'múumaj mu tyétyaca." Capu a'yan tyi'ja'yájna, ji'nye ooche' pu hua'íya'aj na'aj.
44002016	Ma ajta a'íi pu a'ɨ́ɨn pué'een ɨ tɨ jaaxájtaca' a'ɨ́jna ɨ Joel. A'ɨ́ɨ pu a'ɨ́jcɨ jɨn tyi'tyávaaca' tɨ'ij Dios jitze ma'can tyihuo'té'exaatye'en ɨ tyeɨ́tye. A'yaa pu tyu'taxájtaca' a'ɨ́jna tɨjɨn:
44002017	A'yaa pu tyí'ixa ɨ Dios. A'yaa pu tye'mej a'ájna xɨcáara' jitze, tɨ'ɨj jitzan néijmi' tye'entyipuá'rij. Nyajúuricamej nu ujo'ta'ítyij tɨ'ij hua' tzájta' huatyá'ɨtzeere'en, ɨ maj yan huacháatɨmee ɨ cháanacaj japua. Ja'muayoojmua', ɨ maj tyétyaca, majta ɨ maj úuca, a'ɨ́ɨ mu nyenyúucaritze' tyihua'ixaatya'aj mua'ju'un ɨ tyeɨ́tye. Majta ɨ tyáamua a'ɨ́ɨ mu tyi'séeraj mua'ju'un ɨ Dios tɨ jimi tyeje'ráma'can, majta ɨ já'muahuosimua', metyi'máara mu muá'aju'un.
44002018	Nyajta nu a'ɨ́ɨjma jimi uyo'ta'ítyij tɨ'ij huatyá'ɨtzeere'en hua' tzajta ɨ maj tyí'huɨɨre' nye jitze ma'can. Ɨ maj tyétyaca, ajta ɨ maj úucaj. A'ɨ́ɨ mu majta nye jitze ma'can tyihuo'té'exaatye'sij.
44002019	Nyáaj nu tyi'tɨ́j jamuataséejratye'e u tajapuá ɨ siaj jɨn jamua'reej je'ej tɨ tyi'tɨ́j rɨnyi. Siajta tyi'tɨ́j séejran ɨ siaj jɨn je'ej tyityo'tóomuajtyej tɨ'ɨj na' ve'éj ɨ chuéj. Xúure'ej xu séejran siajta tɨéj, siajta ɨ cɨtzíj.
44002020	Ajta ɨ xɨcáj ja'muɨ'nyij, capu che' huanyéeri'cɨj ja'me. Ajta ɨ máxcɨrɨe', a'yaa pu eenya'aj ja'mej tɨ'ɨj ɨ xúure'ej. Aj pu'ij atyojo'ré'nyejsi a'ájna xɨcáara' jitze tɨ'ɨj a'ɨ́ɨn ɨ tavástara' ya va'cányejsi íiyaj ɨ cháanacaj japua. Náa pu tyu'sé'ria'hua'aj ja'me a'ájna xɨcáara' jitze.
44002021	Ajta a'tɨ́j tɨ na'aj tɨ ɨ Dios jimi huatyényuunyij, a'ɨ́jna ɨ Dios japuan pu huatányuusij a'ɨ́jcɨ ɨ a'tɨ́j.
44002022	'Mu siaj Israél jitze ajtyáma'can, xáanamuajri' a'íjcɨ, xu'ri jamua'ree tɨ ɨ Dios ja'antyíhuó a'ɨ́jcɨ ɨ Jesús Nazaret tɨ já'ma'can, a'yaa pu tyi'ja'yájna, ji'nye a'ɨ́jna ɨ Jesús, jéehua pu tyi'tɨ́j jɨn a'yan huarɨ́j tɨ huápuɨ'ɨj juxɨé've', a'ɨ́jcɨ jɨme' tɨ huo'taséejratyej ɨ tyeɨ́tye, a'ɨ́ɨ pu a'yan huarɨ́j já'mua jimi siaj sij jáamua'ree tɨ Dios ja'antyíhuo.
44002023	A'ɨ́jna ɨ tyaatɨ' ɨ tɨ ajta tyévij jitze huanɨé'huaca', a'ɨ́j pu ɨ Dios jamuatátui, ji'nye a'yaa pu jaatamua'aj, mua'aj xu sij yó'tatee ɨ cúruuj jitze, majta séecan ja'mua jamuan ɨ maj je'ej pua'aj tyí'tyetyeɨɨtye.
44002024	Ajta ɨ Dios pu jaatájuuritye, a'ɨ́ɨ pu ajta japuan huatanyúj ɨ tɨ jɨn jajpuéetzica'aj a'ɨ́jna ɨ Jesús, a'yaa pu huarɨ́j, ji'nye' capu huatáɨ'ɨriitaria'ca' tɨ a'áa ja'séeria'aj ja'ra'nyij muɨ'chítyee tzajta'.
44002025	A'yaa pu tyu'taxájtaca' a'ɨ́jna ɨ David a'ɨ́jcɨ jɨme' ɨ Jesús tɨjɨn: A'náj tɨ na' nu jaséejraca'aj a'ɨ́jcɨ ɨ tavástara', a'ɨ́ɨ pu yeséejre' nyamuá'ca'ta', a'ɨ́j nu jɨn quee tyi'tɨ́j jɨn ootyá'ɨtzeerej jimi.
44002026	A'ɨ́j pu jɨn jutyamua've' ɨ nyaxɨéjnyu'caa, nyajta nyetyámua've' nyetyí'chuiicaj. A'ɨ́j nu jɨn nyaxáahuaj chaaj na'mej,
44002027	ji'nye capaj tyu'tasij nyaj huámuɨ'nyij, capaj tyu'tá'sij nyaj a'áan ja'séeria'aj ná'ra'nyij jo' maj jo'tyá'ɨtze'rii ɨ muɨ'chítye, capaj pajta tyu'tá'si tɨ huatyéjpetyej a'ɨ́jcɨ ɨ tyévira' ɨ tɨ muahuɨɨre'.
44002028	Muáaj paj naataséjraj ɨ juyéj tɨ a'áa jo'nyee jo'tɨ júuricamej ja'séjre'. Pajta naatá'sij nyaj huatányetyamua've'en a'ájna jo'paj já'sejre'.
44002029	'Nye'ihuáamua', a'yaa nu tyajá'mua'ixaatye' tzáahuatyi'ra' jɨme', tɨ'ɨj ɨ David huamuɨ́', majta je'en ja'vá'naj, ijíij óoche' pu ya séejre' iiye'é Jerusalén jo' maj ya'vá'naj.
44002030	Ajta a'ɨ́jna ɨ David, Dios jitze ma'can pu tyi'xaxa'ta'aj, a'yaa pu'ij tya'muareeriaca'aj tɨ ɨ Dios a'yan tya'táratziiri' tɨ séej ɨ rey jɨme tye'entyárutyij ɨ tɨ jitzan eeráma'can.
44002031	Ji'nye a'ɨ́ɨ pu ɨ David jamua'reeria'ca'aj tɨjɨn a'yaa pu tye'mej je'ej tɨ ɨ Dios tyaataxájtaca'. A'ɨ́j pu jɨn a'yan tyu'taxájtaca' tɨjɨn huatájuuritaj ɨ Cɨríistu', ajta quée a'áa jo'tyá'ɨtze're'ej ɨ muɨ'chítye tzajta, capu ajta huatyépetyij ɨ tyévira'.
44002032	Pu'ri ɨ Dios jaatájuurityej a'ɨ́jcɨ ɨ Jesús, ityáj tu tyajta a'yan tya'mua'ree tyajta tyu'séej a'ɨ́jcɨ jɨme'.
44002033	Pu'rí ajcáayijxɨ muájca'ta' ɨ Dios u tajapuá, ajta arí ja'ancuriáa' a'ɨ́jcɨ ɨ júuricama'ra' ɨ tɨ Dios jɨn atóora, a'ɨ́ɨ pu'ij ta'ij ɨ Jesús ityájma taatá' ɨ júuricama'ra' ɨ Dios, ji'nye a'yaa pu tyita'táratziiri'ij. A'íi pu'ij a'ɨ́ɨn pué'ee ɨ siaj jaséej ajta ɨ siaj janamuaj.
44002034	Ji'nye capu a'ɨ́ɨn pué'eenya'aj ɨ David ɨ tɨ tyíra u tajapua, ajta a'yan tyu'taxájtaca' tɨjɨn: A'yaa pu ɨ tavástara' tyaaté'exaa a'ɨ́jcɨ ɨ nyavástara' tɨjɨn: "Póoche' yan újcatyi 'iiye'éj nyamuájca'ta'.
44002035	'Asta nyana'aj quee hua'antyimué'tɨn ɨ maj muájcha'ɨɨre'.
44002036	'A'ɨ́j pu jɨn siata'aj jáamuaa'ree néijmi'i ɨ siaj iiye'ej huacháatɨmee Israél, tɨ a'yan tyi'ja'yájna a'ɨ́jna ɨ Jesús ɨ siaj jó'tate, a'ɨ́ɨ pu a'ɨ́ɨn pué'een ɨ tɨ Dios a'ɨ́jna jɨn tye'entyáarujtyej tɨ'ij Tavástara' pue'eenye' ajta Cɨríistu'.
44002037	'Matɨ'ɨj jáanamuajri' ɨ tyeɨ́tye, je'ej pu pua'aj huo'tá'aj ɨ hua' tzájta', aj mu mij a'yan tyaata'íhuoo'ri' a'ɨ́jcɨ ɨ Pedro, majta a'ɨ́ɨjma ɨ séecan ɨ maj tamuáamuata' japuan sɨ́ɨj ará'asej, a'yan tɨjɨn: ―Ta'ihuáamua', ¿ji'nye táarɨnyi ijíij?
44002038	'Aj pu'ij ɨ Pedro a'yan tyu'tanyú tɨjɨn: ―Siata'aj seequée tyu'mua'tyij a'ɨ́jcɨ jimi ɨ Dios, siajta huáɨ'huaj nyúucaritze' ɨ tavástara' Jesús, a'yaa xu huárɨnyij, aj pu'ij ɨ Dios tyajamuaatú'uunyi'raj, a'ɨ́ɨ pu ajta uyo'ta'ítyij ɨ jujúuricamej, tɨ'ij ja'mua jimi huatyá'ɨtzeere'en.
44002039	Ji'nye a'íjna ɨ nyúucarij ja'mua jitze pu huatama'can, ajta ja'muayóojmua', ajta ɨ maj a'ɨmuá jo'cháatɨme séej ɨ chuéj japua. Néijmi'caa pu cɨ'tyij a'ɨ́ɨjma ɨ Dios tɨ huo'tajeevij.
44002040	'Séej pu nyúucarij ajta jɨn tyihuo'té'exaa, jéehua pu huo'ijmujri' mej mij quee je'ej pua'aj tyityetyúucha'ɨɨ matɨ'ɨj ɨ séecan ɨ tyeɨ́tye.
44002041	'A'ɨ́ɨmaj ɨ maj jáanamuajri', majta tya'antzaahua majta huáɨ'huaca', hueíca vi'ra'aj mu a'chu ara'axcaa, aj mu mij a'ɨ́ɨjma jamuan antyóosɨɨj ɨ maj tya'tzaahuatye'.
44002042	Majta néijmi'i mu a'ɨ́j jitze tyí'mua'ajcaj je'ej maj tyihuá'mua'tyajca' a'ɨ́ɨmaj ɨ maj tamuáamuata' japuan hua'pua ará'asej, tyámua' mu naa tyí'tyetyúucha'ɨɨca'a, máahuooca'aj ɨ Dios jimi, majta jusɨ'rihua'aj mej mij néijmi'i jaacua'nyij ɨ pan.
44002043	'Néijmi'i mu je'ej tyojo'séjraca'aj majta je'ej tyityóomua'tyajcaj, a'ɨ́jcɨ jɨme' je'ej tɨ Dios tyi'tɨ́j tyi'séjrataca'aj a'ɨ́ɨmaj jɨme' ɨ maj tamuáamuata' japuan hua'pua ará'asej.
44002044	Néijmi'i mu tyamua' tyí'tyechajca' ɨ maj tyá'antzaahua, majta mu néijmi'i tyitóo'acaria'aj a'chu tɨ sɨ́ɨj caa tyi'tɨ́j tyí'ijcha'ɨj.
44002045	A'yaa mu rɨjca, tɨ pua'aj a'tɨ́j tyi'tɨ́j já'ɨtziitya'aj, a'ɨ́ɨ pu tyi'tɨ́j toonyij, tɨ'ɨj ij jaatá'si ɨ túumi a'ɨ́jcɨ ɨ tɨ quee che' je'ej tyéejtyovej.
44002046	A'náj tɨ na' mu jusɨ'rihua' u tyeyúuj tzajta', majta mu jusɨ'rihua' jo' maj já'che, mej mij jo'tamua'ree ɨ tavástara', majta je'en néijmi'i tyí'cua'nyij, muutyámua'va'aj ɨ jutzájta'.
44002047	Tyámua' mu tya'tá'caria' ɨ Dios, majta ɨ tyeɨ́tye naa mu huojo'séjraca'a a'ɨ́ɨjma, a'ɨ́j mu jɨn a'náj tɨ'naj támui'risima'a a'ɨ́ɨmaj ɨ tyeɨ́ɨtye ɨ maj tya'antzaahuatya'hua'aj.
44003001	'Séej xɨcáj jitze pu a'yan tyu'rɨ́j, a'ɨ́jna ɨ Pedro ajta ɨ Juan, néijmi'i mu a'áa jo'ju' ɨ tyeyúuj tɨ jo'tyéjve, mej mij huatyényuunyij, a'tzáaj pu putyí'rɨjca' yáacɨ je'ta ucama'caj ɨ xɨcáj.
44003002	Sɨ́ɨj pu tyaatɨ' a'áa je'tyácatyij a tɨ ja'pueerta, capu ráyi'vajca' a'ɨ́jna ɨ a'tɨ́j, a'yaa pu éenya'aj huanɨé'huaca', a'náj tɨ na'aj mu aye'tyéyi'tzaaj a tɨ ja'puéerta maj a'yan jatamuá'muaj tɨjɨn tɨ naa huase'rin, tɨ'ij a'ɨ́ɨn túumi huá'huaviira ɨ maj utyáru'pij u tyeyúuj tzajta'.
44003003	Tɨ'ɨj a'ɨ́ɨjma huaséj ɨ Pedro ajta ɨ Juan ɨ maj a'úun jo'tyárutyisima'aj u tyeyúuj tzajta', aj pu'ij túumi huo'táhuaviiri' maj jaatapuéjve'.
44003004	Aj mu mij ja'ráaseej tyamua' naa, ajta a'ɨ́jna ɨ Pedro a'yaa pu tyaaté'exaa tɨjɨn: ―Taaséej.
44003005	'Aj pu'ij quee che' huatanyúj a'ɨ́jna ɨ tyáatɨ', a'yaa pu tyí'mua'ajca'a tɨjɨn túumi mu naatá'sij.
44003006	Ajta a'ɨ́jna ɨ Pedro a'yaa pu tyaaté'exaa tɨjɨn: ―Canu plaata tyícha'ɨj, canu nyajta ooro tyícha'ɨj, a'ɨ́j nu muaatá'sij tyi'tɨ́j nyej tyícha'ɨj, a'yaa nu tyí'mua'ixaatye' a'ɨ́jcɨ jitze ma'can ɨ Jesús Nazaret tɨ já'ma'can, ájchesi, pajta rájra'nyi.
44003007	'Aj pu'ij ɨ Pedro jajví'i ɨ muájca'ta' pújmua', tɨ'quij ja'ajriáj, aj pu'ij huarúj néijmi'que ɨ ju'ɨ́ɨcatze'.
44003008	A'ɨ́jna ɨ tɨ quee tyéchavaa ájtzunaca', ajta huatyéechaxɨj, aj pu'ij huatyóochej tɨ rájra'nyij, tɨ'quij hua' jamuan utyájrupi u tyeyúuj tzajta', tyitzúnɨe'cha'aj pu hua' jamuan utyájrupij, ajta tye'tyojtzi'ria'ca'aj ɨ Dios.
44003009	Néijmi'i mu jaaséej ɨ tyeɨ́tye tɨ arí rájyi've a'ɨ́jna ɨ tɨ quee tyéchavaaj, majta jáanamuajri' tɨ tyámua' tyaatá'caria' ɨ Dios.
44003010	Aj mu mij tyámua' tyo'taséej, majta tyí'tzɨɨnya'ca'aj, matɨ'ɨj jaamuá'aj tɨjɨn a'ɨ́ɨ pu puɨ́rɨcɨj ɨ tɨ túumi huá'huaviiraca'aj ɨ tyeɨ́tye' a tɨ ja'pueerta a'ɨ́jna ɨ tyeeyúuj, a tɨ a'yan tya'ja'rájtyapuaa tɨjɨn tɨ naa huase'rin.
44003011	'Ajta a'ɨ́jna ɨ tɨ quee tyéchavaa, capu hua'tato'raj a'ɨ́jcɨ ɨ Pedro ajta ɨ Juan. Aj mu mij néijmi'i ɨ tyeɨ́tye je'ej tyityo'tóomuajtyaca', matɨ'ɨj mij jootyáhuachaca' a tɨ já'pueerta tɨ a'yan tya'ja'rájtyapuaa tɨjɨn Salomón tɨ ja'arij, jo'maj a'ɨ́ɨmaj jo'tyú'uucaj.
44003012	Tɨ'ɨj ɨ Pedro huo'seéj, a'yaa pu tyihuo'té'exaa tɨjɨn: ―¿Ji'nye ej jɨme' je'ej setyityo'tóomua'ajtyaca'a mua'aj mu siaj Israél jitze ajtyáma'can? ¿Ji'nye siaj sij a'yan tyi'taseej cuxáa ityaj tajɨ́ɨmua' tyetyáahuaj a'ɨ́jcɨ ɨ a'tɨ́j, ajta cuxáa ityaj tyetyáahuaj tɨ'ij rájra'nyij a'ɨ́jcɨ jɨme ɨ tyaj jaayí'tɨn, nusu a'ɨ́jcɨ jɨme' ɨ tyej tyamua tyi'huojo'mua'raj?
44003013	'A'ɨ́jna ɨ hua' Dios, a'ɨ́ɨjma ɨ Abraham, ajta ɨ Isaac, ajta ɨ Jacob. A'ɨ́jna ɨ hua' Dios ɨ tahuásimua'cɨ'ɨj, a'ɨ́ɨ pu tyámua' tyaatá' a'ɨ́jcɨ ɨ juyój Jesús, ɨ siaj mua'aj tyu'tátui a'ɨ́ɨjma jimi ɨ maj tyí'ijta. Ajta a'ɨ́jna ɨ Piláato, jaxɨe'va'ca' tɨ jaatátoonyijche', siajta mua'aj, caxu jaataxɨé've, sulu a'yaa xu tyá'axɨe'va'ca' tɨ huámuɨ'nyij.
44003014	'Caxu jaatáto a'ɨ́jcɨ ɨ a'tɨ́j tɨ quée a'náj tyi'tɨ́j jɨn ootyá'ɨtzee ɨ Dios jimi, tɨ ajta tyámua' tyí'tyevistaca', sulu a'yaa xu tyaaté'exaa tɨ a'ɨ́j huatátoonyij ɨ sɨ́ɨj tɨ je'ej pua'aj tyi'tyúucha'ɨɨca'aj.
44003015	Mua'aj xu jaajé'ca a'ɨ́jcɨ ɨ tɨ hua'tá'caa maj júuri muá'ra'nyij ɨ tyeɨ́tye. Ajta ɨ Dios jaatájuuritye, a'ɨ́j tu ityáj tyámua tyi'mua'reej.
44003016	A'ɨ́ɨ pu ca'nyíjra'aj jaatá' tɨ'ij huatyéjchenyij a'íjna ɨ tyaatɨ' ɨ siaj jaséj siajta jamua'tyej, a'íi pu tya'antzaahuaj ɨ Jesús jimi. A'ɨ́j pu jɨn arí huarúj tyámua' naa, siatɨ'ɨj mua'aj seríj tye'sej.
44003017	'Nyáaj nu jamua'ree, nye'i'huáamua', siatɨ'ɨj mua'aj majta ɨ maj tyaja'mua'ijtye jaaje'caj ɨ Jesús, a'yaa xu huarɨ́j, ji'nye caxu jamua'reeria'ca'aj, je'ej siaj tyi'tɨ́j uuriajca'aj.
44003018	Ajta ɨ Dios ja'rá'aste je'ej maj anaquéej tyu'taxájtaca' a'ɨ́ɨmaj ɨ maj ɨ jitzan huatama'can tyí'xaxa'ta'aj. A'yaa mu tyu'taxájtaca' tɨ a'yan tyúuxɨe'va'ca'aj tɨ a'ɨ́ɨn huámuɨ'nyij ɨ Cɨríistu'.
44003019	Siata'aj seequé tyú'mua'tyi ɨ Dios jimi, tɨ'ij a'ɨ́ɨn tyajamuaatú'uunyi' ɨ siaj jɨn ootyá'ɨtzee a'ɨ́jcɨ jimi.
44003020	Aj pu'ij Dios uyo'ta'ítyij ja'mua jimi a'ɨ́jcɨ ɨ Jesús, ɨ tɨ ará'tyee ja'antyíhuooca'aj tɨ'ij a'ɨ́ɨn ja'mua Cɨríistu' pué'eenye'.
44003021	Juxɨe've' tɨ ɨ Jesús tajapua jo'tyaváa ja'ra'nyij, 'asta na'aj quée Dios néijmi'i tyu'jájcuare' ɨ tɨ yan tyi'seejre' ɨ cháanacaj japua, a'yaa pu ɨ Dios ará'tyeej tyaataxájtaca' a'ɨ́ɨmaj jitze huatama'can ɨ maj jitzan tyi'xaxa'ta'aj.
44003022	A'yaa pu ɨ Moisés tyihuo'té'exaa a'ɨ́ɨjma ɨ tahuóosimua'cɨ'ɨj tɨjɨn: "Dios pu séej antyíhuoosij ɨ tɨ a'yan cha'tána'aj jitzan ma'can tyu'taxajta nyatɨ'ɨj nyáaj, xáanamuajri' néijmi'i je'ej tɨ tyu'taxajta, siajta já'antzaahuatye'en.
44003023	Tɨ pua'aj a'tɨ́j quee já'tzaahuatya'aj, che' quee che' hua' jimi séejria'aj ɨ tyeɨ́tye."
44003024	'Neijmi'i ɨ maj tyixaxa'ta'aj ɨ Dios jitze ma'can, tɨ'ɨj na'aj ɨ Samuel tyu'séejre ya tɨ je'ré'nye, a'ɨ́ɨ mu majta jaaxájtaca' je'ej tɨ ijíij tyi'rɨcɨj.
44003025	Mua'aj xu a'ɨ́ɨn pué'een ɨ siaj ja'ancuriáasij ɨ tɨ Dios jɨn atóoraj, a'ɨ́ɨjma jitze tɨ jaataxájtaca ɨ maj jimi tyi'xaxa'ta'aj, a'ɨ́j xu siajta ancuriáa'sij ɨ nyúucarij Dios tɨ jɨn atóora a'ɨ́ɨjma jimi ɨ já'muahuoosimua'cɨ'ɨj. Ji'nye a'yaa pu ɨ Dios tyaaté'exaa a'ɨ́jcɨ ɨ Abraham tɨjɨn: "Néijmi'i ɨ tyeɨ́tye ɨ maj a'áa huacháatɨma'aj muá'aju'un ɨ cháanacaj japua, a'ɨ́ɨ mu ja'ancuriá'asi ɨ tɨ xá'puɨ' ɨ tɨ huo'tyáhuɨɨre'sij a'ɨ́ɨjma ɨ maj a jitze eerányesij."
44003026	Tɨ'ɨj ɨ Dios jaatájuurij a'ɨ́jcɨ ɨ Jesús, a'ɨ́ɨ pu anaquéej uyo'ta'ítyaca' já'mua jimi, tɨ'ij a'ɨ́ɨn tyámua' tyajamuaatá'an, siaj sij néijmi'i jaatapuá'cɨtaj ɨ tɨ je'ej pua'aj een.
44004001	'Móoche' mu ɨ Pedro, ajta ɨ Juan tyihua'ixáatya'ca'aj ɨ tyeɨ́tye, matɨ'ɨj séecan aje'ré'nyej jo' maj a'ɨ́ɨmaj jo'tyú'uuca'aj. A'ɨ́ɨ mu pué'eenya'aj ɨ maj tyí'cha'ɨj u tyeyúuj tzajta', majta a'ɨ́ɨmaj ɨ Saduceos.
44004002	Menyínyu'cacuca'aj a'ɨ́ɨjma jimi ɨ Pedro ajta ɨ Juan, a'ɨ́jcɨ jɨme ɨ maj a'yan tyihuá'mua'tyajca'aj ɨ tyeɨ́tye, yee majtáhua'aj mu huatájuurij ɨ maj tya'antzaahuatye'sij, ji'nye a'yaa pu ɨ Dios tyaatájuuritye a'ɨ́jcɨ ɨ Jesús.
44004003	Aj mu mij huo'vívi', matɨ'ɨj mij hue'tyáanaj, ajta camu tyihuo'íhuo'ri' ji'nye pu'rí huachúmua'ca'aj.
44004004	Jéehua mu ɨ tyeɨ́tye jaanamuajri' ɨ nyúucarij maj jaaxájtaca', majta tya'antzaahuaj, a'ɨ́j mu jɨn merí a'yan ará'axcaa a'chu anxɨ́ vi'ra'aj ɨ maj tyá'antzaahuaj.
44004005	'Yaa ariá'pua'aj, a'ɨ́ɨ mu tyúusɨɨj a'ájna a Jerusalén a'ɨ́ɨmaj ɨ maj antyúumua'ree a'ájna a chájta', majta a'ɨ́ɨmaj ɨ huáasij, majta ɨ maj tyihuá'mua'tyahua'aj ɨ yu'xarij jitze.
44004006	A'áa pu jo'tyávaaca' a'ɨ́jna ɨ Anás ɨ tɨ va'can jɨn tyi'tyéjve, ajta a'ɨ́jna ɨ Caifás, ajta ɨ Juan, ajta ɨ Alejandro, majta mue'tɨ́j ɨ maj tyeɨ́ɨtyeristyamua' pué'een a'ɨ́jcɨ ɨ tɨ va'can jɨn tyi'tyéjvej.
44004007	A'ɨ́ɨ mu mij tyu'ta'íjtaca' maj ahuaja'vé'vi'tɨj a'ɨ́jcɨ ɨ Pedro majta ɨ Juan, mej mij tyihuo'íhuo'. Aj mu mij aje'ta' huo'tyáhuii, matɨ'ɨj mij tyihuo'íhuo'ri' a'yan tɨjɨn: ―¿A'tanyíj jitze xa'róoca'nye siaj sij a'yan rɨcɨj, ca' a'tanyíj ca'nyíjra'aj jamuata' siaj sij a'yan tyú'uurej?
44004008	Aj pu'ij ɨ Pedro a'ɨ́jcɨ jitze arooca'nyáaj ɨ júuricama'ra' ɨ Dios, tɨ'ɨj ij a'yan tyihuo'té'exaa tɨjɨn: ―Mua'aj mu siaj antyúumua'reej iiye'éj chájta', siajta mua'aj huáajsij.
44004009	Mua'aj xu tyita'ihuo' a'ɨ́jcɨ jɨme' ɨ tɨ xa'puɨ' ɨ tɨ jaacɨ́'ɨj a'ɨ́jcɨ ɨ tyáata ɨ tɨ quee tyechavaa, siata'aj sij jáamua'ree je'ej tɨ éej jɨme' tyu'rúj.
44004010	'A'yaa tu tyajá'mua'ixaatye' mua'ajma, tyajta néijmi'caa ɨ siaj a'yan huacháatɨmee iiye'é Israél a'íjna ɨ tyáatɨ' yaa tɨ huatyéjve, a'ɨ́j pu jɨn arí huarúj a'ɨ́jcɨ jɨme' tɨ' já'antzaahua a'ɨ́jcɨ ɨ Cɨríistu' Nazaret tɨ já'ma'can, a'ɨ́jcɨ ɨ siaj yó'tate ɨ cúruuj jitze, Dios tɨ jaatájuuritye.
44004011	A'ɨ́jna ɨ Jesús, a'ɨ́ɨ pu a'ɨ́ɨn pué'een ɨ tyetyéj ɨ siaj quee jaataxɨe'vej mu siaj chi'ij ta'huacaa, a'yaa pu atyojo'ré'nye tɨ a'ɨ́ɨn pué'een ɨ tyetyéj tɨ anájcaj tɨ ajta jéetze juxɨe've'.
44004012	Capu máaj a'tɨ́j séejre' tɨ'ij táahuɨɨre', ji'nye néijmi'que ɨ cháanacaj japua capu máaj séej uje'ca'ityaca' ɨ Dios, tyej tyij jitzan huatyátahuɨɨre'en.
44004013	'Matɨ'ɨj ɨ maj tyityatatyíj huoséj maj ca'nyíjra'aj jɨn tyihua'ixaatyaca'aj a'ɨ́jna ɨ Pedro ajta ɨ Juan, majta jáamua'reeri' maj quee a'náj tyi'huóomua', majta quee tyojo'iteeca'aj, je'ej mu tyityo'tóomuajtyaca', aj mu mij huo'muájtyaca' tɨjɨn a'ɨ́j mu jamuan huacɨ́'ca'aj ɨ Jesús.
44004014	Ajta a'ɨ́jna ɨ tɨ tyi'cui'ca'aj hua' jamuan pu ajo'tyávaaca'aj, a'ɨ́j mu jɨn quee je'ej tyu'taxájtaca' yee capu a'yan tyi'ja'yájna.
44004015	Aj mu mij huo'ta'íj maj iirácɨɨnye jo' maj jóosɨria'ca'aj a'ɨ́ɨmaj ɨ juéesi, matɨ'ɨj mij tyi'tyuu'ixáatya'ajra.
44004016	A'yaa mu tɨjɨn: ―¿Ji'quij tyahua'uurej a'mújma mu tyétyaca? Capu ɨ'rij tyaj a'yan tyaataxáj yee capu a'yan tyi'ja'yájna, ji'nye néijmi'i ɨ maj iiye'é huacháatɨmee Jerusalén, a'ɨ́ɨ mu jamua'ree je'ej tɨ tyi'tɨ́j jáaruu a'ɨ́jcɨ ɨ tyévij ɨ tɨ tyí'cui'ca'aj.
44004017	Ajta tɨ'ij quee jéetze' majca'huáyee namuajria'aj ɨ tyeɨ́tye tzajta', tyiche' ijíij huo'tányeechej mej mij quee che' tyihuá'ixaatya'aj ɨ tyeɨ́ɨtye ɨ nyúucaritze' ɨ Jesús.
44004018	'Aj mu mij huo'tajé, majta huo'tá'ijmujri' mej quee che' tyihuá'ixaatya'aj majta quee tyihuá'mua'tyaj ɨ tyeɨ́tye a'ɨ́jcɨ jɨme' ɨ nyúucaritze' ɨ Jesús.
44004019	Ajta a'ɨ́jna ɨ Pedro ajta ɨ Juan, a'yaa mu tyihuo'té'exaa tɨjɨn: ―Mua'aj xu jujɨ́ɨmua' jaaxá'puɨ'ɨntare'en tɨ pua'aj a'yan tyi'tyévijtɨ tyaj muá'ajma jamuán'tzaahuatye', nusu tyaj a'ɨ́j ántzaahuatye'en ɨ Dios.
44004020	Ji'nye capu je'ej tyíɨ'rɨj tyej quee jaaxajta a'ɨ́jcɨ ɨ tyaj tyerí jaaséej tyajta jáanamuajri'.
44004021	'Majta a'ɨ́ɨmaj ɨ juéesi, a'ɨ́ɨ mu huo'tá'ijmuejri', majta huo'tányeechej, matɨ'ɨj mij huo'ta' maj iirácɨɨnyej a'ɨ́jcɨ jɨme' maj quee je'ej tyé'ejtyoova' je'ej maj puéjtzij tyihuo'ta'an, ji'nye néijmi'i mu ɨ tyeɨ́ɨtye tyámua' tya'tá'acaria' ɨ Dios a'ɨ́jcɨ jɨme' je'ej tɨ tyi'tɨ́j huarɨ́j.
44004022	Ajta ɨ tyáatɨ' ɨ tɨ huarúj nyúucaritze' ɨ Jesús, a'yaa pu tyéejcha'ɨɨca' a'chu huá'puatye nyinyi'ra'aj ajtáhua'aj a'tzú jéetze'.
44004023	'Matɨ'ɨj mij huo'tátoj a'ɨ́jcɨ ɨ Pedro majta ɨ Juan, aj mu mij jo'cɨ́j, matɨ'ɨj mij a'áa ja'rá'aj jo' maj jo'tyú'uuca' a'ɨ́ɨmaj ɨ maj hua' jitze ajtyáma'can. Aj mu mij huo'té'exaa neíjmi'i je'ej maj ye'e tyu'taxájtaca' a'ɨ́ɨmaj ɨ maj va'can jɨn tyityatatyíj, majta ɨ huáasij.
44004024	Matɨ'ɨj a'ɨ́ɨjma huánamuajri', aj mu mij néijmi'i a'yan tyaatáhuaviiri' ɨ Dios tɨjɨn: ―Tavástara', muáaj paj a'ɨ́ɨn pué'een ɨ paj jaatyátaahuaca' a'ɨ́jcɨ ɨ tajapua, pajta ɨ cháanacaj, pajta ɨ jajtyí tɨ ve'é. Néijmi'i tɨ'ɨj pua'muaj yan tyí'seejre', muáaj paj tyú'taahuaca'.
44004025	Muáaj paj tyu'tá' tɨ a'yan tyu'taxáj a'júuricamej jitze arooca'nyáaj a'ɨ́jna ɨ David, ɨ tɨ muahuɨɨria'ca'aj, a'yaa pu tyu'taxájtaca' tɨjɨn: ¿Ji'nye mej mij a'ɨ́ɨmaj tyí'tyenyinyu'cacuj ɨ maj séej chuéj japua ja'ma'can? ¿Ji'nye mej mij a'yan tyúumua'tzitye' a'ɨ́jcɨ jɨme' ɨ tɨ quee a'yan tyi'jayájna?
44004026	A'ɨ́ɨmaj ɨ maj tyihuá'ijtye' ɨ tyeɨ́tye, majta ɨ maj va'can jɨn tyityatatyí iiye'é cháanacaj japua. Tyámua' mu ju'uure mej mij huatyényo'se'en a'ɨ́jcɨ jimi ɨ Tavástara', majta a'ɨ́jcɨ jimi ɨ Cɨríistu'.
44004027	'A'yaa xaa nyu'u tyi'ja'yájna, a'ɨ́jna ɨ Herodes, ajta a'ɨ́jna ɨ Poncio Piláato, a'ɨ́ɨ mu tyúusɨɨj iiye'é chájta', hua' jamuan ɨ tyéɨtye ɨ maj séej chuéj japua ja'ma'can, majta hua' jamuan ɨ maj yéche iiye'é Israél, múumua'tziitya'ca' je'ej maj tye'entyimué'tɨn a'ɨ́jcɨ ɨ tɨ muahuɨɨre', a'ɨ́jcɨ ɨ Jesús, ɨ paj ja'antyíhuo pajta a'áan yó'ojrasi ɨ ɨpuárij japua.
44004028	A'yaa mu huarɨ́j je'ej paj muáaj anaquéej tyaaxá'puɨ'ɨntarej tɨ'ij a'yan tyu'rɨnyij, je'ej paj muáaj tyáaxɨe'va'ca'aj.
44004029	Ajta ijíij, muáaj paj tavástara', cásɨ' mu meríj tyí'tanyeechej, taatá' ɨ ca'nyíjra'aj tatzájta' ityájma ɨ tyaj muahuɨɨre', tyata'aj quee tyi'tzɨ́ɨnya' tyetyihuo'ixaatye' a jitze ma'can.
44004030	Huataséjrataj ɨ paj jɨn néijmi'i putyi'uurej, petyihua'huaatya'a ɨ maj tyí'cucui', pajta huo'taséejratye'en a'ɨ́jcɨ ɨ paj jɨn períj huo'ta' maj jaayí'tɨhua' a'ɨ́jcɨ jitze ma'can ɨ Jesús ɨ tɨ muahuɨɨre'.
44004031	Matɨ'ɨj ja'antyipua'rij ɨ maj jɨn tyényuusima'aj, aj pu'ij huatóoca'tzɨj ɨ chi'ij jo' maj je'rátya'ca', ajta huatyá'ɨtzee hua' tzájta' a'ɨ́jna ɨ júuricama'ra' ɨ Dios, camu tyí'tzɨɨnya'aj metyihua'ixaatyaca'aj ɨ Dios jitze ma'can.
44004032	'Néijmi'i ɨ maj tyá'tzaahuatye', ɨ maj mue'caj, juxa'aj mu tyi'mua'ajcaj ajta juxa'a na'aj tyihua'miteerastya'ca'aj. Capu a'tɨ́j jusɨ́ɨj na'aj tyi'tyoo'aritye' ɨ tyúu'a'rij, a'yaa mu néijmi'i tyía'rica'aj.
44004033	Majta a'ɨ́ɨmaj ɨ maj tamuáamuata' japuan hua'pua ará'asej, móoche' mu tyihuá'ixaatya'ca' a'ɨ́jcɨ jɨme' tɨ Dios jaatájuuriyte a'ɨ́jcɨ ɨ Jesús. Dios pu jéehua hua'huɨɨria'ca'aj néijmi'caa.
44004034	Capu a'náj a'tɨ́j quee je'ej tyéjviicue'raca', ji'nye metyi'tooca'aj ɨ tyúuchuéj majta ɨ tyúuchi'ij, ajta ɨ túumi
44004035	a'ɨ́ɨjma mu tatuí'irihua'aj a'ɨ́ɨjma ɨ maj tamuáamuata' japuan hua'pua ará'asej, majta a'ɨ́ɨmaj, a'ɨ́ɨ mu huo'riáa'caria'aj ɨ túumii, achú tɨ séej á'ɨtziitye'.
44004036	A'ɨ́j pu jɨn a'yan tyu'rɨ́j a'ɨ́jcɨ jimi ɨ José, a'ɨ́jna ɨ tɨ tyí'ihuɨɨria'ca'aj ɨ Leví jimi. A'áa pu ja'ma'can jo'tɨ a'yan tya'ja'rájtyapua tɨjɨn Chipre, ɨ maj a'yan jaatamuá'a tɨjɨn Bernabé, a'ɨ́jna ɨ nyúucarij tɨjɨn Bernabé, a'yaa pu huatóomua'aj tɨjɨn: Tɨ tyámua' tyihua'tá'ca a'ɨ́ɨjma ɨ maj juxaamujritye'.
44004037	Séej pu chuéj tyícha'ɨɨca' a'ɨ́jna ɨ José, aj pu'ij jáato, ajta ɨ túumi a'ɨ́ɨjma pu huatá' ɨ maj tamuáamuata' japuan hua'pua ará'asej.
44005001	'Ajta a'ɨ́jna ɨ tɨ a'yan ántyapuaj tɨjɨn Ananías, a'ɨ́ɨ pu juchuéj huátoo a'ɨ́jcɨ jamuan ɨ ju'ɨ́ɨ tɨ a'yan ántyapuaj tɨjɨn Safira.
44005002	Ajta a'ɨ́jna ɨ Ananías, a'yaa pu tyu'tóoseejrataca' tɨ néijmi'i tyu'tátuii ɨ túumi, ma ajta je'cáca pu huatyóo'ɨtziirej ɨ túumi, capu néijmi'i huo'ta' a'ɨ́ɨjma ɨ maj tamuáamuata' japuan hua'pua ará'asej, néijmi'i pu u'mua'reeriaca' ɨ 'ɨ́ɨra'ra'.
44005003	Aj pu'ij ɨ Pedro a'yan tyaaté'exaa tɨjɨn: ―Ananías, ¿ji'nye petyaatá' tɨ ɨ tyiyáaru' mua'antyimue'tɨn tɨ'ɨj ca'nyíjra'aj muaata' paj jáacuanamua ɨ júuricama'ra' ɨ Dios a'ɨ́jcɨ jɨme' ɨ paj je'cáca huatyá'ɨtziirej ɨ túumi ɨ paj jaamué'tɨj a'ɨ́jcɨ jɨme' ɨ chuéj paj huátoo?
44005004	¿Nyi quée muéetzij ja'a'rica'aj ɨ chuéj? Ajta patɨ'ɨj jáato, ¿nyi quee ajta muéetzij mua'a'rica'aj ɨ túumi? ¿ji'nye tɨ'ij a'yan tyi'muo'tamiteerastej pej pij a'yan tyi'tɨ́j hua'uurej? Capaj a'ɨ́ɨjma putyú'cuanamuaj ɨ tyeɨ́tye, sulu ɨ Dios paj huácuanamuaj.
44005005	'Tɨ'ɨj jáanamuajri' a'ɨ́jcɨ ɨ nyúucarij, aj pu'ij eetávej a véjri' jo'tɨ ja'ra'ɨ́ɨcajme a'ɨ́jna ɨ Pedro, tɨ'quij huamuɨ́' a'ɨ́jna ɨ Ananías. Majta néijmi'i ɨ maj jáamua'reeri' je'ej tɨ tyi'tɨ́j huarɨ́j, tyámua' mu tyu'tátzɨɨn.
44005006	Aj mu mij séecan ave'ré'nyej ɨ maj tyáamua, matɨ'ɨj mij jaaca'ijcataca' ɨ cáanarij jɨme', aj mu mij yo'chuij mej mij uya'vá'naj.
44005007	'Hueíca 'oora pu a'chu tyoomá'ca, aj pu'ijté'e aje'ré'nyej a'ɨ́jna ɨ ɨ́ra'ra' a'ɨ́jcɨ ɨ tɨ huamuɨ́', capu tyi'tɨ́j mua'reeriaca' a'ɨ́jna je'ej tɨ tyi'tɨ́j huarɨ́j.
44005008	Aj pu'ij a'yan tyaata'íhuoo'ri' a'ɨ́jna ɨ Pedro tɨjɨn: ―Naaté'exaatye', ¿nyi a'yan setyáato a'ɨ́jcɨ ɨ chuéj siatɨ'ɨj tyaataxájtaca'? Aj pu'ij a'yan tyaaté'exaa a'ɨ́jna ɨ íitɨ' tɨjɨn: ―¡Jee! A'yaa tu tyáatoj.
44005009	'Aj pu'ij ɨ Pedro a'yan tyaaté'exaa tɨjɨn: ―¿Ji'nyé siaj sij mua'aj a'yan tyaaxa'puɨ'ɨntare siaj sij jáacuanamuaa ɨ júuricama'ra' ɨ Dios? Cásɨ' a maj vá'ju', ɨ maj uya'vá'na a'cɨ́ɨn, a'ɨ́ɨ mu majta muá'chueenyij muéetzij.
44005010	Tɨ'ɨj a'yan tyaaté'exaa a'ɨ́jna ɨ Pedro, aj pu'ij eetávej jo'tɨ ja'ra'ɨ́ɨcajme, tɨ'ɨj ij huamuɨ́' a'ɨ́jna ɨ íitɨ', matɨ'ɨj utyájrupi ɨ tyáamua, aj mu mij jaaséej tɨjɨn pu'rí muɨ'chij, matɨ'ɨj mij yo'chui maj uya'vána jo' maj ye'tyéetye ɨ cɨ́na'ra'.
44005011	Majta néijmi'i ɨ maj tyá'tzaahuatye', majta ɨ séecan a'chu maj pua'muáj jáamua'reeri', néijmi'i mu tyu'tátzɨɨn.
44005012	'Majta a'ɨ́ɨmaj ɨ maj tamuáamuata' japuan hua'pua ará'asej, jéehua mu a'yan huarɨ́j mej mij huo'taséejratye' ɨ tyeɨ́tye maj Dios jitze aróoca'nye, majta ɨ maj tya'tzaahuatye', a'ɨ́ɨ mu tyúusɨɨj a'ájna jo maj a'yan tyaja'tamuá'mua tɨjɨn a tɨ jo'tyényinyi'ij Salomón tɨ ja'arica'aj.
44005013	Capu a'tɨ́j óoca'nyajca' tɨ ajtyáxɨɨrej a'ɨ́ɨjma jamuan a'ájna a jo'tɨ jo'tyényinyi'ij, majta a'ɨ́ɨmaj ɨ séecan, tyámua' mu tyihuá'ajcha'ɨɨca'aj a'ɨ́ɨjma ɨ maj tyá'tzaahuatye'.
44005014	A'ɨ́j mu jɨn, tyá'antzaahua jéehua ɨ tyeɨ́tye, tyétyaca majtá uuca, mu'ri jéetze' mue'caaj ɨ maj já'tzaahuatye' a'ɨ́jcɨ ɨ tavástara'.
44005015	Mahue'rato'ra'aj ɨ mej tyí'cucui' a cáayej jitze, utáatzij japua mu 'an huo'ojto'áaj, majta itárij japua, a'yaa mu huó'ruu, majta a'yan tyi'xáataj tɨjɨn ta'aj 'ij ɨ quéenyistaria'ra' a'ɨ́jcɨ ɨ Pedro hua' japua uucanyéj a'ɨ́ɨjma ɨ maj tyí'cucui'.
44005016	Jéehua mu majta curiá'cɨxɨj ɨ tyeɨ́tye maj a'ɨmuá huacháatɨma'caa. A'ɨ́ɨmaj mu uhuaja'ráavi'tɨj ɨ maj tyí'cucui', majta ɨ maj tyiyáaru'uj hua' tzajta' séejre', a'ɨ́ɨ mu néijmi'i huarúj.
44005017	A'ɨ́jna ɨ tɨ tyihuá'ijtye' u tyeyúuj tzajta', majta a'ɨ́ɨmaj ɨ maj hua' jamuan jo'jujhua'nya'aj a'ɨ́ɨjma ɨ Saduceos, a'ɨ́ɨ mu jéehua huá'anchueere.
44005018	A'ɨ́j mu jɨn huo'vívi' a'ɨ́ɨjma ɨ maj tamuáamuata' japuan hua'pua ará'asej, matɨ'ɨj mij hue'tyáana jo' maj já'nami'huacaa ɨ tyeɨ́tye.
44005019	Aj pu'ij tɨ́ca' sɨ́ɨj aje'ré'nyej, tɨ'quij tya'antacúj a'ájna jo'tɨ ja'pueerta, a'ɨ́ɨ pu a'ɨ́ɨn pué'een ɨ tɨ tyí'huɨɨre' ɨ tajapuá Dios tɨ ja'seejre', aj pu'ij hui'ráavi'tɨj, a'yan tyihua'ixaatya'aj tɨjɨn:
44005020	―Séricuj, siata'aj ujo'tyáhuiixɨ' u tyeyúuj tzajta', siajta' huo'té'exaatye'en ɨ tyeɨ́tye néijmi'i a'ɨ́jcɨ ɨ nyúucarij tɨ júuricamej pué'een.
44005021	Matɨ'ɨj mij a'yan huarɨ́j, tapuá'risima'caj pu matɨ'ɨj utyájrupij u tyeyúuj tzajta', aj mu mij huatyóohuij maj tyihuo'mua'tyej ɨ tyeɨ́tye. 'A'ɨ́jna ɨ tɨ tyihuá'ijtye' ɨ tyeyúuj tzajta', majta ɨ maj jamuan jo'jujhua'nya'aj, a'áa mu ja'rá'aj, matɨ'ɨj mij huo'ta'íj maj tyúusɨɨre'en ɨ juéesij, majta néijmi'i ɨ huóosi, ɨ maj a'áan jo'cháatɨme a'ájna a Israél. Matɨ'ɨj mij huo'ta'íjtaca' maj ahuaja'vé'vi'tɨj a'ɨ́ɨmaj ɨ maj tamuáamuata' japuan hua'pua ará'asej.
44005022	Matɨ'ɨj mij ujó'ju' ɨ xantáaru', aj mu mij a'áa jo'ré'nye jo' maj tyeɨ́tye já'namihuacaa, ma' ajta quee che' aja'ja'tɨɨtaca'aj, aj mu mij huariá'cɨj mej mij huo'té'exaatye'.
44005023	A'yaa mu tɨjɨn: ―A'yaa tu éenye' huátyoj jo' maj tyeɨ́tye já'namihuacaa, tyámua' pu naa tye'tyánami'huaca'aj, majta tyámua' naa tyí'cha'ɨɨca'aj ɨ xantáaru'uj, ajta tyatɨ'ɨj tya'antacúj, catu che' a'tɨ́j uhuátyoj.
44005024	'Tɨ'ɨj jáanamuajri' a'ɨ́jna ɨ tɨ tyihuá'ijtye' ɨ maj tyí'huɨɨre' u tyeyúuj tzajta', majta ɨ maj vivájma' jɨn tyityatatyíj u tyeyúuj tzajta', jéehua mu tyúu'ihuo'raca'aj je'ej tɨ tyé'mej a'ɨ́jcɨ jɨme'.
44005025	Aj pu'ij sɨ́ɨj aje'ré'nyej, ajta je'en a'yan tyihuo'té'exaa tɨjɨn: ―Cásɨ', a'ɨ́ɨmaj ɨ tyétyaca ɨ siaj hue'tyáana, a'úu mu je'rú'uu u tyeyúuj tzajta', metyihua'mua'tyáa ɨ tyeɨ́tye.
44005026	'Tɨ'quij a'ɨ́ɨn ujó'me a'ɨ́jna ɨ tɨ tyihuá'ijtye', séecan jamuan ɨ maj jahuɨɨre', matɨ'ɨj mij huojo'vé'vi'tɨj. Camu ca'nyéjrij jɨme', ji'nye mahuá'tzɨɨnya'ca'aj ɨ tyeɨ́tye, a'yaa mu tyi'mua'astɨ́j tɨjɨn tɨ pua'aj mataatyáto'sixɨ'ɨn tyetyéj jɨme'.
44005027	Matɨ'ɨj uhuojo'vé'vi'tɨj, aj mu mij huo'ta'íj maj huatóosejrata a'ɨ́ɨjma jimi ɨ maj tyityatatyí, ajta a'ɨ́jna ɨ tyeyúuj tzajta tɨ tyi'ijta, a'yaa pu tyihuo'tajé tɨjɨn.
44005028	―Ityáj tu jamuaatá'ijmujraca'aj siaj quee che' a'yan tyihuá'mua'tyaj ɨ tyeɨ́tye a'ɨ́jcɨ jitze ma'can ɨ Jesús. ¿Nyi a'yan xaarɨ́j ? Caxu xaa nyu'u a'yan huarɨ́j, sióoche' xu tyihuá'mua'tye néijmi'que' iiye'éj Jerusalén, siajta ta jitzé tyí'pua'ritye' a'yan tɨjɨn ityaj tu a'ɨ́ɨn pué'een ɨ tyaj jaajé'caj a'ɨ́jcɨ ɨ tyévij.
44005029	'Aj pu'ij ɨ Pedro a'yan tyu'tanyú, majta ɨ séecan tɨjɨn: ―Juxɨé've' tyaj ja'antzaahuatye'en ɨ Dios, capu a'yan tyúuxɨe've' tyaj muá'ajma jamuá'antzaahuatye'en mu siaj tyeɨ́tye pué'een.
44005030	A'ɨ́jna ɨ tɨ hua' Dios ɨ tahuáasimua'cɨ'ɨj, a'ɨ́ɨ pu jaatájuuritye a'ɨ́jcɨ ɨ Jesús, a'ɨ́jna ɨ siaj mua'áj jaajé'ca, siatɨ'ɨj yo'tatej ɨ cúruuj jitze.
44005031	Dios pu yo'ví'tɨj tɨ'ɨj ij a'áan yó'ojra ɨ jumuájca'ta' pujmua', ajta a'ɨ́jcɨ jɨn antyúumua'reeriaj já'ra tɨ anájcaj, ajta tɨ hua' japua huatányuunyij ɨ tyeɨ́tye. Mej mij a'ɨ́ɨjma ɨ maj Israél jitze ajtyáma'can seequé tyú'mua'tyi ɨ Dios jimi, ajta tɨ'ij a'ɨ́ɨn tyihuo'tú'uunyi' ɨ maj jɨn ootyá'ɨtzee.
44005032	'A'ɨ́j tu ityáj tyámua tyí'mua'ree, ajta a'yan cha'tána'aj tya'mua'ree ɨ júuricama'ra' ɨ Dios, ɨ tɨ huo'tá' a'ɨ́ɨjma ɨ maj tyá'tzaahuatye'.
44005033	'Matɨ'ɨj a'ɨ́j huánamuajri', tyámua' mu tyityaatanyínyu'cacuca', a'ɨ́j mu jɨn a'yan tyáaxɨe'va'ca' maj huó'cui'nyi.
44005034	Ajta sɨ́ɨj pu a'áa jo'tyávaaca'aj tɨ a'yan ántyapuaca'aj tɨjɨn Gamaliel, Fariseo pu pué'eenya' a'ɨ́jna, a'ɨ́ɨ pu tyihuá'mua'tyahua'aj ɨ yu'xarij jitze, néijmi'i mu tyámua' tyéejcha'ɨɨca' a'ɨ́jcɨ ɨ Gamaliel. Aj pu'ij a'ɨ́ɨn tyu'ta'íjtaca' maj hui'rávi'tɨj a'ɨ́ɨjma ɨ tyétyaca.
44005035	Tɨ'quij a'yan tyihuo'té'exaa a'ɨ́ɨjma ɨ maj tyí'ijta tɨjɨn: ―Mua'aj tyétyaca iiye'éj siaj huacháatɨmee Israél, tyámua' xu'u je'ej siaj ye'éj huá'uure a'mújma mu tyétyaca.
44005036	Xu'ri jamua'ree, tɨ arí á'tyeej tɨ sɨ́ɨj huaséjre tɨ a'yan ántyapuaaca'aj tɨjɨn Teudas, a'yaa pu tyóotzaahuatya'ca' tɨ jéehua juxɨe'va'ca'aj, majta ɨ maj jamuan jo'jujhua'nya'aj, a'chu mu muáacua anxɨ́tyej ará'axcaa ɨ tyétyaca, ajta matɨ'ɨj jaajé'ca a'ɨ́jcɨ ɨ a'tɨ́j, a'ɨ́ɨmaj ɨ maj jamuan jo'ujhua'nya'aj, mo'xɨ́j, capu tyi'tɨ́j je'ej tyeetyáhuɨɨ a'ɨ́jcɨ ɨ Teudas.
44005037	Ajtáhua'aj sɨ́ɨj huaséjre, a'ɨ́jna ɨ Judas Galileea tɨ ja'ma'can, aj pu huataséjre a'ɨ́jna matɨ'ɨj huo'tyé'itee ɨ tyeɨ́tye, a'ɨ́ɨ pu huojo'ví'tɨ je'cáca mej mij jamuan jo'jujhua'nye', majta mu jaajé'ca, majta ɨ maj jamuan jo'jujhua'nya'aj, a'ɨ́ɨ mu ma'úurutyixɨj.
44005038	A'ɨ́j nu jɨn a'yan tyajá'mua'ixaatye' a'ɨ́jcɨ jɨme' je'ej maj rɨcɨj. Caxu je'ej tyihuá'jeeva a'ɨ́ɨjma ɨ tyétyaca, miche' iirácɨɨnye, ji'nye tɨ pua'aj jujɨ́ɨmua' mana' a'yan tyéejtyoj, néijmi'i pu tyojó'vejsi.
44005039	Na'ríij quee tɨ pua'aj a'ɨ́jcɨ jitze mua'róoca'nyaaj ɨ Dios mej mij a'yan rɨjca, caxu mua'aj a'náj tyu'taviicueraj, tyamua' xu'u siaj sij quée a'ɨ́j nyo'si'tya'aj ɨ Dios.
44005040	Néijmi'i mu ja'antzaahuaj, aj mu mij huo'tacho'vej ɨ maj tamuáamuata' japuan hua'pua ará'asej. Matɨ'ɨj huo'váaj, majta huo'ta'ijmúuraj maj quee che' tyihuá'ixaatya' ɨ tyeɨ́tye Jesús jitze ma'can, aj mu mij huo'tátoj.
44005041	Majta a'ɨ́ɨmaj ɨ maj tamuáamuata' japuan hua'pua ará'asej, matɨ'ɨj iiráacɨj jo' maj je'rátya'ca'aj a'ɨ́ɨmaj ɨ maj tyityatatyíj, muatóotyamua've' a'ɨ́jcɨ jɨme' tɨ ɨ Dios huo'tá' maj a'yan tya'ajpuéetzij muá'ra'nyij a'ɨ́jcɨ jitze ma'can ɨ Jesús.
44005042	Majta camu jaatapuá'cɨ'taca' mej mij quee che' a'yan rɨjca, a'náj tɨ'na'aj mu tyihuá'mua'tyahua' ɨ tyeɨ́tye, a'ɨ́ɨ mu tyihuá'ixa'tya'ca'aj a'ɨ́jcɨ jitze huatama'can ɨ Jesús, u tyeyúuj tzajta' majta jo' maj jo'cháatɨme.
44006001	'Majta jéetze' meríj mue'caj ɨ maj tya'tzaahuatye', majta ɨ maj jaayí'tɨhua'aj ɨ hua'nyuuca ɨ griego, a'ɨ́ɨ mu huatyóohuij maj tyinyínyu'caj a'ɨ́ɨjma jamuan ɨ maj jaayí'tɨhua'aj ɨ hua'nyuuca ɨ maj Israél jitze ajtyáma'can, a'yaa mu tɨjɨn camu tyihuo'riáa'caa ɨ tɨ tyí'cue'ri' ɨ ucaríjsee maj jujɨ́ɨmua'aj, ɨ maj jaayí'tɨn ɨ huá'nyuuca ɨ griego.
44006002	Aj mu mij hua'ajsɨɨ a'ɨ́ɨjma ɨ maj tya'tzaahuatye', matɨ'ɨj mij a'yan tyihuo'té'exaa a'ɨ́ɨjma ɨ maj tamuáamuata' japuan hua'pua ará'asej tɨjɨn: ―Capu xa'puɨ' tyej quee che' tyihua'mua'tyaj ɨ tyeɨ́tye ɨ Jesús jitze ma'can, tyej tyij a'ɨ́j tyana'aj ɨ cue'ráj tyihuo'riáacare'en.
44006003	Cásɨ' ta'ihuáamua', siata'aj arahua'puácaa avá'huoonyij ɨ tyétyaca ɨ maj já'mua jitze ajtyáma'can, ɨ maj tyámua' metyityomuámua're' tɨ ajta ɨ júuricama'ra' ɨ Dios hua' jitze séejre', tyej tyij a'ɨj huo'íjcatye ɨ tyaj jɨn antyítamua'ree.
44006004	Tyajta ityáj, tyoóche' tu tyámua' tyityaaju'uj táaju' tyáahuaviiraj ɨ Dios, tyajta hua'ixáatya'aj ɨ nyúucaria'ra'.
44006005	'Aj pu'ij néijmi'caa aránajchaca' ɨ tyeɨ́tye, matɨ'ɨj mij a'ɨ́j antyí'huo a'ɨ́jcɨ ɨ Esteban, ɨ tɨ jéehua tya'tzaahuatye' ɨ Dios jimi, tɨ ajta ɨ júuricama'ra' jimí séejre', majta a'ɨ́jcɨ ɨ Felipe, majta a'ɨ́jcɨ ɨ Prócoro, majta a'ɨ́jcɨ ɨ Nicanor, majta a'ɨ́jcɨ ɨ Timón, majta a'ɨ́jcɨ ɨ Parmenas, majta a'ɨ́jcɨ ɨ Nicolás Antoquíia tɨ já'ma'can, ɨ tɨ anaquéej já'antzaahua ɨ huá'ye'ra a'ɨ́ɨjma ɨ maj Israél jitze ajtyáma'can.
44006006	'Matɨ'ɨj mij huojo'ví'tɨj jo' maj jo'tyú'uuca' a'ɨ́ɨmaj ɨ maj tamuáamuata' japuan hua'pua ará'asej, a'ɨ́ɨ mu mij jaatáhuaviiri' ɨ Dios a'ɨ́ɨjma jɨme', majta hua'vamuarɨe'xɨj séej majta séej.
44006007	'Ajta ɨ nyúucaria'ra' ɨ Dios jéehua mu jáanamuajraca'a, majta ɨ maj tya'tzahuatye jéetze mu tamue'risima'aj a'ájna a Jerusalén, majta a'ɨ́ɨmaj ɨ maj tyityatatyá'ca'aj u tyeyúuj tzajta', mue'tɨ́j mu majta ja'antzaahua ɨ nyúucarij.
44006008	'Ajta a'ɨ́jna ɨ Esteban, jéehua pu tya'tzaahuatya'ca'aj ɨ Dios jimi, ajta jéehua a'ɨ́j jitze aróoca'nyajca'aj, a'ɨ́j pu jɨn huo'taséejra ɨ tyeɨ́tye je'ej maj ye'ej tyamua' tyaatá'an ɨ Dios.
44006009	Majta mu séecan aje'ré'nyej ɨ maj séej jitze ja'ma'can ɨ tyeyúuj, maj a'yan jatamuá'mua tɨjɨn huá'tyeyuuj ɨ maj huatátuiihuaca', majta séecan hua'jamuan ɨ maj Cirene ja'ma'can, majta séecan a'ájna chájta' tɨ a'yan tya'ja'rájtyapua tɨjɨn Alejandría, majta ɨ maj a'áa ja'ma'can a'ájna a Cilicia, majta séecan ɨ Asia. Matɨ'ɨj mij huatyóohuij maj jaatájeevijxɨ' a'ɨ́jcɨ ɨ Esteban.
44006010	Camu ja'antyimué'tɨ, ji'nye a'ɨ́j pu jitze aróoca'nyajca'aj ɨ júuricama'ra' ɨ Dios, ajta jéetze' pu jú'mua'reeria'ca'aj a'ɨ́jna ɨ Esteban me quée a'ɨ́ɨmaj.
44006011	Matɨ'ɨj mij séecan tyu'nájchij mej mij a'yan tyu'taxáj tɨjɨn: "Ityáj tu jáanamuajri' tɨ a'ɨ́ɨn je'ej pua'aj tya'xajtaca'aj a'ɨ́jcɨ ɨ Moisés, ajta ɨ Dios."
44006012	A'yaa mu hua'rɨ́j mej mij hua'ajriaxɨejtye' ɨ tyeɨ́tye, majta ɨ huáasij, majta ɨ maj tyihuá'mua'tyahua'aj ɨ yu'xarij jitze, matɨ'ɨj mij jaatyéevi' ɨ Esteban, aj mu mij yo'ví'tɨj a'ɨ́ɨjma jimi ɨ juéesi.
44006013	Majta séecan antyíhuo ɨ maj a'yan tyu'hué'taj tɨjɨn: ―A'náj tɨ'na'aj pu je'ej pua'aj tyá'xaj a'ɨ́jcɨ ɨ tyeyúuj, ajta ɨ yu'xarij.
44006014	A'yaa tu tyáanamuajri' tɨ a'yan tyí'xaj tɨ a'ɨ́jna ɨ Jesús Nazaret tɨ ja'ma'can jaatyú'uuna a'ɨ́jcɨ ɨ tyeyúuj, ajta seequé joorej ɨ taye'raj ɨ Moisés tɨ yan jaatyájto.
44006015	'Matɨ'ɨj ja'ráaseej néijmi'i ɨ juéesi, a'yaa pu huasé'rihua'aj ɨ nyéerima'ra' a'ɨ́jcɨ ɨ Esteban tɨ'ɨj sɨ́ɨj ɨ tɨ tajapua tyí'huɨɨre' ɨ Dios jimi.
44007001	Aj pu'ij a'yan tyaata'íhuoo'ri' a'ɨ́jna ɨ tɨ tyí'ijta u tyeyúuj tzajta' tɨjɨn: ―¿Nyi a'yan tyi'ja'yájna matɨ'ɨj tyi'xaj a'múumaj?
44007002	Aj pu'ij a'yan tyu'tanyú a'ɨ́jna ɨ Esteban tɨjɨn: ―Xáanamuajri' nye'ihuáamua', siajta mua'aj huóojsi, Dios pu huataséjre a'ɨ́jcɨ jimi ɨ Abraham, tɨ'ɨj ooj a'áa jo'tyavaacaj a Mesopotamia, tɨ'ɨj quee xu jo'rá'vaacaj a'ájna a tɨ a'yan tya'ja'rájtyapua tɨjɨn Harán.
44007003	A'yaa pu ɨ Dios tyaaté'exaa tɨjɨn: "Eerájra' a'íjcɨ japua ɨ a'chuéj, ajta mua'tyeítyeristyamua', capaj huá'vi'tɨj sulu miche' a'yan éenye', séej nu muaataséejratye'ej ɨ chuéj paj japuan séeria'aj puá'mej, pata'aj a'áa jo'ra'nyij."
44007004	Aj pu'ij ɨ Abraham eerájra a'ájna a Caldea, tɨ'quij a'áa jo'yíjxɨ a Harán. A'tzú a'tyéevi'caj pu'ij te'ej huamuɨ́' ɨ táatajra' a'ɨ́jcɨ ɨ Abraham, aj pu'ij Dios jaata'íj a'ɨ́jcɨ ɨ Abraham tɨ eerájranyij a'ájna a Harán tɨ'ij ja'rajra'nyij a'íjcɨ ɨ chuéj japua ɨ siaj ijíij yan japuan huacháatɨmee.
44007005	Ajta quee ɨ chuéj jaata' a'ɨ́jcɨ ɨ Abraham, nyi cɨ́ɨra'tzuj jo'tɨ ja'huóochejtye'. Ajta ɨ Dios a'yaa pu tya'tóoraj tɨ chuéj jaatá'sij, ta'aj ij tɨ'ɨj huámuɨ'nyij a'ɨ́jna ɨ Abraham, a'ɨ́ɨjma huácɨ'tyij ɨ maj jitzan eerájnyejsi. A'ájna xɨcáara' jitze tɨ'ɨj Dios jitzan a'yan tya'tóora, capu eexu tyiyóojmua'ca'aj a'ɨ́jna ɨ Abraham.
44007006	A'yaa pu ajta tyaaté'exaa maj a'áa jo'tyá'aj muá'ju'un ɨ maj jitzan eerányejsi, séej chuéj japua jo' maj quee ja'ma'can, majta tyihuo'ta'íjtye'sij maj tyu'muárɨe' puéejtzi jɨme', a'yaa mu á'tyeeren a'chu muáacua anxɨ́tye nyinyi'ra' maj a'yan tya'ajpuéetzij muá'ju'un.
44007007	A'yaa pu ajta tyaaté'exaa ɨ Dios tɨjɨn: "Nyáaj nu puéjtzij huo'ta'sij a'ɨ́ɨjma ɨ maj ca'nyéjrij jɨn tyihua'iitya'aj muá'ju'un, aj mu mijté'e eeráaju' a'ɨ́ɨmaj, matɨ'ɨj mij naatyáhuɨɨre'ej íiye'ej jo' paj jo'caj."
44007008	'Aj pu'ij Dios jaata' a'ɨ́jcɨ ɨ Abraham tɨ'ij a'ɨ́j jɨn antyúumua'reeriaj ɨ maj ja'antyisí'che ɨ junavij. A'ɨ́j pu jɨn tɨ'ɨj tyoomá'ca arahuéeicaj xɨcáj tɨ huanɨé'huaca' ɨ yóojra' a'ɨ́jcɨ ɨ Abraham, a'yaa pu'ij jaaruu ɨ juyóoj tɨ a'yan ántyapuaaca'aj tɨjɨn Isaac. Ajta a'ɨ́jna ɨ Isaac, a'yaa pu cha'tána'aj jaaruu a'ɨ́jcɨ ɨ juyóoj tɨ a'yan ántyapuaaca'aj tɨjɨn Jacob. Ajta a'ɨ́jna ɨ Jacob, a'yaa cha'tána'aj huó'ruu a'ɨ́ɨjma ɨ juyóojmua', ɨ maj tamuaamuata' japuan hua'pua ará'axcaa, ɨ maj tahuáasimua' pué'een.
44007009	'Majta a'ɨ́ɨmaj ɨ yóojmua'mua' a'ɨ́jcɨ ɨ Jacob, a'ɨ́ɨ mu já'anchueere séej ɨ ju'ihuáara' tɨ a'yan ántyapuaaca'aj tɨjɨn José, aj mu mij jáato mej mij séecan yo'ví'tɨj séej chuéj japua tɨ a'yan tya'ja'rájtyapua tɨjɨn Egipto. Ajta Dios pu jatyáhuɨɨ a'ɨ́jcɨ ɨ José,
44007010	jaatyáhuɨɨ tɨ'ij quée jajpuéetzi ja'ra'nyi. Dios pu ju'camuáriitye a'ɨ́jcɨ ɨ José, tɨ'ij tyámua' náa yo'seejra a'ɨ́jna ɨ tɨ va'cán jɨn tyí'ijta a'ájna a Egipto, ɨ maj a'yan jatamuá'muaj tɨjɨn Faraón, a'ɨ́j pu jɨn ja'antyihuo a'ɨ́jcɨ ɨ José tɨ'ij tyu'ta'íjta néijmi'que' a'ájna a Egipto, ajta a'ájna jo'tɨ já'chajca' a'ɨ́jna ɨ tɨ va'can jɨn tyí'ijta.
44007011	'Ajta je'en jéehua huatúuri'huaj ja'raa a'ájna a Egipto, ajta a'ájna a Canaán, majta ɨ tahuóosimuacɨ'ɨj, camu tyi'tɨ́j tyi'cha'ɨɨca'aj maj jáacua'nyij.
44007012	Tɨ'ɨj a'yan tyáamua'reeri' a'ɨ́jna ɨ Jacob, tɨ a'áa tyaja'xoovica'aj a'ájna a Egipto tyi'tɨ́j maj jáacua'nyij, aj pu'ij huo'ta'ítyaca' a'ɨ́ɨjma ɨ juyóojmua', a'ɨ́ɨmaj mu a'ɨ́ɨn pué'een ɨ tahuóosimuacɨ'ɨj. A'íi pu a'ɨ́ɨn pué'een ɨ maj anaquéej a'áa ja'tanyéj.
44007013	Ajta matɨ'ɨj majtáhua'aj a'áa jo'ju a'ájna a Egipto, aj pu'ij ɨ José huatóoxajtaca' hua' jimi ɨ ju'ihuáamua' a'tɨ́j tɨ pué'eenya', a'yaa pu'ij ɨ Faraón tyáamua'reeri' a'tyán tɨ jitzan eeráma'can a'ɨ́jna ɨ José.
44007014	Ajta je'en tyu'ta'íjtaca' a'ɨ́jna ɨ José tɨ'ij ɨ táatajra' aje'ré'nyej a Egipto, majta ɨ maj jamuan aja'chajca'aj, ɨ maj hueícatye japuan tamuáamuata' japuan anxɨ́vi ará'axcaa.
44007015	Tɨ'quij Jacob a'áa ja'huóochejtye a Egipto, a'áa pu'ij jo'muɨ́' a'ɨ́jna, majta a'ɨ́ɨmaj ɨ tahuóosimua'cɨ'ɨj a'áa mu majta jo'cui.
44007016	Aj mu mij a'áa huojó'tɨj ɨ muɨ'chítye a'ájna a Siquem, a'áa mu huaja'vá'naj a'ɨ́jcɨ jitze ɨ chuéj tɨ huó'naneeri' a'ɨ́jna ɨ Abraham a'ɨ́ɨjma ɨ yóojmua'mua' a'ɨ́jcɨ ɨ Hamor, Siquem tɨ já'chajca'aj.
44007017	'Tɨ'ɨj arí atyojo're'nyéesima'caj a'ɨ́jcɨ xɨcáara' tɨ jitzan aróo'aste ɨ Dios tɨ jɨn tya'tóoraj a'ɨ́jcɨ jimi ɨ Abraham, jéehua mu huatámui'riaca' a'ɨ́ɨmaj ɨ tahuáasimua'cɨ'ɨj maj jitzan eerányej, mu'rí mui'caa a'ɨ́ɨmaj ɨ tyeɨ́tye ɨ maj a'áa jo'tyá'ca'aj a'ájna a Egipto.
44007018	Aj pu'ij sɨ́ɨj tye'entyájrupi ɨ tɨ va'cán jɨn tyí'ijtaca'aj a'ájna a Egipto, capu jaamua'aj a'ɨ́jcɨ ɨ José.
44007019	A'ɨ́jna ɨ rey, a'ɨ́ɨ pu huo'cuanamuaj ɨ tatyeɨ́tyeristyamua', je'ej pua'aj pu tyihua'ajcha'ɨɨca'aj ɨ tahuóosimua'cɨ'ɨj. Ca'nyéjrij pu jɨn huota'íj mej mij hui'ráhua'axɨj ɨ juyóojmua' ɨ maj móoj unyáaque'ej mej mij huácui'nyij.
44007020	'A'ájna tɨ'ɨj huanɨé'huaca' ɨ Moisés. Majta a'ɨ́ɨmaj ɨ huóosimua'mua' ɨ pá'rɨ'ɨj, a'ɨ́ɨ mu jáaxa'pueeri' a'ájna a juche hueíca maxcɨrɨe'.
44007021	Tɨ'ɨj tya'rá'aj a'ájna xɨcáara' jitze ɨ maj jitzan huá'cui'nyi ɨ tɨ'ríi, ɨ yóojra' a'ɨ́jcɨ ɨ tɨ va'cán jɨn tyí'ijta, a'ɨ́ɨ pu japuan huatanyúj ajta jáave'sijri' yaa tɨ'ɨj juyóoj.
44007022	Matɨ'ɨj mij néijmi'i tyaamuá'tye ɨ maj tyojó'itej a'ɨ́ɨmaj ɨ maj Egipto ja'ma'can. Tyamua pu tyo'cámua'riajca' a'ɨ́jna ɨ Moisés a'ɨ́jcɨ jɨme' tɨ tyu'taxáj, ajta je'ej tɨ tyi'tɨ́j huá'uurej.
44007023	'Tɨ'ɨj huá'puatyej nyinyi'ra' jajcha'ɨ́ɨcaj ɨ Moisés, a'yaa pu tyu'tóoxajtaca' tɨ uhuojo'vá'muaare ɨ maj Israél jitze ajtyáma'can, ji'nye a'ɨ́ɨjma pu jitze eeráma'can.
44007024	Tɨ'ɨj a'áa ja'rá'aj, aj pu'ij séej huaséj ɨ tɨ Egipto ja'ma'can, a'ɨ́ɨ pu séej je'ej pua'aj uuriajca'aj ɨ tɨ hua' jitze ajtyáma'can, tɨ'quij ɨ Moisés a'áa jo'me tɨ'ij a'ɨ́jna japua huatányuunyij, aj pu'ij ɨ Moisés jaaje'caj a'ɨ́jcɨ ɨ a'tɨ́j Egipto tɨ ja'ma'can.
44007025	A'yaa pu tyi'mua'ajca yee maamua'ree ɨ ihuáamua'mua' tɨ ɨ Moisés Dios jitze aróoca'nyej, tɨ'ij hue'rátoonyi a'ɨ́ɨjma, majta camu jáamua'reeri'.
44007026	Yaa ariá'pua'aj pu huó'tyo hua'puáca ɨ ju'ihuáamua', múunyo'si'tya'ca' a'ɨ́ɨmaj, a'yaa pu tyá'xɨe'va'ca' ɨ Moisés tɨ huo'tá'ijmuj, tɨ'quij a'yan tyihuo'tajee tɨjɨn: "Mua'aj tyétyaca mu siaj ju'ihuáamua', ¿ji'nye siaj sij je'ej pua'aj jú'uure jujɨ́ɨmua'a?"
44007027	Aj pu'ij ɨ tɨ je'ej pua'aj jooriajca'a ɨ séej ɨ ju'ihuáara', a'ɨ́ɨ pu jaatátajchaca' ɨ Moisés, ajta a'yan tyaaté'exaa tɨjɨn: "¿A'tanyíj mua'antyíhuo muéetzij tyi'tɨ́j jɨme', pej pij ityájma tyitaata'íjtye'?
44007028	Nyij pajta nyéetzij nyeje'catan patɨ'ɨj tajque tyeejé'ca a'ɨ́jcɨ ɨ tɨ Egipto ja'ma'can."
44007029	Tɨ'ɨj jáanamuajri' a'ɨ́jna ɨ Moisés, aj pu'ij huatóo'uj, jo'ra a'ájna séej chuéj japua tɨ a'yan tyaja'rájtyapua tɨjɨn Madián, a'áa pu jó'catyii yaa tɨ'ɨj a'tɨ́j tɨ quée a'áa ja'ma'can, a'áa pu jo'tyényeɨɨchaca', ajta hua'puáca tyiyóomua'aj ja'ra a'ɨ́jna ɨ Moisés.
44007030	'Tyoomá'ca huá'puatye nyinyi'ra'aj, aj pu'ij sɨ́ɨj huataséjre a'ɨ́jcɨ jimi ɨ Moisés a'ájna jo'tɨ quee ja'tyi'tɨ́j a véjri' ɨ jɨríj jitze tɨ a'yan ántyapuaj tɨjɨn Sinaí. A'áa pu jo'taséjre' ɨ tɨ tajapua tyi'huɨɨre' tyi'tɨ́j tu'píj jitze tɨ tyátaasima'aj.
44007031	Tɨ'ɨj a'ɨ́j huaséj a'ɨ́jna ɨ Moisés je'ej pu jo'taséej, aj pu'ij ajtyáxɨɨriaca' tɨ'ij véjri' tyámua' naa tyeeséj, tɨ'quij jáanamuajri' a'ɨ́jcɨ ɨ tavástara' tɨ a'yan tyi'xajtaca'aj tɨjɨn:
44007032	"Nyáaj nu a'ɨ́ɨn pué'een ɨ hua' Dios ɨ já'muahuoosimua'cɨ'ɨj, a'ɨ́jcɨ ɨ Abraham, nyajta a'ɨ́jcɨ ɨ Isaac, nyajta a'ɨ́jcɨ ɨ Jacob." Ajta ɨ Moisés, jéehua pu tyóoviveesima'aj, capu óoca'nyajca' tɨ jaaséej.
44007033	Ajta a'yan tyaaté'exaa ɨ tavástara' tɨjɨn: "Pata'aj ajtáɨ'pu'xɨ'ɨn mua'ca'quéj, ji'nye nyéetzij pu nya'a'rij mu chuéj paj japuan jo'cha'can.
44007034	Nyáaj nu nyeríj huo'sej je'ej maj tya'puéjtzitaj ɨ nyetyéɨtyeristyamua' ɨ maj a'áa jo'tyí a Egipto, nyáaj nu huo'namuajri' a'ɨ́jcɨ ɨ maj jɨn á'viicue're', nu'ríj ya va'cányej nyej nyij hua' japua huatányuunyij mej mij iirácɨɨnye a'ájna a Egipto. A'ɨ́j nu jɨn nyáaj muaata'íjtye'si, pej pij a'áa jo'me' a Egipto."
44007035	'Ma majta a'ɨ́ɨmaj quee jaataxɨe'vej a'ɨ́jcɨ ɨ Moisés, matɨ'ɨj a'yan tyaaté'exaa tɨjɨn: "¿A'tanyíj mua'antyíhuo muéetzij tyi'tɨ́j jɨme', pej pij ityájma tyitaata'íjtye'en?", Dios pu uyo'ta'ítyaca' yaa tɨ'ɨj ɨ tɨ hua' jɨme antyúumua'ree, ajta ɨ tɨ hue'rátoonyij, a'ɨ́jcɨ jɨme' ɨ tɨ sɨ́ɨj huataséjre ɨ tɨ tajapua tyi'huɨɨre' a'ɨ́jcɨ jitze ɨ tu'píj tɨ tyáataasima'aj.
44007036	A'ɨ́jna ɨ Moisés, a'ɨ́ɨ pu a'ɨ́ɨn pué'een ɨ tɨ hui'rájto a'ájna a Egipto a'ɨ́ɨjma ɨ tahuóosimua'cɨ'ɨj, tyi'tɨ́j pu huo'taséejra mej mij a'ɨ́jcɨ jɨn jáamua'ree tɨ Dios jitze aróoca'nyajca'aj, ajta a'ájna jájritze' tɨ a'yan tya'ja'rájtyapua tɨjɨn jájtyi tɨ pó'vij, ajta a'ájna jo'tɨ quee já'tyi'tɨj, a'áa pu huá'puatyej nyinyi'ra' á'tyeej tɨ a'yan rɨjcaa ɨ Moisés.
44007037	A'íjna ɨ Moisés, a'ɨ́ɨ pu ajta a'ɨ́ɨn pué'eenya'aj ɨ tɨ a'yan tyihuo'té'exaa a'ɨ́ɨjma ɨ maj Israél jitze ajtyáma'can a'yan tɨjɨn: "Dios pu séej antyíhuoosi tɨ mua'ajma jitze ajtyáma'can tɨ ajta a'yan tyihuo'tyáhuɨɨre'si nyatɨ'ɨj nyáaj."
44007038	Matɨ'ɨj ɨ tyeɨ́tye a'áa ja'tyúusɨɨj jo'tɨ quee ja' tyi'tɨj, a'ɨ́ɨ pu ajta ɨ Moisés ajo'tyávaaca'aj hua' jamuan ɨ tahuóosimua'cɨ'ɨj tɨ'ij a'ɨ́ɨn jamuan tyu'xáj ɨ tɨ tajapua tyi'huɨɨre' a'ájna jɨríj japua tɨ a'yan tya'ja'rájtyapua tɨjɨn Sinaí, a'ɨ́ɨ pu'ij ja'ancuriáa' ɨ nyúucarij júuricamej tɨ jitzan séejre', tɨ'ij ta jimí séeria'aj ja'ra'nyij.
44007039	'Majta ɨ tahuóosimua'cɨ'ɨj camu jaataxɨe'vej maj já'antzaahuatye'en, a'yaa mu tyá'xɨe'va'ca' ɨ jutzájta' maj huariá'cɨɨnye a'ájna a Egipto.
44007040	A'yaa mu tyaaté'exaa a'ɨ́jcɨ ɨ Aarón tɨjɨn: "Sáanturij táataave mej mij a'ɨ́ɨn anáatya'aj muá'ra'nyij, ji'nye catu jamua'ree je'ej tɨ tyi'tɨ́j jaaruu a'ɨ́jcɨ ɨ Moisés, ɨ tɨ tɨi'rájto a'ájna a Egipto."
44007041	Aj mu mij sáantu huatyátaahuaca' tɨ a'yan huasé'rihua'aj tɨ'ɨj visáaru', matɨ'ɨj mij tyaatámu'vejritye a'ɨ́jcɨ ɨ visáaru', muatóotyamua've' majta tyu'ye'estej a'ɨ́jcɨ jɨme' ɨ maj jaatyátaahuaca' jujɨ́ɨmua' ɨ sáantu.
44007042	Ajta ɨ Dios ajtá'ra a'ɨ́ɨjma jimi, tɨ'ɨj ij huo'tá' mej mij séej jimi tyu'tyáhuɨɨre', a'ɨ́ɨjma jimi ɨ xú'ra'vetye, máxcɨrɨe', xɨcáj, tyi'tɨ́j tɨ je'ej tyí'iseejre' ɨ jutye'. A'yaa pu tyé'yu'si' a'ɨ́jcɨ jitze ɨ yu'xarij ɨ maj jo'yú'xaca' a'ɨ́ɨmaj ɨ maj tyityatatyá'ca'aj ɨ Dios jimi tɨjɨn: Mua'aj mu siaj Israél jitze 'ajtyáma'can, ¿Nyi quij setyinaatámu'vejritye, siatɨ'ɨj hua'puatyej nyinyi'ra'aj á'tyee a'ájna jo'tɨ quee já'tyi'tɨj?
44007043	Nyi see quee a'yaa siana'aj tyáatɨsima'aj ɨ chí'ra'an a'ɨ́jcɨ ɨ sáantu tɨ a'yan ántyapuaj tɨjɨn Moloc, siajta ɨ xú'ra'vej'ra' ɨ séej ɨ sáantu ɨ tɨ a'yan ántyapuaj tɨjɨn Refán, a'íi mu a'ɨ́ɨn pué'eenya' ɨ sáanturij ɨ siaj jujɨ́ɨmua' huó'taahuaca' siaj sij tyámua' tyi'huotá'an a'ɨ́ɨjma. A'ɨ́j nu jɨn a'áa ɨmua jamuaata'ítyij jo'tɨ a'yan tya'ja'rájtyapua tɨjɨn Babilonia.
44007044	'A'ájna jo'tɨ quee já'tyi'tɨj, a'ɨ́ɨ pu ajá'seejria'ca'a hua' jimi ɨ tahuóosimua'cɨ'ɨj a'ɨ́jna ɨ ɨnáamua tɨ curiá'nami' jo' maj jóosɨ'rii, a'yaa mu éenye' huatyátaahuaca' je'ej tɨ ye'e ɨ Dios tyaata'íj a'ɨ́jcɨ ɨ Moisés, tɨ'ɨj a'yan tyaaté'exaa tɨ jaatyátaave a'yan éenye' tɨ'ɨj ɨ mua'tyéjri tɨ a'ɨ́ɨn jaataséejra.
44007045	A'ɨ́ɨ mu ɨ tahuóosimua'cɨ'ɨj ja'ancuriá'ja a'ɨ́jcɨ ɨ ɨnáamua, aj mu mij u ya'rájtɨ a'ɨ́ɨmaj ɨ maj mu ujo'vá'ju' a'ɨ́jcɨ jamuan ɨ Josué, matɨ'ɨj huo'mué'tɨj ɨ tyeɨ́tye ɨ maj séecan ɨ chájta'naj jitze já'chajca', a'ɨ́ɨjma ɨ tɨ Dios huo'ta' mej mij huo'mue'tɨn. A'áa pu já'seejria'ca'aj a'ɨ́jna ɨ ɨnáamua 'asta quee huaséjre ɨ David.
44007046	'A'ɨ́jna ɨ David, a'ɨ́j pu huacɨ'ɨj tɨ Dios tyámua' tyéejcha'ɨj, a'ɨ́j pu jɨn jaatáhuo a'ɨ́jna ɨ David ɨ Dios jimi, tɨ'ij Dios jaatá' tɨ David ja'ajtaave ɨ tyeyúuj tɨ'ij a'yan tyí'huɨɨria'aj já'ra'nyi tɨ'ɨj chí'ra'an a'ɨ́jcɨ ɨ Dios ra' ɨ Jacob.
44007047	Capu ajta a'yan atyojo'ré'nye, sulu a'ɨ́ɨ pu ja'ajtaahuaca' ɨ chí'ra'an ɨ Dios a'ɨ́jna ɨ Salomón.
44007048	Ma ajta ɨ Dios capu a'áa já'che ɨ chi'ij tzájta' ɨ maj ja'ajtaahuaca' ɨ tyeɨ́tye, a'ɨ́j pu jɨn a'yan tyo'yú'xaca' ɨ sɨ́ɨj tɨ tyí'ixajtaca'aj ɨ Dios jitze ma'can tɨjɨn:
44007049	Ɨ tajapuá pu a'ɨ́ɨn pue'een ɨ nya'ɨpuaa, ajta ɨ cháanacaj pu a'ɨ́ɨn pué'een ɨ nyaj japuan rányaca'nyej. ¿Tyi'tajnyí chí'ra'an sianaatyátaavej nyéetzij? ¿Jo'nyí 'ij já'ɨɨri nyaj huányaso'pe'en?
44007050	¿Nyi nyequée nyáaj a'ɨ́ɨn pué'een ɨ nyaj néijmi'i tyú'taahuaca'?
44007051	'Aj pu'ij a'yan ajta tyihuo'té'exaa a'ɨ́jna ɨ Esteban tɨjɨn: ―Ma siajta mua'aj xu tyesi', capu tyi'tɨ́j ja'mua tzajta' utyényinyi, a'náj tɨ na'aj xu jitzan raatyij a'ɨ́jcɨ ɨ júuricama'ra' ɨ Dios, a'yaa xu tyityetyóonaamua ɨ jutzájta', matɨ'ɨj tyeyí'itɨhua' ɨ jamuahuóosimua'cɨ'ɨj.
44007052	¿A'tajnyí me quee je'ej huáruuj ɨ ja'muahuóosimua'cɨ'ɨj ɨ maj jaxájtaca'aj ɨ Dios tɨ jitze eeráma'can? A'ɨ́ɨ mu huó'cui a'ɨ́ɨjma ɨ maj anaquéej jaataxájtaca' tɨ ya va'cányejsi ɨ tɨ jɨ'réenye'ej séejre' ɨ Dios jimi. Ajta tɨ'ɨj ya tanyéj a'ɨ́jna ɨ tɨ quee tyi'tɨ́j jɨn á'ɨtzeere' ɨ Dios jimi, mua'aj xu jáacuanamuaj, siajta jaajé'ca.
44007053	Mua'aj mu siaj ja'ancuriaa' a'ɨ́jcɨ ɨ nyúucarij, a'ɨ́ɨmaj jimi ɨ maj tajapua tyi'huɨɨre', caxu já'tzaahuatye'.
44007054	'Matɨ'ɨj a'yan tyáanamuajri', tyamua mu tyityaatanyínyu'cacuca', majta ancuriocɨ'máaj ɨ jutame jitze a'ɨ́jcɨ jimi ɨ Esteban.
44007055	Ajta ɨ Esteban, a'ɨ́j pu jitze arooca'nyáaj ɨ júuricama'ra' ɨ Dios, tɨ'quij jútye' jo'nyeeria'ca', aj pu'ij jaséej tɨ aje'cátatza'ca'aj ɨ Dios tɨ jɨn naa huase'rin, ajta pu a'ɨ́j huaséj ɨ Jesús tɨ muáca'ta' pújmua' ɨ Dios jo'tyávaaca'aj.
44007056	Ajta je'en a'yan tyu'taxájtaca' tɨjɨn: ―Cásɨ' nyéesej ɨ tɨ antacún ɨ tajapuá, nyajta nu jaaséj a'ɨ́jcɨ ɨ tɨ ajta tyévij jitze huanɨé'huaca', tɨ a'áa jo'tyéjve ɨ muájca'ta' ɨ Dios.
44007057	Majta a'ɨ́ɨmaj mui'tyóonaxɨ ɨ junaxɨeeta' ɨ jumuáca' jɨme', majta huatyejíihuajra ca'nyíin jɨme', aj mu mij ootyáhuaachaca' a'ɨ́jcɨ jimi.
44007058	Matɨ'ɨj mij je'ráajaj a'ájna a chájta', aj mu mij jaatyáto'sixɨj tyetyéj jɨme', majta ɨ maj tyi'séejraca', a'ɨ́ɨ mu antyúuchuiixɨ ɨ tyúusíicu', matɨ'ɨj mij atyaja'ajraj a'ɨ́jcɨ jimi ɨ tyamuéj tɨ a'yan ántyapuaj tɨjɨn Saulo.
44007059	'Matɨ'ɨj jatyató'xaca'aj a'ɨ́jcɨ ɨ Esteban, a'yaa pu tyaatáhuo ɨ Dios jimi tɨjɨn: ―Jesús, nyavástara', ancuriáa' ɨ nyajúuricamej.
44007060	Aj pu'ij tyítunutaca'a, ajta je'en ca'nyíin jɨn a'yan tyu'taxájtaca' tɨjɨn: ―Nyavástara', capaj hua' jitze japua'ritya'aj ɨ maj jɨn ootyá'ɨtzee. Tɨ'ɨj a'yan tyu'taxáataj, aj pu'ij huamuɨ́'.
44008001	' Ajta a'ɨ́jna ɨ Saulo a'áa pu jo'tyávaaca'aj, a'ɨ́ɨ pu hua'séejraca' matɨ'ɨj jaajé'caj a'ɨ́jcɨ ɨ Esteban. 'A'ájna xɨcáara' jitze mu huatyóohuij maj je'ej pua'aj huo'uurej a'ɨ́ɨjma ɨ maj tyá'tzaahuatye', ɨ maj a'áa ja'chajca'aj a Jerusalén. Néijmi'i mu ma'úurutyixɨ tɨ'ɨj na'aj a'áa tɨ huataca'aj a Judea, ajta a'ájna a Samaaria, a'ɨ́ɨ mu'uj quée jo'cɨ́j ɨ maj tamuáamuata' japuan hua'pua ará'asej.
44008002	Majta séecan ɨ maj tyámua' tyi'tyetyeɨristaca'aj, a'ɨ́ɨ mu ja'va'naj a'ɨ́jcɨ ɨ Esteban, jéehua mu á'tyeej maj juxaamujri'tye' a'ɨ́jcɨ jɨme'.
44008003	Mentyij a'ɨ́jna ɨ Saulo, je'ej pua'aj huá'uuriajca' a'ɨ́ɨjma ɨ maj tyá'tzaahuatye', a'ɨ́ɨ pu utyáru'picha'aj hua'chi'ta jo' maj jo'cháatɨma'caj, aj pu'ij hui'rája'puana'aj ɨ tyétyaca, ajta ɨ úuca, néijmi'ca pu tyí'tu'iiria'ca'aj mej mij hue'tyáanaj.
44008004	'Majta a'ɨ́ɨmaj ɨ maj ma'úurutyixɨ, jo'tɨ na' maj jó'ujhua'nya'aj, a'ɨ́ɨ mu huá'mua'tyajca'aj ɨ tyeɨ́tye ɨ nyúucaria'ra' ɨ Dios, ɨ tɨ jɨn hua' japua huatányuusij.
44008005	Aj pu'ij Felipe a'áa ja'tanyéj a'ájna chájta' tɨ a'áa ja'ajtyáma'can a Samaaria, tɨ'quij huatyóochej tɨ tyihuo'ixaatye' a'ɨ́jcɨ jitze ma'can ɨ Cɨríistu'.
44008006	Jéehua mu tyúusɨ'rihua'aj ɨ tyeɨ́tye, majta tyámua naa tyúunamuajrastya'ca'aj je'ej tɨ tyi'xajtaca'aj a'ɨ́jna ɨ Felipe, ji'nye jéehua pu tyi'sejrataca'aj tyi'tɨ́j tɨ huápuɨ'ɨj juxɨe've' mej mij jáamua'ree tɨjɨn Dios pu jitze aróoca'nyajca'aj.
44008007	Majta mue'tɨ́j huarúj ɨ maj tyiyáaru'uj hua' tzajta' séejria'ca', muatyejíihuajra ɨ tyiyáaru'uj matɨ'ɨj iiráacɨj ɨ tyeɨ́tye tzajta'. Majta mue'tɨ́j huarúj ɨ maj quee tyéchavaaj, majta ɨ maj quee tyamua tyityaacɨ'ɨj.
44008008	A'ɨ́j mu mij jɨn tyámua' tyityahuóotyamua've a'ájna a chájta'.
44008009	'Sɨ́ɨj pu ajta a'áa jo'tyávaaca'aj tɨ a'yan ántyapuaca'aj tɨjɨn Simón, ɨ tɨ ará'tyeej tɨ tyihua'tacaria'aj a'ɨ́jcɨ jitze huatama'can ɨ tyiyáaru', ɨ tɨ ajta hua'cuanamuajca'aj ɨ tyeɨ́tye Samaria maj jo'cháatɨmee, jéehua pu'ij a'ɨj jɨn óotzaahuatya'ca'aj.
44008010	Néijmi'i mu já'tzaahuatya'ca'aj, tɨ'ɨj na'aj ɨ maj cɨ́le'en, majta ɨ maj huáasij, a'yaa mu tyi'xájtaca'aj tɨjɨn: ―A'íi pu a'ɨ́ɨn pué'een ɨ maj a'yan jatamua'muaj tɨjɨn: "ɨ Dios tɨ jɨn néijmi'i putyi'uurej".
44008011	'Majta ja'tzaahuatya'ca'aj, ji'nye pu'rí á'tyeevi'ca'aj a'ɨ́jna ɨ Simón tɨ a'yan rɨjca a'ɨ́jcɨ jɨme' mej mij je'ej tyo'taséj ɨ tyeɨ́tye.
44008012	Ajta matɨ'ɨj ja'antzaahua a'ɨ́jcɨ ɨ nyúucarij ɨ Felipe tɨ huo'ixaa, ɨ Dios tɨ jɨn tyí'ijta, ajta ɨ Cɨríistu', aj mu mij huáɨ'huaca' ɨ tyétyaca, majta ɨ úuca.
44008013	A'ɨ́ɨ pu ajta ɨ Simón tya'antzaahua, aj pu'ij huáɨ'huaca', tɨ'quij huatyóochej tɨ jamuan jo'cha'canye' a'ɨ́jcɨ ɨ Felipe, tyamua pu tyoomua'ajcaj a'ɨ́jcɨ jɨme' je'ej tɨ rɨjca a'ɨ́jna ɨ Felipe, ajta a'ɨ́jcɨ jɨme' ɨ tɨ tyi'séejrataca'aj Dios jitze ma'can.
44008014	'Matɨ'ɨj jáamua'reeri' ɨ maj tamuáamuata' japuan hua'pua ará'asej, ɨ maj a'áa jo'tyú'uuca'aj a Jerusalén, maj meríj ja'antzaahua a'ɨ́ɨmaj ɨ maj Samaaria jo'cháatɨme ɨ nyúucarij Dios tɨ jimi je'rá'ma'can, aj mu mij huo'ta'ítyaca' a'ɨ́jcɨ ɨ Pedro, majta a'ɨ́jcɨ ɨ Juan a'ɨ́ɨjma jimi.
44008015	Matɨ'ɨj a'áa ja'rá'aj, aj mu mij jaatáhuaviiri' ɨ Dios a'ɨ́ɨjma jɨme' ɨ maj tya'tzaahuatye Samaria maj ja'ma'can, tɨ'ij huatyá'ɨtzeere'en hua' tzajta' a'ɨ́jna ɨ júuricama'ra' ɨ Dios.
44008016	Ji'nye capu eexú yava'cányajca'aj ɨ júuricama'ra' ɨ Dios tɨ'ij huatyá'ɨtzeere'en hua' tzajta', a'ɨ́j mu jɨn huáɨ'huaca' ɨ tyeɨ́tye nyúucaritze' ɨ Jesús.
44008017	Matɨ'ɨj mij a'ɨ́ɨn ɨ Pedro ajta ɨ Juan, hua'vá'muarɨe'xɨj hua'mu'uutze' a'ɨ́ɨjma ɨ tyeɨ́tye, aj pu'ij hua' jitze rá'aj a'ɨ́jna ɨ júuricama'ra' ɨ Dios.
44008018	'Tɨ'ɨj ɨ Simón jaaséej tɨ aje'cáma'ca'aj ɨ júuricama'ra' ɨ Dios matɨ'ɨjta séej avá'muarɨe'en an mu'úutza'; aj pu'ij a'ɨ́ɨn túumi hua'á'caa.
44008019	A'yaa pu tyihuo'té'exaa a'ɨ́jna ɨ Simón tɨjɨn: ―Sianaatá' siajta nyéetzij a'ɨ́jcɨ ɨ siaj jɨn jaayi'tɨn, ta'aj 'ij a'ɨ́jna ɨ nyej nyáaj ja'vá'muarɨe'sij jitzan huatyá'ɨtzeere'en ɨ júuricama'ra' ɨ Dios.
44008020	Aj pu'ij ɨ Pedro a'yan tyaaté'exaa tɨjɨn: ―Che' jo'vetyij mua' túumi, pajta muáaj, ji'nye pej pij a'yan tyí'mua'tze paj túumi jɨn jáananan ɨ Dios tɨ huáapua'aj hua'tá'caa.
44008021	Capaj a'yan tyu'tá'cɨ'pua paj ja'ancuriá'an, ji'nye capaj tyamua' tyi'tyía'cha'ɨj mua' tzajta' ɨ Dios jimi.
44008022	Huatapuá'cɨtaj a'íjcɨ ɨ paj jɨn je'ej pua'aj rɨcɨj, pajta jaatáhuavii ɨ Dios, tɨ'ij tyimuaatú'uunyi' a'ɨ́jcɨ jɨme' ɨ paj asɨ́ɨj a'yan tyéejtyo mua' tzajta'.
44008023	Ji'nye a'yaa nu tyí'muaseej muéetzij, paj quee tyámua' huojo'mua'raj ɨ tyeɨ́tye, a'ɨ́ɨ pu muatyánamuaj ɨ tɨ je'ej pua'aj een.
44008024	'Aj pu'ij a'yan tyu'tanyú a'ɨ́jna ɨ Simón tɨjɨn: ―Xaatáhuavii ɨ Dios nya jɨme', tɨ'ij quee tyi'tɨ́j je'ej nyooria, siajtɨ'ɨj tyinaaté'exaj.
44008025	'Matɨ'ɨj huo'ixáatya'aj ɨ nyúucaria'ra' ɨ tavástara' a'ɨ́ɨjma ɨ tyeɨ́tye, majta mu huo'té'exaa ɨ nyúucarij ɨ tɨ jɨn Dios hua' japua huatányuunyij, mui'caquée a'áa maj huacháatɨmee a Samaaria, matɨ'ɨj mij jo'cɨ́j a'ájna a Jerusalén.
44008026	'Tɨ'quij sɨ́ɨj tyu'taxájtaca' a'ɨ́jcɨ jamuan ɨ Felipe, a'ɨ́ɨ pu a'ɨ́ɨn pué'een sɨ́ɨj tɨ tyí'huɨɨre' u tajapuá ɨ Dios jimi, a'yaa pu tyaaté'exaa tɨjɨn: ―Ájchesi pajta jo'ra'nyij áacɨj pujmua', a'ɨ́jcɨ juyéj jitze Jerusalén tɨ je'cányee yu jitze pujmua' a Gaza, a'ɨ́jna ɨ juyéj, a'ɨ́ɨ pu a'ɨ́ɨn pué'een ɨ tɨ a'áa jo'ré'nyaa jo'tɨ quee ja'tyi'tɨj.
44008027	Aj pu'ij ájchej ɨ Felipe, tɨ'quij jo'mej, a'áa pu jo'camá'caj tɨ'ɨj a'tɨ́j antyinájchaca' Etiope tɨ ja'ma'can. Va'can pu jɨn tyi'tyávaaca'aj a'ɨ́jna ɨ a'tɨ́j a'ɨ́jcɨ jimi ɨ Candace, a'yaa pu huatóomua'aj ɨ Candace tɨjɨn hua'reina ɨ maj a'áa ja'ma'can a Etiope. A'ɨ́jna ɨ a'tɨ́j, a'ɨ́ɨ pu a'ɨ́jna jɨn antyúumua'reeriaca'aj tɨ túumi sɨɨria'ca'aj, a'ɨ́ɨ pu a'áa ja'tanyéj a'ájna a Jerusalén tɨ'ij Dios jo'tyáanajche.
44008028	Pu'rí a'áa jo'ra a'ájna chuéj japua jo'tɨ ja'ma'can, a'ɨ́j pu jitze araquée huamá'ca'aj ɨ cariáata'naj . Yu'xarij pu jitze tyé'jijva'ca a'ɨ́ɨn tɨ jo'yu'xaca' ɨ Isaías.
44008029	'Aj pu'ij ɨ júuricama'ra' ɨ Dios, a'yan tyaaté'exaa a'ɨ́jcɨ ɨ Felipe tɨjɨn: ―Áricuj, ajtyáxɨɨrij a'mújcɨj jitze mu cariáata'naj.
44008030	Tɨ'ɨj ij ɨ Felipe ajtyáxɨɨriaca' a'ɨ́jcɨ jimi ɨ a'tɨ́j, aj pu'ij jáanamuajri' tɨ tyé'jijva'ca'aj a'ɨ́jcɨ jitze ɨ yu'xarij a'ɨ́ɨn tɨ jo'yu'xaca' ɨ Isaías, tɨ'quij ɨ Felipe a'yan tyaata'íhuo'ri' tɨjɨn: ―¿Nyi peyó'ite ɨ paj já'jijve'?
44008031	'Aj pu'ij a'yan tyu'tanyú a'ɨ́jna ɨ a'tɨ́j tɨjɨn: ―¿Ji'nye tyíɨ'rij nyaj yo'itée ná'ra'nyij, tɨ pua'aj quee a'tɨ́j náamua'tyej je'ej tɨ huatóomua'aj ɨ nyúucarij? 'Aj pu'ij jaatá'inyej a'ɨ́jna ɨ a'tɨ́j tɨ'ij ɨ Felipe antyíra'nyij ɨ cariáata'naj jitze, ajta je'en jamuan atyéyijxɨ'ɨn.
44008032	'A'yaa pu tyé'yu'si'huaca'aj ɨ tɨ jitzan tyé'jijva'ca'aj tɨjɨn: A'yaa mu tyiyo'já matɨ'ɨj ɨ cánya'aj jo' maj huaja'cui'caa. A'yaa pu éenya'a já'me tɨ'ɨj cánya'aj tɨ quee nyuuvej matɨ'ɨjta jacáyejsime'. A'yaa pu cha'tána'aj quee tye'vé'nyuuca'aj, matɨ'ɨj je'ej pua'aj jáaruu.
44008033	Jéehua mu jaatyáxaahuataca', capu a'tɨ́j japuan huatanyúj. ¿A'tanyíj 'ij jaataxájtaj a'tɨ́j tɨ jitze eeráma'can a'ɨ́jna ɨ a'tɨ́j? ji'nye a'ɨ́ɨ pu yo'ví'tɨ ɨ júuricama'ra' tɨ'ij quee che' iiye'ej séejria'aj ɨ cháanacaj japua.
44008034	'Aj pu'ij a'ɨ́jna ɨ a'tɨ́j a'yan tyaata'íhuo'ri' a'ɨ́jcɨ ɨ Felipe tɨjɨn: ―A'tzú cui' naaté'exaatye', ¿a'tajnyí pu tyi'xaj ɨ tɨ tyó'sɨmua, nyi quij jusɨ́ɨj tyóoxajta ca' a'tɨ́j séej tyáxajta?
44008035	'Aj pu'ij ɨ Felipe huatyóochej tɨ jaaté'exaatye' a'ɨ́jcɨ ɨ tɨ já'jijva'ca' ɨ yu'xarij jitze, a'ɨ́j pu huataxájtaca' ɨ nyúucarij je'ej tɨ tyi'tɨ́j jáaruu a'ɨ́jcɨ ɨ Jesús.
44008036	Matɨ'ɨj a'áa jo'ré'nye jo'tɨ ja'rájmuaa, aj pu'ij a'ɨ́jna ɨ a'tɨ́j a'yan tyaaté'exaa a'ɨ́jcɨ ɨ Felipe tɨjɨn: ―Cásɨ' yána'aj arájmuaa, ¿nyi quij quée je'ej tyíɨ'rij paj náa'ɨɨraj nyéetzij?
44008037	'Aj pu'ij ɨ Felipe a'yan tyaaté'exaa tɨjɨn: ―Tɨ pua'aj petyá'tzaahuatya'aj mua' tzájta', aj pu huatáɨ'ɨriitarij. Aj pu'ij a'yan tyu'taxájtaca' a'ɨ́jna ɨ a'tɨ́j tɨjɨn: ―Nyáaj nu tyá'tzaahuatye' tɨ ɨ Jesús yóojra' pué'een ɨ Dios.
44008038	'Aj pu'ij jaata'íjtaca' tɨ óochaxɨj ɨ cariáata'naj, matɨ'ɨj mij acáacɨj ɨ maj hua'pua, aj mu mij atyáacɨj a jáata', tɨ'quij ɨ Felipe jáa'ɨɨri'ij a'ɨ́jcɨ ɨ a'tɨ́j.
44008039	Matɨ'ɨj eetacɨ́j a jáata', aj pu'ij ɨ júuricama'ra' ɨ Dios yo'ví'tɨj a'ɨ́jcɨ ɨ Felipe jíye'tzin jɨme'. Ajta a'ɨ́jna ɨ a'tɨ́j capu che' jaaséej a'ɨ́jcɨ ɨ Felipe je'ej tɨ huárupij, aj pu'ij jo'ra a'ɨ́jna ɨ a'tɨ́j naa tyuutyámua'va'aj.
44008040	Ajta a'ɨ́jna ɨ Felipe, a'áa pu jo'taséejré a'ájna chájta' tɨ a'yan tya'ja'rájtyapua tɨjɨn Azoto. A'ɨ́ɨ pu huo'té'exaa ɨ tyeɨ́tye a'ɨ́jcɨ ɨ nyúucarij tɨ jɨn Dios hua' japua huatányuunyij, a'yaa pu a'ɨ́jcɨ jɨn huarɨ́j, ajtáhua'aj áyee tɨ huachájta'najmee jitze, ajtáhua'aj áyee, asta na'aj quée a'áa ja'rá'a a'ájna a tɨ a'yan tya'ja'rájtyapua tɨjɨn Cesarea.
44009001	'Tɨ'ɨj óoj a'ɨ́jna ɨ Saulo hua'nyeechacaj tɨ huo'cui'nyi a'ɨ́ɨjma ɨ maj tya'tzaahuatye' ɨ tavástara' jimi, aj pu'ij uyo'tyéesej a'ɨ́jcɨ ɨ tɨ tyihuá'ijtya'ca'aj u tyeyúuj tzajta'.
44009002	Aj pu'ij jaatáhuaviiri' tɨ a'ɨ́ɨn ɨ yu'uxarij jaatapíjtye'en ɨ tɨ jɨn ujo'tyájrutyej u tyeyúuj tzajta' a'ájna tɨ a'yan tyaja'rájtyapua tɨjɨn Damasco. Tɨ'ij a'áa huojo'huoonyij ɨ tyeɨ́tye ɨ maj ja'tzaahuatye' ɨ nyúucarij ɨ maj jɨn tyamua' tyityaaju' ɨ Dios jimi, tɨ'ɨj na'a tyetyacaa majta úucaj, tɨ'ij a'áa hueje'tyáanaj a Jerusalén.
44009003	'Tɨ'ɨj arí a véjri' joomá'caj a Damasco, aj pu'ij jiye'tzin jéehua japuan rányeeri'cɨria'ca', a'ájna jo'tɨ jooma'ca'aj ɨ Saulo.
44009004	Aj pu'ij acájvej tɨ'quij chóota' atyívej, nyúucarij pu huánamuajri' tɨ a'yan tyaaté'exaa tɨjɨn: ―Saulo, Saulo, ¿ji'nye éej nɨme' je'ej pua'aj pényoore?
44009005	'Tɨ'quij a'yan tyaata'íhuoo'ri' a'ɨ́jna ɨ Saulo tɨjɨn: ―¿A'tanyíj paj pué'een nyavástara'? Aj pu'ij a'yan utyeje'cánamuajre tɨjɨn: ―Nyáaj nu a'ɨ́ɨn pué'een ɨ Jesús, ɨ paj je'ej pua'aj joorej.
44009006	'Aj pu'ij ɨ tavástara' a'yan tyu'tanyú tɨjɨn: ―Ájchesi, pata'aj jo'me a chájta', a'áa mu muojo'té'exaatye'si je'ej paj ye'ej huárɨnyij.
44009007	'Majta a'ɨ́ɨmaj ɨ maj jamuan huaju'ca'aj, jéehua mu tyi'tzɨɨnya'ca'aj, ji'nye nyúucarij mu huánamuajri', majta camu a'tɨ́j a' jo'séej.
44009008	Aj pu'ij ájchej a'ɨ́jna ɨ Saulo, tɨ'ɨj ma 'úunyeeriaca', capu che' tyi'sejraca'a, matɨ'ɨj mij ja'naví'ra ɨ muaca'ra' jitze miyo'ví'tɨj a Damasco.
44009009	A'yaa pu á'tyeej hueíca xɨcáj tɨ quee atányej, ajta quee tyi'tɨ́j huácuaj capu ajta ya'ca'aj.
44009010	'Sɨ́ɨj tɨ tya'tzaahuatye' pu a'áa ja'chájca'aj a'ájna a Damasco, a'yaa pu ántyapuaaca'aj tɨjɨn Ananías, aj pu'ij tavástara' huataséjre a'ɨ́jcɨ jimi, a'yaa pu tyaataje tɨjɨn: ―Ananías. Aj pu'ij a'yan tyu'tanyú tɨjɨn: ―Ya' nyaj huatyéjve, nyavástara'.
44009011	'Aj pu'ij a'yan tyaaté'exaa a'ɨ́jna ɨ tavástara' tɨjɨn: ―Ájchesij áricuj, a'ájna cáayej jitze tɨ a'yan tya'ja'rájtyapuaa tɨjɨn tɨ huatóoje'yej, pata'aj a'áa tyojo'ta'íhuo' a Judas tɨ ja'che, a'ɨ́jcɨ jɨme' ɨ a'tɨ́j tɨ a'yan ántyapuaj tɨjɨn Saulo, Tarso tɨ ja'ma'can, a'ɨ́ɨ pu jahuo ɨ Dios jimi.
44009012	A'tɨ́j pu huataséjre a'ɨ́jcɨ jimi ɨ Saulo, tɨ a'yan ántyapuaj tɨjɨn Ananías, a'yaa pu tyu'taséejre tɨ a'ɨ́jna ɨ Ananías ujo'tyájrupij, tɨ'quij ja'vá'muarɨe mu'úutza', tɨ'ij ajtáhua'aj atányeerej.
44009013	'Tɨ'ɨj a'yan tyáanamuajri'ij, a'yaa pu tyu'tanyú a'ɨ́jna ɨ Ananías tɨjɨn: ―Cásɨ', nyavástara', mue'tɨ́j mu meríj naaté'exaa je'ej tɨ tyi'tɨ́j uure a'ɨ́jna ɨ a'tɨ́j, je'ej pua'aj pu huá'uurej a'ɨ́ɨjma ɨ maj mua'tzaahuatye' ɨ maj a'áa jo'cháatɨme a'ájna a Jerusalén.
44009014	Ajta ijíij, a'ɨ́ɨmaj ɨ maj tyí'ijta ɨ tyeyúuj tzajta', a'ɨ́ɨ mu jaatá' tɨ a'ɨ́ɨn yatanyéj, ajta huá'anvi'tɨj hua'najɨ'caxɨ'ɨn a'ɨ́ɨjma ɨ maj muéetzij muana'michej.
44009015	'Ajta ɨ tavástara' a'yaa pu tyaate'exaa tɨjɨn: ―Áricuj, nyáaj nu ja'antyíhuo a'ɨ́jcɨ ɨ a'tɨ́j tɨ'ij nyéetzij jitze ma'can tyihuo'té'exaatye', a'ɨ́ɨjma ɨ maj séej chuéj japua ja'che, ajta ɨ maj va'can jɨn tyí'ijta, ajta a'ɨ́ɨjma ɨ maj a'áa jo'cháatɨme a'ájna a Israél.
44009016	Nyáaj nu jaataséejratye'ej a'ɨ́jcɨ ɨ Saulo tɨ a'yan tyúuxɨe've' tɨ jéehua jajpuéetzij ja'ra'nyi nyéetzij jitze ma'can.
44009017	'Aj pu'ij jo'me a'ɨ́jna ɨ Ananías, a'áa pu ja'rá'aj a Judas tɨ ja'che, aj pu'ij utyájrupij u chi'tá. Ajta je'en ja'vá'muarɨe áan mu'úutza' a'ɨ́jcɨ ɨ Saulo, aj pu'ij a'yan tyaatajé tɨjɨn: ―Nye'ihuáara' Saulo, a'ɨ́ɨ pu a'yan tyinaata'íj ɨ tavástara', a'ɨ́jna ɨ Jesús ɨ tɨ muéetzij jimi hua'taséejre patɨ'ɨj aja'va'ma'caj, a'yaa pu tyinaata'íj pej pij pajtáhua'aj atányeerej, ajta paj a'ɨ́jcɨ jitze ará'aca'nyej ɨ júuricama'ra' ɨ Dios.
44009018	'Tɨ'ɨj a'yan tyaaté'exaa, tyi'tɨ́j pu eetácuurixɨj ɨ jɨ'sáara' jitze tɨ jo'riá'najca'aj, tɨ'ɨj atányeeriaca', aj pu'ij ájchej a'ɨ́jna ɨ Saulo tɨ'quij huáɨ'huaca'.
44009019	A'tzú a'tyéevi'caj pu'ij te'ej tyu'cua, tɨ'quij jaatáca'nyisti'ri', a'áa pu jo'tyá'ɨtzee hua' jamuan ɨ maj tya'tzaahuatye' a'chu pua'an xɨcáj a'ájna a Damasco.
44009020	'Aj pu'ij huatyóochej tɨ tyihuo'ixaatye' ɨ hua' tyeyúuj tzajta', a'yaa pu tyihuá'mua'tyajca'aj tɨ ɨ Jesús yóojra' pué'een a'ɨ́jcɨ ɨ Dios.
44009021	Néijmi'i ɨ maj jáanamuajri', a'ɨ́ɨ mu je'ej yoó'seejraca'aj, a'yaa mu tyí'ixajtaca'aj tɨjɨn: ―¿Nyi quee a'ɨ́ɨn pué'een ɨ tɨ je'ej pua'aj huá'uuriajca' a'ájna a Jerusalén a'ɨ́ɨjma ɨ maj tya'tzaahuatye' ɨ Jesús jimi? ¿Ajta nyi quee a'ɨ́jcɨ jɨn mu jo'vé'me tɨ'ij a'mújma ánvi'tɨj hua'najɨ́'caxɨ'ɨn tɨ'ij huo'tátuire' ɨ maj tyí'ijta ɨ tyeyúuj tzajta' a'ájna a Jerusalén?
44009022	'Jéetze' pu jaca'nyisti'raca'aj a'ɨ́jcɨ ɨ Saulo, tɨ'ij a'yan tyihuo'té'exaatye' ɨ tyeɨ́tye, ajta huo'mué'tɨj a'ɨ́ɨjma ɨ juríiyu ɨ maj Damasco ja'chajca'a tɨ'ɨj a'yan tyihuo'té'exaa tɨ ɨ Jesús a'ɨ́ɨn pué'een ɨ Cɨríistu'.
44009023	'A'chu pua'an xɨcáj, aj mu mij jaaxá'puɨ'ɨntare a'ɨ́ɨmaj ɨ maj Israél jitze ajtyáma'can mej mij jaajé'ca a'ɨ́jcɨ ɨ Saulo.
44009024	Aj pu'ij jáamua'reeri' a'ɨ́jna ɨ Saulo. A'náj tɨ na'aj tújca majta tɨ́ca', a'áa mu je'tyétya'ca'aj jo'tɨ já'pueerta jo'tɨ je'ráanyaa ɨ juyéj, mej mij jaaje'caj.
44009025	Majta a'ɨ́ɨmaj ɨ séecan ɨ maj tya'tzaahuatye', sicɨ́rij jitze tɨ ve'ej mu ja'tyáaraj matɨ'ɨj mij ja'ancurá'toj ɨ tɨ curiá'nami' jitze, a'tzáaj je'ta' tɨca' aj pu'ij huatóo'uj.
44009026	'Tɨ'ɨj a'áa ja'rá'aj a Jerusalén, jaxɨe'va'ca' tɨ hua'antyáanaxcaj a'ɨ́ɨjma ɨ maj tyá'tzaahuatye', majta a'ɨ́ɨmaj néijmi'i mu jatzɨɨnya'ca', ji'nye camu ja'tzaahuatya'ca' yee a'ɨ́ɨ pu ajta a'ɨ́ɨn pué'een ɨ tɨ tyá'tzaahuatye'.
44009027	Ajta a'ɨ́jna ɨ Bernabé ja'antzaahuaj, aj pu'ij yo'ví'tɨj a'ɨ́ɨjma jimi ɨ maj tamuáamuata' japuan hua'pua ará'asej, ajta huo'té'exaa tɨ ɨ Saulo jáasej a'ɨ́jcɨ ɨ tavástara', tɨ'ɨj a'áa joomá'caj ɨ juyéj jitze, ajta ɨ Saulo tyihuo'ixaa ɨ Jesús jitze ma'can a'ɨ́ɨjma ɨ maj Damasco já'chajca'aj.
44009028	A'yaa pu'ij a'áa tyojo'tyá'ɨtzee a'ɨ́jna ɨ Saulo a'ájna a Jerusalén, ajta a'ɨ́ɨjma jamuan jo'cha'canya'. Tyihuá'ixaatya'ca'aj tzaahuatyi'ra' jɨme' ɨ Jesús jitze ma'can .
44009029	Séecan pu ajta jamuan tyu'taxájtaca', ɨ maj jaayí'tɨn ɨ huá'nyuuca ɨ griego, majta a'ɨ́ɨmaj jéehua mu tyúu'ixaatya'ca' a'ɨ́jcɨ jɨme', majta tyí'tyesa'ca'aj maj jaajé'ca.
44009030	Matɨ'ɨj a'ɨ́ɨmaj ɨ maj tya'tzaahuatye' jáamua'reeri', aj mu mij yo'ví'tɨj a'ɨ́jcɨ ɨ Saulo a'ájna a tɨ a'yan tya'ja'rájtyapua tɨjɨn Cesarea, matɨ'ɨj ta mij jaata'ítyaca' a'ájna chájta' tɨ a'yan tyaja'rájtyapua tɨjɨn Tarso.
44009031	'Matɨ'ɨj mana'aj ɨ maj tyá'tzaahuatye', a'áa maj huacháatɨmee a'ájna a Judea, ajta Galileea, ajta a Samaaria, néijmi'i mu tyámua' tyí'tyechajca'a, majta a'ɨ́jcɨ jitze aróoca'nyajca'aj ɨ júuricama'ra' ɨ Dios. Me'tyesa'ca'aj a'ɨ́jcɨ ɨ tavástara' maj tyi'tɨ́j jɨn ootyá'ɨtzeere' jimi, majta a'ɨ́jna jitze aróoca'nyajca'aj ɨ júuricama'ra' ɨ Dios, a'ɨj mu jɨn támue'rijsima'aj.
44009032	'A'ɨ́jna ɨ Pedro, a'ɨ́ɨ pu hua'camuáarejyi'ca a'ɨ́ɨjma ɨ maj tya'tzáahuatye, a'ɨ́ɨjma pu ajta ujová'muaariaca' ɨ séecan ɨ maj tya'tzaahuatye', a'áa maj ja'chajca'aj a chájta' tɨ a'yan tya'ja'rájtyapua tɨjɨn Lida.
44009033	Séej pu a'áa jo'tyoj ɨ tyáataj tɨ a'yan ántyapuaj tɨjɨn Eneas, pu'rí aráhueeicaj nyinyi'ra' á'tyeevi'ca'aj tɨ quee ajcha'ca'aj ɨ utáatzij japua, ji'nye capu tyéchavaaj.
44009034	'Aj pu'ij a'yan tyaaté'exaa a'ɨ́jna ɨ Pedro tɨjɨn: ―¡Eneas! a'ɨ́ɨ pu tyí'muahuaatye' ɨ Jesús. Ájchesi, pata'aj tyámua' jáa'uure mua'utáatzij. 'Tɨ'ɨj a'yan tyu'taxájtaca', aj pu'ij ájchej ɨ Eneas.
44009035	Néijmi'i ɨ maj a'áa jo'cháatɨma'caa a'ájna a Lida, majta a'ájna a Sarón, a'ɨ́ɨ mu jaaséej tɨ'ɨj ájchej, aj mu mij já'antzaahua a'ɨ́jcɨ ɨ tavástara'.
44009036	'Sɨ́ɨj tɨ ajta tya'tzaahuatye', a'áa pu jo'tyávaaca' chájta' tɨ a'yan tyaja'rájtyapua tɨjɨn Jope, íitɨ' a'ɨ́jna ɨ a'tɨ́j, a'yaa pu ántyapuaj tɨjɨn Tabiita; Tabiita a'yaa pu huatóomua'aj huá'nyuuca jɨme' ɨ griego tɨjɨn Doorcaj. A'ɨ́jna ɨ íitɨ' jéehua pu a'yan rɨjca' tyi'tɨ́j jɨme' tɨ xá'puɨ', huá'huɨɨria'aj ɨ maj quee je'ej tyéjviicue'.
44009037	Tɨ'ɨj Pedro óoj a'áa jo'tyávaaca'aj a'ájna a Lida, aj pu'ij ɨ Doorcaj tyi'ijcuí'nyaca' tɨ'quij huamuɨ́', ajta ɨ tyévira'an matɨ'ɨj jacajo'sij, aj mu mij ju'tyájto u chi'táj.
44009038	A'ájna a Jope a'áa pu véjri' putyajá'rɨcɨj a Lida, a'áa pu jo'tyávaaca' a'ɨ́jna ɨ Pedro, matɨ'ɨj jaamua'reerij a'ɨ́ɨmaj ɨ maj tya'tzaahuatye', hua'puácaa mu huata'ítyaca' mej mij uyo'té'exaatye'en a'yan tɨjɨn: ―Pata'aj jiye'tzín muja'rájra'nyi iiye'ej Jope.
44009039	'Tɨ'quij ɨ Pedro hua' jamuan ujo'me, tɨ'ɨj a'áa ja'rá'a, aj mu mij ju'tyéevi'tɨj jo'tɨ je'raca'atyij ɨ muɨ'chíj, majta néijmi'i a'ɨ́ɨmaj ɨ maj antyúujɨɨmuastariaca', mua'cooyi'nya'aj mu eetyahuiistɨraj a'ɨ́jcɨ jimi ɨ Pedro, matɨ'ɨj mij tyaataséejra ɨ cáanarij a'ɨ́ɨn tɨ tyí'ta'huacaria'aj ɨ Doorcaj tɨ'ɨj óoche' júuricaj.
44009040	Pedro pu huo'ta'íj maj néijmi'i iirácɨɨnye, tɨ'quij tyítunutaca', ajta jaatáhuo ɨ Dios jimi, ja'raséeraj a'ɨ́jcɨ ɨ muɨ'chíj, aj pu'ij a'yan tyaaté'exaa tɨjɨn: ―¡Tabiita, ájchesi! 'Tɨ'quij atányeeriaca' a'ɨ́jna ɨ íitɨ', tɨ'ɨj jaaséj a'ɨ́jcɨ ɨ Pedro, aj pu'ij ooyíjxɨ.
44009041	Ajta ɨ Pedro muájca'ra' pu jitze jajví'raj tɨ'quij ja'ajriáj, aj pu'ij huo'tajé a'ɨ́ɨjma ɨ maj tya'tzaahuatye', ajta a'ɨ́ɨjma ɨ uuca ɨ maj antyúujɨɨmuastariaca', tɨ'quij júurican huataséejrataca'.
44009042	Néijmi'que' mu jáamua'reeri' a'ɨ́ɨmaj ɨ maj a'áa huacháatɨma'caa a'ájna a Jope, mue'tɨ́j mu mij ja'antzaahua a'ɨ́jcɨ ɨ tavástara'.
44009043	Pedro pu a'áa jo'tyá'ɨtzee a'chu pua'an xɨcaj a'ájna a Jope, a'ɨ́jcɨ jimi ɨ navíj tɨ tyí'ihua'caa, Simón pu ántyapuaaca'aj a'ɨ́jna ɨ a'tɨ́j.
44010001	'Sɨ́ɨj pu a'áa jo'tyávaaca' a'ájna a chájta' tɨ a'yan tya'ja'rájtyapua tɨjɨn Cesarea, Cornelio pu ántyapuaaca'aj, a'ɨ́ɨ pu a'ɨ́ɨn pué'eenya' ɨ tɨ tyihuá'ijtye a'ɨ́ɨjma ɨ xantáaru'uj ɨ maj Italia ja'ma'can.
44010002	A'ɨ́jna ɨ Cornelio, jéehua pu naa tyihuojo'mua'rajca'aj, majta néijmi'i ɨ maj jamuan chajca'aj, máana'ná'micha'aj ɨ Dios. Jéehua pu huo'táhuɨɨ túumi jɨme a'ɨ́ɨjma ɨ maj Israél jitze ajtyáma'can, ajta a'náj tɨ na'aj jahuooca'aj ɨ Dios jimi.
44010003	Séej pu a'yan tyu'rɨ́j, a'tzáaj yáacɨj je'ta' ucamá'caj ɨ xɨcáj, tyi'tɨ́j pu jimi huataséjre, náa pu tyámua' tyeeséj a'ɨ́jcɨ ɨ Dios tɨ jimi tyí'huɨɨre', tɨ a'úun jo'tyájrupij jo'tɨ a'ɨ́ɨn je'rácatyii, aj pu'ij a'yan tyaatajé tɨjɨn: ―¡Cornelio!
44010004	'Tɨ'quij ja'raséeraj já'ra a'ɨ́jna ɨ Cornelio, tyi'tzɨ́ɨnya' pu'ij a'yan tyaata'íhuo'ri' tɨjɨn: ―¿Tyi'tanyí nyavástara'? 'Aj pu'ij a'yan tyaaté'exaa a'ɨ́jna ɨ tajapua tɨ tyí'huɨɨre' tɨjɨn: ―Dios pu ju'mua'ree a'ɨ́jcɨ ɨ paj jaahuoo a'náj tɨ na'aj, ajta ɨ paj períj huo'tyáhuɨɨ ɨ maj quee je'ej tyéjviicue'.
44010005	Pata'aj huo'ta'ítyej ɨ tyétyaca maj a'áa jó'ju' a'ájna a Jope, mata'aj yo'vé'vi'tɨj a'ɨ́jcɨ ɨ Simón ɨ tɨ ajta a'yan ántyapuaj tɨjɨn Pedro.
44010006	A'áa pu jo'ocaj séej jamuan tɨ ajta a'yan ántyapuaj tɨjɨn Simón, navíj pu tyí'ihua'ca a'ɨ́jna ɨ Simón, a'áa pu véjri' ja'che jo'tɨ jájtyi ja'vá'asej.
44010007	'Tɨ'ɨj jo'ra a'ɨ́jna ɨ tɨ tajapua tyaja'huɨɨre' ɨ tɨ jamuan tyu'xájtaca', aj pu'ij ɨ Cornelio hua'puáca huatacho'vej ɨ maj jahuɨɨre', ajta séej ɨ xantáaru' ɨ tɨ ajta ja'tzahuatya'ca'aj ɨ Dios.
44010008	Néijmi'i pu huo'té'exaa je'ej tɨ tyi'tɨj huarɨ́j, aj pu'ij huo'ta'ítyaca' maj a'áa jo'ju' a Jope.
44010009	'Yaa 'ariá'apua'a, a'tzáaj tacuaríixpua, matɨ'ɨj meríj a véjri' aj joojú'caj a chájta', aj pu'ij Pedro antyíraj ɨ chi'ij japua, tɨ'ij jaatáhuoonyi ɨ Dios jimi.
44010010	Purí í'cuataca'aj, ja'xɨe'va'caj tɨ tyi'tɨ́j huácua'nyij, matɨ'ɨj móoj tya'cue'raatacaj ɨ tɨ tyí'cua'nyij, aj pu'ij tyi'tɨ́j jimi huataséjre.
44010011	A'ɨ́j pu huaséj tɨ antacúj u tajapuá, tyi'tɨ́j pu aje'cáma'ca'aj muáacuaque' pu tya'ajhuɨhuɨ́jma'caj.
44010012	Néijmi'i mu tyi'tyéseejria'ca' a'ɨ́jcɨ jitze ɨ tɨ aje'cáma'ca'aj neijmi'i ɨ tyi'tyán ɨ maj muáacuaca iira'ɨ́ɨcajme, majta ɨ maj chóota' huacɨ'ɨj, ɨ maj hua'cɨ́ɨnyajcɨ', majta ɨ maj rá'rɨee.
44010013	'Aj pu'ij nyúucarij huánamuajri' tɨ a'yan tyaaté'exaa tɨjɨn: ―Pedro, 'ájchesi, pata'aj huó'cui'nyi pajta' huo'cɨ'mej.
44010014	'Ajta ɨ Pedro a'yaa pu tyu'tanyú tɨjɨn: ―Canu xaa nyu'u a'náj tyi'tɨ́j cua'nyij ɨ tɨ quee tyéevijtɨ, na'ríij tyi'tyan maj xana'vi're'.
44010015	Ajtáhua'aj pu ɨ nyúucarij a'yan tyataje' tɨjɨn: ―Néijmi'i ɨ Dios tɨ tyámua' naa tyu'ruuj, capaj che' a'yan tyí'ixajta yee tyi'xana'vi're'.
44010016	'A'yaa pu hueícaj huarɨ́j, tɨ'quij ajtáhua'aj tyíraa u tajapuá a'ɨ́jna ɨ tɨ aje'cáanyej.
44010017	Jéehua pu tyí'mua'ajcaj a'ɨ́jna ɨ Pedro a'ɨ́jcɨ jɨme' je'ej tɨ huatóomua'aj a'ɨ́jna ɨ tɨ jaaséj, matɨ'ɨj a'ɨ́ɨn ará'aj a tɨ já'pueerta a'ɨ́ɨmaj ɨ Cornelio tɨ huojo'ta'ítyaca', matɨ'ɨj a'áa ja'rá'a a'ɨ́ɨ mu tyu'íhuo'sima'a jo'tɨ ja'che a'ɨ́jna ɨ Simón.
44010018	Aj mu mij ca'nyíin jɨn tyu'ta'íhuo tɨ pua'aj a'úun je'rájcatyi a'ɨ́jna ɨ Simón, ɨ tɨ ajta a'yan ántyapuaj tɨjɨn Pedro.
44010019	Ajta ɨ Pedro óoche' pu tyí'mua'ajca a'ɨ́jcɨ jɨme' ɨ tɨ huataséjre a'ɨ́jcɨ jimi, aj pu'ij a'yan tyaaté'exaa ɨ júuricama'ra' ɨ Dios tɨjɨn: ―Simón, hueícaj mu ɨ tyétyacaa muaatyáhuoonyi'.
44010020	Ájchesi, pata'aj acájra'nyij, pajta jo'me' hua' jamuan, capaj je'ej tyi'mua'ajcaj, ji'nye nyáaj nu uhuojo'ta'ítyaca'.
44010021	'Aj pu'ij acájra a'ɨ́jna ɨ Pedro, tɨ'quij a'yan tyihuo'té'exaa tɨjɨn: ―Nyáaj nu a'ɨ́ɨn pué'een ɨ siaj jatyáhuoonyi, ¿tyi'tajnyí jɨn ye siavá'ju'?
44010022	'Aj mu mij a'yan tyityaatanyú tɨjɨn: ―A'ɨ́j tu jɨn yavá'ju' a'ɨ́jcɨ jitze ma'can ɨ Cornelio ɨ tɨ tyihuá'ijtye, tyámua' pu tyí'tyevij, jéehua pu ja'tzaahuatye ɨ Dios, majta néijmi'i mu tyámua' tyéejcha'ɨj ɨ maj Israél jitze ajtyáma'can. Sɨ́ɨj tɨ tyí'huɨɨre' u tajapuá ɨ Dios jimi, a'ɨ́ɨ pu jaaté'exaa tɨ muéetzij muaata'íjta paj ujó'me' a tɨ ja'che, tɨ'ij a'ɨ́ɨn Cornelio muáanamuaj a'chu paj nyúucarij tyaaté'exaatye'sij.
44010023	'Tɨ'quij ɨ Pedro huo'tá'inyej maj utyájrutyej u chi'tá, a'áa mu jo'tyóo'ɨtzee, yaa ariá'apua' pu jó'ra ɨ Pedro hua' jamuan, séecan mu majta hua'jamuan ujo'ju' ɨ maj tyá'tzaahuatye' maj a'áa ja'chajca' a'ájna a Jope.
44010024	'Yaa ariá'pua'aj mu a'áa ja'rá'a a Cesarea, jo'tɨ ɨ Cornelio huaja'cho'va'ca'aj, a'ɨ́ɨjma jamuan ɨ ju'ihuáamua', ajta ɨ maj tyamua naa tyá'muatye, néijmi'i mu tyúusɨɨj u chi'tá.
44010025	Tɨ'ɨj Pedro ará'aj a' tɨ ja'che, a'ɨ́ɨ pu ja'antyinájchaca' a'ɨ́jna ɨ Cornelio, aj pu'ij tyítunutaca' a tɨ jóonye ɨ Pedro, tɨ'ij jaatyáanajche.
44010026	Ajta ɨ Pedro ja'ajriáj, a'yaa pu tyaaté'exaa tɨjɨn: ―Huatyéjchaxɨj, tyévij nu nyajta nyáaj pué'een, patɨ'ɨj muáaj.
44010027	'Matɨ'ɨj tyu'taxáata jujɨ́ɨmua', aj mu mij utyájrupi u chi'táj, tɨ'quij a'ɨ́jna ɨ Pedro huo'séej ɨ maj jéehua tyúusɨɨj ɨ tyeɨ́tye.
44010028	Pedro pu a'yan tyihuo'te'exaa tɨjɨn: ―Mua'aj xu jamua'ree tɨ ɨ tayi'rá quee tyitaatá'ca ityájma ɨ tyaj Israél jitze ajtyáma'can, tyaj a'yan tyityojó'jujhua'nye' a'ɨ́ɨjma jamuan ɨ maj séej chuéj japua ja'ma'can, nyi tyaj huá'muaariaj. Ma ajta ɨ Dios pu naamua'tyej nyaj quee a'yan tyá'xajta yee capu naa een mu a'tɨ́j, nusu yee xána'visi' pu huase'rin a'mújna.
44010029	A'ɨ́j nu jɨn, matɨ'ɨj naatajé nyaj mu mujo'vé'me, canu tyi'tɨ́j je'ej tyu'taxájtaca'. A'yaa nu tyá'xɨe've' nyaj jáamua'ree ji'quij éej jɨme' setyinaatacho'vej.
44010030	'Aj pu'ij a'yan tyu'tanyú a'ɨ́jna ɨ Cornelio tɨjɨn: ―Pu'ríj muáacua xɨcáj tyoomé, yaapua'aj a'tzáaj, a'yaa nu huaquéej iiye'ej nyiché, nyatɨ'ɨj huatyéenyu ɨ Dios jimi, a'tzáaj yaacɨj je'ta' ucamá'caj ɨ xɨcáj, tɨ'quij a'tɨ́j huataséjre nye jimi, naa pu tyi'tyama'astájyi'caa a'ɨ́jna ɨ tɨ jucáchajca'aj.
44010031	Ajta a'yan tyinaaté'exaa a'ɨ́jna ɨ a'tɨ́j tɨjɨn: "Cornelio, Dios pu arí jáanamuajri' a'ɨ́jcɨ ɨ paj jimi huatyéenyuj, ajta pu jo'támua'reeri' a'chu paj tyihuo'tapuéjve ɨ maj quee je'ej tyé'ejviicue'.
44010032	Pata'aj huo'ta'ítye maj ujo'ju'un a chájta' tɨ a'yan tyaja'rájtyapua tɨjɨn Jope, miche' uyo'vé'vi'tɨj a'ɨ́jcɨ ɨ Simón, ɨ tɨ ajta a'yan ántyapuaj tɨjɨn Pedro, a'áa pu jo'ca jo'tɨ ja'che ɨ Simón, a'ɨ́jna ɨ navíj tɨ tyí'ihua'caa, a'áa pu ja'che a'ájna véjri' jájtyi tɨ ja'vá'asej."
44010033	A'ɨ́j nu jɨn jiye'tzín huo'ta'ítyaca' mu séecan mata'aj mojo'tájeeve, pajta muáaj xa'puɨ'ɨn paj huarɨ́j paj mujo've'mej. Ya tu'ríj tyij ijíij néijmi'i huatyu'uj, Dios pu jamua'ree je'ej tyaj ye'é tyáaxɨe've', tyata'aj néijmi'i jáanamua a'chu tɨ ɨ tavástara' tyimuaata'íj paj tyitaaté'exaatye'.
44010034	'Aj pu'ij Pedro a'yan tyihuo'té'exaa tɨjɨn: ―Nu'ri ijíij yo'itej tɨjɨn a'yaa pu tyi'ja'yájna a'ɨ́jcɨ jimi ɨ Dios néijmi'i mu juxa'aj mana'aj een sɨ́ɨj ajta sɨ́ɨj.
44010035	Néijmi'i mu jitzan juxɨe've ɨ Dios a'ɨ́ɨmaj ɨ tyeɨ́tye ɨ maj ja'tzahuatye, majta xá'puɨ'ɨn rɨcɨj.
44010036	Dios pu a'yan tyihuo'tajé a'ɨ́ɨmaj ɨ maj Israél jitze eeráma'can, a'ɨ́ɨ pu huo'té'exaa ɨ nyúucarij tɨ tyú'tyamua'viste', a'ɨ́jcɨ jɨme' ɨ Cɨríistu', a'ɨ́jna ɨ tɨ néijmi'ca vastara'.
44010037	Xu'rí jamua'ree je'ej tɨ tyi'tɨ́j huarɨ́j neijmi'que' a'ájna a Judea, a'áa pu jo'tyóoche a'ájna a Galileea, tɨ'ɨj ɨ Juan a'yan tyihuo'té'exaa ɨ tyeɨ́tye tɨ a'yan tyúuxɨe've maj huáɨ'huaj.
44010038	A'yaa xu tya'mua'ree tɨ ɨ Dios jitzan jaatyájto ɨ jujúuricame ajta ɨ tɨ néijmi'i jɨn putyi'uurejve'en, a'ɨ́jcɨ jimi ɨ Jesús Nazaret tɨ ja'macan, a'yaa pu rɨjca je'ej tɨ tyí'xa'puɨ', ajta tyihuá'huaatya'ca'aj néijmi'ca ɨ maj jajpuéetzi a'ɨ́jcɨ jɨme' tɨ tyiyáaru' tyihuá'ijtya'ca'aj. A'ɨ́ɨ pu néijmi'i putyi'uuriajva'aj, ji'nye Dios pu jitzan séejria'ca'aj.
44010039	Ityáj tu néijmi'i mua'ree je'ej tɨ tyi'tɨ́j huáruuj iiye'é jo'maj ja'che a'ɨ́ɨmaj ɨ maj Israél jitze ajtyáma'can, ajta a'ájna a Jerusalén. A'tzú atyéevicaj mu matɨ'ɨj jaaje'caj a'ɨ́jcɨ jɨme' ɨ maj yo'tatej ɨ cúruuj jitze.
44010040	Ajta ɨ Dios pu jaatájuuritye tɨ'ɨj tyoomá'ca hueíca xɨcáj ɨ tɨ huamuɨ́', ajta tyu'tá' tɨ'ij huataséjre ta jimí.
44010041	Camu neijmi'i jaaséej, sulu ityáj tu jaaséej, ɨ tɨ a'ɨ́ɨn arí ta'antyíhuoca'aj ɨ Dios. Ityáj tu jamuan tyú'cua, tyajta hua'íj a'ɨ́jcɨ jamuan ɨ Jesús tɨ'ɨj huatájuuriaca'.
44010042	'A'ɨ́ɨ pu tyitaata'íj tyej tyij huo'té'exaatye' ɨ tyeɨ́tye, yee Jesús pu a'ɨ́ɨn pué'een ɨ tɨ hua'xɨ́jtye'en néijmi'caa ɨ tyeɨ́tye, ɨ maj júuri, ajta ɨ maj merij huácuij.
44010043	Néijmi'i ɨ maj Dios jitze ma'can tyi'xaxa'ta'aj a'ɨ́ɨ mu jaxájtaca' a'ɨ́jcɨ ɨ Jesús, a'yaa mu majta tyu'taxájtaca' yee néijmi'i ɨ maj tya'antzahuatye' a'ɨ́jcɨ jimi a'ɨ́ɨ pu tyihuotú'uunyi'raj ɨ maj jɨn ootyá'ɨtzee ɨ Dios jimi.
44010044	'Ooche' pu tyi'xáataca'aj a'ɨ́jna ɨ Pedro, tɨ'ɨj ɨ júuricama'ra' ɨ Dios hua' jitzan ra'aj néijmi'ca, a'ɨ́ɨjma ɨ maj jáanamuajraca'a je'ej tɨ tyi'xájtaca'aj a'ɨ́jna ɨ Pedro.
44010045	Majta séecan ɨ maj tyá'tzaahuatye', ɨ maj a'ɨ́ɨjma jitze ajtyáma'can ɨ maj ja'antyisíjche ɨ junavíj, tyámua' mu tyo'taséej a'ɨ́ɨmaj a'ɨ́jcɨ jɨme' tɨ Dios ajta jaatyájto ɨ ju júuricamej a'ɨ́ɨjma jimi ɨ maj séej chuéj japua ja'ma'can.
44010046	Tyámua' mu tyo'taséej, ji'nye mahuó'namuajri' maj séecan nyúucarij jɨn tyí'xajtaca'aj, majta tyámua' tya'tá'caria' ɨ Dios.
44010047	Aj pu'ij a'yan tyihuo'té'exaa a'ɨ́jna ɨ Pedro tɨjɨn: ―¿Nyi je'ej tyíɨ'rij tɨ a'tɨ́j tyu'tyáanaj mej mij que huáɨ'huaj a'íimaj ɨ tyeɨ́tye, ɨ maj majta merij ja'ancuria'a ɨ júuricama'ra' ɨ Dios yaa tyatɨ'ɨj ityáj?
44010048	Ajta je'en huo'ta'íj maj huáɨ'huaj nyúucaritze' a'ɨ́jcɨ ɨ Jesús tɨ Cɨríistu' pué'een. Matɨ'ɨj mij ɨ maj huáɨ'huaca' jaatáhuaviiri' ɨ Pedro tɨ huatyá'ɨtzeere'en hua' jamuan a'chu pua'an xɨcáj.
44011001	'Aj mu mij a'ɨ́ɨmaj ɨ maj Jesús jamuan huacɨ́j, majta ɨ maj tya'tzaahuatye' ɨ maj a'áa jo'cháatɨma'caa a'ájna a Judea, a'ɨ́ɨ mu jáamua'reeri' tɨjɨn ɨ maj séej chuéj japua já'ma'can mu majta ja'ancuriáa' ɨ nyúucaria'ra' ɨ Dios.
44011002	Tɨ'ɨj a'ɨ́jna ɨ Pedro a'áa ja'rá'a a Jerusalén, je'ej mu pua'aj tyaaxájtaca' a'ɨ́ɨmaj ɨ maj majta tyá'tzaahuatye', ɨ maj ja'antyisi'chej ɨ junavíj,
44011003	a'yaa mu tyaatajé tɨjɨn: ―Je'ej paj pua'aj huarɨ́j, ji'nyé a'ɨ́ɨjma paj ujo'vá'muaariaca' ɨ maj quee ja'antyisí'chej ɨ junavíj, pajta hua' jamuan tyu'cua.
44011004	'Aj pu'ij Pedro huatyóochej tɨ huo'té'exaatye' néijmi'i je'ej tɨ tyi'tɨ́j huarɨ́j,
44011005	a'yan tɨjɨn: ―A'áa nu chájta' jo'tyávaacaj tɨ a'yan tyaja'rájtyapua tɨjɨn Jope, nyatɨ'ɨj nyoj tyenyúusima'caj ɨ Dios jimi, aj pu'ij tyi'tɨ́j nye jimi huataséjre, cáanarij tyi'tɨ́j tɨ jútye' aje'cáanyej, muáacuaque' pu tyé'ejvihuɨɨn, a'áa pu jútye' je'cáanye jo' nyaj jo'ojcatyij.
44011006	Tyámua nu tyeeséj tyi'tɨ́j eeriáa'ca'aj, aj nu nyij tyi'tyan huaséj ɨ maj muáacuaca iira'ɨ́ɨcajme, majta ɨ maj simuáruunyi, majta ɨ maj chóota' huacɨ́ɨnyajcɨ'ɨj, majta ɨ maj rá'rɨee.
44011007	'Nyatɨ'ɨj nyij nyúucarij huánamuajri', tɨ a'yan tyinaatajé tɨjɨn: ―Pedro, ájchesi, pata'aj huó'cui'nyij, pajta' huó'cɨ'me.
44011008	A'yaa nu tyu'tanyú tɨjɨn: "Canu xaa nyu'uj nyavástara', ji'nye canu a'náj tyi'tɨ́j cua'nyij ɨ tɨ quee tyéevijtɨ tɨ ajta xana'vi're'."
44011009	Jútye' pu ajtáhua'aj je'cánamuajre ɨ nyúucarij ɨ tɨ a'yan tyinaaté'exaa tɨjɨn: "Ɨ Dios tɨ tyámua' naa tyu'ruu, capaj a'yan tyí'ixajta yee tyí'xana'vi're'."
44011010	Hueícaj pu a'yan tyu'rɨ́j, ajta je'en tyíra u tajapuá a'ɨ́jna ɨ cáanarij.
44011011	Aj mu mij hueícaj ɨ tyetyáca a'áa ja'rá'a jo' nyaj jó'catyi, a'áa mu huojo'ta'ítyaca' a Cesarea mej mij nyéetzij náahuoonyij.
44011012	Ajta ɨ júuricama'ra' ɨ Dios, a'ɨ́ɨ pu naata'íj nyaj ujó'me'en hua' jamuan a'ɨ́ɨjma, nye quée je'ej tyimua'astɨ́j, a'ɨ́ɨ mu majtá jo'ju' nya jamuan a'ɨ́ɨmaj ɨ ta'ihuáamua' ɨ maj aráseej ara'asej, néijmi'i tu jo'tyájrupi u chi'tá jo'tɨ já'che a'ɨ́jna ɨ a'tɨ́j.
44011013	A'ɨ́ɨ pu taaté'exaa tɨ sɨ́ɨj ɨ tyévij huataséjre tɨ tajapuá tyí'huɨɨre' ɨ Dios jimi a'ájna jo'tɨ ja'che, a'yaa pu tyaaté'exaa tɨjɨn: "A'tɨ́j hua'ta'ítyej a'ájna a Jope mej mij uyo've'vi'tɨj a'ɨ́jcɨ ɨ Simón ɨ maj majta a'yan jatamua'muaj tɨjɨn Pedro.
44011014	A'ɨ́ɨ pu muaaté'exaatye'sij je'ej tɨ ɨ Dios tyimuaatú'uunyi'ra ajta a'ɨ́ɨmaj a'tyeɨ́tyeristyamua'."
44011015	Nyatɨ'ɨj huatyényechej nyaj tyihuo'té'exaatye', aj pu'ij ɨ júuricama'ra' ɨ Dios hua' jitzan ra'aj a'ɨ́ɨjma, a'yaa pu cha'tána'aj tɨ'ɨj jájcua ta jimi tyu'tyá'ɨtzee.
44011016	Aj nu nyij jo'támua'reeri' je'ej tɨ tyitaaté'exaa ɨ tavástara' tɨ ayan tɨjɨn: "A'yaa xaa nyu'uj tyi'ja'yájna, a'ɨ́jna ɨ Juan, a'ɨ́ɨ pu huá'ɨɨraca'a jájtyi jɨme', ma siajta mua'aj a'ɨ́j xu jɨn ɨ'huan ɨ júuricama'ra' ɨ Dios."
44011017	'A'ɨ́j pu jɨn tɨ pua'aj Dios a'yan cha'tána'aj tyihuo'tá' a'ɨ́ɨjma a'ɨ́jcɨ ɨ tɨ ajta ityájma taatá', ɨ tyaj já'antzaahua a'ɨ́jcɨ ɨ Jesús ɨ tɨ ajta Cɨríistu' pué'een, ¿ji'nye tyiɨ́'ɨrij nyej nyaj quee tyi'tá'care'en je'ej tɨ ɨ Dios tyaaxɨe've'?
44011018	'Matɨ'ɨj jáanamuajri' a'ɨ́ɨmaj ɨ maj tya'tzaahuatye' ɨ maj a'áa huacháatɨmee a'ájna a Jerusalén, camu che' huatanyúj, sulu tyámua' mu tyaatá' ɨ Dios, a'yaa me tyi'xáataj tɨjɨn: ―Pu'ri Dios huo'ta' ɨ maj séej chuéj japua ja'che mej mij jájcuan jɨn tyámua' naa tyu'mua'tyi jimi, mej mij jusén jɨn júuri muá'ra'nyij.
44011019	'Tɨ'ɨj huamuɨ́' a'ɨ́jna ɨ Esteban, aj mu mij huatyóochej maj je'ej pua'aj huo'uurej a'ɨ́ɨjma ɨ maj tyá'tzaahuatye', séecan mu mij a'áa ja'rá'aj a Fenicia, majta séecan a'ájna a Chipre, majta séecan a'ájna jo'tɨ a'yan tya'ja'rájtyapua tɨjɨn Antoquíia. Camu a'tɨ́j tɨ na'aj ixaatya'ca'aj a'ɨ́jcɨ ɨ nyúucarij ɨ Dios tɨ jitze je'ráma'can, a'ɨ́ɨjma mu'uj huaté'exaaj ɨ maj Israél jitze ajtyáma'can.
44011020	Majta ɨ séecan ɨ maj Chipre ja'ma'can a'ɨ́ɨjma jamuan ɨ maj Cirene ja'ma'can, a'ɨ́ɨ mu a'áa ja'tanyéj a'ájna a Antoquíia, aj mu mij huo'ixaj a'ɨ́ɨjma ɨ maj quee Israél jitze ajtyáma'can, a'ɨ́j mu huo'té'exaaj ɨ nyúucaria'ra' ɨ Jesús ɨ tɨ ajta tavástara' pué'een.
44011021	Jéehua pu huo'tyáhuɨɨ ɨ tavástara', a'ɨ́j mu jɨn mue'tɨ́j tyu'tatoj ɨ tyúuyi'raj, matɨ'ɨj já'antzaahua a'ɨ́jcɨ ɨ tavástara'.
44011022	Majta a'ɨ́ɨmaj ɨ maj tya'tzaahuatye', ɨ maj a'áa ja'chajca'a a'ájna a Jerusalén, matɨ'ɨj a'ɨ́ɨmaj jáanamuajri' je'ej tɨ tyi'tɨ́j huarɨ́j, a'ɨ́j mu huata'ítyaca' a'ɨ́jcɨ ɨ Bernabé a'ájna a Antoquíia.
44011023	Tɨ'ɨj a'áa ja'rá'aj, Bernabé pu jaaséej tɨ Dios tyámua' tyú'ruu a'ɨ́ɨjma jimi. A'ɨ́j pu jɨn jéehua huatóotyamua'vej, a'yaa pu tyihuo'té'exaa maj huatyóoca'nyej ɨ jutzájta' mej mij tyámua' tyityaaju'un ɨ tavástara' jimi.
44011024	A'yaa pu tyu'ruuj a'ɨ́jna ɨ Bernabé, ji'nye tyámua' pu tyí'tyevistaca'aj, a'ɨ́j pu jitze aróoca'nyajca'aj ɨ júuricama'ra' ɨ Dios, ajta jéehua tyá'tzaahuatya'ca'aj, a'ɨ́j mu mij jɨn jéehua ɨ tyeɨ́tye já'antzaahuaj a'ɨ́jcɨ ɨ tavástara'.
44011025	'Tɨ'ɨjte'ej jo'ra a'ɨ́jna ɨ Bernabé a'ájna a Tarso, tɨ'ij jáahuoonyi a'ɨ́jcɨ ɨ Saulo.
44011026	Tɨ'ɨj jáatyo, aj pu'ij yo'vi'tɨj a'ájna a Antoquíia, a'áa mu séej nyínyi'ra' ja'tyee hua' jamuan ɨ maj tyá'tzaahuatye', metyihua'mua'tyaaj jéehua ɨ tyeɨ́tye. A'ájna a Antoquíia a'áa mu anaquéej a'yan huojo'tamua'aj tɨjɨn cristianos.
44011027	'A'ájna xɨcáara' jitze, séecan mu a'áa ja'rá'a a'ájna a Antoquíia Jerusalén maj ja'ráacɨj, a'ɨ́ɨ mu a'ɨ́ɨn pué'een ɨ maj Dios jitze ma'can tyí'ixaj.
44011028	Sɨ́ɨj pu a'yan ántyapuaaca'aj tɨjɨn Agabo, a'ɨ́ɨ pu ajo'tyéechaxɨ hua' tzajta', a'ɨ́j pu jitze arooca'nyáaj ɨ júuricama'ra' ɨ Dios, tɨ'ij a'yan tyihuo'té'exaatye' tɨ huatúuri'huaj ja'me neijmi'que' íiyaj nɨ cháanacaj japua. A'yaa pu'ij tyu'rɨ́j tɨ'ɨj a'ɨ́jna tyí'ijtaca'aj ɨ tɨ va'cán jɨn tyi'tyávaaca'aj ɨ tɨ a'yan ántyapuaca'aj tɨjɨn Claudio.
44011029	Aj mu mij ɨ maj tyá'tzaahuatye' Antoquíia maj jachajca'a, a'ɨ́ɨ mu a'yan tyaaxá'puɨn'tarej maj tyihuo'ta'ítyi're'en a'ɨ́ɨjma ɨ ju'ihuáamua' Judea maj ja'chajca'a, a'chu tɨ sɨ́ɨj caa pu tya'uurejve tɨ'ij huo'tapuéjve'en.
44011030	A'yaa mu huarɨ́j, u mu tyihuo'jo'ta'ítyi'ri' néijmi'i ɨ maj tyihuo'tapuéjve. Ajta a'ɨ́jna ɨ Bernabé, a'ɨ́jcɨ jamuan ɨ Saulo, a'ɨ́ɨ mu huo'tátui ɨ huáasij ɨ maj a'áa jo'tyú'uuca' a'ájna a Jerusalén.
44012001	'Ajta a'ájna xɨcáara' jitze, a'ɨ́jna ɨ Herodes ɨ tɨ va'can jɨn tyi'tyávaaca'aj, a'ɨ́ɨ pu huatyóochej tɨ je'ej pua'aj huo'uurej ɨ maj tya'tzaahuatye'.
44012002	A'ɨ́ɨ pu jaata'íjtaca' maj jaajé'ca a'ɨ́jcɨ ɨ Santiago, ɨ tɨ iihuáaria'ra' pué'een a'ɨ́jcɨ ɨ Juan.
44012003	Ajta tɨ'ɨj jaaséj tɨ hua'ránajchaca' a'ɨ́ɨjma ɨ maj Israel jitze ajtyáma'can, a'ɨ́j pu ajta huata'íjtaca' maj jaatyéevi' a'ɨ́jcɨ ɨ Pedro. A'yaa pu tyu'rɨ́j a'ájna matɨ'ɨj a'ɨ́j jɨn tyi'ye'estyaacaj ɨ maj pan cua'caa tɨ quee cu'ustij.
44012004	Matɨ'ɨj jaatyeví'ra'aj, aj pu'ij ɨ Herodes je'tyáana, jéehua mu tyí'cha'ɨɨca'aj, muáacuaque' mu tyiú'pu'ca'aj metyamuáacuastajma'aj. A'yaa pu tyí'mua'ajca tɨ a'ájna jaataséjrataj, tɨ'ɨj tya'náara'an ɨ maj tyi'yé'estyaa.
44012005	A'ɨ́j pu jɨn ɨ Pedro eetyánami'huaca' ajta tyámua' tyi'cha'ɨɨri'huaca'aj, majta ɨ maj tya'tzaahuatye', a'ɨ́ɨ mu jéetze jahuooca' ɨ Dios jimi a'ɨ́jcɨ jɨme' ɨ Pedro.
44012006	'Tɨ'ɨj huaré'chumua'riaca' aj pu'ij ɨ Herodes ji'ratoonyíiche' mej mij jaaséej ɨ tyeɨ́tye, ajta a'ɨ́jna ɨ Pedro a'ɨ́ɨ pu tyácusima'aj a je'ta' jo're'que'tɨ́j anajɨ́'qui'huaj ɨ cadéenaj jɨme' ju'ɨ́ɨca jitze' ajta ɨ jumuáca' jitze', majta hua'puaj ɨ xantáaru'uj ajtatápi'huaca'aj ɨ Pedro jitze, majta séecan ɨ xantáaru'uj, a'áa mu je'tyú'uuca'aj a tɨ já'pueerta maj jacha'ɨɨca'aj.
44012007	Aj pu'ij jiye'tzijme' sɨ́ɨj tɨ tajapuá tyí'huɨɨre' huataséjre a'újna jo'maj tyeɨ́tye já'namuacaa, tɨ'quij uhuanyéeri'cɨriajraa, aj pu'ij jaatóoriajxɨ a'ɨ́jcɨ ɨ Pedro ajta a'ɨ́ɨn huájɨj, tɨ'quij a'yan tyaataje tɨjɨn: ―Ca'nácan, ájchesi. Aj pu'ij aja'ajvátzɨj ɨ cadéenaj a chóota' a'ɨ́jna ɨ tɨ jɨn anajɨ́'qui'huajma'caaj ɨ Pedro.
44012008	Aj pu'ij a'yan tyaaté'exaa tɨjɨn: ―Tyu'tyé'echejtye' pajta ajtá'aca'queetye'. 'Aj pu'ij a'yan huarɨ́j ɨ Pedro, ajtáhua'aj a'yan tyaaté'exaa a'ɨ́jna ɨ tɨ tajapuá tyí'huɨɨre' tɨjɨn: ―Uca'arújtyi'raj mua' máancaj, pata'aj nyajamuan jo'me.
44012009	'Aj pu'ij iirájra ɨ Pedro, cújta' a'ɨ́jcɨ ɨ tɨ tyí'huɨɨre' u tajapuá, ajta quee jamua'reeria'ca' tyij a'yan tyi'ja'yájna je'ej tɨ tyi'tɨ́j uuriajca' a'ɨ́jna ɨ tɨ tyí'huɨɨre' u tajapuá, nusu tyi'tyáamaarasima'aj na'aj.
44012010	Matɨ'ɨj mij ajo'ré'nyej jo'maj je'tyú'uuca'aj ɨ xantáaru'uj ɨ maj tyí'cha'ɨɨca'aj, majta áyee séecan jimi ɨ xantáaru'uj, aj mu mij ajo'ré'nyej jo'tɨ tyapúusti' puéertara' je'tyéjvee jo'tɨ je'ráanya ɨ juyéj, tɨ'quij jusɨ́ɨj antacúj ɨ puéerta, aj mu mij iiráacɨj, a'ɨ́j mu jitze huaju'ca'aj ɨ juyéj. Matɨ'ɨj mooj ajooju'caj jo'tɨ jo'ré'nyaa ɨ juyéj, aj pu'ij jiye'tzín jo'ra a'ɨ́jna ɨ tɨ tajapuá tyi'huɨɨre'.
44012011	Aj pu'ij uhuóomua'tzɨj a'ɨ́jna ɨ Pedro, a'yaa pu'ij tyu'taxájtaca' tɨjɨn: ―Nu'rí jamua'ree tɨ a'yan tyi'ja'yájna tɨ tavástara' séej ujo'ta'ítyaca' ɨ tɨ tyí'huɨɨre' u tajapuá tɨ'ij a'ɨ́ɨn nɨi'rátoonyi, tɨ'ij quee a'yan tyí'nyooriaj je'ej tɨ tya'xɨe've' a'ɨ́jna ɨ Herodes, majta a'ɨ́ɨmaj ɨ maj Israél jitze ajtyáma'can.
44012012	'Tɨ'ɨj jáamua'reeri' tɨ a'yan tyi'ja'yájna, aj pu'ij jo'ra, a'áa pu ja'rá'a a Maríia tɨ já'che, náanajra' a'ɨ́jcɨ ɨ Juan tɨ ajta a'yan ántyapuaj tɨjɨn Marcos. A'áa mu jóosɨɨria'ca'aj jéehua ɨ tyeɨ́tye ɨ maj jahuooca'aj ɨ Dios jimi.
44012013	Tɨ'quij a'ɨ́ɨn tye'ejtyáto'sixɨj jo'tɨ já'pueerta, aj pu'ij íjmue'estɨ' iirányeeriaca' tɨ a'yan ántyapuaj tɨjɨn Rode, tɨ'ij jaaséej a'tɨ́j tɨ pué'een.
44012014	Tɨ'ɨj a'ɨ́ɨn jaamuá' tɨ ɨ Pedro atyaja'xajtaca'aj, capu tya'antacúj, ji'nye huápuɨ'ɨj pu huatóotyamua'vej a'ɨ́jna ɨ íjmue'estɨ', tɨ'quij huaria'tɨéechajra tɨ'ij huo'té'exaatye' tɨ ɨ Pedro aje'tyéjvee a tɨ ja'pueerta.
44012015	Aj mu mij a'yan tyaaté'exaa a'ɨ́jcɨ ɨ íjmue'estaj tɨjɨn: ―Puá'tɨmue' papu'uj. 'Ajta a'ɨ́jna, je'cajnɨme' pu a'yan tyi'xajtaca'a tɨ a'yan tyi'ja'yájna. Majta a'ɨ́ɨmaj a'yan mu tyi'xajtaca'aj tɨjɨn: ―Capu a'ɨ́ɨn pué'een, a'ɨ́ɨ pu'uj pué'een ɨ tajapua tɨ tyi'huɨɨre' ɨ tɨ jacha'ɨ́j.
44012016	'Meentyij óoche' ɨ Pedro tye'ejtyáto'xa'aj ɨ puéerta jitze, aj mu mij tya'antacúj, matɨ'ɨj jaaséej metyu'tátzɨn.
44012017	Jumuájca' pu jɨn huo'té'exaa a'ɨ́jna ɨ Pedro mej mij quée che' je'ej tyáhuaasime', aj pu'ij huo'té'exaa je'ej tɨ tyi'rájto a'ɨ́jna ɨ tavástara' jo'tɨ je'tyánamihuaca'a, ajta a'yan tyihuo'té'exaa tɨjɨn: ―Siata'aj jaaté'exaatye'en a'ɨ́jcɨ ɨ Santiago, siajta ɨ séecan ɨ ta'ihuáamua'. Aj pu'ij iirájra, tɨ'quij aja'hua' yee ja'rá'aj.
44012018	'Yaa ariá'pua'aj tɨ'ɨj huatapuá'riaca', jéehua pu quee je'ej hua'miteerastyaca'a ɨ xantáaru'u, ji'nye camu jamua'reeria'ca' je'ej tɨ tyi'tɨ́j huarɨ́j a'ɨ́jcɨ jimi ɨ Pedro.
44012019	Aj pu'ij ɨ Herodes tyu'ta'íjtaca' maj jáahuonyij, majta a'ɨ́ɨmaj camu jáatyo, a'ɨ́j pu jɨn a'ɨ́ɨjma jitze tyo'ojpuárij ɨ xantáaru'u ɨ maj jacha'ɨɨca'a, ajta je'en huo'ta'íjtaca' maj huó'cui'nyij. Tɨ'ɨj a'yan tyu'rɨ́j, aj pu'ij ɨ Herodes éerájra a Judea, tɨ'quij a'áa jo'raj a Cesarea, a'áa pu ja'chaj ja'raaj.
44012020	'A'ɨ́jna ɨ Herodes, tyámua' pu tyihuá'jaaxɨejvi'raca' a'ɨ́ɨjma ɨ maj a'áa jo'cháatɨma'caj a Tiro majta a Sidón, a'ɨ́ɨ mu mij tyúusɨɨj, matɨ'ɨj mij uja'tanyéj a'ájna a Cesarea. Matɨ'ɨj mij séej huamué'tɨj ɨ a'tɨ́j tɨ a'yan ántyapuaaca'aj tɨjɨn Blasto, a'ɨ́ɨ pu a'ɨ́ɨn pué'een ɨ tɨ jahuɨɨria'ca' a'ɨ́jcɨ ɨ Herodes, a'ɨ́ɨ pu huo'tyáhuɨɨ mej mij jaatáhuavii a'ɨ́jcɨ ɨ Herodes tɨ'ij quee che' hua'jaaxɨejvi'ra a'ɨ́ɨjma, ji'nye ɨ Tiro maj ja'chajca' majta a Sidón, a'áa mu tyaja'huoocaria'aj ɨ maj tyicua', a'ájna ɨ chuéj japua jo'tɨ tyejé'ijta a'ɨ́jna ɨ Herodes.
44012021	A'ájna xɨcáara' jitze maj jaaxá'puɨn'tare, a'ɨ́ɨ pu ucóochejtye ɨ jusíicu' ɨ maj jɨn jáamua'tyij tɨ a'ɨ́ɨn pué'een ɨ tɨ va'can jɨn tyí'ijta, aj pu'ij acáayijxɨ ɨ ɨpuárij jitze, tɨ'quij tyihuá'tyixaa néijmi'caa ɨ tyeɨ́tye.
44012022	Matɨ'ɨj jáanamuajri' a'ɨ́jcɨ ɨ Herodes, a'yaa mu tyityeetyejíihuajra tɨjɨn: ―A'íjna ɨ tɨ tyi'xaj capu tyévij pué'een, sulu dios pu pué'een.
44012023	A'ájna pu'uj tána'aj, sɨ́ɨj ɨ tɨ tyí'huɨɨre' u tajapuá ɨ tavástara' jimi puéejtzi pu jatá' a'ɨ́jcɨ ɨ Herodes, tɨ'ij a'ɨ́ɨn tyi'ijcuí'nye, ji'nye capu tyaatatyójtzi'rej ɨ Dios, aj pu'ij huatyéchui'nurej tɨ'quij huamuɨ́'.
44012024	'Ajta ɨ nyúucaria'ra' ɨ Dios, néijmi'que pu huanamuáariajraa, jo'tɨ na'aj mu jaxataca'aj.
44012025	Matɨ'ɨj a'ɨ́ɨmaj ɨ Bernabé ajta ɨ Saulo ja'antyicɨ'ɨj ɨ maj tyu'muarɨej a'ájna a Jerusalén. Aj mu mij jo'cɨ́j majta a'ɨ́j jo'ví'tɨj a'ɨ́jcɨ ɨ Juan ɨ tɨ ajta a'yan ántyapuaca'aj tɨjɨn Marcos.
44013001	'A'ájna tyeyúuj tɨ jo'tyéjve a chájta' tɨ a'yan tya'ja'rájtyapua tɨjɨn Antoquíia, a'áa mu séecan jo'tyú'uuca'aj ɨ maj tyí'ixajtaca'aj ɨ Dios jitze ma'can, majta séecan ɨ maj tyihuá'mua'tyajca'aj ɨ tyeɨ́tye. A'ɨ́ɨ mu a'ɨ́ɨn pué'eenya'aj a'ɨ́jna ɨ Bernabé, ajta ɨ Simón, ɨ maj majta a'yan jatamua'muaj tɨjɨn tɨ xu'muara', ajta ɨ Lucio Cirene tɨ ja'ma'can, ajta ɨ Manaén (a'ɨ́jna ɨ Manaén, a'ɨ́j pu jamuan huave'sej ɨ Herodes ɨ tɨ tyí'ijtaca'aj néijmi'que' a Galileea), ajta a'ɨ́jna ɨ Saulo.
44013002	A'ájna matɨ'ɨj jusɨ́ɨria'caj ɨ tavástara' jimi, majta ju'itziva'aj, aj pu'ij ɨ júuricama'ra' ɨ Dios a'yan tyihuo'té'xaa tɨjɨn: ―Siahua'vé'vi'tɨchij a'mújcɨj mu Bernabé, siajta mu Saulo mata'aj a'yan tyu'tyáhuɨɨre'en a'ɨ́jcɨ jɨme' ɨ muarɨe'rij ɨ nyaj nyeríj jɨn hua'antyíhuoo.
44013003	'Matɨ'ɨj jatahuavíiraj ɨ Dios majta huo'ítzi'va'aj, majta hua'vá'muarɨe'xɨ'ɨj ɨ huá'mu'uutze', aj mu mij huo'ta'ítyaca' maj jo'cɨɨnyej.
44013004	'A'ɨ́jna ɨ júuricama'ra' ɨ Dios, a'ɨ́ɨ pu huo'ta'ítyaca' a'ɨ́jcɨ ɨ Bernabé, ajta ɨ Saulo, mej mij a'áa jó'ju' a'ájna chájta' tɨ a'yan tya'ja'rájtyapua tɨjɨn Seleucia, a'áa mu mij báarcuj jitze atyáacɨj, matɨ'ɨj mij antacɨ́j séej chuéj japua tɨ a'yan tya'ja'rájtyapua tɨjɨn Chipre.
44013005	Matɨ'ɨj a'áa ja'ra'aj jo'tɨ ɨ báarcuj ja'ajtyéecha'ca, a tɨ a'yan tya'ja'rájtyapua tɨjɨn Salamina, aj mu mij huatyóohuij maj huo'ixaatye' ɨ nyúucaria'ra' ɨ Dios, a'úu mu tyihuá'ixaatya'ca'aj ɨ hua' tyeyúuj tzajta' a'ɨ́ɨjma ɨ maj Israél jitze ajtyáma'can. A'ɨ́ɨ pu ajta ɨ Juan hua' jamuan huamá'ca'aj, a'ɨ́ɨ pu'ij huá'huɨɨria'ca'aj.
44013006	'Néijmi'que' mu cɨɨnyaca'aj tɨ'ɨj na'aj va'tɨ́j a'chájta, matɨ'ɨj mij a'áa ja'rá'a chájta', tɨ a'yan tya'ja'rájtyapua tɨjɨn Pafos, a'áa mu séej ja'antyinájchaca' tɨ tyi'chapuáa Israél tɨ jitze ajtyáma'can, a'yaa pu ántyapuaaca'aj tɨjɨn Barjesús, ɨ tɨ hue'tzij jɨn tyi'hua'ixaatya'ca'aj ɨ Dios jitze ma'can.
44013007	A'ɨ́jna ɨ tɨ tyi'chapuáaraj, a'ɨ́ɨ pu jamuan ajo'tyávaaca'aj a'ɨ́jcɨ ɨ tajtúhuan ɨ tɨ a'yan ántyapuaaca'aj tɨjɨn Sergio Paulo, tyamua pu metyóomua'riajca'aj a'ɨ́jna ɨ tajtúhuan, aj pu'ij huo'tacho'vej a'ɨ́jcɨ ɨ Bernabé, ajta ɨ Saulo, ji'nye janamuájramuɨ'ca ɨ Dios nyúuca.
44013008	Ajta ɨ tɨ tyi'chapuáara'aj a'yaa pu ántyapuaaca'aj hua' nyúuca jɨme' ɨ Griegos tɨjɨn Elimas, a'ɨ́ɨ pu tyu'tyáanaj tɨ'ij quee tya'antzaahuatye'en ɨ tajtúhuan.
44013009	Ajta ɨ Saulo, ɨ tɨ ajta a'yan ántyapuaj tɨjɨn Pablo, a'ɨ́j pu jitze juca'nyáaj ɨ júuricama'ra' ɨ Dios, tɨ'ɨj ij ja'ráasej tyámua' naa.
44013010	Tɨ'quij a'yan tyaate'exaa tɨjɨn: ―Muáaj mu paj tyí'hue'tacaa, pajta je'ej pua'aj metyóomua'rej, tyiyáaru' pu 'atáata, muáaj paj quée janamuajramuɨ' ɨ tɨ náa een. ¿Ji'nye petyihua'antyi'úunyi'ra' ɨ maj a'yan rɨcɨj je'ej tɨ tyáaxɨe've' ɨ Dios?
44013011	Pu'rí Dios puéejtzi muaatá'si, pua'racúunyij paj pua'mej, capaj che' tyi'tɨ́j séeraj puá'mej a'chu pua'an xɨcáj. 'Aj pu'ij a'yan tyá'ra je'ej tɨ tyaaté'exaa ɨ Pablo, tɨ'quij aracúunyij já'ra a'ɨ́jna ɨ tɨ tyi'chapuáaraj, aj pu'ij a'tɨ́j huáhuo tɨ'ij ja'naví'ra, ji'nye capu che' atányeerica'aj.
44013012	Tɨ'ɨj a'ɨ́j huaséj ɨ tajtúhuan, aj pu'ij tya'antzaahua, ajta tyámua naa tyo'tasej a'ɨ́jcɨ jɨme je'ej maj ye'ej tyihuo'muá'tye ɨ tavástara' nyúuca.
44013013	'A'ɨ́jna ɨ Pablo, majta a'ɨ́ɨmaj ɨ maj jamuan jó'ujhua'nya'aj, a'áa mu atyáacɨj ɨ báarcuj jitze a'ájna a Pafos, matɨ'ɨj mij a'áa ja'rá'a a'ájna chájta' tɨ a'yan tya'ja'rájtyapua tɨjɨn Perge, a'áa tɨ huataca'aj a Panfilia, ajta a'ɨ́jna ɨ Juan a'áa pu huajoohuá'xɨj, tɨ'quij huariá'raa a'ájna a Jerusalén.
44013014	Majta a'ɨ́ɨmaj ɨ séecan, a'ɨ́ɨ mu eeráacɨj a'ájna a Perge, matɨ'ɨj mij a'áa ja'rá'a a'ájna a Antoquíia, a'áa tɨ huataca'aj a Pisidia. A'áa mu jo'tyájrupi hua' tyeyúuj tzajta' a'ájna xɨcáara' maj jitzán juso'pi, matɨ'ɨj mij huatyára'saca'.
44013015	Matɨ'ɨj jo'jíiva'aj ɨ yu'xarij ɨ tɨ anxɨvi, majta séecan ɨ yu'xarij ɨ maj jo'yú'xaca'a ɨ maj tyi'xajtaca'a ɨ Dios jitze ma'can. Aj mu mij ɨ maj tyí'ijta u tyeyúuj tzajta', a'ɨ́ɨ mu a'yan tyihuo'té'exaa tɨjɨn: ―Ta'ihuáamua'a, tɨ pua'aj tyi'tɨ́j siahuá'ixaatya'cuj ɨ tyeɨ́tye ɨ siaj jɨn ca'nyíjra'aj huo'ta'an, siahuo'té'exaatye' ijíij.
44013016	'Tɨ'quij huatyéechaxɨj a'ɨ́jna ɨ Pablo, aj pu'ij ɨ jumuáca' jɨn huo'tá'ijmujri' mej quee je'ej tyáhuaasime'en, a'yaa pu tyihuo'te'exaa tɨjɨn: ―Setyu'namuajri' mua'aj mu siaj Israél jitze ajtyáma'can, siajta mua'aj mu siaj séej chuéj japua jama'can, mu siaj ja'tyese'ej ɨ Dios.
44013017	A'ɨ́jna ɨ hua' Dios ɨ maj Israél jitze ajtyáma'can, a'ɨ́ɨ pu hua'antyíhuo a'ɨ́ɨjma ɨ tahuáasimua'cɨ'ɨj, jéehua pu huo'tamue'rej, matɨ'ɨj móoj a'áa jo'tya'caj a'ájna a Egipto jo' maj quee ja'chajca'aj. A'tzú a'tyéevi'caj pu ɨ Dios hue'rájto a'ájna a Egipto, a'ɨ́jcɨ jɨme' ɨ tɨ néijmi'i jɨn putyí'uurej.
44013018	A'ɨ́ɨ pu hua' jɨme' hua'tyéeviicue'rej huá'puatyej nyinyi'ra' matɨ'ɨj jó'ujhua'nya'aj a'ájna jo' tɨ quee ja'tyi'tɨj.
44013019	Ajta arahua'puaquej pu hua'antyipuá'rij ɨ tyeɨ́tye ɨ maj a'áa jo'cháatɨma'caa ɨ séej chuéj japua, tɨ a'yan tya'ja'rájtyapua tɨjɨn Canaán, tɨ'ɨj 'ij huo'tapuéejve a'ɨ́jcɨ ɨ chuéj a'ɨ́ɨjma ɨ tahuáasimua'cɨ'ɨj.
44013020	A'yaa pu á'tyeej a'chu muáacua anxɨ́tye, japuan hua'puatyej japuan tamuamuata nyinyi'ra'aj. Ajta je'en Dios huo'tá' ɨ juyóojmua' tɨ tyihuo'ta'íjtye' juéesi jɨme', a'yaa mu tyityaju'ca'aj 'asta na' quee huaséjre a'ɨ́jna ɨ Samuel ɨ tɨ Dios jitze ma'can tyí'xajtaca'aj.
44013021	Aj mu mij jaatáhuaviiri' tɨ sɨ́ɨj tye'entyájrutye tɨ'ij va'can jɨn tyu'ta'íjta, tɨ'quij ɨ Dios a'yan tyu'ta' tɨ sɨ́ɨj tyu'tyáhuɨɨre' hua'puatyej nyinyi'ra'aj jɨme', a'ɨ́ɨ pu a'ɨ́ɨn pué'eenya' a'ɨ́jna ɨ Saúl tɨ yóojra' pué'eenya'a a'ɨ́jcɨ ɨ Quis, ɨ tɨ hua' jitze ajtyáma'cantaca'aj a'ɨ́ɨjma ɨ maj Benjamín jitze eeráanyej.
44013022	A'tzu a'tyéevi'caj tɨ'quij te'ej ɨ Dios jáa'ri'ri' ɨ tɨ jɨn tyihuá'ijtya'ca'aj a'ɨ́jna ɨ Saúl, ajta a'ɨ́j huatá' ɨ David tɨ'ij tyihuo'ta'íjtye'en, tɨ'ɨj a'yan tyu'taxájtaca' ɨ Dios tɨjɨn: "Nyáaj nu ja'antyíhuo a'ɨ́jcɨ ɨ David, ɨ tɨ yóojra' pué'een a'ɨ́jcɨ ɨ Isaí, tyámua' pu tyina'astijre', néijmi'i pu a'yan tyí'uurej je'ej nyaj tyáaxɨe've'."
44013023	Sɨ́ɨj tɨ a'ɨ́j jitze eeráma'can ɨ David, a'ɨ́ɨ pu a'ɨ́ɨn pué'een ɨ Jesús, ɨ tɨ Dios uyo'ta'ítyaca' tɨ'ij hua' japua huatányuunyij a'ɨ́ɨjma ɨ maj Israél huacháatɨmee, a'yaa pu tya'rá'aste ɨ Dios ɨ tɨ jɨn atóoraj.
44013024	Tɨ'ɨj quee xu uve'nyáava'caj a'ɨ́jna ɨ Jesús, pu'ríj ɨ Juan hua'ixaatya'ca'aj néijmi'caa a'ɨ́ɨjma ɨ maj Israél jo'cháatɨme, a'yaa pu tyihua'ixaatya'ca' tɨ a'yan tyúuxɨe've' maj seequé tyu'mua'tyij jutzájta', majta huáɨ'huaj.
44013025	Ajta tɨ'ɨj arí a'ájna atyojo'ré'nyejsima'aj ɨ xɨcáara' tɨ jitzán muɨ'nyij ɨ Juan, a'yaa pu tyu'taxájtaca' tɨjɨn: "Canu nyáaj a'ɨ́ɨn pué'een ɨ siaj jachó've', sɨ́ɨj pu óoche' ya ja'vé'me, a'ɨ́jcɨ jimi capu nyéetzij nyetyévijtye' nyaj tyi'tɨ́j jɨn jaatyáhuɨɨre'en."
44013026	Nye'ihuáamua' mu siaj Abraham jitze eeráanye, siajta mua'aj mu siaj séej chuéj japua ja'macan, mu siaj ja'tyese' ɨ Dios, a'íjna ɨ nyúucarij ɨ tɨ tyi'tyáhuɨ'rii ityájma pu jitze huatama'can.
44013027	A'ɨ́ɨmaj ɨ maj Jerusalén já'chajca', majta ɨ maj tyihuá'ijtya'ca'a, camu jamua'aj a'tɨ́j tɨ pué'eenya'aj a'ɨ́jna ɨ Jesús, camu majta yo'itée muá'raj ɨ nyúucarij ɨ maj jo'yú'xaca a'ɨ́ɨmaj ɨ maj tyí'xajtaca'a ɨ Dios jitze ma'can, tɨ'ɨjta atyojo'ré'nyej a'ájna xɨcájra' ɨ maj jitzan juso'pi, a'ɨ́ɨ mu a'yan tya'rá'astej a'ɨ́jcɨ ɨ nyúucarij matɨ'ɨj jitzan tyó'ojpuá'rij a'ɨ́jcɨ ɨ Jesús.
44013028	Camu je'ej ja'tyoova'aj tyi'tɨ́j maj jitzan újpuáritye'en mej mij jaaje'caj, matɨ'ɨj mij jaatáhuaviiri' a'ɨ́jcɨ ɨ Piláato tɨ a'ɨ́ɨn jaata'íjta maj jaajé'ca.
44013029	Matɨ'ɨj néijmi'i jɨn a'yan huarɨ́j je'ej tɨ tye'yu'si'huaca' a'ɨ́jcɨ ɨ jitze yu'xarij, aj mu mij ja'ajtajá ɨ cúruuj jitze, matɨ'ɨj mij jatyá'avaataca'aj.
44013030	Ajta ɨ Dios pu jaatájurityej.
44013031	A'chu pua'an xɨcaj, Jesús pu huatóosejrataca' a'ɨ́ɨjma jimi ɨ maj jamuan huacɨ́j tɨ'ɨj a'áa ja'rájra a'ájna a Galileea, tɨ'ɨj ij a'áa ja'rá'aj a Jerusalén, ajta ijíij a'ɨ́ɨ mu a'ɨ́ɨn pué'een ɨ maj tyihuá'ixaatye' ɨ tyeɨ́tye a'ɨ́jcɨ jitze huatama'can ɨ Jesús.
44013032	'Tyajta ityáj, a'yaa tu tyajá'mua'ixaatye' a'íjcɨ ɨ nyúucarij tɨ naa huánamuajrii, a'íjna ɨ tɨ jɨn Dios atóora a'ɨ́ɨjma jimi ɨ tahuóosimua'cɨ'ɨj.
44013033	Pu'ríj ityájmaj a'yan tyi'ta'rá'astijre, ɨ tyaj hua' jitze eeráma'can, a'ɨ́j pu jɨn aróo'aste tɨ'ɨj jaatájuurij a'ɨ́jcɨ ɨ Jesús, a'yájna tɨ'ɨj tye'yu'si' ɨ chuíicarij jitze tɨ hua'pua tɨjɨn: "Muáaj paj nyiyóoj pué'een, ijíij nu'ríj nyáaj muatáata."
44013034	Pu'ríj ɨ Dios a'yan tyaataxájtaca' tɨ jaatájuuritye'ej tɨ'ij quee huatyéjpetyej ɨ tyévira'aj, a'yaa pu tyé'yu'si'huaca'a tɨjɨn: "A'yaa nu jɨ'ré'caajnɨme' tya'ránya'astesij je'ej nyaj nyerij tyi'tɨ́j tya'táratziiri' a'ɨ́jcɨ ɨ David."
44013035	A'ɨ́j pu jɨn ajta a'yan tya'xaj séej jitze ɨ chuíicarij tɨjɨn: "Capaj tyu'tá'sij tɨ huatyéjpetyej ɨ tyévira'an a'ɨ́jcɨ ɨ tɨ muahuɨɨre', ɨ tɨ 'ajta quee tyi'tɨ́j jɨn á'ɨtzeere' a jimi."
44013036	A'yaa pu tyi'ja'yájna, a'ɨ́ɨ pu ɨ David huo'tyáhuɨɨ ɨ jutyeɨ́tyeristyamua' je'ej tɨ ɨ Dios tyaata'íjtyaca'aj, a'tzú a'tyéevi'caj tɨ'quij huamuɨ́', matɨ'ɨj mij ja'vá'na a'ɨ́ɨjma jamuan ɨ huóosimua'cɨ'ɨj, ajta je'en huatyépetyaca' ɨ tyévira'.
44013037	Ajta a'ɨ́jna ɨ tyévira' ɨ Dios tɨ jaatájurij, capu huatyépetyaca'.
44013038	A'ɨ́j pu jɨn a'yan tyúuxɨe've' nye'ihuáamua', siaj jáamua'ree tɨ a'ɨ́jna ɨ Dios tyajamuaatú'uunyi'raj a'ɨ́jcɨ jɨme' tɨ Jesús huamuɨ́' ja'mua jɨme'.
44013039	A'ɨ́j pu jɨn tyihuo'tú'uunyi'raj néijmi'caa ɨ maj tya'antzaahuatye'sij, ajta ɨ yu'xarij Moisés tɨ jo'yu'xaca', capu a'náj tyi'tɨ́j jɨn tyajamuaatu'úunyi'rajche'.
44013040	Tyámua' xu'uj mua'aj tɨ'ij quee a'yan tyaja'muáa'uurej je'ej maj tyo'yu'xaca' a'ɨ́ɨmaj ɨ maj tyí'ixajtaca'aj ɨ Dios jitze ma'can.
44013041	A'yaa mu tɨjɨn: Cásɨ' mu siaj já'xaahuaj, xu'huóomua'tzij ɨ jutzájta', siajta yo'hua'xɨj, ji'nye ijíij tɨ yaa joomej, tyi'tɨ́j nu jɨn a'yan tyi'úurej ɨ siaj quee ja'antzaahuatye'sij, tɨ pua'aj a'tɨ́j já'mua'ixaatya'aj.
44013042	'Matɨ'ɨj iiráacɨj u tyeyúuj tzajta, a'ɨ́jna ɨ Pablo majta ɨ maj jamuan huaju'ca'aj, aj mu mij séecan huo'táhuaviiri'i mej mij majtáhua tyihuo'muatyej séej jitze ɨ xɨcáj maj jitzan juso'pii.
44013043	Tɨ'ɨj antyipua'riaj ɨ maj huóosɨɨ u tyeyúuj tzajta, jéehua mu ɨ tyeɨ́ɨtye ɨ maj Israél jitze ajtyáma'can, majta séecan ɨ maj jaataxɨé've ɨ huá'ye'ra, a'ɨ́ɨ mu hua' jamuan jo'ju a'ɨ́jcɨ Pablo ajta ɨ Bernabé. A'ɨ́ɨ mu mij tyámua' tyihuo'ixaa, mej mij a'yan tyityaju'caj je'ej tɨ tyi'huóoxɨe'vej, a'ɨ́jcɨ jɨme ɨ Dios tɨ huo'xɨe'vej.
44013044	'Tɨ'ɨj ajtáhua'aj tya'ra'aj a'ájna xɨcáara' jitze maj jitzan juso'pi, néijmi'i mu tɨn tyúusɨɨj ɨ maj a'áa huacháatɨmee, mej mij jáanamua ɨ nyúucaria'ra' tavástara'.
44013045	Matɨ'ɨj a'ɨ́ɨmaj ɨ maj Israél jitze ajtyáma'can huo'séej maj jéehua tyúusɨɨj ɨ tyeɨ́ɨtye, tyámua' mu tyihuá'anchueere, aj mu mij huatyóohuij maj a'yan tyu'xáj tɨ quee a'yan tyija'yájna je'ej tɨ tyi'xájtaca'a a'ɨ́jna ɨ Pablo, majta je'ej pua'aj tyé'jeevaca'a.
44013046	Matɨ'ɨj mij ca'nyíjra'aj huatóoa' a'ɨ́jna ɨ Pablo, ajta ɨ Bernabé, aj mu mij a'yan tyihuo'té'exaa tɨjɨn: ―A'yaa pu tyi'tacɨ'puaj tyaj anaquéej mua'ajma jamuaté'exaatye'en mu siaj Israél jitze ajtyáma'can a'íjna ɨ nyúucaria'ra' ɨ Dios. Siajta mua'aj caxu ja'taaxɨe'vej, caxu siajta tya'tzaahuatye' siaj júuri xá'ra'nyi ɨ Dios jimi jusén jɨme', a'ɨ́j tu tyij jɨn a'ɨ́ɨjma jimi ujo'ju'uj tá'ju' ɨ maj quee Israél jitze ajtyáma'can.
44013047	Ji'nye a'yaa pu tyitaata'íj ɨ tavástara' tɨjɨn: Nyáaj nu jamua'antyíhuo mu siaj Israél jitze ajtyáma'can, siata'aj huo'ixaatye'en ɨ maj quee Israél jitze ajtyáma'can, mata'aj mij jáamua'ree a'ɨ́ɨmaj ɨ nyúucarij ɨ nyaj jɨn hue'rátoosij, néijmi'que íiyaj nɨ cháanacaj japua.
44013048	'Matɨ'ɨj jáanamuajri' ɨ maj quee Israél jitze ajtyáma'can, naa mu tyityaatóotyamua'vej, matɨ'ɨj mij huatyóohuij maj a'yan tyu'taxáj tɨjɨn naa pu huánamuajrii ɨ nyúucaria'ra' ɨ tavástara', aj mu mij néijmi'i tya'antzaahuaj ɨ Dios tɨ arí hua'antyíhuoca'aj mej mij júuri muá'ra'nyij jusen jɨme'.
44013049	A'ɨ́j mu jɨn jaaxájtaca'aj ɨ nyúucaria'ra' ɨ tavástara' néijmi'que a'áa tɨ huaca'aj.
44013050	Majta a'ɨ́ɨmaj ɨ maj Israél jitze ajtyáma'can, a'ɨ́ɨ mu tyu'xájtaca' séecan jamuan ɨ úuca ɨ maj naa tyi'tye'tyeɨ́tyee, majta tzáahuatyi'ra'aj hua' jimi tyi'cha'ɨj, majta a'ɨ́ɨjma ɨ tyétyaca ɨ maj jéehua tyi'tɨ́j jɨn juxɨe'va'ca'aj a'ájna a chájta', ca'nyíjra'aj mu huo'tá' mej mij je'ej pua'aj huó'uure a'ɨ́jcɨ ɨ Pablo, majta ɨ Bernabé, mej mij hue'rá'ityej jo' maj jo'cháatɨma'caaj.
44013051	Matɨ'ɨj mij a'ɨ́ɨmaj jatacá'tzɨj ɨ juca'quee tɨ'ij cáaxɨj ɨ chuéj, mej mij a'ɨ́ɨmaj ɨ tyeɨ́tye jáamua'aree maj ootyá'ɨtzee ɨ Dios jimi, aj mu mij jo'cɨ́j, a'ájna a chájta' a tɨ a'yan tya'ja'rájtyapua tɨjɨn Iconio.
44013052	Majta a'ɨ́ɨmaj ɨ maj tyá'tzaahuatye', naa mu tyúutyamua'va'ca'aj, ajta a'ɨ́ɨn jéehua hua' jitze séejria'ca'aj ɨ júuricama'ra' ɨ Dios.
44014001	'Matɨ'ɨj a'áa ja'rá'a a'ájna a Iconio, a'ɨ́jna ɨ Pablo, ajta ɨ Bernabé, aj mu mij utyájrupi ɨ hua'tyeyúuj tzajta' a'ɨ́ɨjma ɨ maj Israél jitze ajtyáma'can, matɨ'ɨj mij tzáahuatyi'ra' jɨn tyihuo'mua'aj a'ɨ́ɨjma ɨ tyeɨ́tye, a'ɨ́j mu jɨn jéehua tya'antzaahua a'ɨ́ɨmaj ɨ maj Israél jitze ajtyáma'can, majta ɨ maj séej chuéj japua ja'ma'can.
44014002	Majta séecan ɨ maj quee tyá'tzaahuatya'ca'a, a'ɨ́ɨ mu ca'nyíjra'aj huo'tá' a'ɨ́ɨjma ɨ maj séej chuéj japua ja'ma'can, mej mij a'ɨ́ɨmaj je'ej pua'aj huojo'namuájraj a'ɨ́ɨmaj ɨ maj tya'tzaahuatye.
44014003	A'ɨ́j mu jɨn a'áa ja'tyee a'ɨ́jna ɨ Pablo, ajta ɨ Bernabé, a'ɨ́j mu jitze tyi'ca'nyáaj ɨ tavástara' metyihuo'ixaaj, ajta ɨ tavástara' a'yaa pu tya'xa'puɨ'ɨntaria'ca'aj je'ej maj a'ɨ́ɨmaj tyi'xajtaca'aj, a'ɨ́jcɨ jɨme' tɨ Dios hua'xɨe've', a'ɨ́j pu jɨn ca'nyíjra'aj huo'tá' mej mij a'yan huárɨnyij, majta jáamua'ree ɨ tyeɨ́tye yee ɨ Dios mu jitze aróoca'nyej.
44014004	Majta ɨ tyeɨ́tye ɨ maj a'áa já'chajca'aj a chájta', a'ɨ́ɨ mu je'ta huacɨ́j, séecan mu a'ɨ́ɨjma jamuan ɨ maj Israél jitze ajtyáma'can, majta séecan a'ɨ́ɨjma jamuan ɨ Jesús maj jamuan huacɨ́j.
44014005	Aj mu mij a'ɨ́ɨmaj ɨ maj Israél jitze ajtyáma'can, majta a'ɨ́ɨmaj ɨ maj séej chuéj japua já'ma'can, a'ɨ́ɨ mu jaaxá'puɨ'ɨntarej a'ɨ́ɨjma jamuan ɨ maj tyi'tyatyíj, mej mij je'ej pua'aj tyihuo'tyáxɨj, majta huo'tyáto'sixɨj tyetyéj jɨme'.
44014006	Ajta a'ɨ́jna ɨ Pablo ajta ɨ Bernabé, matɨ'ɨj jáamua'reeri' aj mu mij huatóo'uj, a'áa mu ja'rá'a a tɨ a'yan tya'ja'rájtyapua tɨjɨn Listra, ajta tɨ a'yan tya'ja'rájtyapua tɨjɨn Derbe, a'áa pu jitzan ja'ajtyáma'can a'ájna a Licaonia, majta néijmi'que a'áa tɨ hua'ca'aj,
44014007	jo' maj majta huaja'ixaatya'ca'aj ɨ tyeɨ́tye ɨ nyúucaria'ra' ɨ Dios.
44014008	'A'áa pu sɨ́ɨj jo'tyávaaca' a'ájna a Listra, tyévij tɨ quée ráyi'vajca'aj. Capu huáyi'caa, ji'nye a'yaa pu eenya'aj huanɨé'huaca'. A'íjna ɨ tyaatɨ' a'áa pu jo'tácatyij,
44014009	jatyanamuáarasiama'aj je'ej tɨ tyí'ixajtaca'a a'ɨ́jna ɨ Pablo, tɨ'quij ɨ Pablo jaaséej tɨ jéehua tya'tzaahuatya'ca'aj tɨ'ij huarúj.
44014010	Aj pu'ij a'yan tyaatajé ca'nyíin jɨme' tɨjɨn: ―Huatyéjchaxɨ, tyámua' naa. 'Tɨ'quij a'ɨ́ɨn 'ájtzunaca', ajta je'en huatyóochej tɨ rájra'nyij.
44014011	Matɨ'ɨj jaaséej je'ej tɨ tyi'tɨ́j huáruuj ɨ Pablo, aj mu mij huatyejíihuajra ɨ tyeɨ́ɨtye junyúuca jɨme' ɨ maj jɨn tyí'xaj a'ájna Licaonia, a'yaa mu tɨjɨn: ―Dioosij mu ya va'cáanye, a'yaa muaasé'rihuaj matɨ'ɨj tyétyacaa mej mij ya huataséjre' ta jimi.
44014012	'A'yaa mu tyu'taxájtaca' tɨjɨn: ―A'mújna mu Bernabé, a'ɨ́ɨ pu a'ɨ́jna pué'een ɨ dios tyaj a'yan jatamuá'mua tɨjɨn Júpiter, ajta a'mújna mu Pablo, a'ɨ́ɨ mu a'ɨ́ɨn pué'een a'ɨ́jna ɨ Mercurio, a'yaa mu jaatamuá'a a'ɨ́jcɨ ɨ Pablo, ji'nye a'ɨ́ɨ pu tyi'xájtaca'a.
44014013	A'ɨ́jna ɨ puáarij tɨ jɨn tyí'huɨɨre' ɨ tyeyúuj tzajta, Júpiter tɨ ántyapuaj a'áa tɨ jo'tyávaaca'aj jo'tɨ jo'tyárutyi'ij a chájta', a'ɨ́ɨ pu túuru'uj ajootoj, ajta ɨ xúuxu' tɨ to'tyátutzijhua, majta ɨ tyeɨ́tye, a'yaa mu tya'xɨe'va'ca'aj mej tyihuo'támu'vejritye'en.
44014014	Matɨ'ɨj jáamuareeri a'ɨ́jna ɨ Pablo, ajta ɨ Bernabé, aj mu mij tya'cásujtza'naj ɨ tyúucaana, matɨ'ɨj mij an jo'tyájrupi ɨ tyeɨ́tye tzajta' mua'antyijíihua,
44014015	a'yaa mu tɨjɨn: ―Mua'aj tyétyaca, ¿ji'nye sij tásij a'yan tyi'tyarɨcɨj? Ityáj tu tyajta tyétyaca pué'een, yaa siatɨ'ɨj mua'aj. A'yaa tu éej nɨme' mu jo'vá'ju' tyata'aj jamuaté'exaatye' siaj sij jaatapua'cɨ'taj a'íjcɨ ɨ tɨ quee tyi'tɨ́j huɨɨre', siajta ja'antzaahuatye'e ɨ Dios tɨ júuri, ɨ tɨ jaatyátaahuaca' ɨ tajapuá, ajta ɨ cháanacaj, ajta ɨ jajtyí, ajta néijmi'i tɨ'ɨj na'aj pua'muaj tyí'iseejre'.
44014016	A'náj ɨmua pu a'yan tyu'rɨ́j, Dios pu tyu'ta' maj ɨ tyeɨ́ɨtye a'yan rɨjca je'ej maj a'ɨ́ɨmaj tyá'xɨe'va'ca'aj.
44014017	Capu a'náj quee a'yan rɨjca je'ej tɨ tyúuxɨe've', a'ɨ́jcɨ jɨme' ɨ tɨ tyámua' rɨcɨj, ji'nye a'ɨ́ɨ pu uhuaja'ta'ítyacaa ɨ víitye, ajta tɨ tyámua tyú'cɨɨre, ajta tyajamuaatá'sij ɨ siaj jáacua'nyi, siata'aj naa tyúutyamua'va'aj.
44014018	Ma majta meríj a'yan tyihuo'te'exaatya'ca'aj, tyámua' pu tyihuo'tatyési'huarij maj huo'ta'ijmujra mej mij quee ɨ tyeɨ́tye tyihuo'támu'vejritye'en.
44014019	'Aj mu mij séecan ará'aj ɨ maj Israél jitze ajtyáma'can, ɨ maj a'áa ja'ráacɨj a Antoquíia, majta a Iconio, matɨ'ɨj mij a'yan tyihuo'té'exaa ɨ tyeɨ́tye tɨ je'ej pua'aj tyí'tyevij ɨ Pablo. Aj mu mij ɨ tyeɨ́tye jaatyáto'sij tyetyéj jɨme' a'ɨ́jcɨ ɨ Pablo, a'yaa mu tyi'muá'ajcaj tɨjɨn purí huamuɨ́', matɨ'ɨj mij ji'rasa'riéchajraa a jéjre' ɨ chájta'naj jitze.
44014020	Ajta matɨ'ɨj a'ɨ́ɨmaj ɨ maj tyá'tzaahuatye' tyúusɨɨj, a'ɨ́ɨ mu mij eetyahuíistɨraj a'ɨ́jcɨ jimi ɨ Pablo, aj pu'ij ájche, ajtáhua'aj ujo'tyájrupi u chájta', yaa ariá'pua'aj pu jo'ra a'ɨ́jcɨ jamuan ɨ Bernabé, a'áa mu jo'ju' a Derbe.
44014021	'Matɨ'ɨj huo'ixaatya'aj ɨ nyúucarij ɨ Dios tɨ jɨn hue'rátoosij, a'ájna 'a Derbe, jo'maj jéehua huojo'mue'tɨj ɨ tyeɨ́tye mej tyá'antzaahuaj, aj mu mij ta mij huariá'cɨj a'ájna 'a Listra, majta a'ájna a Iconio, majta a Antoquíia.
44014022	A'yájna ya tɨ huaca'aj jéehua mu ca'nyíjra'aj huo'ta' a'ɨ́ɨmaj ɨ maj tyá'tzaahuatye', a'yaa mu tyihuo'ixaa mej mij a'yan tyityaju'caj je'ej tɨ tyúuxɨe've'ej, majta mu a'yan tyihuo'té'exaa tɨ ajta juxɨe've' maj jaapuéjtzitaj mej mij ujo'tyájrutye jo'tɨ Dios tyeje'ijta.
44014023	Majta mu huóosi antyí'huo mej mij tyu'tyáhuɨɨre' hua' tyeyúuj tzajta', matɨ'ɨj mij huatyéenyu ɨ Dios jimi, majta huóo'itzi'va'aj, aj mu mij jitzan huotyájto a'ɨ́jcɨ ɨ tavástara' ɨ maj jitzan tyá'antzaahuaj.
44014024	'Matɨ'ɨj mu jo'ju'u a'ájna a Pisidia, a'áa mu mij ja'rá'a séej chuéj japua tɨ a'yan tya'ja'rájtyapua tɨjɨn Panfilia.
44014025	Matɨ'ɨj huo'ixáatya'a ɨ nyúucaria'ra' ɨ Dios, a'ájna chájta' tɨ a'yan tya'ja'rájtyapua tɨjɨn Perge, aj mu mijta mij jo'cɨ́j a'ájna chájta' tɨ a'yan tya'ja'rájtyapua tɨjɨn Atalía.
44014026	A'áa mu báarcuj jitze atyáacɨj, matɨ'ɨj a'áa jo'ju' séej chuéj japua tɨ a'yan tyajarajpua tɨjɨn Antoquíia, a'ájna chájta' jo' maj yo'táhuaviira'ca'aj tɨ ɨ Dios huo'cha'ɨn, mej mij a'yan tyu'muárɨe'en je'ej maj meríj tye'entyicɨ'ɨj.
44014027	Matɨ'ɨj a'áa ja'rá'aj a Antoquíia, aj mu mij hua'ajsɨɨj ɨ maj tyeyúuj tzajta' jusɨ'ɨrihua'aj, néijmi'i mu huo'té'exaa je'ej tɨ ɨ Dios tyu'muarɨej a'ɨ́ɨjma jimi, je'ej tɨ ajta ɨ tavástara' tyihuo'tá' a'ɨ́ɨjma ɨ maj séej chuéj japua ja'ma'can mej mij majta a'ɨ́ɨmaj tyá'antzaahuatye'en.
44014028	Ɨ Pablo ajta ɨ Bernabé, a'áa mu ja'tyee hua' jamuan ɨ maj tya'tzaahuatye'.
44015001	'A'áa mu a'náj séecan ja'rá'aj a'ájna a Antoquíia, Judea maj ja'ráacɨj, matɨ'ɨj mij huatyóohuij maj a'yan tyihuo'mua'tyej ɨ ju'ihuáamua', tɨ quee je'ej tyíɨ'rij tɨ Dios tyihuotu'uunyi' tɨ pua'aj mequée ja'antyisíjche ɨ junavíj, a'yájna tɨ'ɨj tyeetyájto ɨ Moisés.
44015002	A'ɨ́jna ɨ Pablo, ajta ɨ Bernabé, tyamua' mu tyihuo'ixaa tzáahuatyi'ra' jɨme', matɨ'ɨj mij a'ɨ́ɨjma antyíhuo a'ɨ́jcɨ ɨ Pablo majta ɨ Bernabé, majtahua'aj séecan, mej mij a'áa jó'ju' a Jerusalén, majta je'en jaaxá'puɨn'tare'en a'ɨ́ɨjma jamuan ɨ maj tamuáamuata' japuan hua'pua ará'asej, majta ɨ huóosi ɨ maj jusɨ'rii u tyeyúuj tzajta' a Jerusalén.
44015003	'Majtɨ'ɨj a'áa ja'ráacɨj a Antoquíia, a'áa mu je'ré'nye a Fenicia, majta a'ájna a Samaaria, majta huo'té'exaa maj majta a'ɨ́ɨmaj ɨ maj séej chuéj japua ja'ma'can tyá'antzaahuaj ɨ Dios jimi. Aj mu mij huatóotyamua'vej a'ɨ́ɨmaj ɨ maj tya'tzaahuatye matɨ'ɨj huó'namuajri' je'ej maj tyí'ixajtaca'aj.
44015004	'Matɨ'ɨj a'áa ja'rá'aj a Jerusalén a'ɨ́jna ɨ Pablo ajta ɨ Bernabé, tyámua' mu tyihuo'tyéeje a'ɨ́ɨmaj ɨ maj jusɨ'rii u tyeyúuj tzajta', majta ɨ maj tamuáamuata' japuan hua'pua ará'asej, majta ɨ huóosi. Matɨ'ɨj mij néijmi'i huo'té'exaa je'ej tɨ ɨ Dios tyámua' tyú'ruu hua' jimi ɨ séecan ɨ tyeɨ́tye.
44015005	Majta séecan a'ɨ́ɨmaj ɨ fariseos ɨ maj majta tyá'tzaahuatye', a'ɨ́ɨ mu ajhuiixɨj, matɨ'ɨj mij a'yan tyu'taxájtaca'a tɨjɨn: ―Juxɨe've' maj ja'antyísiichixɨ' ɨ junavíj a'ɨ́ɨmaj ɨ maj tya'tzaahuatye' ɨ maj séej chuéj japua ja'ma'can, miche' ja'rá'astej néijmi'i je'ej tɨ tyu'ta'íjtaca' a'ɨ́jna ɨ Moisés.
44015006	'Aj mu mij tyúusɨɨj a'ɨ́ɨmaj ɨ maj tamuáamuata' japuan hua'pua ará'asej, majta ɨ huóosij, mej mij tyihuóo'ixaatye' a'ɨ́jcɨ jɨme'.
44015007	Matɨ'ɨj a'tzú a'tyéevi'ij maj tyí'ixaj, aj pu'ij ɨ Pedro ájchej, tɨ'quij a'yan tyihuo'té'exaa tɨjɨn: ―Nye'ihuáamua', mua'aj xu seríj jamua'ree a'náj tɨ ɨmua ɨ Dios na'antyíhuo nyéetzij, nyej nyij huo'té'exaatye' ɨ nyúucarij tɨ jɨn Dios tyihuo'tú'uunyi' ɨ maj quee Israél jitze ajtyáma'can, mej mij a'ɨ́ɨmaj tya'antzaahuatye'en.
44015008	Ajta ɨ Dios, ɨ tɨ ju'mua'ree je'ej tɨ a'tɨ́j tyí'mua'tzej ɨ jutzájta', a'ɨ́ɨ pu taataséejra tɨ huo'taxɨé'vej, ji'nye a'yaa pu cha'tána'aj tyihuo'tá' a'ɨ́jna ɨ jujúuricamej tɨ'ij huatyá'ɨtzeere'en a'ɨ́ɨjma tzajta' tɨ'ɨj ajta ityájma tyitaatá'.
44015009	A'ɨ́jcɨ jimi ɨ Dios, néijmi'i tu taxá'aj tyana' éen, ji'nye a'yaa pu cha'tána'aj tyámua tyihuo'ruu matɨ'ɨj jimí tya'antzaahua.
44015010	A'ɨ́j pu jɨn, ¿ji'nye éej jɨme' a'yan setyá'xaj ɨ Dios a'ɨ́jcɨ jɨme' siaj tyihuá'ijtye' a'ɨ́ɨjma ɨ maj tyá'tzaahuatye' ye'ráj jɨme' ɨ maj quee ja'viicue'raca'aj ɨ tahuáasimua'cɨ'ɨj, tyajta ityáj?
44015011	Ma ajta, a'yaa tu tya'tzaahuatye tyaj quee tyu'najchitaca', a'ɨ́jcɨ jɨme' tɨ tavástara' tajapua huatanyúj, a'yaa pu cha'tána'aj hua' japua tyu'tányuusij a'ɨ́ɨjma.
44015012	'Aj mu mij néijmi'i huatyápua'riaca' ɨ maj tyí'ixajtaca'a, matɨ'ɨj mij huo'namuajri' je'ej maj tyihuá'ixaatya'ca' a'ɨ́jna ɨ Pablo, ajta ɨ Bernabé. Néijmi'i mu huo'té'exaa je'ej tɨ ɨ Dios tyihuo'ta' mej mij tyi'tɨ́j huotaséjratye'en ɨ maj jɨn tyámua' tyo'taséej, a'ɨ́ɨmaj ɨ maj séej chuéj japua já'ma'can.
44015013	Matɨ'ɨj ja'antyipuá'rij ɨ maj tyí'xajtaca'aj, aj pu'ij Santiago a'yan tyu'taxájtaca' tɨjɨn: ―Nye'ihuaamua', sianáanamuajri'.
44015014	Simón pu taaté'exaa tɨ ɨ Dios huo'tyáhuɨɨ a'ɨ́ɨjma ɨ maj séej chuéj japua ja'ma'can, séecan ɨ tyeɨ́tye tzajta' mej mij majta tyámua' tyaatá'an.
44015015	Je'ej maj tyí'ixaj a'ɨ́ɨmaj, a'yaa mu cha'ta mana' ará'tyeej tyo'yú'xaca' ɨ maj tyí'ixajtaca'aj ɨ Dios jitze ma'can, a'yaa pu tyé'yu'si' ɨ yu'xarij jitze,
44015016	a'yan tɨjɨn: Tɨ'ɨj antyúucɨ'tyij, aj nu xáa nyij nyáaj uvé'nyejsi. A'ɨ́jna ɨ chí'ra'an ɨ David, ɨ tɨ ari á'vej, nyáaj nu nyajtáhua' já'ajca'nyej. Nyáaj nu ja'antyítaahua jájcuan a'ɨ́jcɨ jitze ɨ tɨ óoj ajá'ajnyee.
44015017	Mata'aj mij séecan jáahuoonyi ɨ tavástara', a'ɨ́ɨjma jamuan ɨ tyeɨ́tye ɨ maj séej chuéj japua ja'ma'can, ɨ maj merí nyejitze pu huatóomua'aj.
44015018	Ɨ tavástara' pu jájcuaxɨmua tyu'ta maj a'íjcɨ tyu'mua'tyij, ajta ará'tyeej tɨ tyu'tá ɨ junyúuca.
44015019	'A'ɨ́j nu jɨn a'yan tyajá'mua'ixaatye' tyaj quee tyihua'antyiú'nyi'ra'an a'ɨ́ɨjma ɨ maj séej chuéj japua ja'ma'can ɨ maj majta ja'antzaahuatye'sij ɨ Dios.
44015020	Jéetze' pu tyí'huɨɨre' tyaj tyihuo'ta'ítyi're' yu'xarij jitze, tyej tyij a'yan tyihuo'té'exaatye' maj quee tyí'cua'ca ɨ maj tyu'támu'vejritaca' hua' jimi ɨ hua' dioosij, majta quée juxana'cɨria'aj úuca jamuan, majta ɨ úucaj quee juxana'cɨria'aj ɨ tyétyaca jamuan, majta quee jacua'ca hue'ria'ra' tyi'tɨ́j maj jaatyácue'mi', ajta maj quee jacua'ca ɨ xúuria'ra'.
44015021	Ji'nye matɨ'ɨj mana'aj tyityeetyóohui jo'maj jo'cháatɨme, tyeɨ́tye mu séejre maj hua'ixaatye je'ej tɨ tyo'yu'xaca' a'ɨ́jna ɨ Moisés, ɨ maj hua'tyeyúuj tzajta' já'ji'vii tɨ'ɨjta atyojo'rényej a'ájna xɨcáara' maj jitzan juso'pii.
44015022	'A'ɨ́ɨmaj ɨ maj tamuáamuata' japuan hua'pua ará'asej, majta ɨ huóosi, majta néijmi'i ɨ maj jusɨ'rii u tyeyúuj tzajta, a'ɨ́ɨ mu joxá'puɨ'ɨtare maj séecan antyíhuoonyi, mej mij huo'ta'ítye a Antoquíia, a'ɨ́ɨjma jamuan ɨ Pablo, ajta ɨ Bernabé. A'ɨ́j mu antyíhuo ɨ Judas tɨ ajta a'yan ántyapuaj tɨjɨn Barsabás, majta a'ɨ́jcɨ ɨ Silas, a'íi mu a'ɨ́ɨn pué'een ɨ tyétyacaa maj jéehua juxɨe've' hua' tzajta ɨ maj tya'tzaahuatye'.
44015023	A'ɨ́ɨjma mu jimi jaata'ítyaca' ɨ yu'xarij tɨ a'yan tya'xaj tɨjɨn: "Ityáj ɨ tyaj tamuáamuata' japuan hua'pua ará'asej, majta ɨ huáasij ɨ tyaj tasɨ'ri ɨ tyeyúuj tzajta', yaa tu já'muatyoojtye' mu siaj tyá'tzaahuatye', siajta séej chuéj japua jo'cháatɨme a'ájna Antoquíia, siajta a'ájna Siria, ajta a'ájna a Cilicia.
44015024	Tu'rí jáamua'reeri' maj séecan iiye'e jo'cɨ́j tyaj quee ityaj huo'ta'ítyaca', a'ɨ́ɨ mu mij tyajamua'antyiú'nyi' a'ɨ́jcɨ jɨme' je'ej maj tyajá'mua'ixaatye', a'ɨ́j xu sij jɨn quee che' je'ej jájtyoove.
44015025	Ji'nye néijmi'i tu'rí a'yan tyo'xá'puɨ'ɨntare tyaj séecan antyíhuoonyi ityájmaj mej jitze ajtyáma'can, tyata'aj tyij huo'ta'ítye ja'mua jimi, a'ɨ́ɨjma jamuan ɨ Pablo, ajta ɨ Bernabé,
44015026	A'ɨ́ɨmaj mu meríj a'yan tyityatóomua'aj maj huá'cui'nyi a'ɨ́jcɨ jimi ɨ tavástara' ɨ Jesús tɨ ajta Cɨríistu' pué'een.
44015027	A'ɨ́j tu jɨn huo'ta'ítyaca' a'ɨ́jcɨ ɨ Judas, tyajta ɨ Silas, a'ɨ́ɨ mu jamuaaté'exaatye'sij néijmi'i je'ej tyaj tyeríj tyaaxá'puɨ'ɨntarej.
44015028	A'yaa pu tyámua' naa tya'rá'najchaca' a'ɨ́jcɨ ɨ júuricama'ra' ɨ Dios, ajta ityájma, tyaj quee jéehua tyi'tɨ́j jɨn tyajá'mua'ijcatya'aj, sulu a'ɨ́j tu'uj ɨ tɨ jéetze' juxɨe've'.
44015029	Siaj quee jacua'ca ɨ ya'muáatye hue'ra' ɨ maj huá'mu'vejritacaa ɨ ju dioosij jimi, caxu siajta jacua'caj hué'ria'ra' ɨ tyi'tɨ́j tɨ huatyácue'mi'nyi'huaca' nusu ɨ xúuria'ra', caxu siajta juxana'acɨria'aj úuca jamuan, majta ɨ uuca quee majta juxana'cɨria' ɨ tyétyaca jamuan. Tɨ pua'aj a'yan xáarɨnyi a'ɨ́jcɨ jɨme' je'ej tyaj tyajá'mua'ixaatye', tyámua' xu tyityeetyá'ɨtzeere'sij ɨ Dios jimi. A'yaa tu tyaja'muatyojtzi're'."
44015030	'Matɨ'ɨj a'ɨ́ɨmaj huo'tatyootya'aj, aj mu mij jo'cɨ́j a'ájna a Antoquíia, aj mu mij hua'ajsɨɨ néijmi'icaa ɨ maj tyá'tzaahuatye', matɨ'ɨj mij huo'tapíj ɨ yu'xarij.
44015031	Matɨ'ɨj a'ɨ́ɨmaj ɨ maj tya'tzaahuatye jo'jíjve ɨ yu'xarij, tyamua' mu naa tyityaatóotyamua've, ji'nye jéehua pu ca'nyíjra'aj huo'tá'.
44015032	Ajta a'ɨ́jna ɨ Judas, ajta ɨ Silas, ɨ maj majta tyihua'ixa'tyahua'aj ɨ Dios jitze ma'can, a'ɨ́ɨ mu jéehua ca'nyíjra'aj huo'tá' ɨ ju'ihuáamua' a'ɨ́jcɨ jɨme' ɨ maj tyihuo'té'exaa.
44015033	Matɨ'ɨj a'tzú a'áa ja'tyéevi'ij, aj mu mij ɨ maj tya'tzaahuatye tyámua naa tyihuo'tatyójtye mej mij juxáahuaj jó'cɨɨnye, mata'aj mij majtáhua' a'áa ja'rá'astij a'ɨ́ɨjma jimi ɨ maj uhuojo'ta'ítyaca'.
44015034	Ajta a'ɨ́jcɨ ɨ Silas, a'yaa pu tya'ránajchaca' tɨ a'áa jo'tyá'ɨtzeere'en.
44015035	Ajta a'ɨ́jna ɨ Pablo, ajta ɨ Bernabé, a'ɨ́ɨ mu Antoquíia jo'tyá'ɨtzee, majta séecan jamuan, mooche' mu tyihua'mua'tyájca'aj, majta hua'ixáatya'ca'aj ɨ tavástara' nyuucaa.
44015036	'A'tzú ja'tyéevi'caj, aj pu'ij ɨ Pablo a'yan tyaaté'exaa a'ɨ́jcɨ ɨ Bernabé tɨjɨn: ―Tyóoj tyajtáhua'aj huojo'va'muáaren ɨ ta'ihuáamua' ɨ maj a'áa jo'cháatɨme néijmi'que' jo' tyaj tyeríj huojó'ixaa ɨ nyuucaria'ra' ɨ tavástara', tyata'aj jáamua'ree je'ej tɨ tyihuá'huɨɨre'.
44015037	'Ajta a'ɨ́jna ɨ Bernabé, a'ɨ́j pu vi'tɨ́mu'caj ɨ Juan, ɨ maj majta a'yan jatamuá'muaj tɨjɨn Marcos.
44015038	Ajta a'ɨ́jcɨ ɨ Pablo capu ja'ránajchaca' tɨ ja'anvi'tɨj, ji'nye ɨ Marcos pu a'áa huojo'huá'axɨjca a'ájna a Panfilia, capu che' hua' jamuan tyihua'mua'tyajca'aj.
44015039	A'ɨ́j mu jɨn quee tyámua tyo'xá'puɨ'ɨntare, matɨ'ɨj mij juxáxui'ij jo'cɨ́jxɨ, ajta a'ɨ́jna ɨ Bernabé, a'ɨ́j pu jo'ví'tɨj ɨ Marcos, báarcuj jitze mu jo'cɨ́j a'ájna a Chipre.
44015040	Ajta a'ɨ́jna ɨ Pablo, a'ɨ́j pu huatajé a'ɨ́jcɨ ɨ Silas tɨ'ij jamuan jo'me', majta a'ɨ́ɨmaj ɨ maj tya'tzaahuatye', a'ɨ́ɨ mu jaatáhuaviiri' ɨ tavástara' tɨ'ij huó'cha'ɨɨn a'ɨ́ɨjma ɨ maj hua'pua, matɨ'ɨj mij jo'cɨ́j.
44015041	A'áa mu huatyéenyej a'ájna a Siria, majta a'ájna a Cilicia, ca'nyíjra'aj mu hua'tá'caria'aj ɨ hua'tyeyúuj tzajta ɨ maj tya'tzaahuatye.
44016001	'A'ɨ́jna ɨ Pablo, ajta ɨ Silas, a'áa mu jo'ré'nyej a Derbe, majta a'ájna a Listra, a'áa mu séej jo'tyoj tɨ tya'tzaahuatye', tɨ a'yan ántyapuaj tɨjɨn Timoteo, ajta ɨ náanajra' Israél pu jitze ajtyáma'can, ajta ɨ táatajra' griego pu pué'een.
44016002	Tyámua' mu yo'mua'rajca a'ɨ́jcɨ ɨ Timoteo a'ɨ́ɨmaj ɨ maj tya'tzaahuatye' ɨ Listra maj ja'ma'can, majta ɨ Iconio maj ja'ma'can.
44016003	A'ɨ́jna ɨ Pablo, a'yaa pu tya'xɨe'va'ca'aj tɨ ɨ Timoteo u jo'me' hua' jamuan, a'ɨ́j pu jɨn jata'íjtaca' maj ja'antyisíjche ɨ navíira' mej mij quee je'ej tya'mua'tziiria'aj a'ɨ́ɨmaj ɨ maj Israél jitze ajtyáma'can, ji'nye néijmi'i mu jamua'reeria'ca' tɨ griego pué'eenya'aj ɨ táatajra' a'ɨ́jcɨ ɨ Timoteo.
44016004	Néijmi'que' jo'maj jo'ré'nyityiica'aj tɨ'ɨj na'aj tye'chájta'najme, a'áa mu huo'ixaa ɨ tyeɨ́tye je'ej maj tyaaxá'puɨ'ɨntarej ɨ maj tamuáamuata' japuan hua'pua ará'asej, majta ɨ huáasij ɨ tyeyúuj tzajta maj tyi'huɨɨre' a Jerusalén.
44016005	A'ɨ́ɨmaj ɨ maj jusɨ'rihua'aj, a'ɨ́ɨ mu ca'nyíjra'aj tóoa'caria'aj ɨ maj jitzan tya'tzaahuatye', a'ɨ́j mu jɨn tyámui'risima'aj ɨ maj tya'tzaahuatye'.
44016006	'Ajta ɨ júuricama'ra' ɨ Dios, capu huo'ta' maj huo'ixaatye' ɨ nyúucarij a'ájna a Asia, a'áa mu huatyéenyej a Frigia majta a'ájna a Galacia,
44016007	a'áa mu véjri' tanyéj jo'tɨ ja'vá'asej sɨ́ɨj ɨ chuéj tɨ a'yan tya'ja'rájtyapua tɨjɨn Misia. A'yaa mu tyi'mua'ajcaj maj utyájrutyej a'ájna chuéj japua tɨ a'yan tyaja'rájtyapua tɨjɨn Bitinia, ajta capu huo'tá' ɨ júuricama'ra' ɨ Dios.
44016008	Matɨ'ɨj mij antacɨ́j utájnyitze pujmua' a Bitinia, matɨ'ɨj mij a'áa je'cáanyej chájta' tɨ a'yan tyaja'rájtyapua tɨjɨn Troas.
44016009	Tɨ́ca' pu ɨ Pablo tyi'tɨ́j huaséj, tɨ a'áa jo'tyávaaca'aj utájnyitze pújmua', a'tɨ́j tɨ séej chuéj japua ja'ma'can tɨ a'yan tyaja'rájtyapua tɨjɨn Macedonia, jéehua pu jatáhuaviiri' a'yan tɨjɨn: ―Eetára' yu jitze pujmua' pata'aj taatáhuɨɨre'en.
44016010	Tɨ'ɨj a'yan tyu'séeraj a'ɨ́jna ɨ Pablo, jiye'tzín tu tyámua huátaruuj tyej tyij antácɨɨnyej a'ájna a Macedonia, ji'nye a'yaa tu tyá'mua'reeriaca'aj tɨ ɨ Dios taatajé tyej tyij huo'té'exaatye'en ɨ nyúucarij tɨ jɨn Dios hue'rátoosij.
44016011	'A'ájna a Troas a'áa tu ɨ báarcuj jitze atyáacɨj, tyatɨ'ɨj jo'cɨ́j a'ájna a Samotracia jo'tɨ chuéj ja'ajnyee a jáata', yaa ariá'pua'aj tu tyij ará'aj a'ájna chájta' tɨ a'yan tya'ja'rájtyapua tɨjɨn Neápolis.
44016012	Tyajta je'en a'áa jo'cɨ́j, aj tu tyij a'áa ja'ra'aj séej ɨ chájta'naj jitze tɨ a'yan tyaja'rájtyapua tɨjɨn Filipos. A'áa mu ja'chajca'aj a'ɨ́ɨmaj ɨ maj Roma jitze ajtyáma'can, a'íi pu a'ɨ́ɨn pué'een ɨ chájta'naj tɨ jéetze' juxɨe've' a'áa tɨ huataca'aj a Macedonia. A'áa tu já'tyee a'chú pua'an xɨcáj.
44016013	A'náj matɨ'ɨj pua'aj juso'pihua'aj, aj tu tyij iiráacɨj a jéjre' chájta', a'áa tu jo'ré'nye véjri' játye', tyej tyij jáahuoonyi jo'tɨ jáɨ'ɨri tyaj huatyényuunyij ɨ Dios jimi. A'áa tu oorá'saca', tyatɨ'ɨj tyij huo'té'exaa ɨ nyúucaria'ra ɨ Dios a'ɨ́ɨjma ɨ uuca maj tyúusɨɨria'ca'aj.
44016014	Sɨ́ɨj ɨ íitɨ', a'yaa pu ántyapuaaca'aj tɨjɨn Lidia, Tiatira pu já'ma'can a'ɨ́jna, cáanarij pu tyí'to'racaria'aj tɨ tyí'nacamua. A'ɨ́ɨ pu ajta tya'tzaahuatya'ca'aj ɨ Dios jimi, aj pu'ij Dios jaata' tɨ'ij tyámua' tyáanamuaj je'ej tɨ tyi'xájtaca'a a'ɨ́jna ɨ Pablo.
44016015	Aj pu'ij huáɨ'huaca', majta néijmi'i ɨ ihuáamua'mua, ajta a'yan tyitaatajé a'ɨ́jna ɨ Lidia tɨjɨn: ―Tɨ pua'aj a'yan tyajamuá'miteerastya'a ɨ nyaj nyeríj já'tzaahuaatye' a'ɨ́jcɨ ɨ tavástara', siata'aj mu jo'vá'ju' nyaj jamuan jo' nyaj já'che. 'Aj pu'ij ca'nyéjrij jɨme' taatajé.
44016016	'Séej pu a'yan tyu'rɨ́j, tyatɨ'ɨj a'áa joojú'ca'a jo'tyaj tyiye'ixa'tyehua'aj ɨ Dios, a'áa tu íjmue'estaj ja'antyinájchaca' tɨ tyiyáaru' tzajta' séejria'ca'aj tɨ támua'rej. Séecan pu jimi ajtyávaaca'a tɨ'ij jéehua túumi huo'mué'tɨste'.
44016017	Tɨ'quij a'ɨ́jna ɨ íitɨ' taatavén, a'áa pu ja'vé'jijhuajsima'aj tacújta a'yan tɨjɨn: ―A'múumaj mu tyétyaca mu jahuɨɨre' ɨ Dios ɨ tɨ tajapua ja'seejre' a'yaa mu mij tyajá'mua'ixaatye' je'ej tɨ tyíɨ'rij tɨ Dios tyajamuaatú'uunyi'.
44016018	'Á'tyeej tɨ a'yan tyihuojo'vajran, asta na'aj quee ɨ Pablo jatyúna'vej, aj pu'ij ooré'nyeeriaca', tɨ'quij a'yan tyaatajé' a'ɨ́jcɨ ɨ tyiyáaru' tɨjɨn: ―A'yaa nu tyí'mua'ijtye' a'ɨ́jcɨ jitze ma'can ɨ Cɨríistu' paj iirájra'nyi a'mújcɨj jitze mu íjmue'estaj. 'Tɨ'ɨj a'yan tyaataje', aj pu'ij iirájra a'ɨ́jcɨ ɨ íitaj tzajta'.
44016019	'Majta a'ɨ́ɨmaj ɨ maj tye'ijtya'ca'aj ɨ íjmue'estaj, matɨ'ɨj jáamua'reeri' tɨ quée che' je'ej tyiɨ́'ɨriitaca'aj maj jaamué'tɨn ɨ túumi a'ɨ́jcɨ jimi, aj mu mij huo'vívi' a'ɨ́ɨjma ɨ Pablo majta ɨ Silas. Matɨ'ɨj mij huojo'ví'tɨj a'ɨ́ɨjma jimi ɨ maj tyí'ijta a'ájna jo'tɨ ja'rájta'cua.
44016020	Matɨ'ɨj mij a'yan tyihuo'té'exa ɨ juéesij tɨjɨn: ―A'íimaj ɨ tyétyaca, Israél maj jitze ajtyáma'can, jéehua mu hua'jaaxɨejtye' iiye'e maj huacháatɨmee.
44016021	Yi'ráj mu tamua'tyej tɨ quee je'ej tyiɨ́'rij tyaj ja'antzaahuatye'en, na'ríij tyaj a'yan huárɨnyij ityáj ɨ tyaj Roma jitze ajtyáma'can.
44016022	'Matɨ'ɨj mij ɨ tyeɨ́tye huo'tájaaxɨejvi'ri' a'ɨ́jcɨ ɨ Pablo, majta ɨ Silas, aj mu mij ɨ juéesij tyu'ta'íjtaca' maj tyihua'cáa'ri'raxɨ'ɨn ɨ tyihuá'caana, majta hue'riávajxɨ'ɨn.
44016023	Matɨ'ɨj jéehua huo'tyaváaxɨ'ɨj, aj mu mij hue'tyáana, majta jaata'íj ɨ tɨ tyí'cha'ɨj tɨ huó'cha'ɨɨn tyámua' naa.
44016024	Aj pu'ij a'ɨ́jna ɨ maj tyéecha'ɨɨra, a'ɨ́ɨ pu a'úun huojo'tyájto jo'tɨ quée ja'ɨ'rij maj iirá'cɨɨnyej, ajta ɨ huá'ɨɨcaj, a'áan pu a'nárujtya'xɨj ɨ taabla jitze.
44016025	'A'tzaaj jé'ta' tɨca', a'ɨ́jna ɨ Pablo ajta ɨ Silas, mooche' mu tyényuusima'caj ɨ Dios jimi, majta tyí'chuiicaca'aj, majta ɨ séecan ɨ maj nami'huaca'a hua' jamuan, a'ɨ́ɨ mu huá'namuajraca'aj,
44016026	tɨ'ɨj jiye'tzin jɨme' huatóoca'tzɨj ɨ chuéj, ajta ɨ chi'ij jo' maj je'tyánami'huaca', ca'nyíin pu huatóoca'tzɨj. Aj pu'ij tya'antácuunyixɨ jo' maj je'tyánami'huaca', ajta tyi'ijtza'nyixɨ ɨ cadéenaj ɨ maj jɨn anajɨ́'qui'huajma'caaj ɨ maj nami'ij.
44016027	Ajta a'ɨ́jna ɨ tɨ tyí'cha'ɨɨca'a, tɨ'ɨj huájɨj, aj pu'ij jaaséej tɨ arí tya'antacúunyi'huajma'caj jo'tɨ tyeje'tyanámi'huajma'caa, tɨ'quij juchún íjcutaca' tɨ'ij huóoje'ca, ji'nye a'yaa pu jaatá'aj maj meríj iiráacɨj ɨ maj nami'huaca'aj.
44016028	Ajta ɨ Pablo, a'yaa pu tyaatajé ca'nyíin jɨme' tɨjɨn: ―Capaj asɨ́ɨj je'ej ja'uuriaj, yu' tyaj tyóoj néijmi'i iiráatyij.
44016029	'Aj pu'ij tɨéj huáhuo ɨ tɨ tyi'cha'ɨɨca'aj, tɨ'quij huatéechisima'aj ujo'tyájrupi jo' maj já'nami'huaca', aj pu'ij tyítunutaca' a'ájna véjri' jo' maj jo'tyú'uuca' a'ɨ́jna ɨ Pablo, ajta ɨ Silas.
44016030	Tɨ'quij hue'ráavi'tɨj, aj pu'ij a'yan tyihuo'ta'íhuo'ri' tɨjɨn: ―¿Ji'nye náarɨnyi tɨ'ij Dios tyinaatú'uunyi'?
44016031	'Matɨ'ɨj mij a'yan tyaaté'exaa tɨjɨn: ―Antzaahuatye' ɨ tavástara' a'ɨ́jcɨ ɨ Jesús, aj pu ɨ Dios tyimuaatú'uunyi'raj, ajta a'ɨ́ɨjma ɨ maj a jamuan aja'che.
44016032	'Matɨ'ɨj mij jaa'ixáa ɨ nyúucaria'ra' ɨ tavástara' a'ɨ́jcɨ ɨ a'tɨ́j, majta a'ɨ́ɨjma ɨ maj jamuan aja'che.
44016033	A'áaj pu'uj tana'aj a'tzáaj tɨ́ca' a'ɨ́jna ɨ tɨ tyí'cha'ɨɨca', a'ɨ́ɨ pu huo'jó'si ɨ maj tyí'puejtyi'huaca'aj, ajta je'en huáɨ'huaca' a'ɨ́jna ɨ tɨ tyí'cha'ɨɨca'aj, majta ɨ maj jamuan aja'che.
44016034	Tɨ'ɨj ij huojo'ví'tɨj ɨ juché, aj pu'ij tyihuo'cué'ej, ajta ɨ maj jamuan aja'che, jéehua mu huatóotyamua'vej a'ɨ́jcɨ jɨme' maj ja'antzaahuaj ɨ Dios.
44016035	'Iiya'a mu' a'ɨ́ɨmaj ɨ juéesi huo'ta'íj ɨ xantáaru'uj, a'yaa mu tyaaté'exaa a'ɨ́jcɨ tɨ tyí'cha'ɨɨca'aj tɨ hue'rátoonyij a'ɨ́jcɨ ɨ Pablo ajta Silas.
44016036	Aj pu'ij a'ɨ́jna ɨ tɨ tyí'cha'ɨj, a'yan tyaaté'exaa a'ɨ́jcɨ ɨ Pablo tɨjɨn: ―Manaata'íj ɨ juéesi nyaj jamui'rátoonyij, pu'ríj siaj juxáahua jo'cɨnyej.
44016037	'Ajta a'ɨ́jna ɨ Pablo, a'yaa pu tyihuo'té'exaa a'ɨ́ɨjma ɨ maj tyi'cha'ɨj tɨjɨn: ―Ityájmaj, ɨ tyaj romanos pué'een, a'ɨ́ɨ mu jéjrista' taatyáavajxɨ tyeɨ́tye tzajta', majta quee xu tyi'tɨ́j taa'íhuo'raj je'ej tyaj tyi'tɨ́j jɨn tyityo'tyá'ɨtze, matɨ'ɨj mij te'tyáana. ¿Nyi ijíij meri'ij tamij jaxɨe'vej maj tɨirá'toonyi avíitzij jɨme'? Catu iiráaju', miche' a'ɨ́ɨmaj ya ve'ré'enye mata'aj a'ɨ́ɨmaj tɨi'rátoonyij.
44016038	'Matɨ'ɨj mij ɨ xantáaru'uj a'yan tyihuo'té'exaa a'ɨ́ɨjma ɨ juéesi je'ej tɨ tyu'taxájtaca' a'ɨ́jna ɨ Pablo, aj mu mij tyámua' tyu'tátzɨn a'ɨ́ɨmaj ɨ juéesi matɨ'ɨj jáamua'reeri' maj romanos jitze ajtyáma'cantaca'aj a'ɨ́jna ɨ Pablo ajta ɨ Silas.
44016039	Matɨ'ɨj mij ujó'ju' a'ɨ́ɨmaj ɨ jueesi mej mij utyojo'túu'uunyi'i hua' jimi ɨ maj hua'pua, aj mu mij hue'rájto, majta huo'tá'ij maj eerácɨɨnye a'ájna a chájta'.
44016040	Majta a'ɨ́ɨmaj ɨ maj hua'pua, a'ɨ́ɨ mu iiráacɨj jo'maj já'namihuaca'aj, matɨ'ɨj mij a'áa mu jó'ju' Lidia tɨ já'chej, matɨ'ɨj huo'séeraj majta ca'nyíjra'aj huo'tá'aj ɨ maj tya'tzaahuatye', aj mu mij jo'cɨ́j.
44017001	'Matɨ'ɨj mij jo'cɨ́j, a'ɨ́jna ɨ Pablo ajta ɨ Silas, a'áa mu jo'ré'nye chájta' tɨ a'yan tyaja'rájtyapua tɨjɨn Anfípolis, majta a tɨ a'yan tyaja'rájtyapua tɨjɨn Apolonia, matɨ'ɨj mij a'áa ja'rá'a chájta' tɨ a'yan tyaja'rájtyapua tɨjɨn Tesalónica, jo'tɨ hua'tyeyuuj ja'seejre' a'ɨ́ɨjma ɨ maj Israél jitze ajtyáma'can.
44017002	Ajta a'ɨ́jna ɨ Pablo a'yaa pu'uj tyu'méj je'ej tɨ tyeyí'tɨhua'aj tɨ tyihuo'mua'tyej, a'úu pu jo'tyájrupi hua' tyeyúuj tzajta', tɨ'ɨj a'yan atyojo'ré'nye a'ájna xɨcáara' jitze matɨ'ɨj pua'aj juso'pi, hueíca saahuaj pu tyihuo'ixaa ɨ yu'xarij jitze.
44017003	'A'yaa pu tyihua'ixaatya'ca'aj tɨ a'yan tyúuxɨe've'ej tɨ jajpuéetzij já'ra'nyi a'ɨ́jna ɨ tɨ Dios ja'antyihuoj, ajta tɨ'ɨj huamuɨ́', a'yaa pu ajta tyúuxɨe'va'ca'aj tɨ huatájuurej, a'yaa pu tyihuá'ixaatya'ca'aj tɨjɨn: ―A'ɨ́jna ɨ Jesús, ɨ nyaj ja'mua'ixaatye' a'ɨ́ɨ pu a'ɨ́ɨn pué'een ɨ Cɨríistu'.
44017004	'Séecan mu tyá'antzaahua ɨ maj Israél jitze ajtyáma'can, aj mu mij huo'jaahua a'ɨ́jcɨ ɨ Pablo, majta ɨ Silas. Jéehua mu majta tya'antzaahua ɨ maj griego pué'een ɨ maj janá'miche' ɨ Dios, majta mue'tɨ́j ɨ úuca ɨ maj jéetze' juxɨe've'.
44017005	Majta a'ɨ́ɨmaj ɨ maj Israél jitze ajtyáma'can, ɨ maj quee tya'tzaahuatya'ca'aj, a'ɨ́ɨ mu huápuɨ'ɨj hua'anchueerej, matɨ'ɨj mij séecan tyísɨɨ ɨ maj je'ej pua'aj tyí'tyetyeɨtye ɨ maj ámana'aj huacɨ'ɨj, mata'aj mij ca'nyíjra'aj huo'tá'an ɨ tyeɨ́tye mej mij huatanyínyu'caj. Aj mu mij a'áa jó'ju' jo'tɨ Jasón ja'chej, a'ɨ́j mu mij huáhuo ɨ Pablo, majta ɨ Silas, mej mij hue'rájvi'tɨj, majta tyu'tátuire' ɨ tyeɨ́tye jimi.
44017006	Ajta matɨ'ɨj quee huó'tyo a'ɨ́ɨjma ɨ maj hua'pua, a'ɨ́j mu mij jo'jáj ɨ Jasón, majta séecan ɨ maj tya'tzaahuatye', a'ɨ́ɨjma mu jimi ahuojóotoj ɨ maj tyityatatyí a chájta', majta a'yan tyitye'entyijíihua tɨjɨn: ―A'íimaj ɨ tyétyaca ɨ maj tyi'jaaxɨejtaj néijmi'que' ɨ cháanacaj japua, a'ɨ́j mu jɨn meríj majta yará'aj,
44017007	ajta a'ɨ́jna ɨ Jasón, tyámua pu tyihuo'tyeeje ɨ juche, néijmi'i mu a'ɨ́ɨmaj quee a'yan rɨcɨj je'ej tɨ tyí'ijta ɨ tajtúhuan, ji'nye a'yaa mu tyi'xa tɨ sɨ́ɨj ajtáhua'aj tyí'ijta, a'tɨ́j tɨ a'yan ántyapuaj tɨjɨn Jesús.
44017008	Matɨ'ɨj a'ɨ́ɨjma huánamuajri', je'ej mu pua'aj tyityo'tóomuajtyaca'aj ɨ tyeɨ́tye, majta ɨ maj tyityatatyíj.
44017009	Aj pu'ij ɨ Jasón, majta ɨ séecan, túumi mu tyu'tá' a'ɨ́ɨjma jimi ɨ maj tyityatatyíj, aj mu mij huo'tátoo.
44017010	'Tɨca' mu ɨ maj tya'tzaahuatye' huo'ta'ítyaca' a'ɨ́jcɨ ɨ Pablo majta ɨ Silas, mej mij jiye'tzin jo'cɨɨnye a'ájna chájta' tɨ a'yan tya'ja'rájtyapua tɨjɨn Berea, matɨ'ɨj a'áa ja'rá'a, aj mu mij a'úu jo'tyájrupi hua' tyeyúuj tzajta' a'ɨ́ɨjma ɨ maj Israél jitze ajtyáma'can.
44017011	A'ɨ́ɨmaj ɨ maj Berea já'che, jéetze' mu tyámua' naa tyi'tyetyeɨtyeristaca'aj mequée a'ɨ́ɨmaj ɨ maj Tesalónica huacháatɨma'caa, naa mu tyámua' tyá'ancuriá' ɨ nyúucarij, a'náj tɨ na'aj mu jahuooca' ɨ yu'xarij jitze mej mij jáamua'ree tɨ pua'aj a'yan tyi'ja'yájnatan je'ej maj tyihua'mua'tyajca'aj.
44017012	A'ɨ́j mu jɨn mue'tɨ́j tya'antzaahua, majta mue'tɨ́j ɨ griego maj jitze ajtyáma'can, a'ɨ́ɨ mu majta tya'antzaahua ɨ úuca maj jéehua juxɨe've', majta ɨ tyétyaca.
44017013	Majta ɨ Israél maj jitze ajtyáma'can, Tesalónica maj ja'chajca', matɨ'ɨj jáamua'reeri' tɨ ɨ Pablo hua'ixaatya'ca'aj ɨ nyúucaria'ra' ɨ Dios a'ájna a Berea, aj mu mij a'áa jó'ju', matɨ'ɨj mij huatyóohuij maj ca'nyíjra'aj huo'tá'an ɨ tyeɨ́tye mej mij hua'ajriaxɨejtye'.
44017014	Majta a'ɨ́ɨmaj ɨ maj tya'tzaahuatye', a'ɨ́ɨ mu quee á'tyee, je'en mu jaata'ítyaca' ɨ Pablo tɨ'ij jo'ra'nyi a'ájna a tɨ ja'va'ástɨmee ɨ jajtyí tɨ ve'éj, ajta a'ɨ́jna ɨ Silas, ajta ɨ Timoteo, a'áa mu jo'tyá'ɨtzee a'ájna a Berea.
44017015	Majta ɨ maj Pablo jamuan huaju'ca'aj, a'ɨ́ɨ mu jamuan ujo'ju' a'ájna chájta' tɨ a'yan tya'ja'rájtyapua tɨjɨn Atenas. Matɨ'ɨjta mij huariá'cɨj, ajta ɨ Pablo a'yaa pu tyihuo'tahuaviiri' maj a'yan tyaaté'exaatye'en a'ɨ́jcɨ ɨ Silas majta ɨ Timoteo maj jiye'tzin uja'rá'cɨɨnyej a'ájna a Atenas.
44017016	'Tɨ'ɨj Pablo óoche' huá'cho'va'caj a'ájna a Atenas, jéehua pu tyinyú'caca' ɨ jutzájta' a'ɨ́jna jɨme' tɨ huo'séej ɨ hua' dioosij ɨ maj iiratyé'tya'ajma'ca' néijmi'que' a chájta'.
44017017	A'ɨ́j pu jɨn ɨ Pablo tyihuá'ixaatya'ca' hua' tyeyúuj tzajta' a'ɨ́ɨjma ɨ maj Israél jitze ajtyáma'can, ajta ɨ séecan jamuan ɨ Dios maj na'michej. A'náj tɨ na'aj pu tyihuá'ixaatya'ca'aj a'ɨ́ɨjma ɨ maj a'áa jo'tyú'uuca' a'ájna jo' tɨ tyaja'tuiihaj ta'yi'ij.
44017018	Séecan mu a'áa jo'tyú'uuca' ɨ maj tyúumua'tye ɨ maj a'yan hua'tamua'muaj tɨjɨn epicúreos, majta séecan estoicos maj hua'tamua'muaj, a'ɨ́ɨ mu mij huatyóohuij maj tyu'xáj a'ɨ́jcɨ jamuan ɨ pablo. Séecan mu mij a'yan tyí'ixajtaca'aj tɨjɨn: ―¿Ji'nye tyí'xaj mu tɨ jéehua tyi'tyáxajta? 'Majta séecan a'yan tɨjɨn: ―Cuxáa tyí'ta'ixaatye' séej jɨme' ɨ nyúucarij tɨ séej Dios jimi ja'ma'can. 'A'yaa mu tyi'xájtaca', ji'nye Pablo pu tyihuá'ixaatya'ca' a'ɨ́jcɨ jitze ma'can ɨ Jesús, ajta je'ej maj tyityatájuurij.
44017019	Matɨ'ɨj mij yo'ví'tɨj a'ájna jo' maj jóosɨ'ɨrihua'aj a tɨ a'yan tya'ja'rájtyapua tɨjɨn Areópago, a'yaa mu tyaata'íhuo'ri' tɨjɨn: ―¿Nyi je'ej tyíɨ'rij tyaj jáamua'ree tyi'tɨ́j tɨ pué'een mu paj jájcuan tyí'tamua'tyej?
44017020	Ji'nye petyí'ta'ixaatye' tyi'tɨ́j jɨme' tyej quee yo'itej, tyáaxɨe've' tyaj jáamua'ree je'ej tɨ huatóomua'aj ɨ nyúucarij.
44017021	'Majta néijmi'i ɨ maj Atenas ja'ma'can, majta ɨ maj séej chuéj japua ja'ma'can ɨ maj meríj a'áa jo'cháatɨma'caa a Atenas, a'ɨ́j mu namuajraca'aj majta tyúu'ixaatya'a je'ej tɨ jájcuan tyi'tɨ́j rɨcɨ́j.
44017022	'Aj pu'ij Pablo aje'ta' huatyéechaxɨj hua' tzajta' ɨ maj aja'tyúusɨɨria'ca'aj a'ájna a Areópago, tɨ'quij a'yan tyu'taxájtaca' tɨjɨn: ―Mua'aj Atenas siaj ja'ma'can, a'yaa nu tyaja'muasej siaj jéehua hua'tzaahuatye ɨ judiosij tyamua'.
44017023	Ji'nye nyatɨ'ɨj majo'cha'canya' jo'siaj jóosɨ'rii, séej nu huaséj tɨ jitzan a'yan tyé'yu'si' tɨjɨn: "Tyámua' tu tya'tá'caa ɨ Dios tyaj quee jamua'tyej." A'ɨ́jcɨ ɨ siaj quee jamua'tye, tyámua' xu tyaatá'caa, a'ɨ́j nu nyij nyáaj jamuaaté'exaatye'ej.
44017024	'A'ɨ́jna ɨ Dios ɨ tɨ jaatyátaahuaca' ɨ cháanacaj tyaj japuan séejre', ajta néijmi'i ɨ tɨ íiyan tyí'iseejre', a'ɨ́ɨ pu a'ɨ́ɨn pué'een ɨ tɨ tyí'ijta néijmi'que' u tajapua, ajta néijmi'que' ɨ cháanacaj japua. Capu a'yun chej ɨ Dios íiyu tyeyúuj tzajta' ɨ tyétyaca maj jatyátaahuaca'.
44017025	Capu a'yan tyúuxɨe've' maj tyi'tɨ́j jɨn jaahuɨɨria'aj, ji'nye a'ɨ́ɨ pu néijmi'caa tatá'caa tyej tyij júuri tá'ra'nyi, ajta tatá'caa ɨ áacaj tyej tyij ucayáatɨyi'can, ajta tyitatá'caa néijmi'i ɨ tɨ tyitá'ɨtziitye'.
44017026	'A'yaa pu ɨ Dios jaaruu maj seej mana'aj jitze eerányej ɨ tyáata neijmi'i ɨ tyeɨ́tye, mej mij néijmi'que' séejria' íiyaj nɨ cháanacaj japua. Ajta a'yan tyihuo'xá'puɨ'ɨntari'tze a'chu maj á'tɨjtɨ're'en, ajta jo' maj jocháatɨme'nyij.
44017027	Siata'aj sij jáahuonyij ɨ Dios, siaj sij jáatyonyi, capu ajta mu ja' ɨmuá ja'seejre' ityájma jimi.
44017028	A'yaa pu tyí'een, ji'nye a'ɨ́j tu jimi juurij ɨ Dios, tyej tyij ma jó'jujhua'nye'en, tyej tyij tyajta séejria'aj, matɨ'ɨj majta a'ɨ́ɨmaj ɨ maj tyí'chuiicaca muá'ajma jimi, ɨ maj a'yan tyu'taxájtaca' tɨjɨn: "Ityáj tu tyajta ɨ Dios jitze eeráma'can."
44017029	Ji'nye ityáj tu ɨ Dios jitze' eeráma'can, capu ij juxɨe've'ej tyaj a'yan tyí'mua'ajca tɨ Dios ooro jɨn taavíjhua, nusu ɨ plaata jɨme', nusu tyetyéj jɨme'. Capu a'yan een tɨ'ɨj tyi'tɨ́j ɨ maj jaatyátaahuaca' ɨ tyeɨ́ɨtye je'ej maj ye'éj tyeejtyo ɨ jumua'tzíira' jɨme'.
44017030	A'náj ɨmua' capu ɨ Dios huo'xɨ́jtye ɨ tyeɨ́tye maj quee jamua'reeria'ca' je'ej tɨ tyúuxɨe'va'ca'aj, ajta ijíij pu a'ɨ́ɨn huá'ijtye' néijmi'caa ɨ tyeɨ́tye maj tya'antzaahuatye jimí ɨ Dios.
44017031	Ji'nye ɨ Dios pu'ríj jaataxájtaca'a a'náj tɨ hua'xɨjtye'en néijmi'caa ɨ tyeɨ́tye, a'ɨ́ɨ pu huá'xɨjtye'en a'ɨ́jna ɨ a'tɨ́j ɨ Dios tɨ arí ja'antyíhuo, ajta arí huo'taséejra tɨ a'yan tyi'ja'yájna a'ɨ́jcɨ jɨme' tɨ jaatájuurityej.
44017032	'Matɨ'ɨj jáanamuajri' maj huatájuurij ɨ muɨ'chítye, séecan mu jaatyáxaahuataca', majta séecan a'yan tɨjɨn: ―A'yaa tu tyá'xɨe've' paj pajtáhua' tyitáa'ixaatye'en a'íjcɨ jɨme'.
44017033	'Aj pu'ij ɨ Pablo iirájra jo'maj jóosɨɨria'ca'aj.
44017034	Séecan mu ɨ tyeɨ́ɨtye jamuan ujo'jú', majta tyá'antzaahua. A'yaa pu sɨ́ɨj ántyapuaca'aj tɨjɨn Dionisio, ɨ tɨ hua' jitze ajtyáma'cantaca'aj a'ájna a Areópago, ajta sɨ́ɨj ɨ íitɨ' tɨ a'yan ántyapuaj tɨjɨn Dámaris, majtáhua'aj séecan ɨ maj majta tyá'antzaahuaj.
44018001	'Tɨ'quij te'ej ɨ Pablo iirájra a'ájna a Atenas, aj pu'ij a'áa ja'rá'aj chájta' tɨ a'yan tya'ja'rájtyapua tɨjɨn Corinto.
44018002	A'áa pu séej jo'tyo tɨ Israél jitze ajtyáma'can tɨ a'yan ántyapuaj tɨjɨn Aquila, a'áa pu ja'ma'can chuéj japua tɨ a'yan tya'ja'rájtyapua tɨjɨn Ponto. A'ɨ́jna ɨ Aquila, ajta ɨ ɨ́ra'ra' tɨ a'yan ántyapuaj tɨjɨn Priscila, a'ɨ́ɨ mu a'áa ja'ráacɨj a'ájna a Italia, ji'nye a'yaa pu tyu'ta'íjtaca' a'ɨ́jna ɨ Claudio ɨ tɨ va'cán jɨn tyí'ijta ɨ romanos jimi, maj iirá'cɨɨnyej néijmi'i ɨ maj Israél jitze ajtyáma'can. Ajta a'ɨ́jna ɨ Pablo, a'ɨ́ɨ pu uhuojo'vá'muaariaca',
44018003	ajta a'yan cha'ta na'aj tyí'muarɨe'ca'aj tɨ'ɨj a'ɨ́jna ɨ Aquila, ajta ɨ Priscila. A'ɨ́j pu jɨn hua' jamuan ajo'tyá'ɨtzee, mej mij néijmi'i tyu'muárɨe'.
44018004	Ajta a'náj tɨ na'aj matɨ'ɨj pua'aj juso'pihua'aj, a'úu pu ja'tányinyica'aj hua' tyeyúuj tzajta', jo'tɨ tyihuaja'ixaatyahua'aj tɨ'ij hua'antyimué'tɨn a'ɨ́ɨjma ɨ maj Israél jitze ajtyáma'can, ajta ɨ maj séej chuéj japua ja'ma'can.
44018005	'Matɨ'ɨj ará'aj a'ɨ́jna ɨ Silas ajta ɨ Timoteo Macedonia maj ja'ráacɨj, Pablo pu huatyóochej tɨ a'náj tɨna'aj tyihuo'ixaatye'en ɨ yu'xarij jitze, ajta tyámua tyihuá'ixaatya'ca' a'ɨ́ɨjma ɨ maj Israél jitze ajtyáma'can, tɨ ɨ Jesús a'ɨ́ɨn pué'een ɨ Cɨríistu'.
44018006	Majta a'ɨ́ɨmaj camu jaxɨe'va'ca' maj jáanamua, a'ɨ́j mu jɨn huatyóohuij maj je'ej pua'aj tyéjeeve, aj pu'ij Pablo tyu'tacá'tzɨj ɨ tyúucaana mej mij jáamua'ree tɨjɨn mo'tyá'ɨtzee ɨ Dios jimi, a'yaa pu tyihuo'té'exaa tɨjɨn: ―Mua'aj xu jujɨ́ɨmua'a pué'eenya'aj xa'ju'un tɨ'ɨj jamua'antyía'sej ɨ puéejtzi, canu nyáaj. Ajta ijíij tɨ yu jo'que'tɨ́j ja'me, hua' jimi nu jo'ma'a na'me ɨ maj séej chuéj japua ja'ma'can.
44018007	'Aj pu'ij iirájra u hua'tyeyúuj tzajta' tɨ'quij a'áa ja'rá'a jo'tɨ ja'che a'tɨ́j tɨ a'yan ántyapuaj tɨjɨn Justo. A'ɨ́ɨ pu tya'tzaahuatya'ca'aj ɨ Dios jimi, ajta avéjri já'chajca' jo'tɨ ɨ tyeyúuj jo'tyéjve.
44018008	Ajta a'ɨ́jna ɨ Crispo, ɨ tɨ tyí'ijta u tyeyúuj tzajta', a'ɨ́ɨ pu tyá'antzaahua ɨ tavástara' jimi, majta néijmi'i ɨ ihuáamua'mua. Majta mue'tɨ́j ɨ maj Corinto jo'cháatɨma'ca, matɨ'ɨj jáanamuajri' ɨ nyúucarij, metyá'antzaahua matɨ'ɨj mij huáɨ'huaca'.
44018009	A'tzáaj tɨ́ca', tavástara' pu huataséjre a'ɨ́jcɨ jimi ɨ Pablo, a'yaa pu tyaaté'exaa tɨjɨn: ―Capáj tyí'tzɨɨnya'aj, póoche' paj hua'ixáatya'aj ɨ nyúucarij, capaj ja'antyápua'cɨtacare'en.
44018010	Ji'nye nyáaj nu a jamuan ye séejre', capu a'tɨ́j mua'antyímue'tɨj, tɨ'ij puéejtzi muaatá'an, majta jéehua ɨ nyetyeɨ́tyeristyamua' ye séejre' iiye'ej chájta'.
44018011	A'ɨ́j pu jɨn ɨ Pablo séej nyínyi'ra' japuan je'ta' a'áa já'tyee a'ájna a Corinto, hua'mua'tyáaj a'ɨ́jcɨ ɨ nyúucaria'ra ɨ Dios.
44018012	'Tɨ'ɨj ɨ Galión tyi'tyávaaca'aj tajtúhuan jɨme' a'ájna a tɨ a'yan tya'ja'rájtyapua tɨjɨn Acaya, ɨ maj Israél jitze ajtyáma'can, a'ɨ́ɨ mu tyinyínyu'cacuca' a'ɨ́jcɨ jimi ɨ Pablo, matɨ'ɨj mij yo'jáj ɨ juéesij jimi.
44018013	Aj mu mij a'yan tyaaté'exaa ɨ tajtúhuan tɨjɨn: ―A'íjna ɨ tyáatɨ', a'íi pu huá'mua'tyej ɨ tyeɨ́tye mej mij seequé tyá'na'miche' ɨ Dios, ma ajta capu a'yan tyitatá'caa ɨ taye'ráj tyaj a'yan rɨjca.
44018014	'Pu'rí tɨn tyu'taxáatajche' a'ɨ́jna ɨ Pablo, tɨ'ɨj ɨ Galión a'yan tyihuo'té'exaa a'ɨ́ɨjma ɨ maj Israél jitze ajtyáma'can tɨjɨn: ―Tɨ pua'aj tyi'tɨ́j je'ej huá'uurejnyijche, na'ríij a'tɨ́j huajé'catajche, aj nu xaa ja'muanamuáarajche' mua'ajma mu siaj Israél jitze ajtyáma'can.
44018015	Ma ajta nyúucarij na'aj pué'een ɨ siaj jɨn tyí'ijta, a'yaa pu tyi'tyéevijtɨ siaj jujɨ́ɨmua' siana'aj jo'xa'puɨ'ɨntare'en, ji'nye canu nyáaj ja'xa'puɨ'ɨntare' a'íjcɨ ɨ nyúucarij.
44018016	'Tɨ'ɨj ij ɨ Galión tyu'ta'íjtaca' maj néijmi'ca iirá'ityej a'ájna jo' maj jóosɨ'ɨrihua'aj ɨ juéesi.
44018017	Aj mu mij néijmi'i jaatyéevi' a'ɨ́jcɨ ɨ Sóstenes ɨ tɨ tyí'ijta u tyeyúuj tzajta', matɨ'ɨj mij jatyáavajxɨ jɨ́ɨsa'pua ɨ tajtúhuan. Ajta a'ɨ́jcɨ ɨ Galión, capu jitzán juxɨe'va'ca'aj.
44018018	'Ajta ɨ Pablo tyámua' pu ooche' tyé'tyee a'ájna Corinto. Tɨ'quij huo'tatyóojtye ɨ ju'ihuáamua', ajta je'en báarcuj jitze atyájraa, a'ɨ́ɨjma jamuan ɨ Priscila ajta ɨ Aquila. Matɨ'ɨj mij antacɨ́j a'ájna séej chuéj japua tɨ a'yan tya'ja'rájtyapua tɨjɨn Siria. Tɨ'ɨj quée xu u ja'rayi'váaca a'ájna a Cencrea, aj pu'ij ahuóosisaaxɨj tɨ'ij aróo'astej tyi'tɨ́j tɨ jɨn atóoraj.
44018019	Matɨ'ɨj a'áa ja'rá'a a'ájna chájta' tɨ a'yan tya'ja'rájtyapua tɨjɨn Éfeso, a'áa pu ɨ Pablo huojohuá'xɨ a'ɨ́ɨjma ɨ Priscila ajta ɨ Aquila, tɨ'quij u tyeyúuj tzajta' jo'tyájrupij, ajta je'en tyihuo'ixaa a'ɨ́ɨjma ɨ maj Israél jitze ajtyáma'can ɨ maj a'úun jóosɨ'rihua'aj.
44018020	A'ɨ́ɨ mu mij jaatáhuaviiri' tɨ jéetze' á'tyeevi' hua' jamuan, ajta capu otyóoca'an.
44018021	Aj pu'ij huo'tatyóojtye, a'yaa pu tɨjɨn: ―Tɨpua'aj ɨ Dios a'yan tyá'xɨe'va'aj, nyajtáhua'aj nu yajamuarámuaarij. 'Tɨ'quij ɨ Pablo ɨ báarcuj jitze atyájra, aj pu'ij jo'ra.
44018022	Tɨ'ɨj 'ij a'áa ja'rá'aj chájta' tɨ a'yan tyaja'rájtyapua tɨjɨn Cesarea, ajta je'en a'áa jo'ré'nyej a Jerusalén, tɨ'ij huo'tatyóotye'en ɨ maj tyeyúuj tzajta' jusɨ'rii, aj pu'ij te'ej a'áa jo'mej a Antoquíia.
44018023	A'tzú a'tyéevi'caj, aj pu'ij te'ej jájcuan iirájra, tɨ'ij a'áa ja'tanyéj jo'tɨ ja'chájta'najmee a tɨ a'yan tya'ja'rájtyapua tɨjɨn Galacia, ajta a tɨ a'yan tya'ja'rájtyapua tɨjɨn Frigia. A'ɨ́ɨ pu ca'nyíjra'aj hua'tá'caria' néijmi'caa ɨ maj tyá'tzaahuatye'.
44018024	'A'áa pu a'náj sɨ́ɨj jo'ré'nye Israél tɨ jitze ajtyáma'can, a'yaa pu ántyapuaj tɨjɨn Apolo, a'áa pu já'chajca' chájta'naj jitze tɨ a'yan tya'ja'rájtyapua tɨjɨn Alejandría. Tyámua' pu tyeeyí'tɨhua'aj tɨ tyihuo'ixaatye', ajta tyámua' tyiyo'iteeca'aj je'ej tɨ tyé'yu'si' ɨ yu'xarij jitze.
44018025	Naa pu tyú'mua'reeriaca' je'ej tɨ tyáaxɨe've' ɨ tavástara', ajta naa tyuutyámua'va'aj tyihua'ixaatyaca'aj, tyámua' pu tyihua'mua'tyajca'aj a'ɨ́jcɨ jitze ma'can ɨ Jesús, ajta a'ɨ́j pu'uj mua'reeriaca'aj ɨ tɨ jɨn ɨ Juan huo'ɨɨri'.
44018026	A'ɨ́ɨ pu huatyóochej tɨ tyihuo'ixaatye' u tyeyúuj tzajta' naa tyu'toocua'nyáaj, matɨ'ɨj jáanamuajri', a'ɨ́jna ɨ Priscila ajta ɨ Aquila, a'ɨ́ɨ mu jaatajé tɨ'ij uhuojo'vá'muaare, aj mu mij jéetze tyámua' tyaatá'iteeri' je'ej tɨ tyáaxɨe've' ɨ tavástara'.
44018027	Ajta tɨ'ɨj ɨ Apolo arí jo'yi'múucaj a'ájna a Acaya, a'ɨ́ɨ mu ɨ maj tya'tzaahuatye' canyíjra'aj jaata', aj mu mij yu'xarij huo'ta'ítyi'ri' ɨ maj tya'tzaahuatye ɨ maj a'áa ja'che, mata'aj mij tyamua' tyeetyéjeevej. Tɨ'ɨj a'áa ja'rá'aj a'ájna a Acaya, tyámua' pu tyihuo'tyáhuɨ a'ɨ́ɨjma ɨ tɨ Dios huo'ta'a juxɨe'vira' jɨme mej mij tya'antzahuatye'.
44018028	Ji'nye a'yaa pu tyihua'raaje ɨ tyeɨ́tye ɨ maj Israel jitze ajtyáma'can, ajta ɨ yu'xarij jitze pu huo'otaséjra tɨ Jesús a'ɨ́ɨn pué'een ɨ Cɨríistu'.
44019001	'Tɨ'ɨj ooj ɨ Apolo a'áa jo'tyávaaca' a'ájna a Corinto, Pablo pu huáraa mui'ca'aque tɨ'ɨj na'aj tyi'chajta'name a'áa tɨ huataca'aj a Asia. Tɨ'ɨj 'ij té'ej a'áa ja'rá'a a'ájna a Éfeso, jo'tɨ jéehua huojo'tyo ɨ maj tya'tzaahuatye'.
44019002	A'yaa pu tyihuo'ta'íhuo'ri' tɨjɨn: ―¿Nyi sia'ancuráa' ɨ júuricama'ra' ɨ Dios siatɨ'ɨj tya'antzaahua? Matɨ'ɨj mij a'yan tyaaté'exaa tɨjɨn: ―Catu ma' ya'namuajraca'a maj jaxajta ɨ júuricama'ra' ɨ Dios.
44019003	'Aj pu'ij ɨ Pablo a'yan tyihuo'ta'íhuo'ri' tɨjɨn: ―¿A'tajnyí nyúucaritze' xáa'ɨhuaca'? Matɨ'ɨj mij a'yan tyaaté'exaa tɨjɨn: ―A'ɨ́j tu nyúucaritze' huáɨ'huaca' ɨ Juan.
44019004	'Pablo pu a'yan tyihuo'té'exaa tɨjɨn: ―Juan pu huo'ɨɨri'i ɨ tyeɨ́tye mej mij seequé tyú'mua'tyi ɨ jutzájta', ma ajta a'ɨ́ɨ pu huá'ixaatya'ca'aj maj tya'antzaahuatye' a'ɨ́jcɨ jimi ɨ tɨ óoj uvé'nyejsi majca'huáyee, a'ɨ́ɨ pu a'ɨ́ɨn pue'éen ɨ Jesús.
44019005	Matɨ'ɨj jáanamuajri', aj mu mij huáɨ'huaca' nyúucaritze' ɨ Jesús.
44019006	Ajta tɨ'ɨj ɨ Pablo hua'vá'muarɨe'xɨ ɨ huá'mu'uutze', aj pu'ij ɨ júuricama'ra' ɨ Dios huatyá'ɨtzee hua' tzajta'. Matɨ'ɨj mij huatyóohuij maj tyu'xáj nyúucarij jɨme' ɨ maj quee xu jaayí'itɨhua'aj, majta maj tyu'taxáj ɨ Dios jitze ma'can.
44019007	A'yaa mu a'chu tamuáamuata' japuan hua'pua ɨ tyétyaca ará'axcaa .
44019008	'Hueíca maxcɨrɨe' pu á'tyeej tɨ ɨ Pablo uja'tá'nyinyiica'aj hua' tyeyúuj tzajta', jo'tɨ tyihuaja'ixaatya'ca' quee tyi'tzɨɨnya'aj, ajta hua'tyámue'tɨjsima' ɨ tyeɨ́tye a'ɨ́jcɨ jɨme' ɨ tɨ jɨn ɨ Dios tyí'ijta.
44019009	Majta séecan, camu jáanamuari' ɨ nyúucarij tɨ huá'ixaatya'ca', sulu a'yaa mu mij je'ej pua'a tyí'ixajtaca'a ɨ tyeɨ́tye tzajta'. Tɨ'quij ɨ Pablo avá'ra a'ájna hua' tzajta', ajta séecan jo'ví'tɨ ɨ maj tya'tzaahuatye', a'ájna jo' maj tyihuaja'mua'tye, jo'tɨ ja'che ɨ tɨ a'yan ántyapuaj tɨjɨn Tirano. A'áa pu a'náj tɨna'aj tyihuá'ixaatya'ca'aj,
44019010	a'yaa pu huarɨ́j a'chu huá'pua nyinyi'ra' tɨ a'yan tyihuá'mua'tyajca', a'ɨ́j mu jɨn néijmi'i ɨ maj a'áa jo'cháatɨma'ca a'ájna a Asia ɨ maj Israél jitze ajtyáma'can, majta ɨ maj séej chuéj japua ja'ma'can, a'ɨ́ɨ mu jáanamuajri' ɨ nyúucaria'ra' ɨ tavástara'.
44019011	Ajta a'ɨ́jna ɨ Pablo, va'can pu jɨn tyámua' tyi'uuriajca'aj ɨ tyeɨ́tye tzajta a'ɨ́jcɨ jitze huatama'can ɨ Dios,
44019012	tɨ'ɨj ajta a'ɨ́jna ɨ paanyújra' a'ɨ́jcɨ ɨ Pablo, nusu tyi'caanaria'ra', tɨ pua'a a'tɨ́j hua' japua an tyo'jo'ojpíjxɨ'ɨn ɨ mej tyí'cucui', aj mu mij tyámua' rɨnyij, majta ɨ tyiyáaru'u iiráaju' ɨ maj hua' tzájta' séejre' ɨ tyeɨ́tye.
44019013	'Majta séecan ɨ maj Israél jitze ajtyáma'can ɨ maj jo'ujhua'nya'aj jo'tɨ na' maj jo'cháatɨma'ca, a'ɨ́ɨ mu hue'tamuárityahua'aj ɨ tyiyáaru'uj ɨ maj hua' tzájta' séejria'ca' ɨ tyeɨ́tye, máaxɨe'va'ca' maj a'yan huárɨnyij nyúucaria'ra' jitze' ɨ Jesús, a'ɨ́j mu jɨn a'yan tyihua'jeevaca'a ɨ tyiyáaru'see tɨjɨn: ―A'yaa nu tyajá'mua'ijtye a'ɨ́jcɨ jitze ma'can ɨ Jesús ɨ tɨ jitzan ma'can tyí'xaj ɨ Pablo siaj iirácɨɨnye.
44019014	'A'yaa mu rɨjca'a ɨ maj aráahua'pua ará'axcaj ɨ maj yóojmua'mua' pué'een a'ɨ́jcɨ ɨ a'tɨ́j tɨ a'yan ántyapuaj tɨjɨn Esceva, ɨ tɨ tyihuá'ijtya'ca'aj ɨ maj tyí'huɨɨre' u tyeyúuj tzajta'.
44019015	Aj pu'ij a'yan tyu'tanyú a'ɨ́jna ɨ tyiyáaru' tɨjɨn: ―Nyáamua'tye a'ɨ́jcɨ ɨ Jesús, nyajta nu jamua'ree a'tɨ́j tɨ Pablo pué'een, arí mua'aj, ¿a'tyaanyíj siaj puɨ́rɨcɨj?
44019016	'Tɨ'ɨj a'yan tyu'taxájtaca', aj pu'ij a'ɨ́jna ɨ tyiyáaru' jiye'tzin hua' jitze rájve, ajta huo'mué'tɨj tɨ'ɨj huo'tyényo'si'ij. Matɨ'ɨj mij huatóo'uj mamuámua'vi'ij majta tyi'puéetyi'huaj.
44019017	Majta ɨ maj a'áa ja'chajca' a'ájna a Éfeso, ɨ maj Israél jitze ajtyáma'can, majta ɨ maj séej chuéj japua ja'ma'can, néijmi'i mu jáamua'reeri' je'ej tɨ tyi'tɨ́j huó'ruu, a'ɨ́j mu jɨn tyu'tátzɨɨn. Matɨ'ɨj mij jéetze mue'tɨ́j jaamua'aj a'ɨ́jcɨ ɨ tavástara' Jesús.
44019018	'Majta mue'tɨ́j ɨ maj tya'antzaahua, a'ɨ́ɨ mu jo'vá'ju' mej mij huatóoxaj jéejrista tyi'tɨ́j maj je'ej pua'aj huáruuj,
44019019	majta mue'tɨ́j ɨ maj tyí'chapuaa, u mu tyaja'ráɨ'ɨpu ɨ tyúuyu'xa, matɨ'ɨj mij tyu'tyáatɨej, metyi'séeracaj ɨ tyeɨ́tye. Matɨ'ɨj mij jaatyé'itee a'chu tɨ tya'najchica' a'ɨ́jna ɨ yu'xarij, a'yaa pu ará'aj a'chu hua'puatyej japuan tamuámuata' vi'ra'aj ɨ plaata.
44019020	A'yaa mu ɨ nyúucaria'ra' ɨ tavástara' meríj jéetze néijmi'que' tya'mua'reeriaca'aj, majta jaséjrataca'a ɨ tɨ néijmi'i jɨn putyi'uurej.
44019021	'Tɨ'ɨj a'yan tyu'rɨ́j, aj pu'ij ɨ Pablo jaaxá'puɨ'ɨntarej tɨ uhuojo'vá'muaare a'ájna a Macedonia, ajta a Acaya, ajta tɨ óoj a'áa jo'yi'ij a Jerusalén. Ajta tɨ'ɨj Jerusalén huojo'va'muaaren, juxɨe'va'aj pu ta'me tɨ a'áa jo'me' a'ájna a Roma.
44019022	Aj pu'ij ɨ Pablo hua'puáca huata'ítyaca' ɨ maj jahuɨɨre', a'ɨ́jcɨ ɨ Timoteo ajta ɨ Erasto mej mij jo'cɨɨnye a'ájna a Macedonia, ajta a'ɨ́jna óoche' pu a'áa jo'tyóo'ɨtzee a Asia.
44019023	'A'áa mu a'náj jéehua huatanyínyu'cacuca' ɨ tyeɨ́tye a'ɨ́jcɨ jɨme' ɨ maj huataséjre ɨ maj tya'tzaahuatye'.
44019024	Sɨ́ɨj pu a'ɨ́jna pué'eenya' ɨ tɨ a'yan ántyapuaj tɨjɨn Demetrio, a'ɨ́ɨ pu chi'ij tyita'huacaria'aj tɨ tyi'cɨ́le'en ɨ tɨ plaata tyúumua'tɨ, tɨ a'yan huasé'rihua'aj tɨ'ɨj chí'ra'an ɨ huá'dios tɨ a'yan ántyapuaj tɨjɨn Artemisa, jéehua mu mij jamue'tɨjca'aj ɨ maj jimi tyí'muarɨe'ca'aa.
44019025	A'ɨ́ɨ pu'ij hua'ajsɨɨ a'ɨ́ɨjma ɨ maj jimi tyí'muarɨe'ca'aj, ajta séecan ɨ maj a'yan cha'ta mana'aj éenye' tyí'muarɨe'ca'aj, tɨ'quij a'yan tyihuo'té'exaa tɨjɨn: ―Tyétyaca, mua'aj xu jamua'ree tyej tyámua' naa tyá'mue'tɨj ɨ túumi a'ɨ́jcɨ jɨme' ɨ tyaj jɨn tyí'muarɨe'.
44019026	Ajta siatɨ'ɨj seríj tyi'sej siajta tyi'namuaj, je'ej tɨ ɨ Pablo metyojo'xajtan tɨjɨn ɨ dioosij tyétyaca maj huo'ta'huaca camu je'canɨme' dioosij puɨrɨcɨj, a'ɨ́j pu jɨn arí jéehua huo'mué'tɨj ɨ tyeɨ́tye ɨ maj a'yan ma'can iiye'e Éfeso, ajta néijmi'que' a'áa tɨ huataca'aj a Asia.
44019027	Je'ej pu pua'aj tyí'uure, ji'nye a'yaa pu tyu'táɨ'ɨritari tyaj yo'rɨenyij ɨ tyaj jɨn tyí'muɨjhuacaa, ajta ɨ ta tyeyúuj ɨ tɨ tzájta' iirájvee ɨ tadios tɨ ve'éj, a'ɨ́jna ɨ Artemisa, a'yaa pu tyu'tá'ɨɨritarij maj quee che' jana'miche'. Majta camu che' jaataxɨe've'sij a'ɨ́jcɨ ɨ tadioos tɨ ve'éj ɨ maj janá'miche' néijmi'que' a'áa tɨ huaca'aj a Asia, majta néijmi'que' ɨ cháanacaj japua.
44019028	'Matɨ'ɨj a'yan tyu'namuajri', jéehua mu huatanyínyu'cacuca', majta huatyejíihuajra, a'yan tɨjɨn: ―¡Che' jusen jɨn juurij a'ɨ́jna ɨ Artemisa, Éfeso tɨ ja'ma'can!
44019029	'Capu je'ej huo'támiteeraj je'ej maj huárɨnyij a'ájna a chájta'. Matɨ'ɨj mij a'ɨ́ɨjma jimi ootaje'yaca' a'ɨ́jcɨ ɨ Gayo ajta ɨ Aristarco ɨ maj Macedonia ja'ma'can, a'ɨ́ɨ mu jamuan jó'ujhua'nya'a a'ɨ́jcɨ ɨ Pablo, matɨ'ɨj mij huojo'sa'rɨéechajra a'ájna jo' maj jóosɨ'rihua'aj ɨ tyeɨ́tye.
44019030	Ajta ɨ Pablo, a'ɨ́ɨ pu utyárutyimuɨ'ca'a tɨ'ij tyihuo'ixaatye' ɨ tyeɨ́tye, majta a'ɨ́ɨmaj ɨ maj tya'tzaahuatye' camu jaatá' tɨ utyájrutye.
44019031	Majta séecan ɨ maj tyityatatyíj a'ájna a Asia, ɨ maj náa yo'mua'raj a'ɨ́jcɨ ɨ Pablo, a'ɨ́ɨ mu a'yan tyaata'ítyi'rej tɨ quee ajo'ré'nyinyiica' a'ájna jo' maj jóosɨ'rii.
44019032	Majta a'ɨ́ɨmaj ɨ tyeɨ́tye ɨ maj jusɨɨria'ca'a séecan mu seequé tyityetyéjijhuajsima', majta séecan seequé, majta jéetze ará'axcaa ɨ maj quee jámua'reeria'ca'aj je'ej maj éjnɨme' júusɨɨria'ca'aj.
44019033	Majta séecan ɨ tyeɨ́tye ɨ maj jamua'reeriaca'aj je'ej maj een nɨme' jusɨɨria'ca'aj, a'ɨ́ɨ mu tyámua' tyaaté'exaa a'ɨ́jcɨ ɨ Alejandro, ɨ maj Israél jitze ajtyáma'can, a'ɨ́ɨ mu ajuutájchaca' jo' maj ja'vé'nyejnye' ɨ tyeɨ́tye. Tɨ'quij ɨ Alejandro jumuáca' jɨn huo'tá'ijmujri' mej mij quee che' je'ej tyáahuasime'en, tɨ'ij a'ɨ́ɨn hua' japua huatányuunyij a'ɨ́ɨjma ɨ maj Israél jitze ajtyáma'can.
44019034	Majta ɨ tyeɨ́tye matɨ'ɨj jáamua'reeri' tɨ a'ɨ́ɨn Israél jitze ajtyáma'can, néijmi'i mu huatyejíihuajra a'yaa mu á'tyeej a'chu huá'pua ooraj maj a'yan tyi'tyetyéjijhuaj tɨjɨn: ―¡Che' jusen jɨn juurij a'ɨ́jna ɨ Artemisa Éfeso tɨ ja'ma'can!
44019035	'Ajta a'ɨ́jna ɨ tɨ tyí'yu'xacaa, a'ɨ́ɨ pu huo'tá'ijmujri' maj quée che' tyí'xajta, aj pu'ij a'yan tyihuo'té'exaa ɨ tyeɨ́tye tɨjɨn: ―Mua'aj tyeɨ́tye, Éfeso siaj ja'ma'can, néijmi'i ɨ tyeɨ́tye ɨ maj a'yan huacháatɨmee ɨ cháanacaj japua, a'ɨ́ɨ mu jamua'ree tɨ a'íjna ɨ chájta'naj antyúumua'reej tɨ jáacha'ɨɨn ɨ tyeyúuj tɨ tzajta' iirájca ɨ dios tɨ ve'éj, a'ɨ́jna ɨ Artemisa, ajta ɨ nyéerima'ra' tɨ u tajapua je'cáanye.
44019036	Capu je'ej tyíɨ'ɨri tɨ a'tɨ́j já'xaahuata a'íjcɨ, xaatapuá'cɨj mu siaj tyé'jijhua, caxu tyi'tɨ́j je'ej uuriaj siaj quee tyámua' tyamua'ree.
44019037	Ji'nye a'íimaj ɨ tyétyacaa ɨ siaj yahua'vé'vi'tɨj camu ja'xaahuaj ɨ tyeyúuj, camu majta je'ej pua'aj tya'xa ɨ tadios.
44019038	Tɨ pua'aj a'ɨ́jna ɨ Demetrio, majta ɨ maj jimi tyí'muarɨe', tɨ pua'aj a'tɨ́j huá'jaaxɨejvi'raj, ma' maj puej nɨn séejre mu juéesi ajta séejre' jo maj huojo'xɨ́jtye, miche' a'áa ja'huóonyuuste' ajta je'en a'yan tyéjcha'ɨj tɨ sɨ́ɨj ajta sɨ́ɨj ju japua huatányuunyij.
44019039	Ajta tɨ pua'aj mua'aj tyi'tɨ́j siajtáhua'aj huoocaj, a'yaa pu tyúuxɨe've' maj a'áa yo'taxáj jo' maj néijmi'i jóosɨ'rii.
44019040	Tyi'tɨ́j tɨ arí je'ej huarɨ́j ijíij a'yaa pu tyu'tácɨ'pe maj ta jitze tyo'ojpuá'ritye'en a'íjcɨ jɨme', capu me tyi'tɨ́j je'ej tyaj tyi'tɨ́j tyu'taxáj, tɨ pua'aj mataata'íhuo' a'íjcɨ jɨme' ɨ maj huatyejíihuajra ɨ tyeɨ́tye.
44019041	A'yaa pu tyutaxáataj a'ɨ́jna ɨ tɨ tyí'yu'xacaa, tɨ'ɨj ij hue'rá'ityaca' ɨ tyeɨ́tye.
44020001	'Tɨ'ɨj antyipuá'riaca' ɨ maj huóotya'xɨj, Pablo pu huo'tajé ɨ maj tya'tzaahuatye' tɨ'ij a'ɨ́ɨn tyámua tyihuo'tá'ixaatye'. Aj pu'ij huo'tatyóotye'ej, tɨ'quij a'áa jo'ra a Macedonia.
44020002	Neijmi'que' pu huó'muaariaca' matɨ'ɨj mana'aj tyityeecháatɨma'ca a'ɨ́ɨmaj ɨ maj tya'tzaahuatye', ca'nyíjra'aj pu hua'tácaria'a ɨ nyúucarij jɨme' ɨ tɨ jɨn tyihuo'ixaa, tɨ'quij te'ej a'áa ja'rá'aj a'ájna a Grecia,
44020003	a'áa pu hueíca maxcɨrɨe' já'tyee. Tɨ'ɨj arí tɨn antyirá'sima'caj ɨ báarcuj jitze tɨ'ij antára'nyij a'ájna a Siria, tɨ'ɨj a'yan tyáamua'reeri' maj a'yan tyaaxá'puɨ'ɨntarej maj a'áa ye'tyechó've' ɨ juyáara' jitze jo'tɨ jo're'nyéenyijche, a'ɨ́ɨmaj ɨ maj Israél jitze ajtyáma'can. Aj pu'ij huariá'raa tɨ'ij ajtáhua'aj a'áa huatyéenyej a'ájna a Macedonia.
44020004	A'ɨ́ɨ mu jamuan jo'ju' ɨ Sópater yóojra' a'ɨ́jcɨ ɨ Pirro, Berea tɨ já'ma'can, ajta a'ɨ́jna ɨ Aristarco ajta ɨ Segundo ɨ maj Tesalónica ja'che, ajta ɨ Gayo Derbe tɨ já'ma'can, ajta ɨ Timoteo, ajta ɨ Tíquico, ajta ɨ Trófimo, ɨ Asia maj ja'ma'can.
44020005	A'íimaj ɨ maj tya'tzaahuatye' anaquéej mu jo'ju mej mij a'áa taja'cho'va'aj a'ájna a Troas.
44020006	Tyajta ityáj, tɨ'ɨj tyo'puá'riaca' ɨ maj tyu'yé'estej a'ɨ́jcɨ jɨme' ɨ maj jacua'ca ɨ pan tɨ quée cu'ustij, a'áa tu ja'ráacɨj a Filipos ɨ báarcuj jitze, anxɨ́ xɨcáj tu jitze huotáa'saca' a'ájna a Troas, a'áa tu tyij aráahua'puaj xɨcáj já'tyee.
44020007	'Tɨ'ɨjta atyojo'ré'nye ɨ séej xɨcáj jitze ɨ ta'nájca ɨ itéerij, aj tu tyij tyítasɨɨj tyej tyij huariátatare' ɨ pan, ajta ɨ Pablo tyihuá'ixaatya'ca'aj a'ɨ́ɨjma ɨ maj tya'tzaahuatye'. Ji'nye a'yaa pu tyúuxɨe'va'ca' tɨ jo'ra'nyij yaa ariá'pua'aj, a'ɨ́j pu jɨn jéehua tyihuo'ixaa 'asta na'aj quee jé'ta' tɨ́ca' tya'rá'aj.
44020008	A'áa tu ja'tyítasɨɨj ánɨmua ɨ chi'ij tzájta, tɨ hueíca jujapua tyiváatɨmee, a'áan pu ú'taaca' jéehua ɨ tatzárij jɨme'.
44020009	Ajta tyamuée a'úun je'rácatyii tɨ a'yan ántyapuaaca'aj tɨjɨn Eutico, a'áan pu jo'huáayijxɨ jo'tɨ ja'nácun. Ajta a'ɨ́jna ɨ Pablo jéehua pu tyihuó'ixaa, a'ɨ́j pu jɨn huamué'tɨchej ɨ cutzíj jɨme' a'ɨ́jna ɨ Eutico, tɨ'quij tyámua' huápuɨ'ɨj tyu'tácuj, aj pu'ij ancuré'vej a'ɨ́jcɨ jitze ɨ chi'ij tɨ hueíca jujapuá tyiváatɨmej, muɨ'chícan mu'uj mij jajriáj.
44020010	Aj pu'ij acájra ɨ Pablo, tɨ'ɨj ij ja'vé'vi'raxɨj a'ɨ́jcɨ ɨ tyamuée. Ajta a'yan tyihuo'té'exaa a'ɨ́ɨjma ɨ maj tya'tzaahuatye' tɨjɨn: ―Caxu tyí'tzɨɨnya', ooche' pu juuri.
44020011	'Aj pu'ij ɨ Pablo ajtáhua'aj antyíraj ɨ chi'ij tzajta', tɨ'quij huo'riá'taarej ɨ pan, matɨ'ɨj jaacuá'aj, ajtáhua'aj tyihuá'tyixáaj, asta na'aj quee huatapuáriaca'aj. Tɨ'quij jo'ra.
44020012	Ajta a'ɨ́jna ɨ tyamuéj, júurican mu jo'ví'tɨj, a'ɨ́j mu jɨn jéehua ca'nyíjra'aj huatóoa'.
44020013	'Tyajta ityaj ta'náatya'aj tu jo'cɨ́j ɨ báarcuj jitze, a'áa tu ja'rá'a a'ájna Aso, tyej tyij a'áa ya'rávi'tɨn a'ɨ́jcɨ ɨ Pablo, ji'nye juɨ'ɨcan pu uja'rájra.
44020014	Tyatɨ'ɨj jáatyo a'ɨ́jcɨ ɨ Pablo a'ájna a Aso, aj pu'ij tajamuan atyájra ɨ báarcuj jitze, tyatɨ'ɨj tyij jo'ju' a'ájna a Mitilene.
44020015	A'áa tu eeráacɨj, yaa ariá'pua'aj tu a véjri' ja'ajtyéenye jo'tɨ ja'ráahuachi tɨ a'yan tya'ja'rájtyapua tɨjɨn Quío, tyatɨ́'ɨj tyij séej xɨcáj jitze a'áa ja'rá'aj a'ájna a Samos. Tyajtáhua'aj yaa ariá'pua'aj a'áa tu ja'rá'a a'ájna chájta' tɨ a'yan tya'ja'rájtyapua tɨjɨn Mileto.
44020016	A'yaa tu huarɨ́j, ji'nye Pablo pu jaaxá'puɨ'ɨntare tɨ quée a'áa ja'tanyé a'ájna a Éfeso, capu ajta á'tyeerijmu'ca'aj a'ájna a'áa tɨ huataca'aj a Asia, ji'nye jiye'tzijme' pu ja'rá'astijmujca'aj a'ájna a Jerusalén, tɨ pua'aj a'yan tyíɨ'riitan tyaj a'áa jo'tyu'uucaj matɨ'ɨj tyí'ye'estya a'ɨ́jcɨ jɨme' ɨ maj jo'támua'ree tɨ arí a'yan tyoomé hua'puatyej japuan tamuáamuata' xɨcáj.
44020017	'A'áa pu jo'tyaváa ɨ Pablo a Mileto, tɨ'ɨj huo'ta'íjtaca' maj uhuojotájeevej ɨ huóosij ɨ tyeyúuj tzajta maj tyi'huɨɨre' a'ájna a Éfeso.
44020018	Matɨ'ɨj ɨ huóosij aje'ré'nyej, aj pu'ij a'yan tyihuo'té'exaa tɨjɨn: ―Mua'aj xu jamua'ree je'ej nyaj tyi'tyínyacha'ɨj nyatɨ'ɨj nyana'aj anaquéej yetyi'tanyéj iiye'é Asia.
44020019	A'náj tɨ na'aj nu ya huatyéjve ja'mua jamuan, netyí'huɨɨria'aj nyajta nyacu'váaj ɨ tavástara' jimi, a'yaa nu tyacanyeyí'nya'aj a'ɨ́jcɨ jɨme' ɨ tɨ jéehua je'ej pua'aj tyina'antyimue'tɨjcaa ajta ɨ maj je'ej pua'aj nyooriajcuca'aj ɨ maj Israél jitze ajtyáma'can.
44020020	Canu a'náj ootyá'ɨtzee nyaj quée tyajá'mua'ixaatya'a tyi'tɨ́j tɨ muá'ajma jamuatyáhuɨ'ri, nyetyaja'mua'mua'tyaaj ɨ tyeyúuj tzajta', nyajta jo'siaj jo'cháatɨme.
44020021	A'ɨ́ɨjma ɨ maj Israél jitze ajtyáma'can, nyajta a'ɨ́ɨjma ɨ maj séej chuéj japua ja'ma'can, a'yaa nu tyihuo'ixaaj tɨ a'yan tyúuxɨe've' mej seequé tyu'mua'tyi ɨ Dios jimi, majta ja'antzaahuatye'en a'ɨ́jcɨ ɨ tavástara' Jesús ɨ Cɨríistu'.
44020022	Ajta ijíij a'áa nu jo'má'aj ná'me a Jerusalén a'ɨ́jcɨ jɨme' tɨ ɨ júuricama'ra' ɨ Dios a'yan tyinaata'íj, canu jamua'ree je'ej tɨ mu' tyinyajá'huɨɨriaj ja'me.
44020023	A'ɨ́j nu xaa mua'ree, tɨ jo'tɨna'aj tɨ huachájta'najmee, a'ɨ́jna ɨ júuricama'ra' ɨ Dios a'yaa pu tyi'nye'ixaatye' tɨ a'ɨ́ɨn nyejcho'vej ɨ maj tzajta tyi'tyanamuacaa ajta jéehua ɨ puéjtzij.
44020024	Capu nye jitze juxɨe've' ɨ nyaj jɨn júurij, a'ɨ́j nu'uj xɨe've' nyaj ja'antyícɨ'tyi je'ej tɨ ɨ Dios tyi'tɨ́j tyinaa'íjcaj nyaj huo'té'exaatye' ɨ tyeɨ́tye ɨ nyúucariara', tɨ'ij a'ɨ́ɨn tyihuo'tú'uunyi' juxɨé'vi'ra' jɨme'.
44020025	Ajta ijíij tyámua nu tyá'mua'ree, tɨ quee che' a'tɨ́j me' nyejé'seejran, a'ɨ́ɨmaj ɨ nyaj nyerij huo'ixaa ɨ Dios tɨ jɨn tyí'ijta.
44020026	A'ɨ́j nu jɨn a'yan tyaja'mua'ixaatye' ijíij, canu nyáaj pué'eenye tɨ pua'aj tyi'tɨ́j je'ej ja'mooriaj mua'ajmaj,
44020027	ji'nye néijmi'i nu tyajamuáa'ixaa je'ej tɨ tyáaxɨe've' ɨ Dios, nyajta quee a'náj tyi'tɨ́j jamuatyá'aviitzej.
44020028	Tyámua' xu'uj, siata'aj huó'cha'ɨɨn néijmi'caa ɨ maj jusɨ'rii ɨ Dios jimi, jo'tɨ ɨ júuricama'ra' ɨ Dios huaja'antyíhuo mej mij a'ɨ́ɨjma hua'cha'ɨɨn ɨ maj tya'tzaahuatye, ɨ tɨ juxuure' jɨn huó'nane a'ɨ́jna ɨ Jesús.
44020029	A'yaa nu nyáaj tyá'mua'ree nyatɨ'ɨj jo'ra'nyi, séecan mu yaja'va'ju'u muá'aju' já'mua jimi maj a'yan een matɨ'ɨj ɨ́ɨra'vejtze mej tyi'tyacɨ'ma'caa, ɨ maj a'yan tya'xɨe'va'aj muá'ju' maj hua'antyipuá'ritye' ɨ maj tya'tzaahuatye'.
44020030	Séecan mu avá'ju' ɨ maj ja'mua jitze ajtyáma'can, a'ɨ́ɨ mu hué'tzij jɨn tyihua'mua'tyej, mej mij a'ɨ́ɨjma antyimue'tɨn ɨ maj tya'tzaahuatye.
44020031	Tyámua' xu'u mua'aj, xo'támua'reeri' nyaj hueíca nyinyi'ra'aj tyajamuáa'ixaa tújcarij tzajta nyajta tɨ́ca'rij tzajta, canu a'náj jaatáxaahuataca' nyaj tyajamuáa'ixaa na'canye'yí'nya' ja'mua jɨme'.
44020032	'Ajta ijíij nye'ihuáamua' Dios jimi nu ja'mua'tyátoosij, ajta ɨ nyúucaria'ra tɨ jaxa juxɨe'vi'ra' jɨme'. A'ɨ́ɨ pu néijmi'i pu tyi'uurej tɨ'ij a'ɨ́jcɨ jitze aróoca'nyej ɨ júuricama'ra' ɨ Dios, ajta néijmi'i huo'tá'sij ɨ tɨ jɨn atóoraj a'ɨ́ɨjma jimi ɨ jutyeɨ́tyeristyamua'.
44020033	Canu nyáaj a'náj tyi'tɨ́j nyacua'aj tɨ pua'aj túumii, na'ríij tyihua'caanaa.
44020034	Sulu a'yaa xu tyá'mua'ree, nyej nyasɨ́ɨj nyamuáca' jɨn tyu'muárɨe nyej nyij jaamue'tɨn tyi'tɨ́j tɨ juxɨe've nye jimi, ajta a'ɨ́ɨjma jimi ɨ maj nya jamuan huacɨ́j.
44020035	A'náj tɨ na'aj nu jamuáa'itɨɨri' tɨ a'yan tyúuxe've' siaj tyu'muárɨe' ajta siaj sij huo'tyáhuɨɨre' a'ɨ́ɨjma ɨ maj quee je'ej tyéejviicue', a'ɨ́j xu ú'mua'reeriaj je'ej tɨ tyu'taxájtaca' ɨ tavástara' Jesús tɨjɨn: "Jéetze' pu tyámua' tyé'yi'ij nyaj tyí'puejva'aj quee nyaj tyi'tɨ́j ancuriá'an."
44020036	'Tɨ'ɨj a'yan tyihuo'ixáatya'a ɨ Pablo, aj pu'ij tyítunutaca' ajta huatyéenyu ɨ Dios jimi hua' jamuan.
44020037	Néijmi'i mu huóoyinyijxɨ majta néijmi'i ji'ré'chuixɨ, majta ji'tyapuɨ'tza'xɨ'ɨj a'ɨ́jcɨ ɨ Pablo.
44020038	Jéehua mu juxaamujritya'ca'aj, ji'nye a'yaa pu tyihuo'té'exaaj mej quee che' a'náj me' yé'seejran. Aj mu mij jamuan ujó'ju' jo'tɨ ja'tyájra ɨ báarcuj jitze.
44021001	'A'áa mu'uj mij joovátzɨj ɨ ta'ihuáamua', aj tu tyij ityáj 'atyáacɨj ɨ báarcuj jitze, tyatɨ'ɨj tyij huatátaje'yaca' a'ájna a Cos, yaa ariá'pua'aj tu a'áa jo'rá'aj a'ájna a Rodas, tyatɨ'ɨjta tyij a'áa jo'ré'nyej a'ájna a Pátara.
44021002	A'ájna a Pátara a'áa tu séej jo'tyo ɨ báarcuj Fenicia tɨ jo'yi'ij, a'ɨ́j tu tyij jitze atyáacɨj, tyatɨ'ɨj tyij jo'cɨ́j.
44021003	A'áa tu joojú'ca tyatɨ́'ɨj jaaséej a tɨ ja'ajhuáchij, a'yaa pu tya'rájtyapua tɨjɨn Chipre, a'áa tu muájca'ta' pujmua' ajcaanyej, mu tu'uj jo'ju' 'asta tyana'aj quee a'áa ja'rá'aj a Siria. Ajta ɨ báarcuj a'áa pu je'cácaa tyu'tyajto ɨ íjca tɨ tyú'tɨsima'aj a'ájna a Tiro, a'áa tu tyij acáacɨj.
44021004	Tyatɨ'ɨj a'ɨ́ɨjma huátyoj ɨ maj tya'tzaahuatye, aráahua'puaj xɨcáj tu á'tyeej tyaj hua' jamuan ajo'tyu'uj. A'ɨ́ɨmaj mu júuricamara' ɨ Dios jitze huatama'can jaatá'ijmuɨjri' a'ɨ́jcɨ ɨ Pablo tɨ'ij quee a'áa ja'tányinyiica' a Jerusalén.
44021005	Tɨ'ɨj mu tyojo'ma'aj aráahua'puaj xɨcáj jitze, aj tu tyij jo'cɨ́j. Néijmi'i ɨ tyétyacaa muanyɨ́ɨnyɨ'chaj, majta huayóomua'aj, a'áa mu tojóotoj jo'tɨ joo'ástɨmee ɨ chájta'naj, a'áa tu tyij tyítunutaxɨj jo'tɨ ja'va'ástɨme ɨ jájtyi, tyatɨ'ɨj tyij huatyéenyu ɨ Dios jimi.
44021006	Tyatɨ'ɨj huo'tatyóotya'aj, aj tu tyij atyáacɨj ɨ báarcuj jitze, majta a'ɨ́ɨmaj huariá'cɨj jo' maj jo'cháatɨme.
44021007	'Tyatɨ'ɨj jaatyáaxɨjtye ɨ tyaj huaju'ca'aj ɨ jájritzej, Tiro tyaj ja'ráacɨj tyatɨ'ɨj tyij a'áa ja'rá'a a'ájna a Tolemaida, a'áa tu huo'tatyójtye ɨ ta'ihuáamua', tyajta hua' jamuan séej xɨcáj ajo'tyu'uj.
44021008	Yaa ariá'pua'aj tu jo'cɨ́j tyatɨ'ɨj tyij a'áa ja'rá'aj chájta' tɨ a'yan tya'ja'rájtyapua tɨjɨn Cesarea. A'áa tu ja'tanyéj jo'tɨ já'che a'ɨ́jna ɨ Felipe ɨ tɨ tyihuá'ixa'tyaa tyeɨ́tye, a'ɨ́ɨ pu a'ɨ́ɨn pué'een sɨ́ɨj ɨ maj aráahua'puaj ará'asej ɨ maj tyí'huɨɨre' ɨ tyeyúuj tzajta, a'áa tu jo'tyá'ɨtzee a'ɨ́jcɨ jimi ɨ Felipe.
44021009	A'ɨ́jna ɨ Felipe muáacuaca pu tyiyójmua'ca'aj ɨ úuca mej quee xu huɨɨche, a'ɨ́ɨ mu jaxajtaca'aj nyúucaria'ra' ɨ Dios.
44021010	A'áa tu tyij já'tyee a'chu pua'an xɨcáj, tɨ'ɨj ij sɨ́ɨj ará'aj tɨ Dios jitze ma'can tyí'ixajtaca'aj, Judea tɨ ja'ma'can, a'yaa pu ántyapuaj a'ɨ́jna tɨjɨn Agabo.
44021011	Tɨ'ɨj ta jimi ará'aj, aj pu'ij ja'vá'xɨstaca' ɨ tɨ jɨn ahuóojɨ'ca'ca'aj a'ɨ́jna ɨ Pablo, aj pu'ij a'ɨ́jcɨ jɨn anóojɨ'quej ɨ ju'ɨ́ɨcaj jitze, ajta ɨ jumuáca' jitze, tɨ'ɨj ij a'yan tyu'taxájtaca' tɨjɨn: ―A'yaa pu tyí'xa ɨ júuricama'ra' ɨ Dios tɨjɨn a'ájna a Jerusalén, a'ɨ́ɨmaj ɨ maj Israél jitze ajtyáma'can, a'yaa mu tyeetyájɨ'que'sij a'ɨ́jcɨ ɨ tɨ ja'a'rij a'íjcɨ ɨ maj jɨn ahuoojɨ'ca'ajma'aj muá'cɨ'ɨj, majta huo'tátuiire'si a'ɨ́ɨjma ɨ maj séej ɨ chuéj japua ja'ma'can.
44021012	'Tyatɨ'ɨj a'ɨ́j huánamuajri', ityáj majta ɨ maj Cesarea ja'ma'can, néijmi'i tu jaatáhuaviiri' a'ɨ́jcɨ ɨ Pablo tɨ'ij quee u jo'yican a Jerusalén.
44021013	'Aj pu'ij a'yan tyu'tanyú a'ɨ́jna ɨ Pablo tɨjɨn: ―¿Ji'nye setyityúuyin siajta nyaxaamuɨjritye'? A'yaa nu tyé'nyaca'nye, canu a'ɨ́j nyana'aj jɨme' maj naatyájɨ'que', sulu nyej nyajta huámuɨ'nyij a'ájna Jerusalén a'ɨ́jcɨ jɨme' ɨ nyaj jahuɨɨre' ɨ tavástara' Jesús.
44021014	'Ji'nye catu jaatáviicue'ri' tyaj jaatyá'ɨtzen, tyaatá' tu'uj tyij, a'yan tyetyatajeevaj tɨjɨn: ―Che' a'yan atyojo'ré'nyej je'ej tɨ tyá'xɨe've' ɨ tavástara'.
44021015	'Tɨ'ɨj a'yan tyu'rɨ́j aj tu tyij tyámua' huátaruuj, tyatɨ'ɨj tyij ujó'ju' a'ájna a Jerusalén.
44021016	Séecan mu ta jamuan jó'ju ɨ maj tyá'tzaahuatye' Cesarea maj ja'ma'can, a'ɨ́ɨ mu a'áa tojo'ré'nyejtye jo'tɨ ja'che a'ɨ́jna ɨ tyaatɨ' tɨ a'yan ántyapuaj tɨjɨn Mnasón, Chipre tɨ ja'ma'can, ɨ tɨ arí á'tyeej tɨ tya'tzaahuatye'.
44021017	'Tyatɨ'ɨj a'áa ja'rá'a a Jerusalén, naa mu tyámua' tyitaatyéeje jutyámua'vi'ra'aj jɨme' a'ɨ́ɨmaj ɨ maj tya'tzaahuatye'.
44021018	Yaa ariá'pua'aj pu ɨ Pablo ta jamuan ujo'me tyej tyij a'ɨ́j ujo'vá'muaare a'ɨ́jcɨ ɨ Jacobo, majta ɨ huáasij néijmi'i mu a'áa jo'tyú'uuca'aj.
44021019	Aj pu'ij ɨ Pablo huo'tatyójtye, tɨ'quij te'ej tyámua naa tyihua'tyixaa néijmi'caa je'ej tɨ tyi'tɨ́j huáruuj a'ɨ́jna jitze huatama'can ɨ Dios, a'ɨ́ɨjma jimi ɨ maj séej chuéj japua ja'ma'can,
44021020	Matɨ'ɨj a'ɨ́j huánamuajri', aj mu mij tyaatatyójtzi'rej ɨ Dios. Majta a'yan tyaaté'exaa a'ɨ́jcɨ ɨ Pablo tɨjɨn: ―Cásɨ' ta'ihuáara', papu'rij me tyooséj, a'ɨ́ɨmaj ɨ maj Israél jitze ajtyáma'can, mue'tɨ́j mu meríj tyá'antzaahuaj, néijmi'i mu a'yan tya'xɨe've'ej maj a'yan tya'rá'astej je'ej tɨ tyo'yu'xaca' ɨ yu'xarij jitze a'ɨ́jna ɨ Moisés.
44021021	Majta a'yan tyihuo'ixaa néijmi'caa ɨ maj séej chuéj japua já'che ɨ maj majta Israél jitze ajtyáma'can, paj muáaj a'yan tyihua'mua'tyej maj quée a'yan rɨjca je'ej tɨ tyaaxájtaca' a'ɨ́jna ɨ Moisés, pajta a'yan tyihua'ixaatye' maj quee ja'antyisí'che' ɨ junavíj ɨ juyóojmua', majta quée a'yaa mana'a tyaá'sime' ɨ juye'ráj.
44021022	¿Ji'nye tyana'a tyíj tyu'taxájtaj matɨ'ɨj jáamua'ree ɨ tyeɨ́tye paj períj ya uvé'nye?
44021023	Tyámua' pu jéetze naa paj a'yan huárɨnyij je'ej tyaj tyimuaaté'exaatye'si. Yaa mu muáacua huatyu'uj tajamuan ɨ tyétyaca, ɨ maj ja'antyícɨ'sij ɨ maj jɨn atóoraj ɨ Dios jimi.
44021024	Pata'aj hua'antyivi'tɨ́j, pata'aj huá'jajcuare' hua' jamuan, pajta hua' japua tyu'náachitan, mata'aj mij huo'yéj. Aj mu mij néijmi'i jamua'reeren tɨ quee a'yan tyi'ja'yájna je'ej maj tyi'muaxaj muéetzij, sulu paj pajta muáaj ja'astej ɨ yu'xarij ɨ maj jɨn tyi'ijta.
44021025	Majta ɨ maj quée Israél jitze ajtyáma'can, ɨ maj majta merí tya'antzaahuaj, tu'rí tyihuo'ta'ítyi'ri' ɨ tyaj a'yan tyaaxá'puɨ'ɨntare maj quee jacua'ca ɨ hué'ra'aj maj jáamu'vejritaca', majta quee jacua'ca ɨ xúure'e majta ɨ hué'ria'ra' ɨ maj jatyácue'mi'in. Majta quee juxana'cɨria' séecan jamuan.
44021026	'Aj pu'ij ɨ Pablo huojo'ví'tɨj ɨ tyétyaca ɨ maj muaacua, yaa ariá'pua'aj pu huóojacuare hua' jamuan tɨ'quij utyájrupi u tyeyúuj tzajta' tɨ'ij huo'té'exaatye' a'náj maj ja'antyícɨ'sij ɨ maj jɨn atóoraj, mej mij tyu'támu'vejritaj sɨ́ɨj ajta sɨ́ɨj.
44021027	'Tɨ'ɨj arí tɨn aráahua'apua xɨcáj tya'ra'astísima'caj, séecan ɨ maj Israél jitze ajtyáma'can ɨ maj Asia ja'chej, a'ɨ́ɨ mu jaaséej a'ɨ́jcɨ ɨ Pablo ɨ tyeyúuj tzajta', matɨ'ɨj mij ca'nyíjra'aj huo'tá' maj huatanyínyu'caj ɨ tyeɨ́tye. Aj mu mij ootátzunajxɨ ɨ Pablo jimi,
44021028	a'yan metyi'tyejíihuaj tɨjɨn: ―Mua'aj mu siaj Israél jitze ajtyáma'can, siataatáhuɨɨre'. A'íi pu a'ɨ́ɨn pué'een ɨ tyáatɨ' tɨ néijmi'que' majo'cha'can, seequé tyihua'mua'tyáa néijmi'caa ɨ tyeɨ́tye je'ej tɨ quee tyi'tyéevijtɨ ta jimi, ajta maj quee ja'rá'astej je'ej tɨ tyo'yú'xaca' ɨ Moisés, ajta je'ej pua'aj tya'xaj a'íjcɨ ɨ tyeyúuj. Ajta séecan ɨ griego utyéevi'tɨj ɨ ta tyeyúuj tzajta', capu tzáahuatyi'ra'aj tyícha'ɨj ɨ ta tyeyúuj jitze.
44021029	'A'yaa mu tyi'xájtaca', ji'nye anaquéej mu meríj jaaséjraca'aj a chájta' a'ɨ́jcɨ jamuan ɨ Trófimo Éfeso tɨ ja'ma'can, a'ɨ́j mu jɨn a'yan tyi'mua'ajca tɨ ɨ Pablo a'úun ya'távi'tɨstɨraa u tyeyúuj tzajta'.
44021030	'Néijmi'que' ɨ chájta'naj jitze, jéehua mu huatanyínyu'cacuca', aj mu mij ɨ tyeɨ́tye ará'aj muaahuáchijsimaj. Matɨ'ɨj mij jaatyéevi' a'ɨ́jcɨ ɨ Pablo, majta ji'rajáanajra u tyeyúuj tzajta', majta je'en jiye'tzin tye'tyáanaxɨj a tɨ ja'puéertajmee.
44021031	Matɨ'ɨj meríj tɨn jaje'catacuj a'ɨ́jcɨ ɨ Pablo, tɨ'ɨj jáamua'reeri' a'ɨ́jna ɨ xantáaru' ta'anájca tɨjɨn néijmi'que' mu nyinyucacuj a'ájna a chájta' Jerusalén.
44021032	Aj pu'ij a'ɨ́jna xantáaru' ta'anájca hua'ajsɨɨ ɨ juxantáaru'ustyamua', ajta a'ɨ́ɨjma ɨ maj anxɨ́tye xantáaru'uj tyí'ijtya'ca'aj, matɨ'ɨj mij ujo'huáachij jo' maj jo'tyú'uuca' ɨ tyeɨ́tye. Matɨ'ɨj jaaséej a'ɨ́jcɨ ɨ xantáaru' ta'anájca majta a'ɨ́ɨjma ɨ xantáarustyamua'mua', aj mu mij jaatáxahuataca' ɨ maj jatyáva'ra'aj a'ɨ́jcɨ ɨ Pablo.
44021033	Aj pu'ij ajtyáxɨɨriaca' ɨ xantáaru' ta'anájca, tɨ'ɨj ij jaatyéevi'i a'ɨ́jcɨ ɨ Pablo, ajta jaata'íjtaca' maj ja'nájɨ'que' hua'puáca jɨme' ɨ cadéenaj. A'tzú a'tyéevi'caj tɨ'quij tyu'ta'íhuo a'tɨ́j tɨ pué'eenya'aj ajta tyi'tɨ́j tɨ je'ej huáruuj.
44021034	Majta a'ɨ́ɨmaj ɨ tyeɨ́tye, séecan mu seequé tyityetyéjijhuasima'aj, majta séecan seequé, a'ɨ́j pu jɨn quee je'ej ja'miteerastya'ca'aj a'ɨ́jcɨ ɨ xantáaru' ta'nájca je'ej tɨ tyo'xa'puɨ'ɨntare', ji'nye jéehua mu je'ej tyáhuasima'a, a'ɨ́j pu jɨn jaata'íjtaca' maj já'anvi'tɨj a'ájna jo' maj je'ráatyi ɨ xantáaru'uj.
44021035	Matɨ'ɨj a'áa ja'rá'aj jo'tɨ ja'cachetzíicɨ'huajme, a'ɨ́ɨmaj ɨ xantáaru'uj mu'huatyechooj mu ayootoj a'ɨ́jcɨ ɨ Pablo, ji'nye jéehua mu ɨ tyeɨ́tye jama'cujca'aj,
44021036	majta néijmi'i ɨ maj cújta' huaju'ca'aj, a'yaa mu tyityeejíihuasima'a tɨjɨn: ―Che' huámuɨ'nyij.
44021037	'Matɨ'ɨj ju'tyarújtye'sima'ca a'ɨ́jcɨ ɨ Pablo jo' maj je'ráatyij ɨ xantáaru'u, aj pu'ij ɨ Pablo a'yan tyaata'íhuo'ri' a'ɨ́jcɨ ɨ xantáaru' ta'anájca tɨjɨn: ―¿Nyi ɨríj nyej tyu'taxáj cɨ́ɨra'tzuj a jamuan? 'Ajta a'ɨ́jna ɨ xantáaru' ta'anájca, a'yaa pu tyu'utanyú tɨjɨn: ―¿Nyi pe'yí'tɨn ɨ huá'anyuuca ɨ griego?
44021038	¿Nyi pequée muáj a'ɨ́ɨn pué'een ɨ paj Egipto já'ma'can, ɨ tɨ ará'tyee tɨ hua'jaxɨejtya'ca'aj ɨ tyeɨ́tye, ɨ tɨ ajta huojo'ví'tɨj a'ájna jo'tɨ quée ja'tyi'tɨ́j muáacua vi'ra' maj ará'asej ɨ mej tyí'tyacui'caa.
44021039	'Aj pu'ij ɨ Pablo a'yan tyaaté'exaa tɨjɨn: ―Nyáaj nu Israél jitze ajtyáma'can, a'áa nu jɨ'ríj ja'chej a'ájna a Tarso, ɨ chájta'naj tɨ jéehua juxɨe've' a'áa tɨ huataca'aj a Cilicia, jéehua nu muahuavii paj naatá' nyaj tyihuo'té'exaatye'en ɨ tyeɨ́tye.
44021040	Aj pu'ij jaata' tɨ tyihuoo'tɨéxaatye'en, tɨ'quij ɨ Pablo huatyéechaxɨj a'ájna jo'tɨ ja'cachetzíicɨ'huajme, ajta ɨ jumuáca' jɨn huo'tá'ijmujri' maj quee che' je'ej tyáhuasime'. Matɨ'ɨj quee che' je'ejtyahuáasima'ca, aj pu'ij hua'anyúuca jɨn tyu'taxájtaca' ɨ hebreos, a'yan tɨjɨn:
44022001	―Nye'ihuáamua' siajta nyahuóosimua', xáanamuajri' je'ej nyaj tyajamuaate'exaatye'sij ɨ nyúucarij nya jɨn nyajapua huatányuusij.
44022002	Matɨ'ɨj jáanamuajri' tɨ a'ɨ́j jɨn tyihua'ixaatya'ca'a ɨ hebreos nyuucaa jɨme', aj mu mij jéetze huatyápua'riaca' ɨ maj je'ej tyáhuasima'a. Ajta ɨ Pablo a'yaa pu tyihua'tyé'ixaatye'sima'aj tɨjɨn:
44022003	―Nyáaj nu Israél jitze ajtyáma'can, a'áa nu jo'nɨé'huaca' a'ájna a Tarso a'áa tɨ ja'ajtyáma'can a Cilicia, a'yaa nu huave'sej iiye'ej Jerusalén, nyajta tyi'huányamua a'ɨ́jcɨ jimi ɨ Gamaliel, ɨ tɨ a'yan tya'róonajchij ɨ nyúucarij je'ej maj tyo'yu'xaca' ɨ tahuáasimua'cɨ'ɨj. A'náj tɨ na'aj nu a'yan tyáhuoosij je'ej nyaj tyeetyáhuɨɨre'en ɨ Dios, néijmi'i jɨme' ɨ nyaxɨéjnyu'caa, a'yájna siatɨ'ɨj néijmi'i mua'áj ijíij tyaá'sij.
44022004	Jájcua xɨmua nu a'yan tyihuá'huooca'aj nyej nyij huo'cui'nyij a'ɨ́ɨjma ɨ maj jájcuan jɨn tyá'tzaahuatye', nyajta néijmi'icaa huavívi' ɨ tyétyaca, nyajta ɨ maj úuca nyej nyij hue'tyáana.
44022005	A'ɨ́jna ɨ tɨ tyihuá'ijtye' a'ɨ́ɨjma ɨ puáariij, majta néijmi'i ɨ huáasij a'ɨ́ɨ mu jamua'ree. A'ɨ́ɨ mu yu'xarij tyinaatapíj nyej nyij tyihuo'tátuiire' ɨ nye ihuáamua' Israél maj jitze ajtyáma'can, Damasco maj ja'chej, nyajta a'áa ja'tanyéj nyej nyij huo'huóonyij a'ɨ́ɨjma ɨ maj tyá'tzaahuatye', nyej nyij uhuaja'rávi'tɨj a'yájna iiye'ej Jerusalén tyej tyij puéejtzi huo'tá'an.
44022006	'Nyatɨ'ɨj a'áa joomá'ca juyéj jitze, nu'ríj avéjri' jooma'caj a Damasco a'tzáaj tacuaríixpua, aj pu'ij jiye'tzin ca'nyíin jɨn uje'cátatzariaca' u tajapua, tɨ'quij nɨe'ria'naj.
44022007	Nyatɨ'ɨj nyij eetávej a chóota'. Nyajta je'en a'tɨ́j huánamuajri' tɨ a'yan tyinaatajé tɨjɨn: "Saulo, ¿ji'nyé éjnɨme' je'ej pua'aj pényoore?"
44022008	Nyatɨ'ɨj nyij tyuta'íhuo a'yan tɨjɨn: "¿A'tanyíj pa pué'een nyavástara'?" Ajtáhua'aj a'yan tyu'tánamuajre tɨjɨn: "Nyáaj nu a'ɨ́ɨn pué'een ɨ Jesús Nazaret nyaj já'ma'can, a'ɨ́jna ɨ paj muáj meyo'vajran."
44022009	Majta ɨ maj nya jamuan huaju'ca'aj, a'ɨ́ɨ mu majta jaaséej ɨ tɨ huatátzariajraa, a'ɨ́j mu'uj quee huánamuajri' ɨ nyúucarij tɨ tyí'nye'ixaatya'ca'aj.
44022010	Nyatɨ'ɨj nyij tyu'ta'íhuo a'yan tɨjɨn: "¿Ji'nye náarɨnyij nyavástara'?" Aj pu'ij ɨ tavástara' a'yan tyinaaté'exaa tɨjɨn: "Ájchesij, pata'aj ɨ paj pooj huaméj a'ájna a Damasco. A'áa mu néijmi'i muojo'té'exaatye'sij je'ej paj huárɨnyij."
44022011	Ji'nye na'racúunyij nu na'raj a'ɨ́jcɨ jɨme ɨ tatzárij, a'ɨ́j mu jɨn a'ɨ́ɨmaj ɨ maj nya jamuan huaju'ca'aj mana'navi'raj mu' mij nyojo'vi'tɨj a'ájna a Damasco.
44022012	'Sɨ́ɨj pu tyaatɨ a'áa jo'tyávaaca'a tɨ a'yan ántyapuaj tɨjɨn Ananías, ɨ tɨ naa tyi'tyevistaca'aj ajta ja'tzaahuatya'ca'aj a'ɨ́jcɨ ɨ yu'xarij Moisés tɨ jo'yu'xaca', néijmi'i mu naa yo'mua'rajca'aj ɨ maj Israél jitze ajtyáma'can ɨ maj a'áa já'chajca'aj a'ájna a Damasco.
44022013	Ananías pu a'áa nyojo'tyéesej, tɨ'ɨj ará'aj a'yaa pu'ij tyinaaté'exaa tɨjɨn: "Nye'ihuáara' Saulo, ancuriáa ajtáhua'aj jájcuan ɨ paj jɨn atányeerej." Tɨ'ɨj a'yan tyinaatajé aj nu nyij jiye'tzin atányeeriaca', nyatɨ'ɨj nyij jaaséj.
44022014	Ajta a'yan tyinaaté'exaa tɨjɨn: "Ɨ hua' Dios ɨ tahuáasimua'cɨ'ɨj, a'ɨ́ɨ pu mua'antyíhuo muéetzij pej pij jáamua'ree je'ej tɨ tyáaxɨe've', pata'aj jaaséj a'ɨ́jcɨ ɨ tɨ quee a'náj tyi'tɨ́j jɨn ootyá'ɨtzee ɨ Dios jimi, pajta jáanamuaj je'ej tɨ tyí'xaj.
44022015	Muáaj paj a'ɨ́ɨn pué'eenya'aj pua'mej ɨ paj a'ɨ́j jɨn antyia'mua'reeriaj pua'mej néijmi'ique' ɨ cháanacaj japua, jitzan huatama'can ɨ tavástara', pata'aj huo'ixaatye' je'ej paj perij tyi'tɨ́j tyu'séej, pajta je'ej paj tyu'namuajri'.
44022016	Ajta ijíij, capaj jéehua tyi'cho'va'aj. Ájchesi, pata'aj huáɨ'huaj nyúucaritze' ɨ tavástara', tɨ'ij a'ɨ́ɨn tyimuaatú'uunyi' ɨ paj jɨn ootyá'ɨtzee ɨ Dios jimi."
44022017	'Nyatɨ'ɨj a'áa ja'rá'aj a Jerusalén, aj nu nyij utyájrupi ɨ tyeyúuj tzajta' nyej nyij huatyényuunyij ɨ Dios jimi, aj nu nyij tyu'séj.
44022018	A'ɨ́j nu huaséj ɨ tavástara' tɨ a'yan tyinaaté'exaa tɨjɨn: "Ca'nácan, eerájra' jí'ye'tzijme' a'yájna Jerusalén, ji'nye camu muá'antzaahuatye'sij je'ej paj tyihuo'té'exaatye'sij nye jitze ma'can."
44022019	Aj nu nyij a'yan tyaaté'exaa tɨjɨn: "Nyavástara', a'ɨ́ɨ mu a'yan tya'mua'ree nyej nyáaj majo'cha'canya'aj néijmi'que hua' tyeyúuj tzajta', nyajta hue'tyáanamua ɨ maj muéetzij mua'tzaahuatya'ca'aj, nyajta hua'tyáva'ra'aj.
44022020	Ajta matɨ'ɨj a'ɨ́j huajé'caj ɨ Esteban ɨ tɨ muahuɨɨria'ca'aj, ajta tyi'xájtaca'aj a jitze huatama'can, nyáaj nu a'áa jo'tyávaaca'aj, a'yaa nu tya'xa'puɨ'ɨntaria'ca'aj maj jaajé'ca, nyáaj nu nyajta tyu'cha'ɨj ɨ tyihuá'caanaj a'ɨ́ɨjma ɨ maj jaajé'ca."
44022021	Ajta ɨ tavástara' a'yaa pu tyinaaté'exaa tɨjɨn: "Áricuj ma'urútyij, ji'nye nyamuaata'ítyij ɨmuá tyeɨ́tye tzajta' ɨ maj séej chuéj japua ja'ma'can."
44022022	'A'yaa mu'u úuhuiixɨj ɨ maj mooj jatyánamuajrasima'a, matɨ'ɨj mij huatyóohuij maj huatyejíihuajra'nyij a'yan tɨjɨn: ―A'mújna mu tyévij, capu juxɨé've' tɨ júurij, xaajé'caj ta'aj ij quee che' maja'hua'tan íiyanɨ cháanacaj japua.
44022023	A'yaa mu'u jéetze tyityetyéjijhuasima'a, majta ɨ tyúucaana jútye' tyojó'raara', majta ɨ chuéj jútye' jo'raara'a.
44022024	Aj pu'ij ɨ xantáaru' ta'anájca tyu'ta'íjtaca' maj ju'tyájtoonyij a'ɨ́jcɨ ɨ Pablo jo'maj je'ráatyij ɨ xantáaru'uj, ajta huo'ta'íj maj je'riá'vajxɨ'ɨn, ta'aj ij tyu'taxáj je'ej maj ej nɨme' tyityetyéjijhuaj ɨ tyeɨtye.
44022025	Matɨ'ɨj meríj jaatyajɨ́'ca'aj mej mij je'riá'vajxɨ'ɨn, aj pu'ij ɨ Pablo a'ɨ́j a'yan tyu'ta'íhuo'ri' ɨ xantáaru' ta'nájcaj tɨ a'áa jo'tyávaaca'aj tɨjɨn: ―¿Nyi a'yan setyityaatácɨ'pej siaj sij je'riá'vajxɨ'ɨn ɨ a'tɨ́j Roma tɨ ja'ma'can, siajta quee jamua'reeriaj tyi'tɨ́j siaj jɨn pu joorej?
44022026	'Tɨ'ɨj a'yan tyáanamuajri', a'ɨ́jna ɨ anxɨ́tyej xantáaru'uj tyí'ijtye, a'áa pu jo'me a'ɨ́jcɨ jimi ɨ xantáaru' ta'nájca, a'yaa pu'ij tyaaté'exaa tɨjɨn: ―¿Ji'nye parɨnyij a'ɨ́jcɨ jɨme'? A'ɨ́jna ɨ tyaatɨ́' a'áa pu ja'ajtyáma'can a Roma.
44022027	'Aj pu'ij ɨ xantáaru' ta'nájca a uré'nyej ɨ Pablo jimi, tɨ'quij a'yan tyaata'íhuo'ri' tɨjɨn: ―¿Nyi a'yan tyi'ja'yájna paj a'áa ja'ajtyáma'can a Roma? Aj pu'ij ɨ Pablo a'yan tyu'tanyú tɨjɨn: ―Jee xáa nyu'u.
44022028	'Ajta ɨ xantáaru' ta'anájca a'yan tyaaté'exaa tɨjɨn: ―Jéehua nu nyáaj tyu'nájchitaca' nyej nyij huatyényaromaanotaj. Tɨ'ɨj ij ɨ Pablo a'yan tyaaté'exaa tɨjɨn: ―A'áa nu nyáaj jiyo'nɨé'huaca'.
44022029	'Aj mu mij a'ɨ́ɨmaj eeráxɨɨriaca' ɨ maj je'ria'vaaxɨ'nyijche' ɨ Pablo, ajta a'ɨ́jna ɨ xantáaru' ta'anájca, tɨ'ɨj jáamua'reeri' tɨ Roma ja'ma'can, tyámua' pu tyu'tátziɨn tɨ je'ej tyeetyajɨ́'ca'aj ɨ cadéenaj jɨme'.
44022030	'Yaa ariá'pua'aj, ɨ xantáaru' ta'anájca, a'yaa pu tya'xɨe'va'ca' tɨ jáamua'ree je'ej maj éjnɨme' tyá'xajtzi'ra ca'aj a'ɨ́jcɨ ɨ Pablo, aj pu'ij ji'rájto, ajta tyu'ta'íjtaca' maj tyúusɨɨre'en a'ɨ́ɨmaj ɨ maj tyí'ijta u tyeyúuj tzajta', majta néijmi'i ɨ maj tyityatatyíj. Aj pu'ij hua' jimi ayoovi'tɨj.
44023001	'Pablo pu hua'ráasej a'ɨ́ɨjma ɨ maj tyityatatyíj tɨ'quij a'yan tyihuo'té'exaa tɨjɨn: ―Nye'ihuáamua', tɨ'ɨj na'aj ya tɨ je'ré'nye, canu tyi'tɨ́j jɨn je'ej tye'nyamua'astɨj ɨ Dios jimi menyo'cha'can.
44023002	'Aj pu'ij a'ɨ́jna ɨ Ananías, ɨ tɨ tyihuá'ijtye' a'ɨ́ɨjma ɨ puaríij, a'ɨ́ɨ pu huo'ta'íj maj ja'ancáveenyij a'ɨ́jcɨ ɨ Pablo.
44023003	Ajta ɨ Pablo a'yaa pu tyu'tanyú tɨjɨn: ―Dios pu muéetzij mua'ancávesij, mu paj quee ma'úumua'rej. Muáaj paj a'ɨ́j jɨn antyía'amua'ree pej pij no'xɨ́jtye'en a'ɨ́jcɨ jɨme' je'ej tɨ tyi'ijta ɨ yu'xarij, ¿ji'nye pej pij a'yan tya'mua'reeriaj pahua'ijtye maj na'ancáveenyij?
44023004	'Majta a'ɨ́ɨmaj ɨ maj uje'rátya'ca'aj, a'yaa mu tyaata'je tɨjɨn: ―¿Ji'nye pej pij je'ej pua'aj tyé'jee a'mújcɨj mu tɨ jéetze juxɨe've' ɨ Dios jimi?
44023005	'A'yaa pu ɨ Pablo tyihuo'té'exa tɨjɨn: ―Nye'ihuáamua', canu jamua'reeria'ca'aj tɨ a'múu a'ɨ́ɨn pué'een ɨ tɨ jéetze juxɨe've' ɨ Dios jimi, ji'nye a'yaa pu tyé'yu'si' ɨ yu'xarij jitze tɨjɨn: "Capaj je'ej tye'jeevaj a'ɨ́jcɨ ɨ tɨ tyi'tyéjve ɨ tyeɨ́tye jimi."
44023006	'Aj pu'ij ɨ Pablo jáamua'reeri' tɨjɨn séecan mu ɨ maj tyityatatyíj saduceos pué'eenya'aj, majta séecan fariseos, aj pu'ij ca'nyíin jɨme' a'yan tyu'tanyu tɨjɨn: ―Nye'ihuáamua', nyáaj nu fariseo pué'een, hua' jitze nu eeráma'can a'ɨ́ɨjma ɨ fariseos, majta ijíij ná'xɨjtye a'ɨ́jcɨ jɨme' nyaj jacho've' a'náj maj huatájuuritaj ɨ muɨ'chítye.
44023007	'Tɨ'ɨj ɨ Pablo a'yan tyu'taxájtaca', aj mu mij huatyóohuij maj tyi'huóo'ihuo' a'ɨ́ɨmaj ɨ fariseos, majta a'ɨ́ɨmaj ɨ saduceos, matɨ'ɨj mij je'ta huacɨ́j ɨ maj jusɨɨria'ca'aj.
44023008	Ji'nye ɨ saduceos a'yaa mu tyí'xaj maj quee che' huatájuuritaj ɨ muɨ'chítye, majta a'yan tɨjɨn maj quee séejre' ɨ júuricamej ɨ maj tyí'huɨɨre' u tajapuá, majta a'ɨ́ɨmaj ɨ fariseos néijmi'i mu a'ɨ́jcɨ tyá'tzaahuatye'.
44023009	Néijmi'i mu tyéjijhuasima'aj, majta je'caj ɨ maj tyihuá'muatyej ɨ yu'xarij jitze, ɨ maj majta fariseos jitze ajtyáma'can, a'ɨ́ɨ mu ájhuiixɨ matɨ'ɨj mij a'yan tyu'taxájtaca' tɨjɨn: ―A'íjna ɨ tyáatɨ' capu tyi'tɨ́j je'ej huáruuj, tyij quee sɨ́ɨj tyaaté'exaa ɨ júuricamej tɨ tyí'huɨɨre' u tajapuá, tɨpua'aj a'yan tyija'yájnatan, tyiche' quee jimi rányuuca'an ɨ Dios.
44023010	'Majta meríj jéetze nyinyu'cacuca'aj, a'ɨ́jna ɨ xantáaru' ta'nájca tyi'tzɨɨnya'ca'a tɨpua'aj meetyáto'sixɨ'ɨn a'ɨ́jcɨ ɨ Pablo, a'ɨ́j pu jɨn huo'ta'íj ɨ xantáaru'uj mej je'rávi'tɨj mej mij majtáhua'aj uyo'tyátoonyij jo'maj je'ráatyij ɨ xantáaru'uj.
44023011	'Séej tɨ́ca'rij tzájta' pu ɨ tavástara' huataséjre a'ɨ́jcɨ jimi ɨ Pablo, a'yaa pu tyaaté'exaa tɨjɨn: ―Huatyá'ca'nyej mua' tzájta' Pablo, ji'nye a'yájna patɨ'ɨj períj nya jɨme' tyihuo'ixaa íiye'ej Jerusalén, a'yaa paj cha'ta tyihua'ixaatye'en a'ájna a Roma.
44023012	'Yaa ariá'pua'aj, seecan mu ɨ Israél maj jitze ajtyáma'can a'yan tyaaxa'puɨ'ɨntarej maj jaajé'ca a'ɨ́jcɨ ɨ Pablo, a'yaa mu tyitya'tooraj maj quee tyu'cua'nyij, majta quee huaye'en, 'asta mana'aj quée jaajé'caj a'ɨ́jcɨ ɨ Pablo.
44023013	A'chu mu huá'puatye ará'asej ɨ tyétyaca ɨ maj a'yan tyitya'tóoraj.
44023014	A'ɨ́ɨjma jimi mu jo'ju' ɨ maj tyihua'íjtye' ɨ puaríij, majta a'ɨ́ɨjma jimi ɨ huáasij, matɨ'ɨj mij a'yan tyihuo'té'exa tɨjɨn: ―Ityáj tu tyeríj a'yan tyaaxá'puɨ'ɨntare tyej quee tyi'tɨ́j cua'nyij, 'asta tyana'aj quee jaajé'caj a'ɨ́jcɨ ɨ Pablo.
44023015	Ajta ijíij, mua'aj majta ɨ séecan ɨ maj tyityatatyíj, xaatáhuavii ɨ xantáaru' ta'anájca tɨ'ij ariá'pua'aj ya'rávi'tɨj a'ɨ́jcɨ ɨ Pablo ja'mua jimi, a'yan setyu'taxáatan yee siata'aj tyámua' naa tyee'íhuo', tyajta ityáj tyamua' tu éenya'aj tá'ju'un tyej tyij jaajé'ca tɨ'ɨj quee xu ya uvé'nyej.
44023016	'Ajta ɨ yójra'a ɨ ihuáaria'ra' a'ɨ́jcɨ ɨ Pablo, a'ɨ́ɨ pu jáamua'reeri' je'ej maj tyi'tɨ́j tyi'xa'puɨ'ɨntaria'ca'aj, tɨ'ɨj ij ujo'me jo' maj je'ráatyij ɨ xantáaru'uj, aj pu'ij jaaté'exaa a'ɨ́jcɨ ɨ Pablo.
44023017	Pablo pu séej huatajé ɨ maj anxɨ́tye xantáaru'uj tyí'ijtye, tɨ'quij a'yan tyaaté'exaa tɨjɨn: ―Ánvi'tɨchij mu tyamuéj a'ɨ́jcɨ jimi ɨ xantáaru' ta'anájcaj, ji'nye tyi'tɨ́j pu jaaté'exaatye'sij.
44023018	'Tɨ'quij ɨ tɨ anxɨ́tye xantáaru'uj tyí'ijtye', yo'ví'tɨj ɨ xantáaru' jimi ta'anájca, ajta a'yan tyaaté'exaa tɨjɨn: ―A'ɨ́jna ɨ Pablo tɨ eetyánami' naatáhuaviiri' nyaj ya'rávi'tɨj a jimi a'íjcɨ ɨ tyamuéj, ji'nyej tyi'tɨ́j pu muaaté'exaatye'sij.
44023019	'Aj pu'ij ɨ xantáaru' ta'anájca ja'náavi' ɨ muáca'ra' jitze a'ɨ́jcɨ ɨ tyamuéj, tɨ'quij je'rávi'tɨj a'yan tyaata'íhuo'ri' tɨjɨn: ―¿Tyi'tajnyí pénye'ixaatya'mu'?
44023020	'A'yaa pu tyaaté'exaa ɨ tyamuéj tɨjɨn: ―A'ɨ́ɨmaj ɨ maj Israél jitze ajtyáma'can, a'ɨ́ɨ mu jaxá'puɨ'ɨntare mej mij ariá'pua'aj muaatáhuavii ɨ Pablo, pej pij já'anvi'tɨj hua' jimi ɨ hua' juéesi mata'aj nu'uj mij tyámua' tyáamua'ree ɨ maj jitzan tyi'pua'ritye'.
44023021	Capaj hua'tzaahuatya'aj, ji'nye hua'puatye mu a'chu ará'asej ɨ tyétyaca ɨ maj je'tyécho've'ej ɨ juyéj jitze avíitzij jɨme', a'yaa mu tyaaxá'puɨ'ɨntarej maj quee tyi'tɨ́j cua'nyij, majta quee ye'en 'asta mana' quee jaajé'caj a'ɨ́jcɨ ɨ Pablo, ajta ijíij mu'rí tyámua' huóoruu, a'ɨ́j mu'u mij cho've' je'ej paj muáaj tyu'taxájta.
44023022	'Aj pu'ij ɨ xantáaru' ta'anájca jaata'ítyaca' ɨ tyamuéj tɨ'ij jo'ra'nyij, a'yaa pu tyaata'íj tɨ quee a'tɨ́j 'ixáatya'a je'ej tɨ arí a'ɨ́j tyu'te'exaa.
44023023	'A'ɨ́jna ɨ xantáaru' ta'nájcaj hua'puáca pu huatajé ɨ maj anxɨ́tye xantáaru'uj tyí'ijtye, ajta a'yan tyihuo'ta'íj maj hua'pua anxɨ́tye ɨ xantáaru'uj tyámua' huá'uurej ɨ maj juɨ'ɨcán, majta hueícatye japuan tamuáamuata' maj ave'tyé'tya'aj, majta hua'apua anxɨ́tyej ɨ maj chúun tyu'ɨ́ɨsima'a muáa'ju', mej mij a'áa jo'ju' a'ájna a Cesarea tɨ́ca' a'tzáaj arámuacua tyoomá'ca ɨ tɨ́ca'rij.
44023024	Ajta pu huo'tá'ij maj séej eetyésiiratye'en ɨ cahuáayu' ɨ Pablo tɨ japuan ave'quéej, a'yaa pu tyihuo'íjcaj maj tyámua' éenye' ajóotonyij a'ɨ́jcɨ jimi ɨ tajtúhuan tɨ a'yan ántyapuaj tɨjɨn Félix.
44023025	A'ɨ́ɨjma pu jimi yu'xarij huata'ítyaca' a'yaa pu tya'xájtaca'aj tɨjɨn:
44023026	"Nyáaj Claudio Lisias, yaa nu muatyojtye' muéetzij Félix mu paj huápuɨ'ɨj naa huase'rin pajta tajtúhuan jɨn tyi'tyéjve.
44023027	A'ɨ́ɨmaj ɨ maj Israél jitze ajtyáma'can, a'ɨ́ɨ mu jaatyéevi' a'íjcɨ ɨ tyévij majta je'en jajé'catajche', ajta nyatɨ'ɨj jaamua'reeri' tɨ romano pué'een nyáaj nu nyij ajo'ré'nyej nyahua'ajvi'tɨ́j ɨ nyaxantáarustyamua', nyatɨ'ɨj nyij japuan huatanyúj.
44023028	Nyajta jamua'reerimu'ca'aj je'ej maj éejnɨme' tyá'xajtzi'raca'a, a'ɨ́j nu jɨn yo'ví'tɨj hua' jimi ɨ juéesi ɨ maj tya'xa'puɨ'ɨntare'.
44023029	Aj nu nyij jáamua'reeri' maj a'ɨ́jcɨ jɨn tyá'xajtzi'raca'a ɨ yu'xarij tɨ tyihua'ijtye a'ɨ́ɨjma, capu tyi'tɨ́j jɨn ootyá'ɨtzee mej mij jaajé'ca, nusu mej mij a'ɨ́jcɨ jɨn je'tyáana a'íjcɨ ɨ a'tɨ́j.
44023030	Ajta nyatɨ'ɨj jáamua'reeri' maj séecan ɨ Israél maj jitze ajtyáma'can a'yan tyitya'tóora maj jaajé'ca, muéetzij nu nyij muaata'ítyi'ri' a'ɨ́jcɨ ɨ tyévij, nyajta nu huo'ta'íj ɨ maj tyá'xajtzi' maj muéetzij muaaté'exaatye' tyi'tɨ́j maj jɨn tyá'xajtzi'."
44023031	'Majta a'ɨ́ɨmaj ɨ xantáaru'uj, a'yaa mu huarɨ́j je'ej tɨ tyihuo'té'exa ɨ xantáaru' ta'anájca, tɨ́ca' mu yo'ví'tɨj a'ɨ́jcɨ ɨ Pablo, matɨ'ɨj mij a'áa yo'ré'nyejtye jo'tɨ a'yan tya'ja'rájtyapua tɨjɨn Antípatris.
44023032	Yaa ariá'pua'aj mu huariá'cɨj ɨ maj ju'ɨcán huaju'ca'aj jo'maj já'che ɨ xantáaru'uj, majta ɨ ma ta'vé'tye'tye jamuan mu ujó'ju a'ɨ́jcɨ ɨ Pablo.
44023033	Matɨ'ɨj a'ráj a'ájna a Cesarea aj mu mij jaatátuii ɨ yu'xarij a'ɨ́jcɨ ɨ tajtúhuan majta a'ɨ́jcɨ ɨ Pablo.
44023034	Tɨ'ɨj ɨ tajtúhuan jo'jíive a'ɨ́jcɨ ɨ yu'xarij, aj pu'ij tyu'ta'íhuo jo'tɨ ja'ma'cantaca'aj ɨ Pablo, ajta tɨ'ɨj jaamua'réeriaj tɨ Cilicia ja'ma'can,
44023035	a'yaa pu tyaaté'exaa tɨjɨn: ―Aj nu muanamuajran tɨ pua'aj meríj uvé'nye ɨ maj a jitze tyí'pua'ritye'. Ajta tyu'ta'íjtaca' maj jáacha'ɨɨn ɨ xantáaru'uj a'ájna jo'tɨ ɨ Herodes je'rájca.
44024001	'Anxɨ́j xɨcáj pu tyoomá'caj, tɨ'ɨj Ananías ɨ tɨ tyí'ijta u tyeyúuj tzajta' a'áa ja'rá'aj a'ájna a Cesarea, majta séecan jamuan ɨ huáasij, ajta hua' jamuan sɨ́ɨj tɨ hua'japua huatányuunyij, tɨ a'yan ántyapuaj tɨjɨn Tértulo. A'ɨ́ɨ mu ajo'tyáhuiixɨj ɨ tajtúhuan jimi, mej mij tyi'tɨ́j jitzan ujpua'ritye' a'ɨ́jcɨ ɨ Pablo.
44024002	Matɨ'ɨj ayo'ré'nyejtye a'ɨ́jcɨ ɨ Pablo, a'ɨ́ɨ pu ɨ Tértulo huatyóochej tɨ tyaaxájtzi', a'yaa pu tyaaté'exaa a'ɨ́jcɨ ɨ Félix tɨjɨn: ―Tyóoche' tu tyámua' tyí'tyechajca'aj naa taxáahua patɨ'ɨj pooj muáaj tyí'ta'ijtya'ca'aj, jéehua paj tyámua' tyéjtyoova'a a tzájta', tyej tyij jéetze tyámua' ye tyityecháatɨme'nyij.
44024003	Néijmi'i tu a jimi tya'ancuriá'vej a'náj tɨna'aj ajta jo'tɨ na'aj, tyámua' tu tyí'muatyoojtzi're' muéetzij Félix paj tajtúhuan pué'een, pajta jéehua tyámua' naa tyí'uurej.
44024004	Ajta tyata'aj quee jéehua muá'ɨtzaa, a'yaa nu tyí'muahuavii paj a'tzú táanamua ɨ tyaj tyimuaaté'exaatye'sij.
44024005	A'yaa tu tyeetyoj a'mújcɨj mu tyáatɨ', tɨ jéehua je'ej pua'aj tyí'uurej, ajta néijmi'ique' ɨ cháanacaj japua ca'nyíjra'aj hua'tá'caa ɨ tyeɨ́tye ɨ maj Israél jitze ajtyáma'can mej mij huóonyo'si'tye'en, a'ɨ́ɨ pu ajta antyúumua'ree a'ɨ́ɨjma jimi ɨ maj ja'tzaahuatye' a'ɨ́jcɨ ɨ Nazaret tɨ ja'ma'can.
44024006	Ajta pu huatóotyesej tɨ jaatyáxaahuataj ɨ tyeyúuj, a'ɨ́j tu jɨn jaatyéevi' tyej tyij jo'xɨ́jtye' a'yájna tɨ'ɨj tyé'yu'si' ɨ yu'xarij jitze.
44024007	Ajta a'ɨ́jna ɨ xantáaru' ta'nájca ɨ Lisias, a'ɨ́ɨ pu a'úun jo'tyájrupij tɨ'quij ta'jajnyi'ri' ca'nyéjrij jɨme'.
44024008	Ɨ'ríj paj muáaj asɨ́ɨj tyee'ijhuo pej pij jáamua'reej tɨ a'yan tyi'ja'yájna néijmi'i ɨ tyaj jitzan tyí'pua'ritye'.
44024009	'Majta ɨ Israél maj jitze ajtyáma'can ɨ maj ajo'tyú'uuca'aj, a'yaa mu majta tyi'xájtaca'a tɨ a'yan tyi'jɨ're'cájnɨme'.
44024010	Aj pu'ij ɨ tajtúhuan jumuáca' jɨn jaaté'exaa a'ɨ́jcɨ ɨ Pablo tɨ'ij tyu'taxáj, tɨ'ɨj ij Pablo a'yan tyu'taxájtaca' tɨjɨn: ―Jéehua nu nyetyámua'va'aj nya japua huatányuusij muéetzij jimi, ji'nye nyáamua'ree paj períj á'tyeej paj juées jɨn tyi'tyéjvej a'íjna chuéj japua.
44024011	Ɨ'ríj paj muáaj asɨ́ɨj tyu'ihuo' pej pij jáamua'ree tɨjɨn oochán pu tamuáamuata' japuan hua'pua xɨcáj tyoomé nyaj a'áa ja'rá'aj a'ájna Jerusalén nyej nyij huatyényuunyij ɨ Dios jimi.
44024012	Camu náatyo a'tɨ́j je'ej pua'aj nyetyi'jeeva'caj, canu nyajta huá'tya'axɨ'ca'aj ɨ tyeɨ́tye ɨ tyeyúuj tzajta', canu nyajta jo'maj jóosɨ'rii, nyajta quee ca'nyíjra'aj hua'tá'acaria' aja'hua' yee ɨ chájta'naj jitze.
44024013	A'íimaj ɨ tyeɨ́tye camu je'ej a'naj tyéejtyoosi maj jaataséejrataj ɨ maj jɨn nye jitze tyi'pua'ritye'.
44024014	Ajta a'yaa nu xaa tyaataxájtaj, canu jaatyá'avaataj, nyáaj nu jahuɨɨre' ɨ hua' Dios ɨ nyahuásimua'cɨ'ɨj a'ɨ́jcɨ jɨme' ɨ juyéj tɨ jájcua, ɨ mej a'ɨ́ɨmaj a'yan tyí'xaj tɨjɨn nyasɨ́ɨj nu'uj jájtyo, ji'nye a'yaa nu néijmi'i tyá'tzaahuatye' je'ej tɨ tyé'yu'si' ɨ yu'xarij jitze ɨ maj jɨn tyí'ijta, ajta je'ej maj tyo'yú'xaca' ɨ maj tyí'xajtaca'aj ɨ Dios jitze ma'can.
44024015	A'yaa nu cha'ta nyana'aj nyáaj tye'ejcho've'ej ɨ Dios jimi matɨ'ɨj a'múumaj a'ɨ́jcɨ jɨme' ɨ maj huatájuuritaj ɨ muɨ'chítye, a'ɨ́ɨmaj ɨ maj tyámua' tyí'tyetyeɨtyeristaca'aj, majta ɨ maj je'ej pua'a tyityetyúucha'ɨɨca'aj.
44024016	A'ɨ́j nu jɨn tyí'tyese' a'náj tɨna'aj nyej nyij jɨ'réenya'aj ma jo'cha'canye' ɨ Dios jimi, nyajta ɨ tyeɨ́tye jimi.
44024017	'Tɨ'ɨj tyoomá'caj a'chu puá'an nyinyi'ra' nyaj majo'cha'can, naariá'raj jo'nyaj ja'ma'can nyej nyij túumi tyu'tapuéjve'en, nyajta tyu'támu'vejrita ɨ Dios jimi.
44024018	A'yaa nu nyij rɨjcaj matɨ'ɨj séecan naaséj ɨ maj Israél jitze ajtyáma'can Asia maj ja'ráacɨj, nyatɨ'ɨj nyeríj huányajajcuarej a'yájna tɨ'ɨj tyúuxɨe've', capu ɨ'rij aja'ja'tɨɨtaca'aj, camu mij majta ju'itziitya'ca'aj.
44024019	A'yaa pu tyúuxɨe've'ej mej mij a'ɨ́ɨmaj yeve'ré'nye a jimi mej mij nye jitze tyo'ojpuá'ritye'en, tɨpua'aj a'yan tyi'tɨ́j metyi'mua'reeriaj nye jimi.
44024020	Na'ríij mequee, miche' a'múuma jaataxaj tɨpua'aj tyi'tɨ́j jɨn no'tyá'ɨtzeerej nyatɨ'ɨj a'áa jo'tyávaaca'aj hua' jimi ɨ hua' juéesi ɨ maj Israél jitze ajtyáma'can.
44024021	Ca' a'ɨ́j jɨn no'tyá'ɨtzee nyatɨ́'ɨj ujo'tyávaaca'a hua' jimi, nyatɨ́'ɨj a'yan tyu'taxájtaca' ca'nyíin jɨme' tɨjɨn: "Ijíij xu mua'aj na'xɨjtye', ji'nye nyetyá'tzaahuatye' a'ɨ́jcɨ jɨme' ɨ maj majtáhua'aj huatájuuritaj ɨ muɨ'chítye."
44024022	'Tɨ'ɨj a'íj huánamuajri', a'ɨ́jna ɨ Félix, tyámua' pu tyu'mua'reeriaca'a je'ej tɨ ajóo'en ɨ maj tyá'tzaahuatye' jimi, a'ɨ́j pu jɨn jaatapuá'cɨtaca', ajta a'yan tyihuo'té'eexa tɨjɨn: ―Tɨ'pua'aj arí yará'astij ɨ xantáaru' ta'nájca a'ɨ́jna ɨ Lisias, aj nu nyij tyámua' tyá'mua'reeren tyi'tɨ́j siaj jɨn tya'xajtzi'.
44024023	'Aj pu'ij ɨ Félix a'ɨ́j huata'íj ɨ xantáaru' tɨ anxɨ́tyej xantáaru'uj tyí'ijtye tɨ óoj jacha'ɨɨcaj a'ɨ́jcɨ ɨ Pablo, ajta a'tzú cɨ́ɨ tyaatá'an mej mij a'ɨ́ɨmaj jáamuaare ɨ maj jamua'tye, majta tyi'tɨ́j jaatá'an tɨ tyá'ɨtziitye'.
44024024	'Tɨ'ɨj tyoomá'caj a'chu puá'an xɨcáj, ajtáhua'aj uvé'nye a'ɨ́jna ɨ Félix, ajta jamuan ɨ ɨ́ra'ra' tɨ a'yan ántyapuaj tɨjɨn Drusila, ɨ tɨ Israél jitze ajtyáma'can. Tɨ'ɨj ij jaata'ijtaca' a'ɨ́jcɨ Pablo, ajta je'en jáanamuajri' je'ej tɨ a'ɨ́ɨn tyi'xajtaca'aj a'ɨ́jcɨ jitze ma'can ɨ Jesús tɨ ajta Cɨríistu' pué'een.
44024025	Ajta tɨ'ɨj ɨ Pablo a'yan tyaaté'exaa tɨ tyámua' tyi'chajcaj, ajta tyámua' tyi'huóocha'ɨɨn, ajta a'yan tyaaté'exaa tɨ Dios puéejtzi huo'tá'sij a'ɨ́ɨjma ɨ maj yan séejre' íiye'ej cháanacaj japua, a'ɨ́j pu'ij tyu'tátzɨn a'ɨ́jna ɨ Félix, a'yaa pu tyaaté'exaa tɨjɨn: ―Jo'ra'aj ijíij. Nyajtáhua'aj nu muatájeevi tɨpua'aj nyeríj huata'ícɨ'pa'aj.
44024026	'Ajta a'ɨ́jna ɨ Félix a'yaa pu tyá'xɨe'va'ca' tɨ ɨ Pablo túumi jaatá'an, a'ɨ́j pu jɨn mue'tɨ́j jaatacho'vej tɨ'ij jamuan tyu'xáj
44024027	Hua'pua nyinyi'ra' pu mu tyojo'mej, tɨ'quij Félix eerájra tɨ tyi'tyávaaca' tajtúhuan jɨme', tɨ'quij té'ej sɨ́ɨj tye'entyájrupi tɨ a'yan ántyapuaaca'aj tɨjɨn Porcio Festo. Ajta a'ɨ́jna ɨ Félix, a'yaa pu tya'xɨe'va'ca' tɨ tyámua' tyu'tyá'ɨtzeere'en a'ɨ́ɨjma jimi ɨ maj Israél jitze ajtyáma'can, a'ɨ́j pu jɨn quee ji'rájtoo a'ɨ́jcɨ ɨ Pablo.
44025001	'Aj pu'ij ɨ Festo a'áa ja'rá'aj tɨ'ij tye'entyájrutye tajtúhuan jɨme', hueíca xɨcáj pu á'tyee a'ájna a Cesarea, tɨ'ɨj ij te'ej a'áa jo'mej a Jerusalén.
44025002	Majta a'ɨ́ɨmaj ɨ maj tyihuá'ijtye' u tyeyúuj tzajta', majta séecan ɨ maj Israél jitze ajtyáma'can ɨ maj vivájma' jɨn tyityatatyí, a'ɨ́ɨ mu ajo'ré'nyej a'ɨ́jcɨ jimi ɨ Festo, mej mij tyi'tɨ́j jɨn tyaaxájtzi a'ɨ́jcɨ ɨ Pablo.
44025003	A'yaa mu tya'huaviiraca' a'ɨ́jcɨ ɨ Festo tɨ jaata'íjta maj yo'vi'tɨj a'ɨ́jcɨ ɨ Pablo a'ájna a Jerusalén. Majta a'yaa mu tyí'mua'ajcaa a'ɨ́ɨmaj maj aye'tyécho've' a ja'hua ɨ juyéj jitze mej mij jaajé'caj.
44025004	Ajta a'yaa pu tyihuo'té'exa a'ɨ́jna ɨ Festo tɨ ɨ Pablo óoche nami'huaj a'ájna a Cesarea, ajta a'ɨ́ɨn a'yan tyi'mua'ajcaj tɨ quee a'chu tyóoma'caj tɨ'ɨj jusɨ́ɨj a'áa jo'ma'aj ja'mej.
44025005	A'yaa pu tyihuo'té'exaa tɨjɨn: ―A'ɨ́j pu jɨn, miche' a'ɨ́ɨmaj ɨ maj tyí'ityatatyíj ja'mua jimi ujó'ju' nya jamuan a'ájna a Cesarea, tɨ pua'aj ɨ Pablo tyi'tɨ́j jɨn á'ɨtzeeria'aj, a'áa pu ɨ'rij mej mij jitzan tyo'ojpuá'ritye'en.
44025006	'A'ɨ́jna ɨ Festo a'yaa pu ujá'tyee a'chu aráhueica xɨcaj, nusu tamuáamuata' xɨcaj a'ájna a Jerusalén, aj pu'ij te'ej huariá'raa a'ájna a Cesarea. Yaa ariá'pua'aj pu'ij acáayijxɨ hua' jamuan ɨ juéesi, ajta je'en jaatacho'vej a'ɨ́jcɨ ɨ Pablo.
44025007	Tɨ'ɨj ɨ Pablo utyájrupi, aj mu mij a'ɨ́ɨmaj ɨ maj Israél jitze ajtyáma'can, ɨ maj a'áa ja'ráacɨj a Jerusalén, a'ɨ́ɨ mu ajtyáxɨɨriaca', matɨ'ɨj mij jéehua tyaaxájtzi'ri', ajta quee huatáɨ'riitariaca' maj jaataxáj tɨ pua'aj a'yan tyi'jayájnatan nusu quée.
44025008	Aj pu'ij ɨ Pablo tyu'taxájtaca' tɨ'ij jujapua huatányuunyij, a'yaa pu tɨjɨn: ―Canu tyi'tɨ́j jɨn ootyá'ɨtzee a'ɨ́jcɨ jimi ɨ huá'yu'xaa ɨ maj Israel jitze ajtyáma'can, canu nyajta a'ɨ́jcɨ jimi ɨ huá'tyeyuuj, canu nyajta tyi'tɨ́j jɨn ootyá'ɨtzee a'ɨ́jcɨ jimi ɨ tɨ tyihuá'ijtye' ɨ romanos.
44025009	'Ajta a'ɨ́jna ɨ Festo, a'yaa pu tyá'xɨe'va'ca' maj tyámua' yo'sejra a'ɨ́ɨmaj ɨ maj Israél jitze ajtyáma'can, a'ɨ́j pu jɨn a'yan tyaata'íhuo'ri' tɨjɨn: ―¿Nyi páaxɨe'vej paj a'áa jo'me a Jerusalén, nyata'aj a'áa mojo'xá'puɨ'ɨntari'tze'?
44025010	'Pablo pu a'yan tyu'tanyu tɨjɨn: ―Ya' nyaj huatyéjve hua' jimi ɨ maj jahuɨɨre' ɨ tɨ tyihuá'ijtye' ɨ romanos, a'yaa pu tyi'tyeevijtɨ siaj jaaxá'puɨ'ɨntare' a'yájna, ji'nye papu'ri jáamua'ree, nyaj quee tyi'tɨ́j jɨn ootyá'ɨtzee a'ɨ́ɨjma jimi ɨ maj Israél jitze ajtyáma'can.
44025011	Tɨ pua'aj tyi'tɨj jɨn no'tyá'ɨtzeere tɨ'ij a'yan tyi'tyéevijtɨ maj naajé'ca, canu huatyényanasij sulu miche' naajé'caj, na'ríij quee a'yan tyi'ja'yájna je'ej matɨ'ɨj meríj tyinaaxájtzi'ri', capu a'tɨ́j huatóocɨ'puaj tɨ nyéetzij tyu'tátuire'en hua' jimi. Nyáamuahuavii tɨ a'ɨ́ɨn jaaxá'puɨ'ɨntare' ɨ tɨ tyihuá'ijtye' ɨ romanos.
44025012	'Ajta a'ɨ́jna ɨ Festo, a'ɨ́ɨjma pu jamuan tyu'taxájtaca' ɨ maj tya'xa'puɨ'ɨntare', aj pu'ij a'yan tyaaté'exaa a'ɨ́jcɨ ɨ Pablo tɨjɨn: ―Muáaj paj jahuo tɨ a'ɨ́ɨn jaaxá'puɨ'ɨntare'en ɨ tɨ tyihuá'ijtye' ɨ romanos, a'ɨ́jcɨ jimi paj jo'ma'aj puá'mej.
44025013	'Tyoomá'ca a'chu pua'an xɨcaj, matɨ'ɨj a'áa ja'rá'a a'ájna a Cesarea, a'ɨ́jna Agripa ɨ tɨ rey jɨn tyi'tyávaaca'aj, ajta a'ɨ́jna ɨ Berenice, mej mij jaatatyóojtye' a'ɨ́jcɨ ɨ Festo.
44025014	Ji'nye jéehua mu á'tyeej a'ájna, Festo pu jaaté'exaa a'ɨ́jcɨ ɨ rey je'ej tɨ tyáaruu a'ɨ́jcɨ ɨ Pablo, a'yan tɨjɨn: ―Sɨ́ɨj pu ɨ tyaatɨ'ɨ eetyana'mi'huaj ja'raa, tɨ'ɨj ɨ Félix eerájra ɨ tɨ jɨn tyi'tyávaaca'a.
44025015	Ajta nyatɨ'ɨj a'áa jo'catyii a Jerusalén; a'ɨ́ɨmaj ɨ maj tyí'ijta hua' tyeyúuj tzajta', majta ɨ huóosij ɨ maj Israel jitze ajtyáma'can, a'ɨ́ɨ mu tyinaataséejra ɨ maj jitzan tyi'puá'ritye, majta je'en naatáhuaviiri' nyaj puéejtzi jaata'an.
44025016	A'yaa nu tyihuo'té'exa a'ɨ́jcɨ jɨme' tɨ quee tyi'tá'ca ɨ huá'ayí'ra ɨ romanos tɨ a'tɨ́j huámuɨ'nyij, me quee xu anaquéej jamuan tyu'xáatan ɨ maj jimi tyi'tɨ́j jitzan pua'ritye', tɨ'ij junyúuca jɨn ju japua huatányuunyij.
44025017	A'ɨ́j nu jɨn, matɨ'ɨj mu jo'vá'ju' nye jimi, canu á'tyeej, sulu yaa ariá'pua'aj nu acáayijxɨ hua' jamuan ɨ juéesi, nyatɨ'ɨj nyij jaata'íjtaca' maj aye'vé'vi'tɨj ɨ Pablo.
44025018	Majta a'ɨ́ɨmaj ɨ maj jitzan tyi'pua'ritya'ca'a, camu a'yan tyu'taxájtaca' je'ej nyatɨ'ɨj nyáaj tyí'mua'ajca.
44025019	A'ɨ́j mu'u jɨn tya'xájtzi'raca'aj a'ɨ́jcɨ jɨme' ɨ juye'rá ɨ tɨ jitzan tyá'tzaahuatye', majta a'ɨ́jcɨ jɨme ɨ a'tɨ́j Jesús tɨ huamuɨ́', tɨ ɨ Pablo a'yan tya'xaj tɨjɨn: "Ooche' pu juuri a'ɨ́jna ɨ Jesús."
44025020	Ajta nyéezij capu je'ej na'miterastya'ca'a je'ej nyaj huárɨnyij a'íjcɨ jɨme', aj nu nyij jaata'íhuo'ri' a'ɨ́jcɨ ɨ Pablo tɨ pua'aj ujó'yi'mu' a'ájna Jerusalén mej mij jaaxá'puɨ'ɨntari'tze' a'ɨ́jcɨ jɨme'.
44025021	Aj pu'ij a'yan tyinaatáhuaviiri' tɨ a'ɨ́ɨn jo'xɨ́jtye' ɨ romanos tɨ tyi'ijtye, nyatɨ'ɨj nyij jaata'íjtaca' tɨ ooj eetyánami'huaj, 'asta quee huatáɨ'riitarej nyaj jaata'ítyej a'ɨ́jcɨ jimi.
44025022	'Aj pu'ij ɨ Agripa a'yan tyaaté'exaa a'ɨ́jcɨ ɨ Festo tɨjɨn: ―Nyajta nu nyáaj janamuajramuɨ' a'ɨ́jcɨ ɨ tyáataj. 'Ajta ɨ Festo a'yan tyu'tanyú tɨjɨn: ―Ariá'pua'aj paj janamuajran.
44025023	'Yaa ariá'pua'aj mu a'áa ja'rá'a a'ɨ́jna ɨ Agripa, ajta a'ɨ́jna ɨ Berenice, naa mu éenya' tyu'tyoocheetya'aj, matɨ'ɨj mij a'úun jo'tyájrupi hua' jamuan ɨ maj vivajma' jɨn tyityatatyí ɨ xantáaru'uj. Ajta ɨ Festo jaata'íjtaca' maj aye'vé'vi'tɨj a'ɨ́jcɨ ɨ Pablo.
44025024	Yaa pu tyu'taxájtaca' a'ɨ́jna ɨ Festo tɨjɨn: ―Agripa mu paj rey, siajta mu siaj tajamuan yetyúusɨɨre', xaaséej a'mújcɨj mu tyévij. Néijmi'i ɨ maj Israel jitze ajtyáma'can ɨ maj a'áa ja'che a Jerusalén, majta ɨ maj íiye'e huacháatɨmee a'yájna Cesarea, néijmi'i mu a'yan tyá'huoo tɨ huámuɨ'nyij a'mújna mu tyévij.
44025025	A'yaa pu nyéetzij tyiná'miteeraste' tɨ quee tyi'tɨ́j jɨn ootyá'ɨtzee mej mij jaajé'caj. Ajta a'mújna, a'yaa pu tyinaatáhuaviiri' tɨ a'ɨ́ɨn jaaxá'puɨ'ɨntare' a'ɨ́jna ɨ tɨ tyihua'ijtye' ɨ romanos, a'yaa nu nyij tyu'mua'aj tɨjɨn nyiche' jaata'ítyej a'ájna a Roma.
44025026	Ji'nye capu je'ej ná'miteeraste' je'ej nyaj ye'éj tyaata'ítyi're' a'ɨ́jcɨ ɨ tɨ tyihua'íjtye ɨ romanos a'íjcɨ jɨme' ɨ tyévij, a'ɨ́j nu jɨn yajavé'vi'tɨ já'mua jimi, nyajta muéetzij jimi, Agripa, mu paj rey, pata'aj tyee'íhuo' tɨ'ij tyámua' tyo'támiteere' nyej nyij tyaata'ítyi're'.
44025027	A'yaa pu nya'asej tɨ quee tyi'tɨ́j huɨɨre' tɨ pua'aj nye quee jo'yú'xan je'ej maj ye'éj tyi'tɨ́j jitzan tyí'pua'ritye', nyej nyij a'yaa nyana'aj tyaata'ítyej.
44026001	Aj pu'ij ɨ Agripa a'yan tyaaté'exaa a'ɨ́jcɨ ɨ Pablo tɨjɨn: ―Ɨ'rij paj tyu'taxáj pata'aj a japua huatányuunyij. Tɨ'quij ɨ Pablo ajméjca'taca', ajta huatyóochej tɨ a'yan tyu'taxaj tɨjɨn.
44026002	―Agripa rey paj pué'een, naa pu nya'asej nyaj ya huatyéjve a jimi, nyej nyij nya japua huatányuunyij néijmi'i jɨme ɨ maj jɨn tyí'nyaxajtzi' ɨ maj Israél jitze ajtyáma'can.
44026003	Pajta períj jamua'ree je'ej tɨ een ɨ huá'ye'ra ɨ maj Israél jitze ajtyáma'can, pajta jamua'ree ɨ maj jɨme' tyúu'ixaatye'. A'ɨ́j nu jɨn a'yan tyí'muaahuavii paj náanamua tyámua' naa.
44026004	'Néijmi'i ɨ maj Israél jitze ajtyáma'can, majta ɨ maj a'áa ja'che jo'nyaj ja'ma'can, a'ɨ́ɨ mu tyá'mua tya'mua'ree je'ej nyaj ye'ej tyi'tyínyacha'ɨɨca'aj nyatɨ'ɨj nyana'aj tyupa'rɨ'ɨstariaca'aj.
44026005	Majta mu jamua'ree, tɨ pua'aj hua'ráanajchi, ɨ'ríij maj a'yan tyu'taxáj yee a'yaa nu'uj nyeríj tyi' fariseo, a'ɨ́jna ɨ taye'raj tɨ jéetze tyesi'.
44026006	Ajta ijíij ya mu meríj yenyeve'vi'tɨj, mana'xɨjtye' a'ɨ́jcɨ jɨme' nyaj jachó've' a'ɨ́jcɨ ɨ tɨ Dios jɨn atóoraj ɨ tahuáasimua'cɨ'ɨj jimi.
44026007	Majta a'ɨ́ɨmaj ɨ tatyeɨ́tyeristyamua' ɨ maj tamuáamuata' japuan hua'pua ará'asej, a'ɨ́ɨ mu majta jacho've' 'asta na'aj quee atyojo'ré'nye a'ájna xɨcáara', a'ɨ́j mu jɨn janá'miche' ɨ Dios, néijmi'i tújcari tzájta', majta tɨ́ca'rij tzájta' mu jahuɨɨre'. Agripa rey paj pué'een, nyáaj nu a'yan cha'ta nyana' tye'ejchó've' a'ɨ́jcɨ, a'ɨ́j mu mij jɨn ijíij tyí'nyaxajtzi'.
44026008	¿Ji'nye siaj sij quée mua'aj tyá'tzaahuatye tɨ Dios huo'tájuuritye'sij ɨ maj meríj huácuij?
44026009	'A'yaa nu nyajta nyáaj tyí'mua'ajca jájcuaxɨmua tɨ a'yan tyúuxɨe'va'ca'aj nyaj néijmi'i huo'ta'ijmu ɨ maj ja'tzaahuatye' a'ɨ́jcɨ ɨ tɨ a'yan ántyapuaj tɨjɨn Jesús Nazaret tɨ ja'ma'can,
44026010	a'yaa nu nyij huarɨ́j a'ájna a Jerusalén. A'ɨ́ɨmaj ɨ maj tyí'ijta u tyeyúuj tzajta', a'ɨ́ɨ mu yu'xarij naatapíj ɨ nyaj jɨn huatányacɨ'puaj nyaj mue'caa eetyáana ɨ maj tyá'tzaahuatye', ajta matɨ'ɨj huá'cui'caria', nyáaj nu nyajta a'yan tya'xɨe'va'ca'aj.
44026011	Mue'tɨ́j nu puéejtzi hua'tá'caria' mej mij jaatapua'cɨtaj ɨ maj já'tzaahuatye'. A'yaa nu huá'uuriajca' néijmi'que' hua'tyeyúuj tzajta', nyajta jéehua hua'ajcha'ɨɨria'ca'aj, jo'tɨ na'aj nu huáyi'caa matɨ'ɨj mana'aj tyityeecháatɨma'caa nyej nyij je'ej pua'aj huó'uurej.
44026012	'A'ɨ́j nu jɨn ujo'mej a'ájna a Damasco, ji'nye a'ɨ́ɨmaj ɨ maj tyí'ijta u tyeyúuj tzajta', a'ɨ́ɨ mu naata'ítyaca', majta naatá' ɨ nyaj jɨn a'yan huárɨnyij.
44026013	A'yaa nu tyí'mua'ixaatye', muáaj paj rey, a'áa nu joomá'caj ɨ juyéj jitze a'tzáaj tacuaríixpua nyatɨ'ɨj jaaséej tɨ tajapua uje'cányeeri'cɨriaca', ajta jéetze á'taaca'aj quee ɨ xɨcáj, a'ɨ́ɨ pu néijmi'ique' nye jitze rátatzavej, ajta hua' jitze ɨ maj nya jamuan huaju'ca'aj.
44026014	Tyatɨ'ɨj tyij néijmi'i eetavátzɨj, aj nu nyij a'tɨ́j huánamuajri' tɨ a jo'tanyúj hua'anyúuca' jɨme' a'ɨ́ɨjma ɨ hebreos a'yan tɨjɨn: "Saulo, Saulo, ¿ji'nye pej pij je'ej pua'aj nyoore? Muáaj paj asɨ́ɨj jahuo ɨ puéejtzi."
44026015	Nyatɨ'ɨj nyij a'yan tyaata'íhuo'ri' tɨjɨn: "¿A'tanyíj paj pué'een nyavástara'?" Aj pu'ij a'yan tyu'tanyú tɨjɨn: "Nyáaj nu a'ɨ́ɨn pué'een ɨ Jesús, ɨ paj je'ej pua'aj joore.
44026016	Ájchesi, huatyéjchaxɨ, a'yaa nu éej jɨme' huataséjre a jimi, nyej nyij tyimuaa'íjcatye'en a'ɨ́jcɨ jɨme' ɨ paj naatyáhuɨɨre'en, pajta huo'té'exaatye'en ɨ tyeɨ́tye je'ej paj perij tyu'séej nye jimi, pajta a'yan tyihuo'té'exaatye' je'ej nyaj nyooj tyi'tɨ́j tyimuaataséejratye'sij.
44026017	Nyáaj nu a japua huatányuusij a'ɨ́ɨjma jimi ɨ maj Israél jitze ajtyáma'can, nyajta a'ɨ́ɨjma jimi ɨ maj séej chuéj japua já'ma'can, a'ɨ́ɨjma jimi nu ijíij muaata'ítyij.
44026018	A'yaa nu tyimuaata'ítyij pata'aj hua'tanyéjnye'ritye'en, mej mij quee che' tɨ́ca'riste' cɨɨnyej, sulu mata'aj nyeeri'iste' majo'ujhua'nyej, tɨ'ij quee che' ɨ tyiyáaru' tyihuá'ijtya'aj, sulu mej mij a'yan huárɨnyij je'ej tɨ ɨ Dios tyáaxɨe've', mata'aj nyéetzij majta na'antzaahuatye', aj pu xaa Dios tyihuo'tú'uunyi'ra ɨ maj jɨn quée xa'puɨ' huarɨ́j, tɨ'ij ajta huo'cɨ'tyij mej mij a'áa jo'tyá'ɨtzeere'en jo'tɨ ɨ Dios tyeje'ijtaj.
44026019	'A'yaa pu'uij, Agripa rey paj pué'een, nyá'astej a'ɨ́jcɨ ɨ tɨ tajapuá ja'aseejre',
44026020	nyatɨ'ɨj nyij anaquéej huo'té'exa a'ɨ́ɨjma ɨ maj a'áa jo'cháatɨme a'ájna a Damasco, nyajta je'en a'ɨ́ɨjma ɨ maj Jerusalén já'che, nyajta néijmi'que' a'áa tɨ huataca'aj a Judea, nyajta ɨ maj séej chuéj japua já'ma'can, jéehua nu huó'ixaa mej mij seequé tyú'mua'tyi ɨ jutzájta', mata'aj mij Dios jimi ja'séeria'a muá'ra'nyij, majta a'yan huárɨnyij tɨ'ij séejria'aj tɨjɨn mu'ríj seequé tyityaaju'.
44026021	A'ɨ́j mu jɨn ɨ maj Israél jitze ajtyáma'can, a'ɨ́ɨ mu naatyéevi' u tyeyúuj tzajta', majta nyeje'catamuɨ'ca'aj.
44026022	Ajta ɨ Dios pu naatyáhuɨɨ a'ɨ́j nu jɨn nyóoche' tyámua' éenye'que' séejre', nyajta nyooj tyihuá'ixaatye' néijmi'ca ɨ tyeɨ́tye, ɨ maj cɨ́le'en, nyajta ɨ maj huáasij. Canu séej tyi'tɨ́j huo'ixaa, a'ɨ́j nu'uj je'ej tɨ tyaxájtaca' a'ɨ́jna ɨ Moisés, majta a'ɨ́ɨmaj ɨ maj tyí'ixajtaca'a ɨ Dios jitze ma'can, a'ɨ́jcɨ jɨme je'ej tɨ tyi'rɨnyíiche'.
44026023	A'yaa mu tyu'taxájtaca' tɨ a'yan tyúuxɨe'va'ca'aj tɨ ɨ Cɨríistu' huámuɨ'nyij, ajta je'en a'ɨ́ɨn pue'éenya'a tá'me ɨ tɨ anaquéej huatájuuritaj ɨ muɨ'chítye tzajta', ajta je'en huo'té'exaatye'ej ɨ tɨ jɨn Dios huo'tyáhuɨɨre' ɨ tyeɨ́tye ɨ maj Israél jitze ajtyáma'can, ajta ɨ maj séej chuéj japua já'ma'can.
44026024	'Tɨ'ɨj a'yan tyu'taxájtaca' ɨ Pablo, aj pu'ij jiye'tzín huajíjhuaca' a'ɨ́jna ɨ Festo tɨjɨn: ―Pablo puá'tɨmue' muáaj. Pa pu'ríj huatyá'tɨmue'ri' ɨ paj jéehua tyiá'mua'tyej.
44026025	'Ajta ɨ Pablo a'yaa pu tyaaté'exaa tɨjɨn: ―Festo tajtúhuan paj pué'een, canu nyatɨmue', ɨ nyaj nyeríj jaataxájtaca' tyámua' pu een ajta a'yan tyi'ja'yájna.
44026026	A'mújna mu rey Agripa, tyamua pu tya'mua'ree a'íjcɨ jɨme', a'ɨ́j nu jɨn quée tyi'tzɨ́ɨnya' nyetyí'xaj jɨɨsa' japua, ji'nye tyámua' nu tya'mua'ree tɨ a'múu ajta néijmi'i mua'reej, tɨ quee tyi'tɨ́j je'ej huarɨ́j avíitzij jɨme'.
44026027	¿Nyi pequee já'tzaahuatye' muáaj Agripa rey paj pué'een, je'ej maj tyu'taxájtaca' a'ɨ́ɨmaj ɨ maj tyí'xajtaca'aj ɨ Dios jitze ma'can? Nyáaj nu jamua'ree tɨjɨn petyá'tzaahuatye'.
44026028	'Ajta Agripa a'yan tyu'tanyu tɨjɨn: ―¿Nyi a'yan petyi'mua'tzej yee a'íj pu'uj jɨn tyá'antzaahuaj ɨ paj cɨ́ɨ pana'aj tyináa'ixaj ɨ nyúucarij?
44026029	'Ajta ɨ Pablo a'yan tyu'tanyú tɨjɨn: ―Tɨ pua'aj cɨ́ɨ na'aj na'ríij jéehua á'tyeevi'in, Dios pu a'yan tyá'xɨe've' paj quee muáaj pana'aj tya'antzaahuatye'en, sulu majta mu séecan ɨ maj nyanamuaj ijíij, mej mij néijmi'i a'yan tya'rá'astej a'ɨ́jcɨ ɨ Jesús nyatɨ'ɨj nyáaj, me quee a'yan tyitya'najɨ'qui'huajma'aj ɨ cadéenaj jɨme'.
44026030	'Aj pu'ij ájchej a'ɨ́jna ɨ rey, ajta a'ɨ́jna ɨ tajtúhuan, ajta ɨ Berenice; majta néijmi'i ɨ maj a'úun je'rátya'ca'aj.
44026031	Aj mu mij a'tzú eeracɨɨnyaj jujɨɨmua'aj mej mij tyi'huóo'ixaatye'en a'ɨ́jcɨ jɨme', a'yaa mu tyúu'ixaatya'ca'aj tɨjɨn: ―A'mújna mu tyévij, capu tyi'tɨ́j je'ej huáruuj mej mij jaajé'ca, capu ajta a'yan tyi'tyéevijtɨ tɨ'ij eetyáanami'huaj.
44026032	'Ajta ɨ Agripa a'yaa pu tyaaté'exaa a'ɨ́jcɨ ɨ Festo tɨjɨn: ―Ɨ'ríitacaj pu tyaj jaatátoonyijche' a'íjcɨ ɨ tyaataj, tɨ pua'aj quee a'yan tya'huoocajche'en tɨ a'ɨ́ɨn jaaxá'puɨ'ɨntare'en ɨ tɨ tyihua'ijtye' ɨ romanos.
44027001	'Matɨ'ɨj jaaxá'puɨ'ɨntare maj taata'ítye a'ájna a Italia, a'ɨ́jna ɨ Pablo, majta séecan ɨ maj nami'huaca'a, néijmi'i mu séej jimi huatátuiihuaca' ɨ xantáaru' tɨ a'yan ántyapuaca'aj tɨjɨn Julio, a'ɨ́ɨ pu tyihuá'ijtya'ca'aj ɨ xantáaru'ustyamua'mua' a'ɨ́jcɨ ɨ tɨ tyihua'ijtye'.
44027002	A'áa tu atyáacɨj báarcuj jitze chájta' tɨ a'yan tya'ja'rájtyapua tɨjɨn Adramitio, ajta ɨ báarcuj pu'rij jo'yi'muɨɨca'a utanyitze pujmua' tɨ'ij a'áa jo'ré'nyej jo' maj báarcuj jo'tyú'uuve a'áa tɨ huataca'aj a Asia. Sɨ́ɨj pu ajta tajamuan huamá'ca'aj tɨ a'yan ántyapuaaca'aj tɨjɨn Aristarco, a'áa pu ja'ma'can a'ɨ́jna a Tesalónica, chájta' a'áa tɨ ja'ajtyáma'can a Macedonia.
44027003	Yaa ariá'pua'aj tu a'áa ja'rá'a jo'tɨ báarcuj jotyéecha'caj tɨ a'yan tya'ja'rájtyapua tɨjɨn Sidón, jo'tɨ a'ɨ́jna ɨ Julio tyamua' tyi'yo'tyeeje a'ɨ́jcɨ ɨ Pablo, ji'nye jaata' tɨ huó'muaare ɨ ju'amíicustyamua' mej mij a'ɨ́ɨmaj tyámua' tyeetyéjeve a'ɨ́jcɨ ɨ Pablo.
44027004	Tya'tɨ'ɨj tatyij iiráacɨj a'ájna a Sidón, tyatɨ'ɨj tyij a'áa jo'ré'nye jo'tɨ ja'ajhuáchi tɨ a'yan tya'ja'rájtyapua tɨjɨn Chipre, ji'nye yaa pujmua' pu aja'vá'aacaca'aj.
44027005	Aj tu tyij antacɨ́j a'ájna véjri' jájtyi tɨ ja'va'ástɨmee, a'áa tɨ huataca'aj a Cilicia, ajta Panfilia, tyatɨ'ɨj tyij a'áa ja'ra'aj a'ájna chájta' tɨ a'yan tya'ja'rájtyapua tɨjɨn Mira, chájta'naj a'áa tɨ ja'ajtyama'can a Licia.
44027006	'Ajta a'ɨ́jna ɨ xantáaru'uj tɨ tyí'ijtya'ca'a, séej pu a'áa huátyoj ɨ báarcuj Alejandría tɨ ja'ma'can tɨ ajta Italia jó'yi'ij, aj pu'ij a'ɨ́ɨn taata'íj tyaj atyácɨɨnye a'ɨ́jcɨ jitze tyej tyij huaju'caj.
44027007	Ta'tyee tyaj xájtari'ij huaju' a'ɨ́jcɨ jitze ɨ báarcuj, ajta taatatyési'huarij tyaj a'áa ja'rá'astij jo'tɨ ja'ráahuáchij a tɨ a'yan tya'ja'rájtyapua tɨjɨn Gnido. Ooche' pu aja'vá'aacaca'aj a'ájna pujmua' a tyaj jooju', a'áa tu véjri' ajcaanyej a'ájna a Salmona, tyajta a'áa pujmua' je're'nyej jo'tɨ ja'ajhuáchi tɨ a'yan tya'ja'rájtyapua tɨjɨn Creta,
44027008	tyatɨ'ɨj tyij mu jóju' tyési'huacan jɨme' a'ájna jo'tɨ ja'va'ástɨmee ɨ jajtyí, tyatɨ'ɨj tyij a'áa ja'ra'aj báarcuj tɨ jotyéecha'ca tɨ a'yan tya'ja'rájtyapua tɨjɨn jo'tɨ jo'cuá'naj tɨ ɨ'rij tɨ óochaxɨj, a'ájna véjri' chájta'naj tɨ a'yan tya'ja'rájtyapua tɨjɨn Lasea.
44027009	'Tu'ri á'tyeevi'ca'aj tyaj huaju'ca'aj, ajta arí tyú'tzɨɨnyi'ria'ca'aj a'ájna jo' tyaj joojú'ca'aj, ji'nye pu'ríj véjri' putyí'rɨjca'aj ɨ tɨ jitzan huaséevi'ij tá'yi'. A'ɨ́j pu jɨn ɨ Pablo a'yan tyihuo'té'exa tɨjɨn:
44027010	―Mua'aj tyétyaca, a'yaa pu tyiná'miteeraste' nyéetzij tɨ jéehua tzɨ́ɨnyi're', tɨ pua'aj taajú'ca, tyiyo'rɨési ɨ báarcuj, tyajta ɨ íjca, ajta tya'ca'nyej tyej tyajta ityáj atyájcui'nyi.
44027011	'Ajta ɨ xantáaru'uj tɨ tyí'ijtyaca'aj, jéetze pu já'antzaahua a'ɨ́jcɨ ɨ a'tɨ́j ɨ báarcuj tɨ tyimuárɨe'ri, ajta a'ɨ́jcɨ ɨ tɨ antyúumua'reej ɨ báarcuj jɨme', ajta a'ɨ́jcɨ ɨ Pablo capu já'antzaahua.
44027012	Ajta jo' tyaj ja'rá'aj capu naa hua'eenya'aj tyej tyij a'áa já'tyeevi'cajche' tɨ'ɨj pua'aj huaséevi'ij tá'yi'i, néijmi'i mu tɨn a'yan tyimua'ajcaj maj iirá'cɨɨnye a'ájna mej mij a'áa ja'rá'astij a Fenice, báarcuj tɨ jotyéecha'ca, Creta tɨ tyaja'rájtyapuaj, a'áa pu séejria'ca' tɨ'ɨj na'a ujtyapuá pújmua', ajta aatyéj pújmua', tyej tyij a'áa já'tyeevi' tɨ'ɨj na'a tyu'séevi'ij ta'yi'ij.
44027013	'A'yaa mu tyi'mua'ajca tɨjɨn ɨ'ríj tyaj huaju'un, ji'nye cɨ́ɨ pu tya'na'áacarejyi'caa aatyéj pújmua', aj mu mij jo'cɨ́j a'áa mu véjri' ja'ajtyéenye jo'tɨ ja'va'ástɨmee ɨ jajtyi a'ájna a Creta.
44027014	Ajta capu a'chu a'tyéevi'caj tɨ'ɨj ca'nyíin yejtyapua pújmua' je'rá'aacariaca' aj pu'ij jaatajɨ́'tze cɨ báarcuj,
44027015	tɨ'quij jaatátajchaca'. Tyajta quee pu jáaruj tyaj huaju'caj ɨ áacaj tzájta', aj tu tyij huatáta'a tɨ tá'antɨnyij ɨ áacaj.
44027016	Aj tu tyij huárita' ajcaanyej jo'tɨ cɨléenye'ej ɨ chuéj ja'ajnyee tɨ a'yan tya'rájtyapua tɨjɨn Cauda, jo'tɨ quee jéehua jo'aacaca'aj, ajta ɨ báarcuj tɨ cɨ́leen tyej tyajta jaajájsima', tyési'huacan tu jɨn ja'antyíto ɨ báarcuj jitze tɨ ve'éj.
44027017	Matɨ'ɨj ja'antyitóo, aj mu mij ja'vá'jɨ'quej cójnari jɨme' ɨ báarcuj jitze tɨ ve'éj. Majta meríj tyi'tzɨɨnya'ca'aj ɨ tɨ arí tɨn tya'ajcachaaj ɨ séj japua, a'ájna a tɨ a'yan tya'ja'rájtyapua tɨjɨn La Sirte, aj mu mij tyi'tɨ́j ootyáxɨɨxɨ tɨ'ij huatajíyo'rej majta jaata' tɨ ɨ áacaj hua'antɨnyij.
44027018	Yaa ariá'pua'aj, óoche' pu jéehua huá'aacaca'aj, matɨ'ɨj mij huatyóohuij maj tye'tyáahua'axɨj a jáata' ɨ íjca tɨ tyú'tɨsima'aj ɨ báarcuj.
44027019	Tɨ'ɨj hueíca xɨcaj tyooma'caj, aj mu mij tye'tyáahua'xɨj ɨ jumuáca' jɨme' néijmi'i a'chu tɨ tyú'tɨsima'aj ɨ báarcuj.
44027020	Jéehua tu á'tyeej tyej quee che' jaséej ɨ xɨcaj, tyajta ɨ xú'ra'vetyee, ajta óoche' pu huá'aacaca'aj, majta viiyaca'aj, tu'rij a'yan tyí'mua'ajca tyej quee che' je'ej rɨnyij.
44027021	'Tyajta tyeríj á'tyeevi'ca'aj tyej quee che' tyi'tɨ́j cua'ajcaa, aj pu'ij ɨ Pablo huatyéechaxɨj hua' tzájta' tɨ'ɨj ij a'yan tyihuo'té'exa tɨjɨn: ―Mua'aj tyétyaca, siana'aj tzɨj ná'antzaahuatye'nyijche' siaj quee uja'rácɨ'ca'nyijche' a'ájna a Creta, catu a'yan tyojo'rɨényiiche' ɨ íjca.
44027022	Ajta ijíij jéehua nu já'muahuavii siaj ca'nyíjra'aj huatóoa'an mu jutzájta', ji'nye capu a'tɨ́j muɨ'nyi, tyij tyajta ɨ báarcuj jó'rɨesij.
44027023	Tɨ́ca' pu sɨ́ɨj nye jimi huataséjre ɨ tɨ jahuɨɨre' ɨ Dios ɨ nyej nyajta nyáaj jahuɨɨre' nyajta jitzan ajtyáma'can.
44027024	A'yaa pu tyinaaté'exaa tɨjɨn: "Pablo, capaj tyí'tzɨɨnya', ji'nye a'yaa pu tyúuxɨe've' tɨ ɨ tajtúhuan jaaxá'puɨ'ɨntare' ɨ maj jɨn tyí'muaxajtzi', ajta ɨ Dios pu juxɨe'vi'ra' jɨn huo'tyáhuɨɨre'sij mej mij néijmi'i júuri muá'ra'nyij ɨ maj a jamuan huaju' ɨ báarcuj jitze."
44027025	A'ɨ́j pu jɨn tyétyaca siata'aj ca'nyíjra'aj huatóoa'an mu jutzájta', ji'nye nyáaj nu ɨ Dios jitze tyi'canyej nyajta tya'tzaahuatye' tɨ a'yan tyé'me je'ej tɨ a'ɨ́ɨn tyinaaté'exaa.
44027026	Tyajta tyóoche' tu a'áa ja'rá'astij jo'tɨ ja'ajhuáchi.
44027027	'Séej tɨca'rij jitze, tɨ'ɨj tyoomá'caj a'chu hua'puaj iteerij, óoche' pu jáatajchisima' ɨ áacaj ɨ báarcuj, a'ɨ́jcɨ japua ɨ jájtyi tɨ a'yan tya'ja'rájtyapua tɨjɨn Adriático, tɨ'ɨj atyojo'rényej a'tzáaj je'ta tɨca', a'ɨ́ɨmaj ɨ maj jajmuárɨe'ri' ɨ báarcuj, a'ɨ́ɨ mu jáamua'reeri' tyaj tyeríj tɨn ará'astijsima'aj jo'tɨ ja'ajhuáchi.
44027028	Matɨ'ɨj mij jaatyé'ite ɨ cójnari jɨme' a'chu tɨ ootɨ' ɨ jáata', seityé japuan tamuáamuata' japuan arásevij meetruj pu atyátɨ'ca'aj, matɨ'ɨj ajca'huáyee uuju'caj majtáhua'a mu jaatyé'ite, pu'ríj seityé japuan aráahua'puaj meetruj atyátɨ'ca'aj.
44027029	Matɨ'ɨj mij muáacuaca atyáahua'xɨj ɨ tyapúusti' tɨ jo'tóovijme cɨ́tzata' ɨ báarcuj tɨ'ij aróoca'nyej, ji'nye metyí'tzɨɨnya'caa tɨ pua'aj tya'ajtó'o ɨ tyetyéj jitze, majta huatyóohuij maj huatyényuunyij ɨ Dios jimi tɨ'ij jiye'tzin huatapuá'rej.
44027030	Séecan mu ɨ maj tyihuɨɨria'caj a'yan tyá'xɨe'va'ca' maj iirácɨɨnyejche' ɨ báarcuj jitze, a'ɨ́ɨ mu a'yan tyityatóosejrataca' maj ja'tyáhua'xɨj ɨ tyapúusti' tɨ jo'tóovijme, ma majta quee a'yan huarɨ́j, ma'cájto mu'uj ɨ báarcuj ɨ tɨ cɨ́leen mej mij a'ɨ́jcɨ jitze huatyóohuɨɨre'en.
44027031	Aj pu'ij Pablo a'yan tyaaté'exaa a'ɨ́jcɨ ɨ xantáaru'uj tɨ tyí'ijtya'ca'aj, ajta a'ɨ́ɨjma maj jamuan huaju'ca'aj tɨjɨn: ―Tɨpua'aj me quee a'ɨ́ɨmaj ya huatyá'ɨtzeere'en ɨ báarcuj jitze, capu je'ej tyu'táɨ'riitarij tɨ jamuáahuɨɨre'en.
44027032	'Aj mu mij ɨ xantáaru'u ja'antyivéjchaca' ɨ cójnari ɨ tɨ jɨn arátapi'huaca' ɨ báarcuj tɨ cɨ́leen, tɨ'ɨj ij atyéjve a jáata'.
44027033	'Tɨ'ɨj arí tɨn huatapuá'rij, Pablo pu ca'nyíjra'aj huo'tá' ɨ hua' tzájta' mej mij tyi'tɨ́j huácua'nyij, a'yan tɨjɨn: ―Pu'rí hua'pua itéerij tyoomej siaj tyí'cho've' je'ej tɨ tyi'tɨ́j rɨnyij, siajta quée me' tyajá'cua'.
44027034	Nyaja'muahuavii siaj cɨ́ɨ tyi'tɨ́j tyú'cua'nyij. A'yaa pu tyúuxɨe've', tɨpua'aj a'yan setya'xɨe'va'aj tɨ jamuáahuɨɨre'en, ji'nye capu tyi'tɨ́j je'ej já'mua'uurej.
44027035	'Tɨ'ɨj a'yan tyu'taxáataj, aj pu'ij ɨ pan tyi'ɨj, tɨ'ɨj ij tyaatatyóojtzi're ɨ Dios néijmi'i meeséeracaj ɨ tyeɨ́tye. Tɨ'ɨj je'ta' jo'tatáaraj ɨ pan aj pu'ij huatyóochej tɨ jáacua'nyij.
44027036	Aj mu mij néijmi'i ahuóoca'an, matɨ'ɨj mij majta a'ɨ́ɨmaj tyú'cua.
44027037	A'yaa tu ará'axcaa hua'pua anxɨ́tyej japuan hueícatyej japuan tamuáamuata' japuan arájseej ɨ tyaj arátya'ca'aj ɨ báarcuj jitze.
44027038	Matɨ'ɨj tyu'cuá'aj a'chu tɨ hua'ránajchaca', aj mu mij ja'tyájrɨe a jáata' a'ɨ́jcɨ ɨ tyeríicu tɨ'ij quée che' a'chu tyíjetyaj ɨ báarcuj.
44027039	'Tɨ'ɨj huatapuá'riaca', camu che' huamuájtyajca'aj jo'tɨ putyajá'arɨjcaj, matɨ'ɨj mij jaaséej jo'tɨ ja'ajtyásaata', a'yaa mu tyá'xɨe'va'ca' maj ja'áa yoojáj ɨ báarcuj jo'tɨ jo'saata'.
44027040	Matɨ'ɨj mij tya'ráveechijxɨ ɨ cójnari ɨ maj jɨn je'ejtápa'xɨ'ca'aj ɨ báarcuj, metye'tyáahua'xɨj a jaata, majta je'en ja'ajca'an ɨ cɨ́ɨxurij ɨ ta'ancáavii ɨ báarcuj jitze jo'tɨ jóonyee tɨ'ij ɨ áacaj ja'ajnáan a'ɨ́jna jɨme' ɨ cɨ́ɨxurij, aj pu'ij ɨ báarcuj ajtyáxɨɨriaca' jo'tɨ ja'ajtyásaata'.
44027041	Ajta séj jitze pu tya'ajcaachaca', capu che' ɨ'riitaca'a maj jaatóoriaxɨ'ɨn jo'tɨ jóonyee. Ajta ɨ cɨ́tzata' ɨ báarcuj, pu'ri tyána'chisima'aj a'ɨ́jcɨ jɨme' tɨ ca'nyíin jɨme ajtyáxɨjrihua'aj ɨ jajtyí.
44027042	'Majta a'ɨ́ɨmaj xantáaru'uj, mahuá'cui'cujca'aj néijmi'caa ɨ maj eetyánami'huaca'aj, mej mij quée huatóo'uunaj muajóosima'aj mana'aj.
44027043	Ajta ɨ xantáaru'uj tɨ tyí'ijtya'ca'aj, a'ɨ́ɨ pu a'yan tya'xɨe'va'ca'aj tɨ japuan huatányuunyij a'ɨ́jcɨ ɨ Pablo, a'ɨ́j pu jɨn quée huo'tá' maj huócui'nyi, sulu a'yaa pu tyu'ta'íjtaca' maj anaquéej antajóoj ɨ maj jaayí'tɨhua'a, mej mij a'áa ja'ra'astij jo'tɨ jo'saata'.
44027044	majta ɨ séecan cɨyéj japua mu huatajóxɨj, majta seecan cɨyéj japua tɨ pá'tza ɨ báarcuj jitze ta'ajtaná'xɨ. A'yaa tu néijmi'i tyityaja'rá'aj u jitze pújmua' capu a'tɨ́j atyáamuɨ'.
44028001	'Tɨ'ɨj arí néijmi'icaa taahuɨ́ɨria'aj, aj tu tyij jáamua'reeri' tɨ a'yan tya'rájtyapua a'ájna tɨjɨn Malta.
44028002	Majta ɨ maj a'áa ja'chajca'aj, tyámua' mu tyi'taatyéeje ityájma. Matɨ'ɨj mij óonɨej, aj mu mij taatajé tyaj huatátapɨste'en, ji'nye mevíiyaca'aj, ajta huáseevi'ij.
44028003	Ajta a'ɨ́jna ɨ Pablo, cɨyéj pu huariá'sɨɨj tɨ'ij ja'nájto'nyij a tá'taaj, aj pu'ij cú'cu'uj an je'ráanye ɨ tɨ́ej tzajta', tɨ'quij ɨ Pablo anáachej ɨ muáca'ra'an jitze.
44028004	Majta a'ɨ́ɨmaj ɨ maj a'áa ja'che, matɨ'ɨj jaaséej ɨ cú'cu'uj ɨ tɨ anja'cáhuɨɨjca'aj ɨ muáca'ra' jitze ɨ Pablo, a'yaa mu tyúu'ixaatya'ca'aj sɨ́ɨj ajta sɨ́ɨj tɨjɨn: ―A'íjna ɨ tyévij tyij quee a'ɨ́ɨn pué'een ɨ tɨ tyí'tyacui'caa, pu'rí jáahuɨɨ tɨ quee atyáamuɨ' a jáata', ma' ajta ɨ Dios capu tyu'ta'sij tɨ júuri já'ra'nyij.
44028005	'Tɨ'quij ɨ Pablo jaatacá'tzɨj ɨ jumuáca' antɨeepuaj, a'áan pu'ij huatyáavatzɨj ɨ cú'cu'uj, capu tyi'tɨ́j je'ej jáaruu.
44028006	Néijmi'i mu a'yan tye'ejcho'va'ca'aj tɨ ɨ muáca'ra' huatyájaanyijche', nusu tɨ huatámuɨ'nyiiche', ajta matɨ'ɨj tyu'chó'va'aj, matɨ'ɨj jaaséj tɨ quee tyi'tɨ́j je'ej jáaruj, aj mu mij seequé tyu'muá'aj, majta a'yan tyu'taxájtaca' tɨ ɨ Pablo dios pué'eenya'aj.
44028007	'A'ájna vejri' chuéj pu ria'nami'huajmacaa a'ɨ́ɨn tɨ jaa'rica'aj ɨ Publio ɨ tɨ tajtúhuan pué'eenya'aj a'ájna, a'ɨ́ɨ pu tyámua' tyitatyéeje ajta tyámua' naa tyitaaxá'pueeri' hueíca xɨcaj jitze.
44028008	Ajta a'ɨ́jna ɨ táatajra' a'ɨ́jcɨ ɨ Publio tyí'cui'ca'a, jéehua pu pɨstaca'aj, ajta juhuɨ́ɨria'ca'aj. Tɨ'quij ɨ Pablo jáamuaariaca', ajta jaatáhuaviiri' ɨ Dios tɨ'ij huarúj, aj pu'ij ja'va'muarɨej an mu'úutza' tɨ'quij huarúj.
44028009	A'ɨ́j mu jɨn majtáhua'aj séecan ujo'vá'ju' ɨ maj tyí'cucui'ca'aj ɨ maj a'áa jo'cháatɨma'caa, ajta pu a'ɨ́ɨjma tyu'huaa.
44028010	Tyámua' mu tyitatyéeje, ajta tyatɨ'ɨjta tyámua' huátaruuj tyej tyij jó'cɨɨnye, néijmi'i mu tyitaatapuéjve a'chu tɨ tyitá'ɨtziitya'ca'aj ɨ tyaj jɨn jo'cɨɨnye.
44028011	'Tyatɨ'ɨj hueíca maxcɨrɨe' á'tyeej a'ájna, aj tu tyij séej jitze atyáacɨj ɨ báarcuj tɨ ajta a'áa jo'tyá'ɨtzeeria'ca'a 'asta na'a quee che' huáseevi'ij, a'áa pu ja'ma'cantaca'aj a'ɨ́jna ɨ báarcuj a Alejandría. Majta tyi'tyan antyiu'pu'ca'aj a tɨ jóonyee ɨ báarcuj ɨ maj a'yan huasé'rihua'aj tɨ'ɨj dioosij, sɨ́ɨj tɨ a'yan ántyapuaj tɨjɨn Cástor, ajta ɨ sɨ́ɨj tɨjɨn Pólux.
44028012	Tyatɨ'ɨj tyij a'áa ja'rá'aj a báarcuj tɨ jo'tyéecha'ca a'ájna chájta' tɨ a'yan tya'ja'rájtyapua tɨjɨn Siracusa, jo'tyaj hueíca xɨcaj já'tyee.
44028013	Tyatɨ'ɨj ta tyij jo'cɨ́j, a'áa tu tyij ja'rá'a chájta' tɨ a'yan tya'ja'rájtyapua tɨjɨn Regio. Yaa ariá'pua'aj aatyéj pújmua' pu va'tá'aacaca'a ca'nyíin jɨme', tyajta séej xɨcaj jitze tu a'áa ja'rá'a a'ájna chájta' tɨ a'yan tya'ja'rájtyapua tɨjɨn Puteoli.
44028014	A'áa tu séecan jo'tyoj ɨ ta'ihuáamua', a'ɨ́ɨ mu mij taatajé tyaj a'áa huatyá'ɨtzeere'en hua' jamuan séej iteerij, a'yaa tu a'ɨ́jcɨ jɨn huarɨ́j tyatɨ'ɨj tyij a'áa ja'rá'aj a'ájna a Roma.
44028015	Majta a'ɨ́ɨmaj ɨ ta'ihuáamua' ɨ maj a'áa já'che, mu'ri jámua'reeria'ca' tyaj tyeríj ajoojú'ca'aj, a'ɨ́j mu jɨn eeráacɨj a chájtaj mej mij ta'antyinájche, a'ájna a tɨ a'yan tya'ja'rájtyapua tɨjɨn El Foro de Apio, ajta a tɨ a'yan tya'ja'rájtyapua tɨjɨn las Tres Tabernas. Tɨ'ɨj ɨ Pablo huo'oséj, aj pu'ij tyaatatyójtzi'rej ɨ Dios, ajta jéetze' huatyóoca'an ɨ jutzájta'.
44028016	Tyatɨ'ɨj a'áa ja'rá'aj a Roma, maatá' tɨ ɨ Pablo jujɨ́me' nami'hua, ajta sɨ́ɨj na'aj jacha'ɨɨca'aj ɨ xantáaru'.
44028017	'Tɨ'ɨj hueícaj xɨcaj tyoomá'caj, Pablo pu huo'tacho'vej ɨ maj tyihuá'ijtye' ɨ maj Israel jitze ajtyáma'can a Roma maj ja'chej. Matɨ'ɨj tyúusɨɨj, aj pu'ij a'yan tyihuo'té'exa tɨjɨn: ―Nye'ihuáamua', canu tyi'tɨ́j je'ej huáruuj a'ɨ́ɨjma jimi ɨ tyeɨ́tye, canu nyajta tyi'tɨ́j jɨn ootyá'ɨtzee ɨ hua'ye'raj jitze ɨ tahuasimua'cɨ'ɨj. A'yaa nu éenya'ca'aj, majtɨ'ɨj naatyéevi' a'ájna a Jerusalén, nyajta je'en a'ɨ́ɨjma jimi huatátuihuaca' ɨ romanos.
44028018	Matɨ'ɨj tyinaa'íhuo'raj aj mu mij ta mij a'yan tya'xɨe'va'ca' maj naatátoonyij, ji'nye camu tyi'tɨ́j huátyoj ɨ tɨ jɨn a'yan tya'ráanajchij mej mij naajé'ca.
44028019	Majta a'ɨ́ɨmaj ɨ maj Israel jitze ajtyáma'can a'ɨ́ɨ mu huóonyuustej, aj nu nyij jaatáhuaviiri' tɨ a'ɨ́ɨn no'xá'puɨ'ɨntari'tze' ɨ tajtúhuan, tyij nyajta quee tyi'tɨ́j jɨn tyihuá'xajtzi' a'ɨ́ɨjma ɨ nyetyéɨtyeristyamua'.
44028020	A'ɨ́j nu jɨn a'yan tyaatáhuaviiri' nyaj ya jamuaatyéesej, nyajta tyajamuaté'exaatye', ji'nye nyáaj nu a'yan cha'ta nyana' tyé'cho've' ɨ Dios matɨ'ɨj a'ɨ́ɨmaj ɨ maj Israel jitze ajtyáma'can, a'ɨ́j nu jɨn a'yan huatyéjve na'nájɨ'qui'huaj ɨ cadéenaj jɨme'.
44028021	'Matɨ'ɨj mij a'yan tyaaté'exaa tɨjɨn: ―Capu ityájma a'tɨ́j mu tyitojo'ta'ítyi'ri' muéetzij jɨme' a'ájna a Judea, camu majta ɨ ta'ihuáamua' ɨ maj a'áa ja'ráacɨj, capu a'tɨ́j tyi'tɨ́j jɨn tyí'muaxajtzi.
44028022	Ajta ityájma ta'ráanajchi tyaj muáanamua je'ej paj tyí'mua'tzej, ji'nye neijmi'que' tu a'yan tya'mua'ree tɨ je'ej pua'aj namuajre' a'ɨ́jna ɨ nyúucarij tɨ jájcua ɨ paj jaxaj ɨ tyeɨ́tye jimi.
44028023	'Matɨ'ɨj mij jaaxá'puɨn'tare' a'náj maj tyúusɨɨre'sij, mue'tɨ́j mu mij ajtyáxɨɨriaca' ɨ tyeɨ́tye jo'tɨ ɨ Pablo jo'tyávaaca'aj. Tɨ'ɨj na'a íiya' tyu'tyóoche 'asta chúmua' ɨmuaj pu jaatapuá'cɨtaca' tɨ tyihuó'ixaa a'ɨ́jcɨ jɨme' tɨ Dios tyí'ijta neíjmi'que'. Tyi'tyasa'ca'aj tɨ huo'mué'tɨn mej mij já'antzahuaatye'en a'ɨ́jcɨ ɨ Jesús, a'ɨ́j pu jitze tyihuá'ixaatya'ca'aj ɨ Moisés tɨ jo'yu'xaca', ajta ɨ maj tyo'yu'xaca' ɨ maj tyí'ixajtaca'aj ɨ Dios jitze ma'can.
44028024	Séecan mu ja'antzaahuaj je'ej tɨ Pablo tyihuá'ixaatya'ca'aj, majta séecan camu já'antzaahuaj.
44028025	Matɨ'ɨj quee pu jaaru je'ej maj tyo'xa'puɨ'ɨntare'en, a'ɨ́j mu mij jo'cɨ́xɨj. A'yaa pu tyihuo'té'exa a'ɨ́jna ɨ Pablo tɨjɨn: ―Xa'puɨ' pu tyu'taxájtaca' a'ɨ́jna ɨ júuricama'ra' ɨ Dios, tɨ'ɨj a'yan tyihuo'té'exa ɨ já'muahuasimua'cɨ'ɨj a'ɨ́jcɨ jitze huatama'can ɨ Isaías tɨjɨn:
44028026	'Áricuj huojo'té'exaatye a'ɨ́ɨjma ɨ tyeɨ́tye. Tyij majta jéehua tyu'namuajri', camu yo'itée mua'aju'. Tyij majta jéehua tyi'seej, camu a'náj tyi'tɨ́j séejran.
44028027	'Ɨ hua'muatziira' pu arí je'ej pua'aj huarɨ́j. Majta uunámi'huajmej ɨ junaxɨéeta', majta aranámi'huajme ɨ jujɨ́ɨse', mej mij quee atanyéjnye'rij, majta quee iityanamuáarajme'nyij, majta quee yo'itée muá'ra'nyij, mej mij quee nye jimi mujo'vá'ju', nyata'aj nyij nyáaj tyihuo'huaatye'en.
44028028	'Siata'aj a'yan tyáamua'ree mua'aj, ijíij tɨ ya joomé, Dios pu arí huo'tá'sij ɨ maj séej chuéj japua ja'ma'can, mej mij a'ɨ́ɨmaj ja'ancuria'an ɨ tɨ jɨn Dios atóoraj tɨ hua' japua huatányuunyij, a'ɨ́ɨ mu xaa janamuajran.
44028029	'Tɨ'ɨj ɨ Pablo a'yan tyu'taxájtaca', aj mu mij jo'cɨ́j ɨ maj Israel jitze ajtyáma'can, jéehua mu tyojo'xáataraj jujɨ́ɨmua'aj.
44028030	'Ajta a'ɨ́jna ɨ Pablo, a'áa pu hua'puaj nyinyi'ra'aj a'tyee u chi'táj ɨ maj huatóonyej, jo'tɨ néijmi'caa jimi tyámua tyi'tyevistaca'aj ɨ maj jamuaariacaria'aj.
44028031	Jéehua pu tyihuá'ixaatya'ca'aj a'ɨ́jcɨ jɨme' tɨ Dios néijmi'i jɨn antyúumua'reej íiyaj nɨ cháanacaj japua, ajta u tajapuá, ajta tyihuá'mua'tyahua'aj a'ɨ́jcɨ jɨtze ma'can ɨ tavástara' Jesús, ajta quee a'tɨ́j ja'ɨtziitya'ca'aj.
45001001	'Nyáaj nu Pablo ya ja'muatyojtye, ɨ nyaj jahuɨɨre' ɨ Cɨríistu' tɨ Jesús pué'een, a'ɨ́ɨ pu na'antyíhuo, nyej nyij a'yan huárɨnyij je'ej tɨ a'ɨ́ɨn tyinaata'íj, ajta na'va'jaj nyej nyij huo'té'exaatye' ɨ nyúucaria'ra' ɨ Dios.
45001002	'Jájcua 'ɨmua pu ɨ Dios a'yan tya'tóoratziiri' tɨ tyamua' tyihuo'tá'an, a'ɨ́j mu jɨn a'yan tyo'tyéyu'xaca' a'ɨ́jcɨ jitze ɨ yu'xarij tɨ'ij ityájmaj jimi huatyá'ɨtzeere'en.
45001003	A'ɨ́jna ɨ nyúucarij, a'ɨ́j pu á'xaj ɨ Cɨríistu' tɨ ji' yóojra'a ajta tavástara' pué'een, tɨ ajta a'yan tyu'nɨe'huaca' tɨ'ɨj tyévij, a'ɨ́j tɨ jitze eeráma'can ɨ David.
45001004	Ajta tɨ'ɨj huatájuuriaca', Dios pu a'yan jaatamua'aj tɨjɨn nyiyóoj pu pué'een, ajta jaata tɨ'ij néijmi'i jɨn antyúumua'reeriaj, ji'nye a'ɨ́j pu jitze aróoca'nyajca' ɨ júuricama'ra' ɨ Dios.
45001005	'Cɨríistu' jimi nu ja'ancuriá' a'ɨ́jcɨ tɨ jɨn ɨ Dios tyámua' tyinaata', nyej nyij jitzan huatama'can jo'me hua' tzájta' ɨ tyeɨ́tye, mata'aj mij néijmi'que' ɨ cháanacaj japua ja'antzaahuatye' majta a'ɨ́j ará'astijre'.
45001006	Matɨ'ɨj mana'aj a'ɨ́ɨmaj, mua'aj xu siajta hua' jitze ajtyáma'can mu siaj Roma maj ja'chej. Dios pu jéehua ja'muaxɨe've'ej, ajta jamua'antyíhuo siaj sij jitzan ajtyama'cáantaj xa'ra'nyij ɨ Jesús tɨ ajta Cɨríistu' pué'een ajta siaj sij hua'ajtyáanaxca a'ɨ́ɨjma ɨ maj tya'tzaahuatye'.
45001007	Che' ɨ Dios, ajta ɨ tavástara' a'ɨ́jna ɨ Jesús tɨ ajta Cɨríistu' pué'een, miche' a'ɨ́ɨn tyámua' tyajamuaata'an majta tyámua' jamuáa'uurej.
45001008	'Anaquéecan jɨme', a'ɨ́j nu jitze huatama'can ɨ Cɨríistu' tyámua' tya'ta'ca ɨ Dios ja'mua jɨme', ji'nye neíjmique' ɨ cháanacaj japua mu meríj jamua'ree siaj tya'tzaahuatye'.
45001009	A'ɨ́jna ɨ Dios, ɨ nyaj jahuɨɨre' néijmi'i jɨme' ɨ nyaxɨéjnyu'caa nyahua'ixáatya'a ɨ nyúucaria'ra' ɨ yóojra', a'ɨ́ɨ pu jamua'ree nyaj a'náj tɨ na'aj jamua'tamuá're'rii,
45001010	a'yaa nu a'náj tɨ na'aj tya'huavii ɨ Dios, tɨpua'aj a'yan tyinyata'care'en juxɨe'vira'aj jɨme' nyej nyij jamojo'vá'muaarej.
45001011	Ji'nye jéehua nu já'muaseejramu' nyata'aj nyij ca'nyíjra'aj jamuaata'an, ajta siaj sij a'ɨ́jcɨ jitze aróojca'nyej ɨ júuricama'ra' ɨ Dios, siata'aj sij jéetze' tyámua' naa tyityaaju'un,
45001012	tyata'aj tyij ca'nyíjra'aj huatáta'an sɨ́ɨj ajta sɨ́ɨj, a'ɨ́jcɨ jɨme' tyaj taxa'aj tya'tzaahuatye' taxɨé'vi'ra' jɨme'.
45001013	'A'yaa nu tya'xɨe've' nye'ihuáamua', siaj jáamua'ree nyaj mue'tɨ́j jaaxa'puɨ'ɨntarej nyaj a'áa ja'tanyéj ja'mua jimi, ajta nyatɨ'ɨjta jaaxa'puɨ'ɨntare'en nyaj a'yan huárɨnyij, tyi'tɨ́j pu je'ej rɨnyij nyej nyij quee a'áa jo'me'en. A'yaa nu tyaaxɨe've' nyej a'yan cha'ta nyana' tyaamue'tɨn ja'mua jimi ɨ nyaj jɨn tyu'tátuiire'en ɨ Dios jimi, je'ej nyaj nyerij tyaamue'tɨj séecan jimi ɨ tyeɨ́tye ɨ maj séej chuéj japua jo'cháatɨme.
45001014	A'yaa nu nyeríj a'ɨ́jcɨ jɨn tya'tányaraj nyej nyij tyihuo'té'exaatye'en a'ɨ́ɨjma ɨ maj Grecia ja'ma'can, nyajta a'ɨ́ɨjma ɨ maj séej chuéj japua ja'ma'can, tɨ pua'aj jéehua mej tyojo'itej nusu ɨ mej quee tyojo'itej,
45001015	a'ɨ́j nu jɨn jéehua jaxɨe've' nyej nyajta jamuaaté'exaatye'en ɨ nyúucarij ɨ tɨ jɨn ɨ Dios ja'mua japua huatányuunyij, mua'ajma mu siaj Roma ja'che.
45001016	'Capu nyetyevi'raste' a'íjna ɨ nyúucarij, ji'nye a'ɨ́ɨ pu pué'een ɨ Dios tɨ jɨn uhuájca'nyej ta'aj ij néijmi'caa huáhuɨɨre'en ɨ maj tya'antzaahuatye'sij, anaquéej mu a'ɨ́ɨmaj ɨ maj Israel jitze ajtyáma'can, majta je'en ɨ maj séej chuéj japua ja'ma'can.
45001017	Ji'nye a'ɨ́jna ɨ nyúucarij jitze pu séejre' tɨ ɨ Dios tyámua ta'uurej, a'ɨ́jcɨ jɨme' ɨ tyej tya'tzaahuatye', tɨ'ɨj na'aj tyo'huatyóochesij ajta jusén jɨme'. A'yaa pu tye'yu'si' ɨ yu'xarij jitze tɨjɨn: "A'ɨ́jna ɨ tɨ naa tyí'tyevij, a'ɨ́ɨ pu júurij huatyá'ɨtzeere'ej a'ɨ́jcɨ jɨme' ɨ tɨ tya'tzaahuatye'."
45001018	'Ajta ɨ Dios pu jaséejrata ɨ tɨ jɨn nyu'camuɨ' puéjtzi hua'tá'caria'aj néijmi'ica ɨ tyeɨ́tye ɨ maj je'ej pua'aj tyi'tyetyeɨtye, ɨ maj quee tyi'tácaa tɨ séejria'a a'ɨ́jna ɨ tɨ jɨ'ré'cajnɨme.
45001019	Ajta ɨ Dios tɨ jimi ɨ'ɨrij tɨ a'tɨ́j jaamua'tyi, a'ɨ́ɨ mu merí ja'mua'tyej, ji'nye Dios pu jusɨ́ɨj arí huo'taséejra.
45001020	Tɨ'ɨj na'aj ɨ Dios tyeetyátaahuaca' ɨ cháanacaj ɨ tɨ yu jo'vá'ca, tyámua' pu naa tye'miteere'e je'ej tɨ een ɨ muárɨe'ria'ra', ajta quee a'náj huatyápua'rij tɨ'ɨj na'aj yu tɨ jo'que'tɨj ja'me, ji'nye a'yaa pu tyi'sejre' je'ej tɨ éen ɨ Dios. A'ɨ́j pu jɨn quee je'ej tyíɨ'rij tɨ a'tɨ́j séej jitzan tyo'ojpuá'ritye'.
45001021	Tyij majta meríj jamua'tyej ɨ Dios, camu jaatyátzaahuatyej, camu majta tyaatatyóojtzi'rej. Sulu a'ɨ́j mu jitze ucájrupi maj a'ɨ́jcɨ jitze tyú'mua'tyi ɨ mua'atzíira'aj tɨ quee tyi'tɨ́j huɨɨre', capu ij che' huatáɨ'ɨriitarij tɨ tyámua' tyihuo'támiteeraste' tzáahuatyi'ra' jɨme'.
45001022	A'yaa mu tyí'xajtaca'aj tɨjɨn tyámua' tu metyityoomuámua're', ajta a'yaa pu tye'rájra maj jéetze' quee ma uumuámua'ria'aj muá'raa.
45001023	Ji'nye mu'ríj seeque tyu'ruu séecan mu'u mij pújmuan' najche tɨ quee Dios pué'een, tɨ a'yan huase'rin tɨ'ɨj tyévij, na'ríij tɨ'ɨj pína'aj, nusu tyi'tɨ́j tɨ muáacuaca ɨɨra'ɨ́ɨcajmee ca' tyi'tɨj tɨ huacɨ́ɨnyejyi'ij.
45001024	A'ɨ́j pu jɨn ɨ Dios ma huoohuá'xɨj a'ɨ́ɨjma ɨ mej je'ej pua'aj merij tyityo'cájrupij, majta tyévi'sij rɨcɨj ɨ juxa'aj tyeɨ́tye jamuan.
45001025	A'ɨ́ɨ mu yo'huá'axɨj ɨ tɨ jɨ're'caj nɨme' ɨ Dios jimi, a'ɨ́j mu jéetze á'astijre' ɨ tɨ hué'tzij, majta a'ɨ́j jimi jutzaahuatye ɨ maj tyi'najchej ɨ Dios tɨ tyu'taahuaca', camu che' a'ɨ́jcɨ ɨ Dios ɨ tɨ néijmi'i tyu'taahuaca', tye tyij tyámua' tya'tá'an tɨ'ɨj na'aj jusén jɨme'. Che' a'yan 'atyojo'ré'nye.
45001026	'A'ɨ́j pu jɨn ɨ Dios a'yan metyihuoohua'xɨj mata'aj mij tyévi'si'ij huataséjre'en. Majta a'ɨ́ɨmaj ɨ maj uuca, a'ɨ́ɨ mu jaatapuá'cɨtaca'a maj antyóonaxca ɨ tyétyaca jamuan, mej mij seequé huárɨnyij je'ej tɨ quee ɨ Dios eenye'que' huo'tyájto.
45001027	Majta a'ɨ́ɨmaj ɨ tyétyaca, a'yaa mu cha'ta mana' tyaatapua'cɨtaca' mej mij quee che' majta hua'antyánaxca ɨ uuca je'ej tɨ ɨ Dios tyihuo'tyájto. A'yaa mu huarɨ́j mej mij juxa'aj tyétyaca jamuan huóoxana'cɨre'en a'ɨ́jcɨ jɨme' ɨ tɨ je'ej pua'aj een tɨ hua' tzajta' eerányinyi, a'yaa mu mij tya'aj puejtzij a'ɨ́jcɨ jɨme' ɨ maj huápuɨ'ɨj je'ej pua'aj rɨcɨj.
45001028	'Majta quee jaaxɨe'vej maj jáamua'tyi ɨ Dios, a'ɨ́j pu jɨn a'yan metyihuoohuá'xɨj, mej mij a'yan huárɨnyij je'ej tɨ quee tyi'tyéevijtɨj
45001029	Néijmi'i pu hua' jimi séejre' ɨ tɨ je'ej pua'aj een, a'ɨ́ɨ mu juxana'cɨre', majta jéehua tyí'nyacua'aj, je'ej mu pua'aj tyí'tyetyeɨtyee. A'ɨ́ɨ mu majta tyu'jaaxɨejvi', majta tyí'tyacui'caa, jéehua mu majta jutya'racaa, majta jujɨ́ɨmua'aj jucuanamuajcaa, majta mu je'ej pua'aj huá'uurej ɨ ju'ihuáamua', majta je'ej pua'aj tyí'xaxa'aj.
45001030	Je'ej mu pua'aj tyihuá'xaj ɨ juxá'aj tyeɨ́tye, majta jájcha'ɨɨre' ɨ Dios, majta hua'xaahuaj ɨ juxa'aj tyeɨ́tye, majta óotzaahuatye', majta hue'tzij jutavijre', majta quee hua'tzaahuatye' ɨ juhuásimua'.
45001031	Camu jaxɨe've'ej maj tyihuojo'iteej mua'ra'nyij, camu ará'astyaa ɨ junyúucaa, camu huá'xɨe've' ɨ jutyeɨ́tyeristyamua', camu tyá'cu'vej.
45001032	Máamua'reej je'ej tɨ Dios arí tyaaxá'puɨ'ɨntare tɨjɨn néijmi'i mu cui'nyij ɨ maj a'yan rɨcɨj, capu hua' jitze juxɨe've', móoche' mu a'yan rɨcɨj, ajta pu naa hua'asej maj séecan a'yan cha'ta mana'aj rɨjcaj.
45002001	'Tɨpua'aj muáaj a'tɨ́j jitzan petyí'pua'ritya'aj, capu ɨ'rij paj a'yan tyu'taxáj yee capaj muáaj tyi'tɨ́j jɨn je'ej pua'aj huarɨ́j, ji'nye muáaj paj a'yan cha'ta pana'aj je'ej pua'aj tyi'tyíacha'ɨj matɨ'ɨj a'ɨ́ɨmaj.
45002002	Tyajta a'yan tya'mua'ree tɨ ɨ Dios tzáahuatyi'ra'aj jɨn hua'xɨjtye'en a'ɨ́ɨjma ɨ maj je'ej pua'aj tyityetyúucha'ɨj.
45002003	Ajta muéetzij jɨme', mu paj séecan á'xɨjtye' pajta a'yan cha'ta pana'aj je'ej pua'aj tyi'tyíacha'ɨj, capaj a'yan tyi'mua'ajca yee capu nyéeztij ɨ Dios puéejtzi naatá'sij.
45002004	Muáaj paj jaatyáxaahuataca' a'ɨ́jcɨ ɨ Dios tɨ jéehua tyámua' tyimuata'caa, ajta mua'cu'vej, ajta a jɨme' tyi'ijcho've', ajta muéetzij quee je'ej mua'miteeraste' tɨ ɨ Dios tyamua' tyimuata'ca pej pij jitzan ajtyáma'cantaj pua'ra'nyij.
45002005	Pajta muáaj, capaj ma úumua'rej a'ɨ́j paj jɨn quee jaxɨe've' paj ja'antzaahuatye'en ɨ Dios, a'yaa pej pij jéehua tyi'tyá'asɨɨri'tze'sij ɨ puéejtzi tɨ'ɨj a'ájna atyojo'ré'nyej a'náj tɨ ɨ Dios a'yan huataséjre'sij tɨ'ij néijmi'caa to'xɨ́jtye'en tzáahuatyi'ra' jɨme',
45002006	ajta je'en a'yan tyihuo'ta'an séej ajta séej je'ej tɨ sɨ́ɨj tyi'tɨ́j huarɨ́j.
45002007	Dios pu huo'ta'sij maj jusen jɨn júurij mua'ra'nyij a'ɨ́ɨmaj ɨ maj xa'puɨ'ɨn huarɨ́j, majta jajcho'va'ca'aj tɨ Dios tyámua' tyihuo'ta'an,
45002008	ajta ɨ Dios pu nyu'camu'uj puéjtzij huo'ta'sij a'ɨ́ɨjma ɨ maj je'ej pua'aj tyityetyúucha'ɨj, ɨ maj a'ɨ́jna jitze jutyamua've' ɨ je'ej pua'aj enn.
45002009	Jéehua mu jajpuéetzij mua'ju'un a'ɨ́ɨmaj ɨ maj je'ej pua'aj tyityetyúucha'ɨj, anaquéej mu a'ɨ́ɨmaj ɨ maj Israel jitze 'ajtyáma'can, majta je'en a'ɨ́ɨmaj ɨ maj séej chuéj japua jo'cháatɨmee.
45002010	Ajta ɨ Dios pu tyámua' tyihuo'tyátoosij a'ɨ́ɨmaj ɨ maj tyámua' tyityetyúujcha'ɨj, ajta huo'tyátzaahuatye'sij, ajta tyámua' tyihuo'tyéjeevij jusén jɨme', anaquéecan a'ɨ́ɨjma ɨ maj Israel jitze ajtyáma'can, ajta je'en a'ɨ́ɨjma ɨ maj séej chuéj japua ja'ma'can.
45002011	Ji'nye néijmi'i mu juxa'aj ma'na'aj een ɨ Dios jimi.
45002012	'Néijmi'i ɨ maj quee xa'puɨ'ɨn rɨcɨj majta quee a'náj ja'ancuriáa' ɨ nyúucarij Moisés tɨ jaaxájtaca', a'yaa mu majta tyi'tyacui'nyij, majta a'ɨ́ɨmaj ɨ maj juxana'cɨre', a'yan metya'mua'reeriaj je'ej tɨ tyaaxájtaca' ɨ Moisés, a'ɨ́ɨ pu ɨ nyúucarij hua'xɨjtye'en.
45002013	Ji'nye camu tyámua' een ɨ Dios jimi a'ɨ́ɨmaj ɨ maj janamuaj mana'aj ɨ nyúucarij, sulu a'ɨ́ɨmaj ɨ maj a'yan rɨcɨj je'ej tɨ tya'xaj ɨ nyúucarij.
45002014	Ji'nye a'ɨ́ɨmaj ɨ maj séej chuéj japua ja'ma'can, ɨ maj quee a'náj ja'ancuriá' ɨ nyúucarij, a'yaa mu tya'astijre' je'ej maj jujɨ́ɨmua'aj mana'aj tyéjtyoovej ɨ jutzájta', a'ɨ́j mu jɨn jujɨ́ɨmua'a tyuu'ijtye' ɨ junyúuca jɨme',
45002015	a'ɨ́ɨmaj mu a'yan tyúuseejrata je'ej tɨ tya'xɨe've' ɨ nyúucarij ɨ maj jɨn tyí'ijta, a'ɨ́ɨ pu hua' tzajta séejre'. A'ɨ́ɨ pu ajta jaséejrataj ɨ maj jɨn ma'uumuámua're', ajta ɨ hua'mua'tziira' pu'ij hua' jitze tyoj'ojpua'ritye'ej nusu hua' japua huatányuusij,
45002016	a'ájna xɨcáara' jitze tɨ'ɨj ɨ Cɨríistu' hua'xɨjtye'en ɨ Dios jitze huatama'can, néijmi'caa ɨ tyeɨ́tye je'ej maj tyi'tɨ́j huáruuj avíitzij jɨme', ajta ɨ nyúucarij jitze huatama'can ɨ nyej nyáaj jamuáa'ixaa.
45002017	'Pajta muáaj mu paj a'ɨ́jcɨ jitze ajtyáma'can ɨ Israel, pajta ja'astijre' a'ɨ́jcɨ ɨ nyúucarij ɨ maj jɨn tyí'ijta, pajta á'tzaahuatye' ɨ Dios jimi.
45002018	Páamua'ree je'ej tɨ a'ɨ́ɨn tya'xɨe've', pajta jamua'tyej a'ɨ́jcɨ ɨ nyúucarij ɨ tɨ tyi'muamua'tyej pej pij tyámua' eenye'.
45002019	A'yaa paj tyi'mua'tze paj jaayí'tɨn paj tyihuo'mua'tyej a'ɨ́ɨjma ɨ maj quee a'náj tyi'huóomuaa, pajta tyámua' tyihuo'tyéjeevej a'ɨ́ɨjma ɨ maj tɨ́ca'riste séejre',
45002020	pajta a'yan tyi'mua'tzej paj jaayí'tɨn paj tyihuo'mua'tyej a'ɨ́ɨjma ɨ tɨ quee huá'miteeraste' je'ej tɨ tyi'tyéevijtɨ, nusu ɨ maj quee óotzaahuatye', ji'nye a'ɨ́j paj jitze tyíamua'tyej ɨ nyúucarij ɨ maj jɨn tyi'ijta, ɨ tɨ jɨ're'cajnɨme'.
45002021	Tɨ pua'aj a'yan petyihua'mua'tyaj ɨ séecan, ¿ji'nye éejnɨme' pequée a'yan tyi'amua'tye asɨ́ɨj? Tɨ pua'aj a'yan petyihuá'mua'tyej maj quee tyí'nahua'aj, ¿ji'nye pej pij muáaj tyí'nahua'?
45002022	A'yaa paj pajta tyihuá'ixaatye' tɨjɨn maj quee juxána'cɨria', ¿ji'nye pej pij muáaj tyi'xana'cɨre'? Tɨ pua'aj quee mua'ráanajchi maj huá'najcha ɨ sáanturij, ¿ji'nye pej pij tyí'nahua' hua' tyeyúuj tzajta'?
45002023	A'ɨ́j paj jitze á'atzaahuatye' ɨ nyúucarij ɨ maj jɨn tyi'ijta, pajta períj jatyáxaahuataca' ɨ Dios, ji'nye capaj a'yan rɨcɨj je'ej tɨ a'ɨ́ɨn tyi'ijta.
45002024	A'ɨ́j pu jɨn a'yan tye'yu'si' ɨ yu'xarij jitze tɨjɨn: "A'ɨ́ɨmaj ɨ maj quee tya'tzaahuatye mu je'ej pua'aj yo'sej ɨ Dios, ji'nye mua'aj xu quee xa'puɨ' rɨcɨj."
45002025	'A'yaa pu tyi'ja'yájna tɨjɨn a'ɨ́jna ɨ tɨ ja'astijre' a'ɨ́jcɨ ɨ nyúucarij ɨ maj jɨn tyí'ijta, tyi'tɨ́j pu jɨn je'ej tyeetyáhuɨɨre'sij, ajta tɨ pua'aj quee a'yan rɨjca je'ej tɨ tyi'ijta ɨ nyúucarij, a'yaa mu ja'uure matɨ'ɨj huó'ruu a'ɨ́ɨjma ɨ maj séej chuéj japua ja'ma'can.
45002026	Ajta tɨpua'aj a'ɨ́jna ɨ tɨ séej chuéj japua ja'ma'can ja'astijria'a ɨ nyúucarij ɨ maj jɨn tyí'ijta, a'yaa mu jaatámua'sij tɨjɨn Israel pu jitze ajtyáma'can, tyij ajta quee a'yan tyi'jayájnatan.
45002027	A'ɨ́jna ɨ tɨ a'yan rɨcɨj je'ej tɨ tyi'ijta ɨ nyúucarij, tyij ajta quee ja'antyisíjchaca' ɨ junavij, a'ɨ́ɨ pu ja'xɨjtye'en a'ɨ́jcɨ ɨ tɨ ja'ancuriá' ɨ nyúucarij ajta ja'antyisíjchaca' ɨ ju'navíj.
45002028	Ji'nye a'ɨ́jna ɨ tɨ Israel jitze ajtyáma'can, capu a'ɨ́ɨ na'aj juxɨe've' ɨ tɨ jéjre'cɨtze' séejre', ajta tɨ pua'aj ja'antyisijchaca' ɨ junavíj, capu ajta a'ɨ́ɨ na'aj juxɨe've' tɨ'ij a'yan 'eenye ɨ jutyévij jitze.
45002029	A'ɨ́jna ɨ tɨ tzáahuatyi'ra' jɨn Israel jitze ajtyáma'can, a'yaa pu ajta een ɨ jutzájta', ajta a'ɨ́jna ɨ tɨ ja'antyisíjchaca' ɨ junavíj, a'yaa pu huatóomua'aj tɨ tyámua' een ɨ juxɨéjnyu'caa tzajta, capu a'ɨ́ɨ na'aj ɨ tɨ tyé'yu'si' ɨ yu'xarij jitze, sulu a'ɨ́ɨ pu jéetze juxɨe've' ɨ júuricama'ra' ɨ Dios. A'tɨ́j tɨ a'íjna jɨn néijmi'i a'yan rɨcɨj, a'ɨ́ɨ pu tyámua' een, ajta quee ɨ tyeɨ́tye jimi je'ráma'can, sulu ɨ Dios pu jimi je'ráma'can.
45003001	'A'yaa pu'ij, ¿nyi quij tyi'tɨ́j jɨn je'ej tye'tya'huɨɨre' a'ɨ́jcɨ ɨ a'tɨ́j tɨ Israel jitze ajtyáma'cantaj nusu ɨ tɨ ja'antyisíjchaca' ɨ junavíj?
45003002	A'yaa pu tyi'ja'yájna tɨ jéehua tya'ancuriáa'sij, ajta jéehua jaatyáhuɨ'ri, ji'nye Dios pu anaquéej jaatyájto ɨ junyúuca a'ɨ́ɨjma jimi ɨ maj Israel jitze ajtyáma'can.
45003003	¿Ji'nye na'quij tye'mej? ¿Nyi quij ɨ Dios ajta je'ej pua'aj rɨnyij a'ɨ́jna jɨme' ɨ maj meríj ɨ tyetyacaa je'ej puaj huarɨ́j?
45003004	Capu xaa nyu'u. Dios pu tzáahuatyi'ra' jɨn séejre' ajta jɨré'cajnɨme tɨ'ɨj na'a jusén jɨme', tyij majta ɨ tyétyaca jéehua tyi'hue'tacaa, miche' a'yan eenye', ji'nye a'yaa pu tye'yu'si' ɨ yu'xarij jitze tɨjɨn: A'yaa mu tya'mua'réeren paj tyámua' tyi'tyíacha'ɨj a'ɨ́jna jɨme' je'ej paj tyi'xaj, pajta tyu'tyámue'tɨj matɨ'ɨj mua'xɨjtya'aj.
45003005	'Ajta tɨ pua'aj a'ɨ́jna jɨme' ɨ tyaj je'ej pua'aj rɨcɨj jɨn séejria'aj tɨ ɨ Dios jɨ'réenye'ej séejre', ¿ji'nye tyetyu'taxajtaj? ¿Nyi quij a'yan tyetyu'taxájta tɨ ɨ Dios quee xa'puɨ' rɨcɨj tɨ'ɨjta puéjtzij taata'an? (a'yaa mu tyí'xaj a'ɨ́ɨmaj ɨ maj quee jamua'tye ɨ Dios).
45003006	Catu xáa nyu'u. Ji'nye tɨpua'aj ɨ Dios quee tyi'tɨ́j tyamua uuriaj ityájmaj jimi, ¿ji'nye tyíɨ'rij tɨ'ij huo'xɨ́jtye'en néijmi'caa ɨ maj yan huacháatɨmee ɨ cháanacaj japua?
45003007	'Ajta tɨ pua'aj a'ɨ́jna ɨ nyaj jɨn tyi'hue'taj a'yan tyi'huɨɨria'aj tɨ'ij ɨ Dios jéetze tyámua' huataséjre' ¿ji'nyé éejnɨme' ɨ Dios a'yan tyiná'axɨjtye' a'ɨ́jcɨ jɨme' ɨ nyaj jɨn 'ootyá'ɨtzee jimi?
45003008	Ajta tɨ pua'aj a'yan tyi'eenye', ¿nyi a'yan tyúuxɨe've' tyaj je'ej pua'aj huárɨnyij ta'aj ij a'ɨ́ɨn huataséjre'en ɨ tɨ náa een? A'yaa mu séecan nye jitze tyi'pua'ritye' mej mij tyina'antyí'uunyi' je'ej nyaj tyihua'mua'tyej, ajta a'ɨ́ɨjma a'yaa pu tyihua'cɨ'tyij mej mij jajpuéetzij mua'ra'nyij.
45003009	¿Ji'nyé na'quij? ¿Nyi quij jéetze' tatyáhuɨɨ'riii ityájma ɨ tyaj Israel jitze ajtyáma'can? Capu xaa nyu'u, ji'nye tu'rí a'yan tyaataxájtaca'a tɨjɨn a'ɨ́ɨmaj ɨ maj Israel jitze ajtyáma'can, majta ɨ maj séej chuéj japua ja'ma'can, néijmi'i mu meríj je'ej pua'aj huarɨ́j,
45003010	ji'nye a'yaa pu tye'yu'si' ɨ yu'xarij jitze tɨjɨn: Capu sɨ́ɨj a'tɨ́j séejre' tɨ tyámua' tyi'tyúucha'ɨɨj.
45003011	Capu a'tɨ́j séejre' tɨ tyojo'itej, capu ma' a'tɨ́j tɨ jaahuocaj ɨ Dios.
45003012	Néijmi'i mu meríj je'ej pua'aj huarɨ́j, majta néijmi'i merí huóoxana'cɨrej. Capu ma' a'tɨ́j tɨ tyámua' tyi'tyúucha'ɨɨ. Capu na'aj sɨ́ɨj a'tɨ́j ma' ja' séejre'.
45003013	Je'ej pu pua'aj namuajre' je'ej maj tyí'xaj, ajta ɨ hua'nyanuu pu jéehua tyi'hue'tacaa, hua'tyenyij jitze pu aviitzi' ɨ huá've'rij cú'cu'uj tɨ jitze éejnyinyii.
45003014	ajta ɨ maj jɨn je'ej pua'aj tyihuo'xaj ɨ juxa'aj tyeɨ́tye, mej mij tyúujaaxɨejvi',
45003015	Ca'nácan mu jo'huáachajcɨ'ɨj mej mij séej huajé'caj,
45003016	jéehua pu je'ej pua'aj tyi'een jo'maj jooju',
45003017	camu jamua'ree je'ej maj juxáahuaj tyi'tyeséejria'aj.
45003018	Capu je'ej hua'miteeraste' mej mij jaatyá'tzaahuatye' ɨ Dios, nusu maj jáatzɨɨnye'en.
45003019	'A'yaa tu tya'mua'ree tɨjɨn néijmi'i je'ej tɨ tya'xaj ɨ yu'xarij jitze, a'yaa pu tyihuá'ixaatye' a'ɨ́ɨjma ɨ maj a'ɨ́jna jɨn tyi'ijta, mej mij néijmi'i tyu'tyátzaahuatye'en, majta néijmi'i ɨ maj a'yan huacháatɨmee ɨ cháanacaj japua jaamua'ree maj quee xa'puɨ' huarɨ́j ɨ Dios jimi,
45003020	ji'nye capu ɨ'ríj tɨ a'tɨ́j a'yan tyu'taxáj yee néijmi'i pu 'ará'astijre ɨ nyúucarij, tɨ'ij ajta a'yan tyúuxɨe'va'a tɨ'ij Dios a'yan jaatámua'tyij yee tyámua' pu tyi'tyúucha'ɨj, ji'nye a'ɨ́jna ɨ nyúucarij ɨ maj jɨn tyi'ijta a'yaa pu tyi'huɨɨre' tyej tyij a'ɨ́jna jɨn jáamua'ree ɨ tyaj jɨn quee xa'puɨ' huarɨ́j.
45003021	'Ajta ijíi, Dios pu arí a'yan tyitaataséejra je'ej tɨ tyíɨ'rij tyej tyij jɨ'ré'nya'aj jimi huatyá'ɨtzeere'en, ajta a'yan cha'tána'aj tyí'ta'ixaatye' a'ɨ́jna ɨ nyúucarij, majta a'ɨ́ɨmaj ɨ maj ará'tyeej tyí'ixajatca'aj ɨ Dios jitze huatama'can,
45003022	a'ɨ́jna ɨ siaj jɨn tya'tzaahuatye' ɨ Cɨríistu' jimi, a'ɨ́j pu jɨn ɨ Dios tyámua' tyajamuatyátoosij. Ji'nye néijmi' mu juxa'aj mana'aj een' ɨ Dios jimi,
45003023	néijmi' mu meríj óotyá'ɨtze, a'ɨ́j mu jɨn a'ɨmuá ja'séejre' ɨ Dios jimi.
45003024	Ajta ɨ Dios pu juxɨe'vi'ra' jɨn a'yan tyihuo'xá'puɨ'ɨntari'ri' mej mij jɨ'réenya'aj huatyá'ɨtzeere'en, a'ɨ́j pu jɨn hua' japua huatanyúj a'ɨ́jcɨ jɨme' je'ej tɨ huarɨ́j ɨ Cɨríistu' tɨ ajta Jesús pue'een.
45003025	Dios pu a'yan jáaruj tɨ'ij ɨ Cɨríistu' je'ráxɨre'en ɨ juxúure', ajta je'en a'ɨ́jna jɨn tyihuo'tú'uunyi' ɨ maj jɨn ootyá'ɨtzee. Ajta tɨ'ij tyihuo'tú'uunyi' a'yaa pu tyúuxɨe've' maj tya'antzaahuatye'en. Dios pu a'yan tyaataséejrataca' je'ej tɨ a'ɨ́ɨn tyámua' ta'uurej, tyitaata'úunyi'ran a'ɨ́jna ɨ tyaj jɨn aajmi' ootyá'ɨtzee,
45003026	ji'nye a'ɨ́ɨ pu ta jɨme' tyi'ijcho've'ej. A'yaa pu huarɨ́j mej mij a'ɨ́ɨmaj ɨ tyeɨ́tye ijíij maj séejre' jaaséej ɨ tɨ a'ɨ́ɨn tyámua' táaruj, ji'nye a'ɨ́ɨ pu jɨ'réenya'aj séejre', a'yaa pu'ij ajta tyámua' hua'uurej a'ɨ́ɨjma ɨ maj tya'tzaahuatye' ɨ Jesús jimi.
45003027	'¿Jo'nyij je'ej je'en a'ɨ́jna ɨ tɨ jɨn ɨ tyévij óotzaahuatye' ɨ Dios jimi? Capu che' ma' ja'séejre', ¿ji'nye éej nɨme? Capu a'ɨ́jna jɨme' maj ja'rá'astijrej ɨ nyúucarij ɨ maj jɨn tyi'ijta, sulu a'ɨ́jna jɨme' ɨ maj tya'antzaahuaj ɨ Cɨríistu' jimi.
45003028	A'yaa tu tyij tya'mua'ree tɨjɨn: Dios pu tyámua' ja'uurej ɨ tyévij, capu ij tyi'tɨ́j je'ej tye'tyáhuɨ'ri tɨ néijmi'i ará'astijre'en a'ɨ́jcɨ ɨ nyúucarij ɨ maj jɨn tyí'ijta.
45003029	'¿Nyi quij ɨ Dios a'ɨ́ɨjma na'aj hua' Dios ɨ maj Israel jitze ajtyáma'can? ¿Nyi quee hua' Dios pué'een a'ɨ́ɨjma ɨ maj séej chuéj japua já'ma'can? Je xaa nyu'uj, a'ɨ́ɨ pu ajta hua' Dios pué'een néijmi'caa ɨ maj séej chuéj japua ja'ma'can,
45003030	ji'nye sɨ́ɨj pu'uj séejre' ɨ Dios, a'ɨ́ɨ pu a'ɨ́ɨn pue'een ɨ tɨ tyámua' hua'uurej a'ɨ́ɨjma ɨ maj tya'tzaahuatye', ajta quee jitzan juxɨe've' tɨpua'aj Israel jitze mua'ajtyáma'cantaj nuse mequee.
45003031	¿Nyi quij a'ɨ́jna jɨn tyá'uunan a'ɨ́jcɨ ɨ nyuucarij ɨ maj jɨn tyí'ijta a'ɨ́jcɨ jɨme' tyej tyá'tzaahuatye'? Catu xaa nyu'uj. Sulu a'ɨ́j tu jɨn a'yan tya'néijmi'tare'en.
45004001	¿Ji'nye tyana'aj tyij tyaataxájta je'ej tɨ tyi'tɨ́j tyu'mue'tɨj ɨ Dios jimi a'ɨ́jna ɨ Abraham?
45004002	A'yaa xaa nyu'uj tyi'ja'yájna, tɨ pua'aj a'yan metyáamua'tyijche ɨ Abraham yee tyamua' pu tyi'tyevij a'ɨ́jcɨ jɨme' je'ej tɨ tyi'tɨ́j huáruuj, aj pu xa ɨ'ríitacaj tɨ jusɨ́ɨj ahuóotzaahuatye'nyijche, ma ajta capu je'ej tyíɨ'ɨrij tɨ a'yan huárɨnyij ɨ Dios jimi.
45004003	Ji'nye a'yaa pu tye'yu'si' ɨ yu'xarij jitze tɨjɨn: "Abraham pu ja'antzaahuaj ɨ Dios, a'ɨ́j pu jɨn ɨ Dios a'yan tyaamua'aj ajta a'yan tyaataxájtaca' tɨjɨn tyamua pu tyi'tyevij.
45004004	Ajta a'yájna tɨ pua'aj a'tɨ́j tyi'tɨ́j jɨn tyí'muarɨe', camu tyi'tɨ́j jaatapuéjve'si juxɨe'vi'ra' jɨme', sulu metya'najchitye' a'ɨ́jcɨ jɨme' ɨ tɨ a'ɨ́ɨn tyu'muárɨej.
45004005	Ajta tɨ pua'aj a'tɨ́j tya'tzaahuatya'aj tɨ ɨ Dios jaayí'tɨn tɨ tyamua' jáa'uurej ɨ tyévij tɨ jéehua jimi a'ɨtzeere', Dios pu ajta a'yan tyaataxájta tɨ tyamua tyi'tyevij a'ɨ́jna ɨ a'tɨ́j, tyij ajta quee tyi'tɨ́j xa'puɨ' huáruuj.
45004006	David pu a'yan cha'tána'aj tyu'taxajtaca' a'ɨ́jcɨ jɨme' ɨ a'tɨ́j tɨ Dios a'yan tya'xaj yee tɨ tyamua' tyi'tyevij, quee a'yan tyaataxaatan tyi'tɨ́j tɨ je'ej huáruuj.
45004007	A'yaa pu tyu'taxájtaca' ɨ David tɨjɨn: Miche' huatóomua've'en a'ɨ́ɨmaj ɨ Dios tɨ tyihuo'tú'uunyi'ri' ɨ maj jɨn quee xa'puɨ' huarɨ́j a'ɨ́jcɨ jimi.
45004008	Che' huatóotyamua've'en a'ɨ́jna ɨ tyévij tɨ Dios quee jitzan tyipua'ritye' ɨ tɨ jɨn ootyá'ɨtzee a'ɨ́jcɨ jimi.
45004009	'¿Nyi quij a'ɨ́ɨjma na'aj cɨ'puaj ɨ maj meríj ja'antyisíjchaca' ɨ junavij, a'ɨ́jna ɨ tɨ jɨn Dios tyámua' tyihua'tá'ca, ca' ajta hua'cɨ'puaj ɨ séecan ɨ maj quee a'yan tye'entyijsíjchaca' ɨ junavíj? A'yaa tu tyeríj tyaataxájtaca' a'ɨ́jcɨ ɨ Abraham, tɨ Dios a'yan jaatamua'aj tɨjɨn tyamua pu tyi'tyevij a'ɨ́jcɨ jɨme' tɨ a'ɨ́ɨn tya'antzaahua.
45004010	Ajta, ¿a'najnyí a'yan tyaataxájtaca' ɨ Dios? ¿Nyi quij tɨ'ɨj ɨ Abraham ja'antyisíjcha'ca' ɨ junavíj ca' tɨ'ɨj quee xu ja'antyisiichava'caj? Capu tɨ'ɨj ja'antyisíjchaca' ɨ junavij, sulu jájcua ɨmua pu a'yan tyaataxájtaca'.
45004011	Aj pu'ij Abraham ja'antyisíjchaca' ɨ junavíj, mej mij jáamua'ree tɨjɨn Dios pu arí a'yan tyaataxájtaca' tɨ tyamua' tyi'tyevij, a'ɨ́jcɨ jɨme' tɨ tya'tzaahuatye'. A'ɨ́j pu jɨn ɨ Abraham a'ɨ́ɨn pué'een ɨ hua'táataj néijmi'caa ɨ maj tya'tzaahuatye', tyij majta quee xu ja'antyisíjchaca' ɨ junavíj, Dios pu a'yan cha'ta na' tyihuo'taxájtaj tɨjɨn tyamua' mu tyi'tyetyeɨtye.
45004012	Ajta ɨ Abraham, a'ɨ́ɨ pu ajta hua'táataj pué'een ɨ maj ja'antyisí'che ɨ junavíj, ajta a'ɨ́ɨjma ɨ maj tyámua' tyityetyúucha'ɨj tɨ'ɨj ajta a'ɨ́jna ɨ Abraham, tɨ ajta tyá'tzaahuatya'ca' tɨ'ɨj quee xu ja'antyisíichava'caj ɨ junavíj.
45004013	'A'yaa pu ɨ Dios tya'táratziiri' a'ɨ́jcɨ ɨ Abraham, ajta a'ɨ́ɨjma ɨ maj jitzan eeráanyesij tɨ a'yan tyihuá'cɨ'tyij néijmi'i ɨ cháanacaj, capu a'yan tya'tácatyiij a'ɨ́ɨjma jimi ɨ ja'rá'astej a'ɨ́jcɨ ɨ nyúucarij ɨ maj jɨn tyi'ijta, sulu a'ɨ́ɨjma jimi ɨ maj tyámua' tyityetyúucha'ɨj majta tya'tzaahuatye'.
45004014	Tɨ pua'aj a'ɨ́ɨmaj a'yan tyi'tɨ́j metya'ancuria'an ɨ maj ja'astijre' a'ɨ́jcɨ ɨ nyúucarij ɨ maj jɨn tyi'ijta, capu ij che' tyi'tɨ́j je'ej tyi'huɨɨre' ɨ maj jɨn tya'tzaahuatye', capu ajta che' tyi'tɨj huɨɨre' ɨ tɨ jɨn Dios tya'tóoratziiri'.
45004015	Ji'nye puéjtzi pu hua'ta'caa a'ɨ́jna ɨ nyúucarij ɨ maj jɨn tyi'itaj, ajta jo'tɨ quee ja'séejre' ɨ nyúucarij maj jɨn tyi'ijta, camu majta tyi'tɨ́j jɨn ja'ɨtzeere' a'ɨ́jcɨ jimi nyúucarij.
45004016	'A'ɨ́j pu jɨn, ta'aj ij a'ɨ́jna ɨ tɨ jɨn ɨ Dios tya'táratziiri' ɨ Abraham a'ɨ́ɨjma jimi huatyá'ɨtzeere'en ɨ maj jitzan eeráma'can, a'yaa pu huáapua'aj hua' jimi tyi'séejre' a'ɨ́jna jɨme' ɨ maj tya'tzaahuatye'. A'yaa pu'ij huatóomua'aj tɨ quee a'ɨ́ɨjma na'a jimi tya'tóoratziiri' ɨ maj ja'astej ɨ nyúucarij ɨ maj jɨn tyi'ijta, sulu a'ɨ́ɨjma pu ajta jimi ɨ maj a'yan cha'ta mana' tyá'tzaahuatye' tɨ'ɨj ɨ Abraham. A'ɨ́j pu jɨn a'ɨ́ɨn pué'een ɨ tatáataj néijmi'caa ityájmaj,
45004017	a'yaa pu tye'yu'si' ɨ yu'xarij jitze tɨjɨn: "A'yaa nu tyimua'antyáarujtye pej pij hua'táataj pué'eenye' mui'caa ɨ tyeɨ́tye" A'íi pu a'ɨ́ɨn pué'een ɨ Dios, ɨ Abraham tɨ jimi tya'antzaahuaj, a'ɨ́ɨ pu a'ɨ́ɨn pué'een ɨ Dios tɨ jaayí'tɨn tɨ huo'tájuuritye'en a'ɨ́ɨjma ɨ maj merí huácuij, ajta tyi'táahuaj tyi'tɨ́j tɨ quee xu tyí'seejre'.
45004018	'Ajta a'ɨ́jna ɨ Abraham, a'yaa pu tya'antzaahua maj mue'tɨ́j jitzan eerányesij ɨ tyeɨ́tye je'ej tɨ Dios tya'táratziiri', a'ɨ́j pu jɨn a'ɨ́ɨn pue'éenya'aj ta'raj ɨ hua'táata mue'caa ɨ tyeɨ́tye, a'yájna tɨ'ɨj ɨ Dios tyaaté'exaa tɨjɨn: "Mue'tɨ́j mu ɨ tyeɨ́tye a jitzan eerányesij."
45004019	Ajta ɨ tɨ jɨn tya'tzahuatya'ca'aj a'ɨ́jna ɨ Abraham capu huatyápua'riaca', majta arí tɨn ánxɨtye' nyinyi'ra'aj jájcha'ɨɨca'a, ajta a'ɨ́jna ɨ Sara tɨ ɨ́ra'ra'a pué'eenya' a'ɨ́ɨ pu ajta arí ucaristaca', a'ɨ́j pu jɨn a'yan tyi'mua'ajcaa tɨ quee che' je'ej tyíɨ'riitaca'aj mej mij tyiyóoj mua'ra'nyij.
45004020	Capu jaatáxaahuataca' capu ajta quee che' jitzan tyi'ca'nyajca'aj je'ej tɨ ɨ Dios tya'táratziiri', sulu jéetze' pu tya'antzaahuaj. Ajta tyaatatyójtzi'rej ɨ Dios,
45004021	a'yan tya'tzaahuatya'aj tɨ ɨ Dios a'yan rɨnyi je'ej tɨ arí tya'táratziiri'.
45004022	A'ɨ́j pu jɨn ɨ Dios a'yan jaatamua'aj a'ɨ́jcɨ ɨ Abraham tɨ tyamua' tyi'tyúucha'ɨɨca'aj a'ɨ́jcɨ jimi.
45004023	'Ajta a'ɨ́jcɨ jɨme' tɨ ɨ Dios a'yan jaatamua'aj, capu a'yan tye'yu'si'huaca'aj tɨ'ij a'yaa na'a tyáacɨ'tyi a'ɨ́jcɨ ɨ Abraham,
45004024	sulu a'yaa pu ajta tyo'tyéyu'si'huaca' ityájma jimi. Ji'nye Dios pu a'yan cha'ta na'aj tyi'tamuatyej a'ɨ́jcɨ jɨme' ɨ tyaj jɨn tya'tzaahuatye', tɨ pua'aj tyetya'antzaahuatye'en a'ɨ́jcɨ jimi ɨ tɨ jaatájuuritye a'ɨ́jcɨ ɨ Jesús tɨ tavástara' pué'een,
45004025	ɨ tɨ huatátuiihuaca' tɨ'ij ta jitze ma'can huámuɨ'nyij, a'ɨ́jcɨ jɨme' tyaj jɨn quee xa'puɨ' huarɨ́j ɨ Dios jimi, ajta je'en Dios jaatájuuritye tɨ'ij ityájma tyámua tyitaatyátoonyij.
45005001	'Dios pu arí tyámua' tyitaatyájto, a'ɨ́jcɨ jɨme' ɨ tyej tya'tzaahuatye', pu'ríj tyaj taxáahuaj séejria'a ɨ Dios jimi, tyajta tyaatatyójtzi're' a'ɨ́jcɨ ɨ tavastara' Jesús ɨ tɨ ajta Cɨríistu' pué'een.
45005002	Ji'nye a'ɨ́ɨ pu ɨ Cɨríistu' taatá'ɨ'ríitye tyej tyij 'ajtyáxɨɨre' ɨ Dios jimi, a'ɨ́jcɨ jɨme' ɨ tyej tya'tzaahuatye', tyej tyij huátatyamua've'en a'ɨ́jna jɨme ɨ tɨ tyámua' tyitaatyájto, tyamua tu tyij een, tyajta tatyamua've' a'ɨ́jcɨ jɨme' tyaj jajchó've' a'ájna xɨcáara' ɨ tyaj jamuan séeria'aj tá'ra'nyij ɨ Dios.
45005003	Ajta quee a'ɨ́ɨ na'a, sulu a'ɨ́j tu tyajta jɨn tatyamua've' ɨ tyaj jajpuéjtzi, ji'nye a'yaa tu tyá'mua'ree tɨjɨn a'ɨ́ɨ pu ca'nyíjra'aj tatá'caa tyej tyij tyo'táviicue',
45005004	ajta ɨ tyej tyamua' eenye' pu tatácaa tyej tyij jéetze tyamua huárɨnyij, ajta ɨ tyaj jéetze tyamua' eenye' pu tatá'caa tyej tyij tyi'ijcho've'ej tyaj a'áa jotyá'ɨtzeere'en ɨ Dios jimi.
45005005	Ajta ɨ tyaj jɨn tyi'ijcho've' capu a'náj taatatyévi'raste'sij, ji'nye Dios pu ca'nyíjra'aj taatá' ɨ tatzájta', a'ɨ́jcɨ jɨme' tɨ jujúuricamej ityájmaj jimi huatyájto.
45005006	'Ji'nye tyatɨ'ɨj ityáj quee pu jooriajva'aj tyaj tajapua huatányuunyij, Cɨríistu' pu ta jitze ma'can huamuɨ́' néijmi'caa ityájma ɨ tyaj quee xa'puɨ huarɨ́j.
45005007	Jéehua pu tyesi' tɨ a'tɨ́j séej jitze ma'can huámuɨ'nyij. Capu ajta a'tɨ́j ooca'nyej tɨ séej jitze ma'can huámuɨ'nyij ɨ tyévij tɨ tyamua' tyi'tyevij, nusu xaa a'tɨ́j ooca'nyej tɨ jitzan ma'can huámuɨ'nyij ɨ a'tɨ́j tɨ jéehua huápuɨ'ɨj tyi'tɨj xa'puɨ'ɨj huáruuj jimi.
45005008	Ajta ɨ Dios pu a'yan tyi'taataséejratye tɨ huápuɨ'ɨj taxɨe've', ji'nye tyatɨ'ɨj tyóo jéehua a'ɨtzeeria'caj a'ɨ́jcɨ jimi, Cɨríistu' pu ta jitze ma'can huamuɨ́'.
45005009	Ajta ijíij, tɨ'ɨj ɨ Dios tyamua' tyitaatyájto a'ɨ́jcɨ jɨme tɨ Cɨríistu' ta jitze ma'can huamuɨ́', tyamua' pu'ij jéetze tyi'tahuɨɨre' tɨ'ij quee ɨ puéejtzij táacɨ'tyi.
45005010	A'yaa pu tyi'ja'yájna, ji'nye tyatɨ'ɨj tyóoj jájcha'ɨria'ca'a ɨ Dios, a'ɨ́ɨ pu tyámua' tyitaatyájto a'ɨ́jcɨ jɨme' tɨ ɨ yóojra' ta jɨtze má'can huamuɨ́', jéetze pu'ij tajapua huatányuusij, tyej tyij tyámua' tyityeetyá'ɨtzeere', ijíij tyaj tyeríj jimí ajtyu'uj.
45005011	Ajta quee a'ɨ́ɨ na'aj, sulu tyajta tu huatátatyamua've'sij ɨ Dios jimi, a'ɨ́jcɨ jɨme' tɨ ɨ tavástara' Jesús ɨ tɨ ajta Cɨríistu' pué'een tyámua' táaruu, tyej tyij tyámua' tyityeetyá'ɨtzeere'en ɨ Dios jimi.
45005012	'A'yaa pu tyi'ja'yájna, sɨ́ɨj pu'uj ɨ tyévij tɨ je'ej pua'aj huarɨ́j yan huataséjre ɨ cháanacaj japua aj mu mij néijmi'i je'ej pua'aj huarɨ́j, aj pu'ij a'yan atyojo'ré'nyej tɨ huamuɨ́' a'ɨ́jna ɨ a'tɨ́j, a'ɨ́j mu mij jɨn majta néijmi'i huácuij ɨ maj a'ɨ́jcɨ jitze ɨ tyévij eeráanyej, ji'nye néijmi'i mu majta ootyá'ɨtzee ɨ Dios jimi.
45005013	Tɨ'ɨj quee xu huatyátuiihuaca' ɨ nyúucarij ɨ maj jɨn tyí'ijta, mu'ri a'yan tyityá'ɨtzeeria'caa ɨ tyeɨ́tye ɨ Dios jimi, ajta tɨ pua'aj quee séejria'aj ɨ nyúucarij ɨ maj jɨn tyi'ijta, capu ɨ'ríistacaj tɨ séej a'yan tyo'xɨ́jtye'en je'ej tɨ tyi'tɨ́j jɨn tyo'tyá'ɨtzee.
45005014	Ajta tɨ'ɨj na'a tyu'séejre ɨ Adán 'asta na'aj quee huataséjre a'ɨ́jna ɨ Moisés, néijmi'i mu ɨ tyéɨtye huácuij ɨ maj quee xa'puɨ' huarɨ́j, tyij majta quee a'yan cha'ta mana' huarɨ́j tɨ'ɨj a'ɨ́jna ɨ Adán ɨ tɨ quee ja'rá'astijre je'ej tɨ ɨ Dios tyaata'íj, ji'nye Adán pu a'yan éenya'aj tɨ'ɨj ɨ tɨ ya 'uvé'nyesij.
45005015	'Ajta ɨ tɨ jɨn ootyá'ɨtzee a'ɨ́jna ɨ Adán, capu a'yan cha'tána'aj een tɨ'ɨj ɨ tɨ Dios juxɨe'vii'ra' jɨn taatapuéjve. Ji'nye mue'tɨ́j mu huáacuii a'ɨ́jcɨ jɨme' tɨ sɨ́ɨj ootyá'ɨtze ɨ Dios jimi, ajta a'ɨ́jna ɨ Dios tɨ taatapuéejve, a'ɨ́jcɨ jɨme' je'ej tɨ ɨ sɨ́ɨj ɨ tyévij huarɨ́j juxɨe'vii'ra' jɨme', a'ɨ́ɨ pu a'ɨ́ɨn pué'een ɨ Cɨríistu', jéetze pu'ij tyi'huɨɨre' ajta tɨ'ij tyámua' tyi'huo'tyá'tóonyij mue'caa ɨ tyeɨ́tye.
45005016	A'ɨ́jna ɨ tɨ jɨn sɨ́ɨj ootyá'ɨtzee ɨ Dios jimi, capu a'yan cha'ta na'aj een tɨ'ɨj ɨ tɨ Dios taatapuéejve, ji'nye tɨ'ɨj sɨ́ɨj ɨ a'tɨ́j ootyá'ɨtze ɨ Dios jimi, aj pu'ij huataséjre ɨ puéejtzi, ajta ɨ Dios tɨ taatapuéjve, a'ɨ́jcɨ jɨme' ɨ ma jéehua ootyá'ɨtzee a'ɨ́jcɨ jimi, a'ɨ́ɨ pu tatá'caa tyej tyij jɨ'ré'nya' huatyá'ɨtzeere'en a'ɨ́jcɨ jimi.
45005017	Ji'nye a'ɨ́j mu jɨn huácuij ɨ tyeɨ́tye a'ɨ́jcɨ jɨme' tɨ sɨ́ɨj na'aj ɨ tyévij quee xa'puɨ' huarɨ́j, jéetze pu'ij ɨ Dios tyamua' ta'uurej a'ɨ́jcɨ jɨme' ɨ tɨ taatapuéjve, tyej tyij jɨ'ré'nyaj huatyá'ɨtzeere'en a'ɨ́jcɨ jimi, a'ɨ́jcɨ jɨme' je'ej tɨ huarɨ́j a'ɨ́jna ɨ tyévij, a'ɨ́jna ɨ Jesús tɨ ajta Cɨríistu' pué'een.
45005018	'Ajta a'ɨ́jna ɨ tɨ jɨn quee tyámua' huarɨ́j ɨ Adán, Dios pu'ij néijmi'caa ooxɨ́jtye ɨ tyeɨ́tye tɨ'ij puéejtzi huo'tá'an, a'yaa pu'ij ajta tye'rájra mej mij néijmi'i jɨ'ré'nya'aj huatyá'ɨtzeere'en, a'ɨ́jcɨ jɨme je'ej tɨ huarɨ́j ɨ Cɨríistu' mata'aj mij júuri muá'ra'nyij jusén jɨme'.
45005019	A'yaa pu sɨ́ɨj na'aj ɨ tyévij quee tya'rá'astijre je'ej tɨ ɨ Dios tyaata'íj, a'ɨ́j mu jɨn mue'tɨj ootyá'ɨtzee ɨ Dios jimi, a'yaa pu'ij ajta mui'caa tyu'cɨ'ɨj mej mij jɨ'ré'nya'aj huatyá'ɨtzeere'en ɨ Dios jimi a'ɨ́jna jɨme' tɨ sɨ́ɨj ɨ tyévij ja'rá'astej ɨ Dios, mej mij mue'tɨ́j tyámua' huárɨnyij ɨ tyeɨ́tye.
45005020	'Ajta a'ɨ́jna ɨ nyúucarij ɨ maj jɨn tyí'ijta, a'yaa pu een jɨn huatyátuiihuaca' tɨ'ij jéetze' huataséjre' ɨ maj jɨn ootyá'ɨtzee ɨ Dios jimi, ajta tɨ'ɨj jéetze' huataséjre ɨ maj jɨn ootyá'ɨtzee, Dios pu ajta jéetze' tyamua' tyihuo'ta' juxɨé'vi'ra' jɨme'.
45005021	A'ɨ́jna ɨ tɨ je'ej pua'aj éen ɨ Dios jimi, a'yaa pu tyihuo'mue'tɨj mej mij huácui'nyij, a'yaa pu cha'tána'aj tyu'tyámue'tɨj ɨ tɨ jɨn Dios tyamua' tyitaatá', tyej tyij jɨ'ré'nya'aj huatyá'ɨtzeere'en, ajta tyej tyij júurij tá'ra'nyi jusen jɨme' a'ɨ́jcɨ jimi ɨ tavástara' Jesús tɨ ajta Cɨríistu' pué'een.
45006001	¿Ji'nye tyana'aj tyij tyu'taxájtaj? ¿Nyi quij tyóoj atya'ɨtzé'rihua'aj ta'ju'un ta'aj 'ij ɨ Dios jéetze' tyámua' tyihuojo'mua'raj?
45006002	Catu xaa nyu'uj. Turí ityáj huácuij a'ɨ́jcɨ jimi ɨ tɨ je'ej pua'aj een, ¿ji'nye ooj tyíɨ'rij tyaj a'yan tyi'tyechaj ta'tyá'ɨtze'rihua'aj tyi'tɨ́j jɨme' tɨ quee xa'puɨ' een ɨ Dios jimi?
45006003	¿Nyi sequee jamua'ree, siaj jimi ajtyáhuiixɨ ɨ Cɨríistu' siatɨ'ɨj huáɨ'huaca', tyajta je'en jitzan ajtyáma'cantaj ta'raa tɨ'ɨj a'ɨ́ɨn huamuɨ́'?
45006004	Ji'nye tyatɨ'ɨj huáɨ'huaca' tyajta tu avá'nami'huaca' ɨ Cɨríistu' jamuan, tyajta huá'cui'iihuaca' tyej tyij huatájuurej tyajta je'en jájcuan jɨn chajca, a'yájna tɨ'ɨj ɨ Cɨríistu' tyu'tájuuriaca' a'ɨ́jcɨ jɨme' ɨ Dios tɨ néijmi'i jɨn putyi'uurej.
45006005	'Tɨ pua'aj a'ɨ́jcɨ jitze ta'ajtyáma'cantaj ɨ Cɨríistu' tɨ'ɨj a'ɨ́ɨn huamuɨ́', tyajta tu jitzan ajtyama'cáantaj tá'raj tɨ'ɨj a'ɨ́ɨn huatájuuriaca'.
45006006	A'yaa tu tyá'mua'ree tɨjɨn je'ej tyaj jájcuaj tyi'tyítacha'ɨɨca'aj a'ɨ́ɨ pu ajta jamuan ootateehuaca' ɨ Cɨríistu', tɨ'ij antyipuá'rej a'ɨ́jna tɨ je'ej pua'aj een ɨ tyaj jɨn tyítacha'ɨɨca'aj, tɨ'ij quee che' ca'nyíjra'aj tatá'care'en a'ɨ́jna ɨ tɨ je'ej pua'aj een.
45006007	Ji'nye tɨ pua'a a'tɨ́j arí huámuɨ'nyij, capu che' ɨ'ríista já'me tɨ ɨ tɨ je'ej pua'aj 'een tyaata'íjtye'en.
45006008	Tɨ pua'aj tyeríj jamuan huácuii ɨ Cɨríistu', jitzan tu tyij tyi'ca'nyej tyej tyajta jamuan júuri tá'ju'un.
45006009	A'yaa tu tya'mua'ree tɨjɨn tɨ'ɨj ɨ Cɨríistu' huatájuuriaca', capu che' ɨ'rij tɨ'ij ajtáhua'aj huámuɨ'nyij. Capu che' ɨ'rij tɨ ja'antyimué'tɨn a'ɨ́jna ɨ tɨ a'ɨ́jna jɨn tyi'ijta mej mij huácui'nyij.
45006010	Ji'nye ɨ Cɨríistu', tɨ'ɨj huamuɨ́', a'yaa pu een jɨn huamuɨ́' tɨ'ij jo'puá'ritye' a'ɨ́jcɨ ɨ tɨ je'ej pua'aj een ɨ maj jɨn tyúucha'ɨɨca'aj, ajta tɨ'ɨj huatájuuriaca', a'ɨ́ɨ pu jɨn júuri ta'raa tɨ'ij ɨ Dios jimi séejria'aj.
45006011	A'yaa xu sij cha'ta siana'aj mua'aj tya'mua'réeriaj siaj serij huácuij a'ɨ́jcɨ jimi ɨ tɨ je'ej pua'aj een, ma siajta júuri ɨ Dios jimi a'ɨ́jcɨ jɨme' siaj serij jitzan ajtyáma'can ɨ Cɨríistu' tɨ ajta Jesús pué'een.
45006012	'A'ɨ́j pu jɨn, caxu tyi'tá'care'en tɨ ɨ tɨ je'ej pua'aj een tyajá'mua'ijtya' ɨ ja'mua tzajta', caxu siajta já'astijria'aj a'ɨ́jcɨ ɨ tɨ je'ej pua'aj een ɨ tɨ ja'mua tzajta eerányinyi.
45006013	Caxu siajta jatuiiria'aj ɨ ja'muatyevira' a'ɨ́jcɨ ɨ tɨ je'ej pua'aj een, siaj sij a'ɨ́jcɨ jimi tyi'huɨ'ria'aj. Sulu siata'aj huatóotonyij ɨ Dios jimi, matɨ'ɨj tyeɨ́tye maj merij huácuij majta je'en huatájuuriaca' a'ɨ́jcɨ jɨme' tɨ a'ɨ́ɨn arí jamuáahuɨɨ, siata'aj jatátuiire'en ɨ jutyévira' siaj sij jaatyáhuɨ're'en tyi'tɨ́j jɨme' tɨ xá'puɨ' een.
45006014	A'yaa pu quee che' a'náj tyajamuaata'íjtye'sij a'ɨ́jna ɨ tɨ je'ej pua'aj een, ji'nye caxu ca'nyéjrij jɨn ja'astijre' a'ɨ́jcɨ ɨ nyúucarij ɨ maj jɨn tyí'ijta, sulu a'ɨ́j xu jitze aróoca'nye ɨ tɨ ɨ Dios juxɨé'vi'ra' jɨn tyámua' jamuáaruuj.
45006015	¿Ji'nye tyajamuá'miteeraste' muá'ajma? ¿Nyi quij tyóoj je'ej pua'aj tyi'tyítacha'ɨj tá'ju'un a'ɨ́jcɨ jɨme' tɨ Dios juxɨé'vi'ra' jɨn tyámua' tyitatá'ca, tyajta quee che' já'astijria'a a'ɨ́jcɨ ɨ nyúucarij ɨ maj jɨn tyí'ijta? Catu xaa nyu'uj.
45006016	Mua'aj xu tya'mua' tyá'mua'ree tɨjɨn tɨ pua'aj xatóotonyi a'tɨ́j jimi siaj sij ca'nyéjrij jɨn ja'rá'astijre'en, mua'aj xu ca'nyéjrij jɨn jaatyáhuɨɨre'sij. Tɨ pua'aj a'yan setyá'astijria'aj a'ɨ́jcɨ tɨ je'ej pua'aj een, a'ɨ́ɨ pu jamuaatá'sij siaj sij huácui'nyij, na'ríij tɨ pua'aj a'yan setyeetyáhuɨre'en a'ɨ́jcɨ ɨ tɨ xá'puɨ' éen, mua'aj xu júuri huatyá'ɨtzeere'ej ɨ Dios jimi.
45006017	Ajta tyiche' tyaatatyójtzi're'en ɨ Dios ja'mua jɨme', ji'nye mua'aj mu xu anaquéej ca'nyéjrij jɨn jahuɨɨria'ca'aj a'ɨ́jcɨ tɨ je'ej pua'aj een, xu'rí ja'rá'astej a'ɨ́jcɨ ɨ nyúucarij ɨ maj jɨn tyajamuaamua'tyej.
45006018	Tɨ'ɨj Dios jamui'rájto siaj sij quee che' ca'nyéjrij jɨn jatyáhuɨ'rihua' a'ɨ́jcɨ ɨ tɨ je'ej pua'aj een, a'yaa pu jamuáaruu siaj sij jaatyáhuɨɨre' a'ɨ́jcɨ ɨ tɨ xá'puɨ' een a'ɨ́jcɨ jimi ɨ Dios.
45006019	(A'yaa nu tyajá'mua'ixaatye' je'ej tɨ tyihua'miteeraste' hua' tzajta' ɨ tyeɨ́tye, ji'nye ooche' pu jamuá'ɨɨtziitye' siaj sij néijmi'i jo'itée xá'ra'nyij.) A'yájna siatɨ'ɨj siará'tyee tyityaatóo'aj siaj sij jaatyáhuɨɨre'en a'ɨ́jcɨ ɨ tɨ je'ej pua'aj 'een, siaj sij jéehua huóoxana'cɨre'en ɨ Dios jimi, a'yaa pu'ij tyúuxɨe've' siaj a'yan cha'ta siana' tyityaatótoonyi néijmi'i jɨme' siaj sij jaatyáhuɨ're'en ɨ tɨ xá'puɨ' éen, siata'aj sij jɨ'ré'nya'aj huatyá'ɨtzeere'en ɨ Dios jimi.
45006020	'Siatɨ'ɨj siooj jaatyahuɨ́'rihua'aj a'ɨ́jcɨ ɨ tɨ je'ej pua'aj een, caxu a'ɨ́jcɨ jitze tyi'huɨɨria'ca'aj ɨ tɨ xá'puɨ' een ɨ Dios jimi,
45006021	¿tyi'itajnyí 'ij jɨn je'ej tyajamuaatyáhuɨɨ? Ijíij xu sij jutyevi'ra'aj a'ɨ́jcɨ jɨme je'ej siaj tyi'tɨ́j huáruuj, ji'nye ɨ tɨ je'ej pua'aj een, a'yaa pu tyu'ta'caa siaj sij a'ɨ́jcɨ jɨn huácui'nyij.
45006022	Ajta ijíij, tɨ'ɨj Dios jamui'rájto siaj sij quee che' jatyáhuɨ'rihua'an a'ɨ́jcɨ ɨ tɨ je'ej pua'aj een, xu'ríj sij jahuɨɨre'ej ɨ Dios. A'íi pu xaa ja'muahuɨɨre'en, ji'nye a'íj pu jitze eeráamej ɨ júuricamej tɨ naa een, ɨ siaj jɨn júurij xa'ju'un jusén jɨme'.
45006023	A'yaa pu tya'mue'tɨn ɨ a'tɨ́j tɨ huámuɨ'nyij tɨ pua'a jaatyáhuɨɨre' a'ɨ́jcɨ tɨ je'ej pua'aj éen, ajta ɨ tɨ Dios juxɨe'vi'ra' jɨn tyamua' tyitaatá', a'ɨ́ɨ pu taatá'sij tyej tyij júuri huatyá'ɨtzeere'en a'ɨ́jcɨ jamuan ɨ Cɨríistu' tɨ ajta Jesús pué'een, ɨ tavástara'.
45007001	'Nye'ihuáamua', mua'aj xu jamua'tyej ɨ yu'xarij ɨ maj jɨn tyí'ijta, a'yaa xu siajta tya'mua'ree tɨ ɨ nyúucarij a'yan tyé'ijtye' tɨ'ɨj óoj juuri ɨ a'tɨ́j.
45007002	Ajta a'yájna tɨ pua'aj 'íitɨ' huɨcha'aj, a'yaa pu tye'ijtye a'ɨ́jna ɨ nyúucarij tɨ a'yan tyúuxɨe've' tɨ ɨ íitɨ' huatyá'ɨtzeere'en ɨ jucɨ́n jamuan tɨ'ɨj óoj juuri, ajta tɨ pua'aj ɨ cɨ́na'ra' arí huámuɨ'nyij, capu che' a'yan tye'íitya'aj ja'me ɨ nyúucarij.
45007003	A'ɨ́j pu jɨn, tɨ pua'aj séej jamuan huatyéviche'en, tɨ'ɨj óoj júuri ɨ cɨ́na'ra', juxána'cɨre' a'ɨ́jna ɨ íitɨ', ajta tɨ pua'aj ɨ cɨ́na'ra' arí huámuɨ'nyij, a'ɨ́jna ɨ nyúucarij capu che' tye'íitya'aj tá'me, aj pu'ij ɨ'ɨríitaj ja'me tɨ séej tyáataj jamuan huatyéviche'en.
45007004	'Siajta mua'aj, nye'ihuáamua', siatɨ'ɨj jitzan ajtyáhuiixɨ ɨ Cɨríistu' aj xu sij siajta jamuan huácuii a'ɨ́jcɨ jimi ɨ nyúucarij ɨ maj jɨn tyi'ijta, a'ɨ́j xu jɨn mua'aj séej jitze ajtyáma'can, a'ɨ́ɨ pu a'ɨ́ɨn pué'een ɨ tɨ humuɨ' ajta je'ej huatájuuriaca'. A'ɨ́j pu jɨn ɨríj tyej jaatátuiire' ɨ Dios ɨ tyaj jɨn xa'puɨ huarɨ́j.
45007005	Ji'nye tyatɨ'ɨj a'yan tyi'tyechajca'aj matɨ'ɨj ɨ maj je'ej pua'aj tyityetyúucha'ɨj, a'ɨ́jna ɨ nyúucarij ɨ maj jɨn tyi'ijtaj, a'yaa pu tyitaatyáhuɨɨ tyej tyij jáamua'ree tyaj quee xa'puɨj rɨjca, a'ɨ́j tu tyij huamué'tɨj tyej tyij huácui'nyij.
45007006	Ajta ijíij tyaj tyeríj huácuij a'ɨ́jcɨ jimi ɨ nyúucarij tɨ néijmi'i jɨn tyi'ta'ijtya'ca'aj, tu'rí taxáahuaj séejre' tyej tyij jaatyáhuɨɨre' ɨ Dios a'ɨ́jcɨ jɨme ɨ júuricamej tɨ jajcua, catu che' a'ɨ́jcɨ jimi ɨ nyúucarij tɨ mi'ma'can.
45007007	¿Nyi a'yan tyetyu'taxájtaj tɨ ɨ nyúucarij ɨ maj jɨn tyí'ijta je'ej pua'aj een? Catu xaa nyu'u, ji'nye canu a'yan tya'mua'réeriajche' tyi'tɨ́j tɨ je'ej pua'aj een tɨ pua'aj quee huatya'ɨtzéere'nyijche' ityájma jimi a'ɨ́jna ɨ nyúucarij ɨ maj jɨn tyi'ijta. Canu a'náj jamua'réeriajche' tɨ je'ej pua'aj een tɨ pua'aj nyetyí'nyacua'tzaj, tɨ pua'aj quee a'yan tyinaaté'exaatye'nyijche' a'ɨ́jna ɨ nyúucarij yee: "Capaj tyí'nyacua'tzaj".
45007008	Ajta a'ɨ́jna ɨ tɨ je'ej pua'aj een a'íj pu jitze huóoca'an, tɨ'ij nye jitze jaatyátoonyij néijmi'i ɨ tɨ je'ej pua'aj een. Ji'nye tɨ pua'aj quee séejria'aj ɨ nyuucarij ɨ maj jɨn tyí'ijta, capu ɨ'rij tyaj jáamua'reej tyi'tɨ́j tɨ je'ej pua'aj een.
45007009	Ajta jájcua xɨmua, nyaxáahua nu jo'cha'canya'; canu tyi'tɨ́j mua'reeriaca'a, ajta nyatɨ'ɨj jáamua'reeri' a'ɨ́jcɨ ɨ nyúucarij ɨ maj jɨn tyi'ijta, aj pu'ij jéetze huataséjre nye jimi a'ɨ́jna ɨ tɨ je'ej pua'aj een, aj nu nyij huamuɨ́'.
45007010	Ajta a'ɨ́jna ɨ nyúucarij tɨ tyámua' tyinaata'nyijche' nyej nyij júurij na'ra'nyij, a'yaa pu tyino'xɨ́jtye' nyej nyij huámuɨ'nyij,
45007011	ji'nye a'ɨ́jna ɨ tɨ je'ej pua'aj een a'ɨ́ɨ pu náacuanamua nyej nyij quee ja'rá'astej a'ɨ́jcɨ ɨ nyúucarij, a'ɨ́j pu'ij jɨn ɨ nyúucarij no'xɨ́jtye' nyej nyij huámuɨ'nyij.
45007012	'A'ɨ́j pu jɨn tyámua' een a'ɨ́jna ɨ nyúucarij ɨ maj jɨn tyí'ijta, ajta quee tyi'tɨ́j já'ɨtziitye', néijmi'i pu xa'puɨ' een.
45007013	Ajta ji'ye na'quij, ¿nyi quij a'ɨ́jna ɨ tɨ xá'puɨ' een no'xɨ́jtyej nyej nyij huámuɨ'nyij? Capu xaa nyu'u. A'yaa pu tyúuxɨe'va'ca'a tɨ huataséjre' ɨ tɨ je'ej pua'aj een, a'ɨ́j pu jɨn a'ɨ́jna ɨ tɨ xá'puɨ' een no'xɨ́jtye nyej nyij a'ɨ́jcɨ jɨn huámuɨ'nyij, tɨ'ij ajta séeria'a já'ra'nyi tɨ jéehua huápuɨ'ɨj je'ej pua'aj séejre' ɨ Dios jimi a'ɨ́jna ɨ tɨ je'ej pua'aj een.
45007014	'A'yaa tu tyá'mua'ree tɨ ɨ nyúucarij a'ɨ́jna jitze ma'can ɨ júuricama'ra' ɨ Dios, me nyajta nyáaj canu uhuájca'nye, néijmi'i nu jɨn jahuɨɨre' a'ɨ́jcɨ ɨ tɨ je'ej pua'aj een.
45007015	Canu yo'ite je'ej nyaj éejnɨme' jɨn a'yan tyi'tyínyecha'ɨj, ji'nye canu a'yan rɨcɨj je'ej nyaj tyáaxɨe've', ajta a'ɨ́jna ɨ tɨ quee na'ráanajchi, a'yaa nu a'ɨ́jcɨ jɨn rɨcɨj.
45007016	Ajta tɨ pua'aj a'yan nyarɨjca a'ɨ́jcɨ jɨme' ɨ tɨ quee na'ráanajchi, aj nu nyij a'yan tya'mua'reeren tɨ xa'puɨ' een a'ɨ́jna ɨ nyúucarij ɨ maj jɨn tyi'ijta.
45007017	A'ɨ́j nu jɨn quee che' nyáaj a'ɨ́ɨn pué'een ɨ tɨ a'yan rɨcɨj, sulu a'ɨ́jna ɨ tɨ je'ej pua'aj een ɨ tɨ u'séjre' yu nyatzájta'.
45007018	Ji'nye a'yaa nu tya'mua'ree yu nyatzájta', ɨ nyahue'ra' jitze tɨ quee uhuájca'nyej, tɨ quee ú'seejre' ɨ tɨ xá'puɨ' een, tyij nyajta a'yan tyá'xɨe've' nyaj a'yan huárɨnyij a'ɨ́jcɨ jɨme' ɨ tɨ xá'puɨ', canu pu joorej nyaj a'yan huárɨnyij.
45007019	Canu a'ɨ́jcɨ jɨn a'yan rɨcɨj ɨ tɨ xá'puɨ' ɨ tɨ na'ráanajchi nyej nyij a'yan huárɨnyij, sulu a'ɨ́j nu jɨn je'ej pua'aj rɨcɨj ɨ tɨ quee na'ráanajchij.
45007020	Arí ijíij, tɨ pua'aj a'yan nyarɨjca a'ɨ́jcɨ jɨme je'ej tɨ quee tyina'ráanajchi, canu che' nyáaj a'ɨ́ɨn pué'een ɨ nyaj a'yan rɨcɨj, sulu a'ɨ́jna ɨ tɨ je'ej pua'aj een tɨ u'seejre' yu nyatzájta'.
45007021	'A'yaa pu'ij tye'miteere' nyaj ja'xɨe've' nyaj xa'puɨ' huárɨnyij, ajta canu pu joorej, ji'nye nye jitze pu séejre' a'ɨ́jna ɨ tɨ je'ej pua'aj een.
45007022	Ɨ nyaxɨéjnyu'caa nu jɨn jaxɨe've' nyaj ja'rá'aste a'ɨ́jcɨ ɨ Dios nyúuca,
45007023	a'ɨ́ɨ pu nyo'se' a'ɨ́jna ɨ tɨ je'ej pua'aj een a'ɨ́jcɨ jamuan ɨ tɨ tyí'ijta yu nyaxɨéjnyu'ca tzajta. A'ɨ́ɨ pu a'ɨ́ɨn pué'een ɨ tɨ je'ej pua'aj een ɨ tɨ tyi'ijta nyej jitze tɨ ajta arí natyáajɨ'quej.
45007024	'Canu nyij che' je'ej tyéjtyoovej. ¿A'tanyíj nɨi'rátoosij a'ɨ́jna jitze ɨ nyaj jatyáhue'ra' tɨ'ij quee a'yan tyináacɨ'tyi nyaj huámuɨ'nyij?
45007025	A'ɨ́ɨ pu'uj ɨ Dios, ɨ nyaj tye'tyojtzi're', a'ɨ́jcɨ jitze huatama'can je'ej tɨ huarɨ́j a'ɨ́jna ɨ Jesús, ɨ Cɨríistu' tɨ ajta tavástara' pué'een. A'yaa nu nyij tyiyo'itej nyej jaatyáhuɨɨre' je'ej tɨ tyeetyájto a'ɨ́jna ɨ Dios ɨ junyúuca, me nyajta quee nyaca'nyej a'ɨ́j nu nyij jɨn pu tya'huɨɨre' a'ɨ́jcɨ ɨ tɨ je'ej pua'aj een.
45008001	'A'yaa pu'uj, capu che' tyi'tɨ́j je'ej hua'uurej a'ɨ́ɨjma ɨ maj jitzan 'ajtyu'uj ɨ Cɨríistu', tɨ ajta Jesús pué'een,
45008002	ji'nye a'ɨ́jna ɨ nyúucaria'ra' ɨ júuricama'ra' ɨ Dios, ɨ tɨ ajta tyu'ta'caa tyej tyij júurij ta'ranyij a'ɨ́jcɨ jimi ɨ Cɨríistu', a'ɨ́ɨ pu mui'rájto a'ɨ́jcɨ jitze ɨ tɨ je'ej pua'aj een tɨ ajta tyu'je'caj.
45008003	Ji'nye ɨ Dios pu a'yan huarɨ́j je'ej tɨ quee tyu'táɨ'ɨriistariaca' tɨ a'yan huárɨnyij ityájma jimi a'ɨ́jna ɨ nyúucarij ɨ maj jɨn tyí'ijta Moisés tɨ jaatyájto, capu taahuɨɨ a'ɨ́jna ɨ nyúucarij a'ɨ́jcɨ jɨme' tyaj quee ja'viicue'raca'aj tyaj ja'rá'astej. A'ɨ́j pu jɨn Dios mu yo'ta'íityaca' ɨ juyóoj tɨ'ij a'ɨ́ɨn a'yan cha'tána'aj huataséjre' matɨ'ɨj ɨ tyétyaca ɨ maj je'ej pua'aj tyityetyúucha'ɨj ɨ Dios jimi, tɨ'ij huatóomu'vejrita a'ɨ́ɨjma jitze ma'can ɨ maj ootyá'ɨtzee ɨ Dios jimi, a'yaa pu a'ɨ́jna jɨn huarɨ́j tɨ'ij jo'xɨ́jtye' tɨ'ij quee che' tyi'ta'íitya' já'ra'nyi a'ɨ́jna ɨ tɨ je'ej pua'aj een.
45008004	A'ɨ́ɨ pu a'yan huarɨ́j tyej tyij ityáj ja'rá'astijre' je'ej tɨ tyúuxɨe've' a'ɨ́jcɨ jitze ɨ nyúucarij, ji'nye catu che' a'yan tyi'tyítacha'ɨɨ a'ɨ́jcɨ jɨme' ɨ tɨ je'ej pua'aj een tɨ eerányinyi ɨ ta tzájta', sulu a'ɨ́j tu jitze arátaca'nyej ɨ júuricama'ra' ɨ Dios.
45008005	'A'ɨ́ɨmaj ɨ maj a'yan tyi'tyetyúucha'ɨj a'ɨ́jcɨ jɨme' tɨ je'ej pua'aj een tɨ eerányinyi ɨ hua' tzajta', a'yaa mu a'ɨ́jcɨ jitze tyí'mua'tze je'ej tɨ a'ɨ́ɨn ca'nyíjra'aj tyihua'tá'caa, majta a'ɨ́ɨmaj ɨ maj a'ɨ́jcɨ jitze aróoca'nyej ɨ júuricama'ra' ɨ Dios, a'yaa mu a'ɨ́jcɨ jɨn tyá'huo je'ej tɨ tyá'xɨe've' a'ɨ́jna ɨ júuricama'ra' ɨ Dios.
45008006	Tɨ pua'aj a'tɨ́j a'ɨ́jcɨ jitze tyí'muajca ɨ tɨ je'ej pua'aj een tɨ tzájta eerányinyi, a'yaa pu tyá'cɨ'tyi tɨ'ij huámuɨ'nyij, ajta tɨ pua'aj a'tɨ́j a'ɨ́jcɨ jitze tyi'mua'ajcaj je'ej tɨ tyáaxɨe've' a'ɨ́jna ɨ júuricama'ra' ɨ Dios, a'ɨ́ɨ pu júurij huatyá'ɨtzeere'ej ajta tyamua' tyi'eenyaj ja'me a'ɨ́jcɨ jimi.
45008007	Majta a'ɨ́ɨmaj ɨ maj a'ɨ́jcɨ jitze tyi'mua'tzej ɨ tɨ je'ej pua'aj een, a'ɨ́ɨ mu já'ajcha'ɨɨre' ɨ Dios, ji'nye camu jaxɨe've majta quee pu joorej maj ja'rá'astej ɨ nyúucaria'ra' ɨ Dios.
45008008	A'ɨ́j pu jɨn a'ɨ́ɨmaj ɨ maj a'yan tya'astijre' a'ɨ́jcɨ tɨ je'ej pua'aj een tɨ hua' tzajta eerányinyi, capu je'ej tyɨ́ɨ'rij maj tyamua' tyaatá'an ɨ Dios.
45008009	'Siajta mua'aj caxu che' a'yan tyi'tyechej tɨ'ɨj ɨ tɨ je'ej pua'aj een, sulu je'ej tɨ tyúuxɨe've' ɨ júuricama'ra' jimi ɨ Dios, ji'nye a'ɨ́ɨ pu'rí huatyá'ɨtzee ja'mua jimi. Dios pu ja'mua tzajta séejre'. Ajta a'ɨ́jna ɨ tɨ quee jimi séejre' ɨ júuricama'ra' ɨ Cɨríistu', capu Cɨríistu' jitze ajtyáma'can.
45008010	Ajta tɨ pua'aj ɨ Cɨríistu' ja'mua tzajta' séejria'aj, a'ɨ́ɨ pu ajta ja'mua tzajta séejre' ɨ júuricamej, ji'nye Dios pu arí tyamua jamuáaruj, tyij ajta arí ɨ ja'muatyevira' huamuɨ́' a'ɨ́jcɨ jitze ɨ tɨ je'ej pua'aj een.
45008011	Ajta tɨ pua'a ja'mua tzajta' séejria'a ɨ júuricama'ra' ɨ Dios tɨ jaatájuurityej a'ɨ́jcɨ ɨ Cɨríistu', a'ɨ́ɨ pu ajta jaatájuuritye'ej ɨ siaj jatyáhue'ra' a'ɨ́jcɨ jɨme' tɨ ɨ júuricama'ra' arí ja'mua tzajta' séejre'.
45008012	'A'ɨ́j pu jɨn nye'ihuáamua' a'yan tyúuxɨe've' ityájma jimi tyej tyij quée che' a'yan tyá'astijria' a'ɨ́jcɨ tɨ je'ej pua'aj een ɨ tɨ ta tzájta eerányinyi.
45008013	Ji'nye tɨpua'aj a'yan setyi'tyetyúucha'ɨj a'ɨ́jcɨ jɨme' ɨ tɨ je'ej pua'aj een ɨ tɨ eerányinyi ja'mua tzajta', a'yaa pu tyajá'muacɨ'tyi siaj huácui'nyij, ajta tɨ pua'aj se quee che' ja'astijria'aj a'ɨ́jcɨ ɨ tɨ je'ej pua'aj een tɨ eerányinyi ɨ ja'mua tzajta', siajta je'en a'ɨ́jcɨ jitze aróoca'nyej ɨ júuricama'ra' ɨ Dios, aj xu júuri xa'ju'un.
45008014	'Néijmi'i ɨ maj jitzan aróoca'nyej ɨ júuricama'ra' ɨ Dios, a'ɨ́ɨ mu yóojmua'mua' pué'een ɨ Dios.
45008015	Siajta mua'aj caxu a'ɨ́jna ancuriáa' ɨ júuricamej tɨ'ij ca'nyéjrij jɨn tyajamuata'íjtye'en siaj sij siajta jatzɨɨnya'aj a'ɨ́jcɨ ɨ tɨ tyajá'mua'ijtye', sulu a'ɨ́ɨ pu a'ɨ́ɨn pué'een ɨ júuricama'ra' ɨ tɨ a'yan ja'mua'uurej siaj sij yóojmua'mua pue'éenya'aj xa'ranyij ɨ Dios. A'ɨ́j tu júuricama'ra' jitze arataca'nyaaj tyij a'yan tye'jee tɨjɨn: "Muáa paj tavástara' pué'een."
45008016	Ajta a'ɨ́jna ɨ júuricama'ra' ɨ Dios, ajta ɨ tajúuricamej, a'yaa mu cha'ta mana'aj tyá'mua'ree tyaj yóojmua'mua' pué'een ɨ Dios.
45008017	Ajta tyaj tyerij yóojmua'mua' pué'een ɨ Dios, tyi'tɨ́j pu a'ɨ́jcɨ jɨn ajta tacɨ'tyij ɨ Dios jimi jamuan ɨ Cɨríistu', ji'nye ityaj tu tyajta jamuan jajpuéjtzij ɨ Cɨríistu' tyajta tu tyij jamuan séeria'aj tá'ju'un jusén jɨme'.
45008018	'A'yaa pu tyiná'miteeraste' nyéetzij, a'ɨ́jna ɨ tyaj jɨn jajpuéjtzi íiyaj nɨ cháanacaj japua, capu tyi'tɨ́j je'ej a'ɨ́jcɨ jimi ɨ tyaj jimi séeria'aj ta'ju'un tɨ'ɨj huataséjre'en ɨ tavástara'.
45008019	Ajta tɨ'ɨj na'aj ɨ tɨ a'yan tyí'seejre' ɨ Dios tɨ tyu'taahuaca', a'ɨ́ɨ mu jajchó've' a'ájna xɨcáara' tɨ'ɨj ɨ Dios huatóosejrata ityájma jimi ɨ tyaj yóojmua'mua' pué'een.
45008020	Ji'nye néijmi'i tɨ'ɨj na'a tyí'iseejre' seequé pu tyi'huóo'ruu tɨ'ij quee a'yan éenya'aj tá'ra'nyi je'ej tɨ tyaxɨe'va'ca'a ɨ Dios, capu jusɨ́ɨj a'yan huóo'ruu, sulu Dios pu juxɨe'vi'ra' jɨn a'yan tyeetyájto tɨ'ij jaajájcuare' majca'huáyee,
45008021	néijmi'i ɨ tɨ tyí'seejre' pu tyi'ijchó've' a'ájna xɨcáara' tɨ jitzan Dios jaatyáhuɨɨre'ej, tɨ'ij ajta ta jamuan séeria'aj ja'ranyij ɨ tyaj yóojmua'mua' pué'een.
45008022	A'yaa tu tyá'mua'ree tɨ a'yan tyí'een jo'tɨna'a ɨ cháanacaj japua tɨ a'yan tyu'puéjtzij tɨ'ɨj tɨpua'aj íitaj ootacuí'nyej.
45008023	Tyajta ityáj a'yaa tu tyajta tya'ajpuéetzij, ji'nye pu'rí ityájma jimi séejre' ɨ júuricama'ra' ɨ Dios, tɨ a'ɨ́ɨn pué'een ɨ ta'nájca tɨ Dios a'yan tyita'táratziiri'. Jéehua tu jajpuéetzij a'yan tyetye'ejchó've' tɨ'ij táacɨɨ'tyij tyaj yóojmua'mua' pué'eenya'aj tá'ra'nyij ɨ Dios, tɨ'ij ajta ɨ Dios japuan huatányuunyij ɨ ta tyévira'.
45008024	A'yaa pu een jɨn Dios tɨi'rájto tyej a'yan tye'ejchó've'ej a'ɨ́jcɨ ɨ tyaj quee xu jaseej. Ajta tɨ pua'aj tyeri jaseejra ɨ tyaj jajchó've', capu che' juxɨe've' tyaj jacho'va'aj. ¿Nyi a'tɨ́j tyi'tɨ́j tyicho've' tɨ arí jaseej?
45008025	Ajta tɨpua'aj ɨ tyaj jajcho've' tye quee xu jaséjraj, a'yaa pu tyúuxɨe've' tyaj jacho'va' tye quee tyá'xaahuataj.
45008026	'A'yaa pu'ij ajta ɨ júuricama'ra' ɨ Dios tyi'tahuɨɨre' a'ɨ́jcɨ jɨme' tyaj quee je'ej rɨnyi tyajɨ́ɨmua'. Ji'nye catu jamua'ree tyi'tɨ́j tɨ nyúucarira' juxɨe've' tyej tyij huatyényuunyij, a'ɨ́j pu jɨn ɨ júuricama'ra' ɨ Dios ta jitze ma'can tyényuusi, a'yaa pu tyó'cɨxɨ tɨ'ɨj ɨ tɨ quee tya'ancurɨ́ɨ'rej, ji'nye capu ɨ'ríj tɨ a'tɨ́j jaataxáj.
45008027	Ajta a'ɨ́jna ɨ Dios tɨ néijmi'i mua'ree je'ej tyaj tyí'mua'tze ɨ ta tzájta', a'ɨ́ɨ pu jamua'ree je'ej tɨ huatóomua'aj a'ɨ́jna ɨ tɨ jahuoo ɨ júuricama'ra', ji'nye a'ɨ́ɨ pu hua' japua huatányuusij je'ej tɨ ɨ Dios tya'xɨe've'.
45008028	'A'yaa tu tyá'mua'ree tɨ Dios hua'huɨɨre' tɨ'ij néijmi'i a'yan tye'rájra'nyi je'ej tɨ a'ɨ́ɨn tyámua' tyihuo'tá'an a'ɨ́ɨjma ɨ maj jaxɨe've', a'ɨ́ɨjma ɨ tɨ arí a'ɨ́ɨn hua'antyihuo tɨ'ij tyi'tɨ́j jɨn tyihua'antyárujtye'en.
45008029	Ajta a'ɨ́ɨjma ɨ tɨ Dios jájcua ɨmua arí huá'muajtyajca'aj, a'yaa pu tyihua'antyíhuo tɨ'ij a'yan huó'uure tɨ'ɨj a'ɨ́jna ɨ yóojra', ajta tɨ'ij a'ɨ́ɨn pue'éenya' tá'ra'nyij ɨ ta'nájca a'ɨ́ɨjma jimi ɨ ihuáamuamua'.
45008030	Ajta a'ɨ́ɨjma ɨ tɨ a'yan jájcua ɨmua tyihua'antyíhuo, a'ɨ́ɨ pu ajta huo'tajé, ajta a'ɨ́ɨjma ɨ tɨ huo'tajé, a'ɨ́ɨ pu tyamua' huo'ruu mej mij jɨ'réenya'aj huatyá'ɨtzeere'en a'ɨ́jcɨ jimi, ajta a'ɨ́ɨjma ɨ tɨ tyamua' huo'ruu, a'ɨ́ɨ pu huo'tá' mej mij jamuan séejria'aj mua'ra'nyij jusen jɨme'.
45008031	'¿Ji'nye tyajtáhua'aj tyu'taxájta? Tɨ pua'aj ɨ Dios tajapua nyuuca, capu ɨ'ríij tɨ a'tɨ́j ta'antyipuá'ritye'en ityájma.
45008032	Capu ɨ Dios quee a'yan tyito'tyéchootzej ɨ juyóoj, sulu a'ɨ́ɨ pu tyu'tá' tɨ'ij huámuɨ'nyij ta jitze ma'can ɨ cúruuj jitze, ¿nyi quee a'yan cha'ta na' ij juxɨe'vi'ra' jɨn néijmi'i tyitaatapuéejve'sij, ɨ tɨ tyí'seejre' ɨ Cɨríistu' jimi?
45008033	¿A'tanyíj a'yan tyihuá'xajtzi' a'ɨ́ɨjma ɨ Dios tɨ hua'antyíhuo? Dios pu a'ɨ́ɨn pué'een ɨ tɨ tyámua' hua'uurej.
45008034	¿A'tanyíj puéejtzi huo'tá'sij? a'ɨ́ɨ pu a'ɨ́ɨn pué'een ɨ Cɨríistu' tɨ huamuɨ́', ajta je'en huatájuuriaca', ijíij pu muájca'ta' ɨ Dios ja'séejre', a'ɨ́ɨ pu'ij taatyáhuɨɨre'ej.
45008035	¿A'tanyíj ij tye'entyí'uunaj tɨ'ij ɨ Cɨríistu' quee che' taxɨe'va'aj? ¿Nyi quij tɨ pua'aj tyi'tɨ́j tamuarɨe'ristya'aj, na'ríij tyi'tɨ́j tá'ɨtziitya'aj, ca' tɨ pua'aj je'ej pua'aj máta'uuriaj, nusu tyatájcu, ca' tɨ pua'aj tyej quee je'ej tyéjviicue'ra, ca' tɨ pua'aj tyaj huácui'nyij?
45008036	A'yaa pu tyé'yu'si' ɨ yu'xarij jitze tɨjɨn: Muéetzij jɨme tu a'náj tɨ na'aj á'taca'nyej tyej tyij huácui'nyij, a'yaa mu ta'uurej matɨ'ɨj a'ɨ́ɨmaj ɨ cánya'xɨɨ ɨ maj huá'cui'caa.
45008037	'Ajta néijmi'i jɨme a'íjcɨ, a'yaa tu tyu'tyámue'tɨj a'ɨ́jcɨ jɨme' tɨ ɨ Cɨríistu' taaxɨe've'.
45008038	A'yaa nu tyámua' tya'mua'ree tɨ quee tyi'tɨ́j tye'entyí'uunaj tɨ'ij quee che' ɨ Dios taxɨe'va'aj. Capu ɨ tyaj júuri huatyá'ɨtzeere'en, na'ríij tyaj huácui'nyij, na'ríij ɨ maj tajapuá tyí'huɨɨre' ɨ Dios jimi, na'ríij a'ɨ́ɨmaj ɨ maj tyí'huɨɨre' ɨ tyiyáaru' jimi, je'ej tɨ tyi'rɨcɨj ɨ tɨ tyí'seejre', nusu je'ej tɨ tyi'rɨnyij,
45008039	tɨ pua'aj ɨ tɨ jéetze ájtyee, na'ríij ɨ tɨ jéetze ajo'cátyee ɨ tajityé, tyi'tɨ́j tɨ na'aj tɨ a'yan séejre' ɨ Dios tɨ tyu'taahuaca'. Capu tyi'tɨ́j tye'entyí'uuna ɨ Dios tɨ jɨn taxɨe've' ajta taataséjratyej ɨ Cɨríistu' jimi, a'ɨ́jna ɨ Jesús tɨ tavástara' pué'een.
45009001	'A'yaa nu tzáahuatyi'ra' jɨn tyajá'mua'ixaatye' ɨ Cɨríistu' jimi, canu tyí'hue'taj. Ajta ɨ nyaj jɨn ma'úumuarej jamuan ɨ júuricama'ra' ɨ Dios, a'yaa mu tyi'nye'ixaatye tɨ a'yan tyi'ja'yájna,
45009002	jéehua nu nyaxaamuɨjritye', nyajta a'náj tɨ na'a jajpuéjtzi ɨ nyaxɨéjnyu'caa tzájta',
45009003	a'yaa nu tya'xɨe've tɨ pua'aj ɨ'ríitan na'ráanajchi tɨ Cɨríistu' ma núurɨenyij, tɨ'ij na'antyipuá'ritye'en hua' jitze ma'can ɨ nye'ihuáamua', a'ɨ́ɨjma ɨ maj a'yan cha'ta mana'aj tyítye'raanye nyatɨ'ɨj nyáaj.
45009004	A'ɨ́ɨ mu Israel jitze ajtyáma'can, ajta ɨ Dios huatyóoyojmua'tyej. Dios pu ajta huatyá'ɨtzee hua' jimi a'ɨ́jna tɨ naa séeria'aj ta'raa, ajta hua' jimi tyu'tá' ɨ junyúuca je'ej tɨ tya'ra'nyíiche', majta a'ɨ́ɨmaj, a'yaa mu tya'ancuriá' a'ɨ́jcɨ ɨ nyúucarij ɨ maj jɨn tyí'ijta, majta a'ɨ́jcɨ ɨ ye'rá je'ej maj tyá'na'miche, ajta mui'caa jɨn tyihua'táratziiri'.
45009005	A'ɨ́ɨ mu majta hua' jitze eeráma'can ɨ tahuáasimua'cɨ'ɨj, ajta hua' jitze pu a'yan tye'ráanye a'ɨ́jna ɨ Cɨríistu' tɨ ajta a'ɨ́ɨn pué'een ɨ Dios ɨ tɨ néijmi'i jɨn antyúumua'reej, tyiche' a'náj tɨ na'aj tye'tyójtzi'ria'aj. Che' a'yan tya'ra'nyij.
45009006	'Canu a'yan tyajá'mua'ixaatye' tɨ ɨ nyúucarij quee tyi'tɨ́j huɨɨria'ca'aj ɨ Dios tɨ huo'tá' a'ɨ́ɨjma ɨ maj Israel jitze ajtyáma'can, sulu a'ɨ́ɨmaj ɨ maj a'ɨ́jcɨ jitze eeráanye ɨ Israel, camu néijmi'i jɨ'ré'cajnɨme' a'ɨ́jcɨ jitze ajtyáma'can.
45009007	Camu majta néijmi'i yóojmua'mua' pué'een a'ɨ́jcɨ ɨ Abraham, sulu Dios pu a'yan tyaaté'exaatya'ca'aj tɨjɨn: "A'ɨ́ɨ mu a'ɨ́ɨn pué'eenya' muá'ju'un a yójmua' ɨ maj jitzan eerányejsi a'ɨ́jcɨ ɨ Isaac."
45009008	A'yaa pu'ij tyi'ta'ixaatye' maj quee néijmi'i yóojmua'mua' pué'een ɨ Dios ɨ maj Abraham jitze eeráanyej, sulu a'ɨ́ɨmaj ɨ maj ja'tzaahuatye' a'ɨ́jcɨ ɨ tɨ jɨn Dios tya'tóoratziiri', a'ɨ́ɨ mu a'ɨ́ɨn pué'een ɨ maj yóojmua'mua' pué'een a'ɨ́jcɨ ɨ Abraham.
45009009	Ji'nye Dios pu a'yan tya'tóoratziiri' a'ɨ́jcɨ jimi ɨ Abraham tɨjɨn: "A'náj nyaj nyeríj a'yan tyaaxá'puɨn'tarej, nyáaj nu nyajtáhua'aj ya uvé'nyejsi, ajta ɨ Sara pu arí tyiyóoj ta'me."
45009010	'Ajta quee a'ɨ́ɨ na'aj. A'ɨ́ɨmaj ɨ maj hua'puáj ɨ yóojmua'mua' ɨ Rebeca, a'ɨ́ɨ pu a'ɨ́ɨn pué'eenya'aj ɨ hua'táataj a'ɨ́jna ɨ Isaac,
45009011	Ajta matɨ'ɨj quee xu nánɨe'huacaj ɨ maj hua'pua, matɨ'ɨj quee xu tyi'tɨ́j je'ej uuriáca', tɨ pua'aj tɨ xá'puɨ' een, na'ríij tɨ je'ej pua'aj 'een, a'yaa pu Dios tyaaté'exaa a'ɨ́jcɨ ɨ hua'náanaj tɨjɨn: "A'ɨ́jna tɨ vástɨ', a'ɨ́ɨ pu jaatyáhuɨɨre'sij a'ɨ́jcɨ ɨ tɨ pá'rɨ'ɨj."
45009012	-
45009013	Ajta a'yan tɨjɨn: "Nyáaj nu jaxɨe've' a'ɨ́jcɨ Jacob, nyajta jájcha'ɨɨre' a'ɨ́jcɨ ɨ Esaú." A'yaa pu'ij tye'miteere' je'ej tɨ rɨcɨj ɨ Dios tɨ'ij a'ɨ́ɨn séej avá'huoonyi, je'ej tɨ a'ɨ́ɨn tya'xɨe've', ajta quee a'yan tyaataxáatan je'ej tɨ tyi'tɨ́j tɨ jɨn huarɨ́j.
45009014	'¿Nyi a'ɨ́jcɨ jɨn a'yan tyetyu'taxájta tɨ ɨ Dios quee xá'puɨ' rɨcɨj? Catu xaa nyu'u.
45009015	Ji'nye Dios pu a'yan tyaaté'exaa a'ɨ́jcɨ ɨ Moisés tɨjɨn: "Nyáaj nu tyaatú'uunyi'ra a'tɨ́j tɨ na'a tɨ a'yan tyina'ráanajchi, nyajta nu ja'ancu'vajxɨ'ɨj a'tɨ́j tɨ ajta a'yan tyina'ráanajchi."
45009016	A'yaa pu'ij, capu a'yan tyá'cɨ'tyi ɨ a'tɨ́j a'ɨ́jcɨ jɨme' je'ej tɨ jusɨ́ɨj tyá'xɨe've', nusu je'ej tɨ tyi'tɨ́j jɨn tyi'tyese', sulu je'ej tɨ ɨ Dios tyá'ancu'vajxɨ'ɨj.
45009017	Ji'nye a'yaa pu tye'yu'si' ɨ yu'xarij jitze tɨ ɨ Dios a'yan tyaaté'exaa a'ɨ́jcɨ ɨ rey Egipto tɨ tyeje'ijtaca'aj tɨjɨn: "A'yaa nu rey jɨme' tyimua'antyáarujtye nyej nyij a' jimi huo'taséejratye' ɨ nyaj jɨn néijmi'i putyi'uurej, ajta mej mij néijmi'que' náamua'tyij íiyaj nɨ cháanacaj japua."
45009018	A'yaa pu'ij ɨ Dios tyá'cu've a'tɨ́j tɨ a'yan tya'ráanajchi, ajta a'yan tya'tá'ca tɨ a'tɨ́j a'yan tye'tyánamua ɨ juxɨejnyuu'ca a'tɨ́j tɨ ajta a'yan tya'ráanajchi.
45009019	'Ajta a'tɨ́j pu a'yan tyu'taxájta tɨjɨn: "Tɨ pua'aj a'yan tyi'ja'yájnatan, ¿ji'nye éejnɨme' ɨ Dios ta jitze tyí'pua'ritye', tɨpua'aj a'ɨ́ɨn jusɨ́ɨj a'yan ta'uuriaj?
45009020	Pajta muáaj tyáatɨ', "¿a'tanyíj paj pué'een pej pij a'yan tyí'anyuuste' ɨ Dios jimi? ¿Nyi quij ɨ xá'rij a'yan tyaté'xaatye'si a'ɨ́jcɨ ɨ tɨ jaatyataahuaca' yee: "Ji'nyé éejnɨme' a'yan petyinaatyátaahuaca'?
45009021	A'ɨ́jna ɨ a'tɨ́j tɨ xá'rij tyí'ta'huacaa, a'yaa pu tyu'tóocɨ'puaj tɨ tyu'muárɨe' ɨ xaríj jɨme', tɨ'ij séecan tyú'taahua ɨ xá'rijtzee tɨ naa tyí'seejre', ajta séecan tɨ cha' na'a tɨ na'aj tyí'huɨɨre'.
45009022	'Dios pu a'yan tyá'xɨe've' tɨ taataséjratye tɨ a'ɨ́ɨn néijmi'i putyí'uurej, a'ɨ́j pu jɨn néijmi'i tyo'táviicue'ri' a'ɨ́ɨjma jimi ɨ tɨ a'yan tyihua'tyévijtya'ca' mej mij jo'vetyij.
45009023	A'yaa pu'ij ajta ityájma tyitaataséejra tɨ a'ɨ́ɨn tyamua' tyihuo'tyájto a'ɨ́ɨjma ɨ tɨ huá'ancu'vajxɨ, ajta anaquéej tyamua' táaruj tyej tyij hua' jitze ajtyáma'cantaj ta'ra'nyij.
45009024	A'yaa pu ɨ Dios tyitaatajé, ityájma ɨ tyaj Israel jitze ajtyáma'can, ajta a'ɨ́ɨjma ɨ maj séej chuéj japua ja'ma'can.
45009025	A'yaa pu ajta tyo'tyéyu'xaca' ɨ yu'xarij jitze a'ɨ́jna ɨ Oseas tɨjɨn: A'ɨ́ɨmaj ɨ maj quee nyejitzé ajtyáma'cantaca'aj, a'yaa nu huo'támua'sij tɨjɨn mu'rí nyetyeɨ́tyeristyamua' pué'een, nyajta a'ɨ́ɨjma ɨ nyaj quee hua'xɨe'va'ca', a'yaa nu nyajta tyihuo'taxájtaca' tɨjɨn nyaj hua'xɨe've'.
45009026	Ajta jo' maj a'yan tyihuojo'té'exa ɨ tyeɨ́tye yee: "Mua'aj xu quee nyetyeɨ́tyeristyamua' pue'een, a'yaa mu tyihuo'taxájtaj maj yóojmua'mua' pue'een ɨ Dios tɨ júuri.
45009027	'Ajta a'ɨ́ɨjma ɨ maj Israel jitze ajtyáma'can, Isaías pu a'yan tyihuo'té'exaa tɨjɨn: "Tyij majta jéehua ɨ maj Israel jitze ajtyáma'can, a'yan a'chu tɨ'ɨj ɨ séj tɨ a'áa ja'ajtyáaca' jo'tɨ ja'va'ástɨmee ɨ jajtyí, capu néijmi'caa huɨɨre'en tɨ'ij ɨ Dios hua' japua huatányuunyij,
45009028	ji'nye jiye'tzín pu ɨ Dios néijmi'i antyipuá'ritye'sij tɨ'ij puéejtzi huo'tá'an a'ɨ́ɨjma ɨ maj yan huacháatɨmee ɨ cháanacaj japua."
45009029	A'yájna tɨ'ɨj ajta arí tyu'taxájtaca'aj a'ɨ́jna ɨ Isaías tɨjɨn: Tɨpua'aj ɨ Dios tɨ néijmi'i jɨn antyúumua'ree quee taatá'nyijche, tyej tyij séecan jitze eeráma'cantaj, a'yaa pu'ij ajta tyi'ta'uréenyijche, tɨ'ɨj tyihuo'ruu ɨ maj a'áa jo'cháatɨma'caa a Sodoma majta a Gomorra.
45009030	¿Ji'nye tyetyu'taxájta a'íjna jɨme? Nyi quij a'ɨ́jna jɨme' ɨ tyaj jɨn tya'tzaahuatye', ɨ Dios tyámua' huo'ruu ɨ maj quee tya'tzaahuatye', ɨ maj majta jahuooca'aj mej mij jɨ'ré'nya'aj huatyá'ɨtzeere'en ɨ Dios jimi.
45009031	Majta a'ɨ́ɨmaj ɨ maj Israel jitze ajtyáma'cantaca'aj, ɨ maj a'yan tyá'huooca' ɨ nyúucarij jitze ɨ maj jɨn tyi'ijta mej mij jɨ'ré'nya'aj huatyá'ɨtzeere'en ɨ Dios jimi, a'ɨ́ɨ mu quee ja'ancuriá' ɨ maj jahuooca'aj.
45009032	¿Ji'nye éejnɨme' mequée ja'ancuriá'? A'yaa mu een jɨn huamué'tɨchej maj quee a'ɨ́jna jitze tyi'ca'nyajca ɨ maj jitzan tya'tzaahuatye', sulu je'ej maj tyi'tɨ́j jɨn rɨjcaa.
45009033	A'ɨ́j mu jɨn huamué'tɨchej a'ɨ́jcɨ jɨme' maj jaatyáxaahuataca' a'ɨ́jcɨ ɨ tɨ a'yan tye'yu'si' ɨ yu'xarij jitze tɨjɨn: Nyáaj séej tyévij huata'ítyij a Sión, a'yaa pu tyinaatyáhuɨɨre' tɨ'ɨj ɨ tyetyéj ɨ maj jitzan éjcataj ɨ tyétyaca, ajta ɨ tɨ jitzan tyi'ca'nyej capu jaatatyévi'raste'sij.
45010001	'Nye'ihuáamua', a'yaa nu tya'xɨe've' ɨ nyaxɨéjnyu'caa tzajta', nyajta a'yan tya'huavii ɨ Dios tɨ'ij a'ɨ́ɨn hue'rátoonyi ɨ maj Israél jitze ajtyáma'can.
45010002	A'yaa nu tyámua' tya'mua'ree siaj jéehua jaxɨe've siaj jaatyáhuɨɨre' ɨ Dios, ajta a'ɨ́jna ɨ siaj jɨn jaxɨe've siaj sij a'yan huárɨnyij capu a'ɨ́jna jitze aróoca'nyej ɨ tɨ jɨ're'cajnɨme'.
45010003	Ji'nye caxu jamua'ree tɨ ɨ Dios a'ɨ́ɨn pué'een ɨ tɨ tyámua' hua'uurej ɨ tyeɨ́tye, jujɨ́ɨmua' xu sij a'yan tya'huoo siaj sij jɨ'ré'nya'aj huatyá'ɨtzeere'en, siajta quee a'yan rɨcɨj je'ej tɨ ɨ Dios tyaaxá'puɨ'ɨntare' tɨ'ij a'tɨ́j jɨ'réenya'aj jimi huatyá'ɨtzeere'en a'ɨ́jcɨ jimi.
45010004	Ajta a'ɨ́jna ɨ nyúucarij ɨ maj jɨn tyí'ijta a'ɨ́ɨ pu antyipuá'riaca' tɨ'ɨj ɨ Cɨríistu' yan uve'nyej, a'yaa pu'ij tyíɨ'rij siaj néijmi'i tyámua' tyityeetyá'ɨtzeere'en a'ɨ́jcɨ jɨme' siaj tya'antzaahuatye'en ɨ Cɨríistu' jimi.
45010005	'Ajta tɨ'ij a'tɨ́j tyámua' tyu'tyá'ɨtzeere' a'ɨ́jna jitze huatama'can ɨ nyúucarij ɨ maj jɨn tyi'ijta, Moisés pu a'yan tyo'tyéyu'xaca' tɨjɨn: A'tɨ́j tɨ ja'rá'astijre' a'ɨ́jcɨ ɨ nyúucarij ɨ maj jɨn tyí'ijta, a'yaa pu tyúuxɨe've' tɨ néijmi'i a'ɨ́jcɨ jitze aróoca'nyej ɨ nyúucarij.
45010006	Ajta ɨ tɨ jɨn a'tɨ́j tyámua' tyu'tyá'ɨtzeere'en a'ɨ́jna jimi ɨ maj jitzan tya'tzaahuatye', a'yaa pu tya'xaj tɨjɨn: "Capaj a'yan tyi'mua'ajca mua' tzájta' yee: ¿A'tanyíj tajapuá jo'ojnyésij? ta'aj ij yajava'cájnyejtye' a'ɨ́jcɨ ɨ Cɨríistu',"
45010007	na'ríij yee: ¿A'tanyíj ajo'cárutyij tyétya'ɨmua? ta'aj ij je'tátoonyi ɨ Cɨríistu' hua' tzata' ɨ maj meríj huácuij."
45010008	Tyi'tajnyi na'aj putyi'xaj ɨ tɨ a'yan yee: "A'ɨ́jna ɨ nyúucarij a jimi pu séejre', ajta a'ɨ́jcɨ jitze ɨ paj jɨn ma'úumua'rej ajta a'xɨéjnyu'caa tzajta." A'íi pu a'ɨ́ɨn pué'een ɨ nyúucarij tyaj jitzan tya'tzaahuatye' tyajta hua'ixaatye'.
45010009	Tɨ pua'aj a'yan petyu'taxáj yee Jesús pu tavástara' pué'een, pajta a'xɨéjnyu'caa tzajta tya'anaahuatye'en tɨ ɨ Dios jaatájuuritye, aj pu ɨ Dios mui'rátoosij.
45010010	A'yaa pu tyúuxɨe've' paj a'xɨéjnyu'caa jɨn tya'antzaahuatye'en tɨ'ɨj muáahuɨɨre'en, pajta mua'tyenyij jɨn jaataxáj tɨ ɨ Jesús a'ɨ́ɨn pué'een ɨ Cɨríistu', aj pu'ij Dios a japua huatányuusij.
45010011	'A'yaa pu tye'yu'si' ɨ yu'xarij jitze tɨjɨn: "A'tɨ́j tɨ tya'tzaahuatye' ɨ Cɨríistu' jimi, capu a'náj huatóotyevi'ra'astaj."
45010012	Majta juxa'aj ma'na'aj een ɨ tavástara' jimi, a'ɨ́ɨmaj ɨ maj Israel jitze ajtyáma'can, majta ɨ maj séej chuéj japua ja'ma'can, ji'nye sɨ́ɨj pu'uj a'ɨ́ɨn pué'een ɨ tɨ néijmi'caa tavástara', ajta néijmi'i tyihua'tá'ca je'ej tɨ sɨ́ɨj ajta sɨ́ɨj tyaatá'huaviiraj.
45010013	Ji'nye a'yaa pu tye'yu'si' tɨjɨn: "A'tɨ́j tɨ na'aj tɨ a'yan tyaatá'huoosij ɨ tavástara' jimi, Dios pu japuan huatányuusij."
45010014	Ajta ¿ji'nyé tyíɨ'rij maj huatyényuunyij ɨ tavástara' jimi, tɨ pua'aj me quee xu jimi tya'tzaahuatye'? ¿Ajta ji'nye tyíɨ'ri mej mij jimi tya'antzaahuatye'en, tɨ pua'aj me quee xu jaanamuajri' tɨ a'tɨ́j jitzan huatama'can tyihuo'ixaatye'en? ¿Ajta ji'nye metya'namuajran, tɨ pua'aj quee a'tɨ́j huo'ixaatye'en ɨ nyúucaria'ra' ɨ Dios?
45010015	¿Ajta ji'nye metyihua'ixaatye'en ɨ nyúucarij tɨ pua'aj mequée huata'ítyi'huaj mej mij hua' jimi ujo'ju'? A'ɨ́j pu jɨn a'yan tye'yu'si' ɨ yu'xarij jitze tɨjɨn: "Huápuɨ'ɨj mu naa huase'rin a'ɨ́ɨmaj ɨ maj huata'ítyi'huaj mej mij huo'ixaatye'en ɨ nyúucaria'ra' ɨ tavástara'."
45010016	'Ma ajta, camu néijmi'i ja'antzaahuaj ɨ nyúucaria'ra ɨ Dios. A'yaa pu tyi'een tɨ'ɨj tyu'taxájtaca' a'ɨ́jna ɨ Isaías tɨjɨn: "Tavástara', ¿a'tanyíj ja'antzaahuatye'sij ɨ nyúucarij ɨ tyaj tyeríj huo'té'exa?"
45010017	A'yaa pu'ij tyi'een, aj pu ɨ a'tɨ́j tya'antzaahuatye'sij tɨ'ɨj jáanamuaj ɨ nyúucarij, ajta a'ɨ́jna ɨ nyúucarij a'ɨ́j pu jimi eeráma'can ɨ nyúucaria'ra' jitze ɨ Cɨríistu'.
45010018	'Nyajta nyáaj a'yaa nu tyi'ihuo' tɨjɨn: ¿Nyi quij me quee jáanamuajri' ɨ nyúucarij? Ji'nye mijta máanamuajri'. A'yaa pu tyá'xaj ɨ yu'xarij jitze tɨjɨn: Néinjapua japua pu huánamuajre ɨ hua'nyuuca, ajta hua'nyuuca, a'áa pu ɨmuá jo'namuajre' jo' tɨ ɨ cháanacaj joo'ástɨmee.
45010019	Nyajtáhua'aj nu a'yan tyu'ta'ihuo'sij tɨjɨn: ¿Nyi quij me quee jáamua'reeri' a'ɨ́ɨmaj ɨ maj Israel jitze ajtyáma'can? anaquéej pu ɨ Moisés a'yan tyu'taxájtaca' tɨjɨn: Nyáaj nu jamuaatá'sij siaj sij tyíchueerej a'ɨ́ɨjma jimi ɨ maj quee chájta'naj pué'een, nyajta jamuaatá'sij siaj tyinyínyu'caj a'ɨ́ɨjma jimi ɨ maj quee jaxɨe've maj tyihuojo'iteej mua'ra'nyij.
45010020	Ajta ɨ Isaías, a'yaa pu tya'huóoca'an tɨ a'yan tyu'taxáj tɨjɨn: A'ɨ́ɨmaj ɨ maj quee nyahuoca'aj, a'ɨ́ɨ mu naatyoj, nyajta a'ɨ́ɨjma jimi huatányesejrataca' ɨ maj quee nyéetzij nye'ihuo'ca'aj.
45010021	Ajta ɨ Isaías a'yaa pu tyihuo'taxájtaca' a'ɨ́ɨjma ɨ maj Israel jitze ajtyáma'can tɨjɨn: "A'náj tɨ na'aj nu huo'tyáhuɨɨ ɨ maj séej chájta'naj jitze ja'chej ɨ maj quee tyu'namuaj majta quee tyihuojo'itej."
45011001	'A'yaa nu nyijta ijíij tyajá'mua'ihuo': ¿Nyi quij ɨ Dios arí ma huoohuá'xɨj a'ɨ́ɨjma ɨ maj tyeɨ́tyeristyamua'mua' pué'een? Capu xaa nyu'uj. Nyáaj nu nyajta Israel jitze ajtyáma'can, nyajta ɨ Abraham jitze eeráma'can, nyajta hua' jitze ajtyáma'can a'ɨ́ɨjma ɨ maj Benjamín jitze eeráama'can.
45011002	Tɨ'ɨj na'aj ja'cua ɨmua', Dios pu a'yan tyihuo'taxájtaca' a'ɨ́ɨjma ɨ maj Israel jitze ajtyáma'can maj tyeɨ́tyeristyamua' pué'eenya'aj, ajta ijíij capu eexu mahuoohuá'xɨj. ¿Nyi sequee jamua'ree je'ej tɨ tye'yu'si' ɨ yu'xarij jitze a'ɨ́j tɨ á'xaj ɨ Elías, tɨ'ɨj a'yan tyaatáhuaviiri' ɨ Dios tɨ'ij a'ɨ́ɨn puéejtzi huo'ta'an a'ɨ́ɨjma ɨ maj Israel jitze ajtyáma'can? A'yaa pu tyu'taxájtaca' tɨjɨn:
45011003	"Nyavástara', mu'rí huo'cui a'ɨ́ɨjma ɨ maj muéetzij jitze ma'can tyí'ixaj, majta jaatyú'uunaxɨj ɨ maj japuan tyí'mu'vejritaca, nyáaj nu'uj nyij nyasɨ́ɨj huatyá'ɨtzee nyajúurij, majta mu mij nyéetzij meríj nyeje'catamuɨ'ɨj."
45011004	Ajta ɨ Dios a'yaa pu tyu'tanyu tɨjɨn: "Nu'ríj aráhua'pua vi'ra'aj ɨ tyeɨ́tye ava'huoj ɨ maj quee a'náj janajchaca' a'ɨ́jcɨ ɨ Baal."
45011005	A'yaa mu cha'ta mana'aj cɨ́ɨ tyí'tyeseejre' ijíij ɨ maj tyeɨ́tyeristyamua'mua' pué'een, a'ɨ́ɨmaj ɨ tɨ Dios juxɨe'vi'ra' jɨn hua'antyíhuo.
45011006	Ajta tɨ pua'aj ɨ Dios hua'antyíhuo juxɨe'vi'ra' jɨme', capu che' a'ɨ́jna jɨme' je'ej maj tyityetyúucha'ɨɨca'aj, ji'nye tɨpua'aj a'yan tyi'eenye', capu che' tyi'tɨ́j je'ej tyi'huɨɨre' ɨ tɨ jɨn Dios hua'antyihuo juxɨe'vi'ra' jɨme'.
45011007	'¿Ji'nye na'quij? A'ɨ́ɨmaj ɨ maj Israel jitze ajtyáma'can camu ja'ancuriá' ɨ maj jahuooca'aj, majta a'ɨ́ɨmaj ɨ Dios tɨ hua'antyíhuo, a'ɨ́ɨ mu xaa ja'ancuriá'. Ji'nye ɨ séecan huápuɨ'ɨj mu quee tyihuojo'iteeca'aj,
45011008	a'yájna tɨ'ɨj tya'xaj ɨ yu'xarij jitze tɨjɨn: "Dios pu a'yan huó'ruu mej mij quee tyámuamua'ria'aj, a'yaa mu mij mooj ijíij een, capu je'ej hua'miteeraste' ɨ maj jaséej camu majta yo'itej ɨ maj janamuaj."
45011009	A'yaa pu ajta tyaataxájtaca' a'ɨ́jna ɨ David tɨjɨn: Miche' a'ɨ́jna jɨn huavívi'huaj ɨ maj jɨn tyi'ye'estyaa, mej mij jo'vatzij ajta je'en puéjtzi huo'cɨ'tyij.
45011010	Miche' aracúcu'nyij mua'ra'nyij mej mij quee che' ma'unyéjnye'rij, Miche' quee che' pu jooriajva' ɨ maj jɨn jajpuéetzi mua'ju' jusen jɨme'.
45011011	'A'yaa nu nyijta ijíij tyajá'mua'ihuo' tɨjɨn: ¿Nyi quij huápuɨ'ɨj néijmi'i jɨn muo'vatzɨj ɨ maj Israel jitze ajtyáma'can tɨ'ɨj hua' japua rájve ɨ puéjtzi? Capu xaa nyu'uj. Sulu matɨ'ɨj a'ɨ́ɨmaj quee a'yan huarɨ́j ɨ maj Israel jitze ajtyáma'can, a'ɨ́ɨjma pu'ij huáhuɨɨ ɨ maj séej chuéj japua ja'ma'can mej mij júuri huatyá'ɨtzeere'en, ajta mej mij a'ɨ́jna jɨn tyichueerej ɨ maj Israel jitze ajtyáma'can.
45011012	A'yaa pu'ij tyu'tyáhuɨɨ a'ɨ́jna ɨ maj jɨn huamué'tɨchej a'ɨ́ɨmaj ɨ maj Israel jitze ajtyáma'can, mej mij a'ɨ́jna jɨn huo'tyáhuɨɨre'en a'ɨ́ɨjma ɨ maj séej chuéj japua já'ma'can, jéetze pu'ij tyámua' tye'mej a'ɨ́ɨjma jimi a'ájna xɨcájra' tɨ'ɨj tyámua' hua'uuren a'ɨ́ɨjma ɨ maj Israel jitze ajtyáma'can.
45011013	'Ajta tyi'tɨ́j nu ja'muaté'exaatye'ej mua'ajma mu siaj quee Israel jitze ajtyáma'can. Ji'nye Dios pu a'ɨ́ɨjma jimi naata'ítyaca' ɨ maj quee Israel jitze ajtyáma'can, a'ɨ́j nu jɨn jéehua jaxɨe've' nyaj a'ɨ́jna jɨn jamuatyáhuɨɨre'en.
45011014	A'yaa nu een tya'xɨe've' mej mij séecan ɨ nyetyeɨ́tyeristyamua' jamua'anchueere'en mua'ajma, mej mij majta a'ɨ́ɨmaj tyá'antzaahuatye'en.
45011015	Ji'nye tɨ'ɨj ɨ Dios mahuoohuáxɨ a'ɨ́ɨjma ɨ maj Israel jitze ajtyáma'can, a'yaa pu tyu'tyáhuɨɨ mej mij majtáhua'aj ajtyáxɨɨrej ɨ Dios jimi a'ɨ́ɨjma ɨ maj séej chuéj japua ja'ma'can, ¿ji'nye tyé'me tɨ'ɨj ɨ Dios ajtáhua'aj tyámua' tyihuo'tyéjeeve a'ɨ́ɨjma ɨ maj Israel jitze ajtyáma'can? A'yaa pu tye'mej tɨ ɨ Dios huotájuuritye'sij a'ɨ́ɨjma ɨ maj meríj huácui'ijcaa
45011016	Ji'nye tɨpua'aj a'tɨ́j jaatámu'vejritaj ɨ Dios jimi a'ɨ́jna ɨ pan ɨ tɨ anaquéej jaatyátahuaca', néijmi'i pu ajta ɨ cuéjtzij huatámu'vejrityi'huaca'. Tɨ pua'aj ɨ Dios jimi huatámu'vejrityi'huaj ɨ náana'ra' ɨ cɨyéj, néijmi'i pu ɨ cɨyáara' ajta huatámu'vejrityi'huaj.
45011017	'A'ɨ́jna ɨ aseitúunaj, ɨ maj a'ɨ́ɨn pué'een ɨ maj Israel jitze ajtyáma'can, a'yaa mu je'cácaa tye'entyiná'axɨ ɨ pi'istáara', majta je'en séej antyiví'ijtye ɨ pi'istáa tɨ séej jitze ma'cantaca'aj ɨ aseitúunaj tɨ jusɨ́ɨj ajnyéj, mua'aj xu a'ɨ́ɨn pué'een. A'yaa xu seríj a'ɨ́jcɨ jitze tyitye'ejtyáma'can ɨ aseitúunaj, ɨ Dios tɨ jimi ajtyáma'can.
45011018	Ajta caxu a'ɨ́jna jɨn óotzaahuatya'a, siaj seríj a'ɨ́jcɨ jitze ajtyáma'can. Tɨpua'aj a'yan siarɨ́jca, xo'támua'ree tɨ quee muá'ajma jitze aróoca'nye ɨ náana'ra' a'ɨ́jcɨ ɨ cɨyéj, sulu mua'aj xu a'ɨ́jcɨ jitze aróoca'nye ɨ náana'ra'."
45011019	'Tyij sequee a'yan tyu'taxájta yee: "Séecan mu ɨ pi'istaa antyiná'axɨ mej mij nyéetzij na'antyiví'ijtye'en ɨ cɨyéj jitze".
45011020	A'yaa pu tyi'ja'yájna, ajta a'yaa mu huó'ruu ji'nye camu tya'tzaahuatya'ca'aj, siajta mua'aj a'yaa xu a'ɨ́jcɨ jitze tyitye'ejtyáma'can a'ɨ́jcɨ jɨme' siaj tyá'tzaahuatye'. A'ɨ́j xu jɨn quee óotzaahuatya'a, sulu siata'aj jáatzɨɨnye'en ɨ Dios.
45011021	Ji'nye capu ɨ Dios tyaatú'uunyi'ri' a'ɨ́jcɨ ɨ pi'istáa ɨ tɨ ajtanyájxɨ ɨ cɨyéj jitze tɨ tyámua' een, capu 'ij ajta mua'ajma tyajamuaatú'uunyi'raj.
45011022	Siata'aj a'ɨ́jcɨ jitze tyu'mua'tyi ɨ tɨ jɨn ɨ Dios jamua'ancu'vajxɨ, ajta ca'nyíin jɨn tyi'ijta. Ca'nyíin pu jɨn tyihuo'ta'ij a'ɨ́ɨjma ɨ maj ootyá'ɨtzee, ajta mua'ajma jamua'ancu'vajxɨ. A'yaa pu'ij tyúuxɨe've' siaj a'ɨ́jcɨ jitze aróoca'nyej ɨ tɨ jɨme' ɨ Dios tyámua' tyajamuaatá', na'ríij sequee a'yan huárɨnyij a'ɨ́ɨ pu ajta ma jamúuhuaaxɨj.
45011023	Ajta tɨ pua'aj a'ɨ́ɨmaj ɨ maj Israel jitze ajtyáma'can majtáhua'aj tya'antzaahuatye'en, Dios pu ajtáhua'aj hua'antyiví'ijtye'sij, ji'nye a'ɨ́ɨ pu jaayí'tɨn tɨ a'yan huárɨnyij.
45011024	Ji'nye muá'ajma pu ɨ Dios jamua'antyína'xɨ a'ɨ́jcɨ jitze ɨ cɨyéj tɨ jusɨ́ɨj ajnyéj, tɨ'ij jamua'antyiví'ijtye'en a'ɨ́jcɨ jitze ɨ séej ɨ maj ja'tyáhuii, majta a'ɨ́ɨmaj ɨ maj Israel jitze ajtyáma'can, ɨ maj anaquéej ajtyáma'cantaca'aj a'ɨ́jcɨ jitze ɨ cɨyéj, jéetze pu'ij ɨ'ríj tɨ ɨ Dios ajtáhua'aj hua'antyiví'ijtya'xɨ'ɨn a'ɨ́jcɨ jitze ɨ cɨyéj, mej mij majtáhua' jitzan ajtyama'cáantaj muá'ra'nyij.
45011025	'Nye'ihuáamua', a'yaa nu tya'xɨe've' siaj yo'itée xá'ra'nyij a'ɨ́jna ɨ tɨ avíitzi' ɨ Dios jimi, siaj sij quee tyi'tɨ́j jɨn óotzaahuatya'aj. A'ɨ́ɨmaj ɨ maj Israel jitze ajtyáma'can je'caj mu quee tyihuojo'itej, a'yaa pu tyihuo'ruuj mej mij séecan tya'antzaahuatye'en ɨ maj quee Israel jitze ajtyáma'can.
45011026	Tɨ'ɨj a'yan tya'ra'nyij, néijmi'caa pu huɨɨre'en a'ɨ́ɨjma ɨ maj Israel jitze ajtyáma'can, ji'nye a'yaa pu tye'yu'si' ɨ yu'xarij jitze tɨjɨn: A'ɨ́jna ɨ tɨ hui'rátoosij a'áa pu jova'ma'aj já'me a Sión, ajta je'en huo'tyáhuɨɨre'sij a'ɨ́ɨjma ɨ maj Jacob jitze eeráama'can.
45011027	A'íi pu a'ɨ́ɨn pué'een ɨ nyaj jɨn tya'tányaratziiraj a'ɨ́ɨjma jimi nyatɨ'ɨj tyihuo'tú'uunyi' ɨ maj jɨn quee xa'puɨ' huarɨ́j.
45011028	'Ajta a'ɨ́jna jitze ma'can ɨ nyúucarij ɨ tɨ jɨn ɨ Dios hui'rátoosij, a'ɨ́ɨ mu ja'ájcha'ɨɨre' ɨ Dios ɨ maj Israel jitze ajtyáma'can, a'yaa mu a'ɨ́jcɨ jɨn huarɨ́j tɨ'ij ajta mua'ajma jamuáahuɨɨre'en, ajta ɨ Dios óoche' pu huá'xɨe've' a'ɨ́ɨjma, ji'nye a'ɨ́ɨjma pu antyíhuoo ɨ hua'huosimua'cɨ'ɨj.
45011029	Ji'nye ɨ tɨ Dios huo'ta', capu huáari'raj, capu ajta jo'rió'uunaj ɨ nyúucarij ɨ tɨ jɨn huo'tajé.
45011030	A'ájna ɨmua xu siajta mua'aj quee ja'rá'astijre ɨ Dios, ajta ijíij maj quee ja'astijre' ɨ maj Israel jitze ajtyáma'can, Dios pu'ij arí ajta mua'ajma jamuá'ancu'vajxɨ.
45011031	A'yaa mu cha'ta mana'aj mij ijíij quee tya'astijre', ta'aj ij ɨ Dios jamua'ancuvajxɨ'ɨn, ajta je'en hua'ancu'vajxɨj a'ɨ́ɨjma a'yájna tɨ'ɨj arí mua'ajma tyajamuá'ancu'vajxɨ.
45011032	Ji'nye Dios pu juxa'aj na'aj tyihuo'xɨjtyej ɨ maj jɨn ootyá'ɨtzee a'ɨ́jcɨ jimi, a'yaa pu'ij ajta juxa'aj na'aj néijmi'icaa tya'ancu'vaxɨ'sij.
45011033	'Jéehua pu huápuɨ'ɨj tyu'yí'tɨn ɨ Dios, néijmi' pu tyo'mua'ree. Capu a'tɨ́j jaayi'tɨn tɨ jaataxáj je'ej tɨ a'ɨ́ɨn tya'xa'puɨ'ɨntare', nusu tɨ yo'itée já'ra'nyi je'ej tɨ ajóo'en ɨ Dios jimi.
45011034	¿A'tanyíj jamua'ree je'ej tɨ een ɨ mua'tzíiria'ra' ɨ Dios? ¿A'tanyíj jaayi'tɨn tɨ tyámua' tyée'ixaatye'en?
45011035	¿A'tanyíj anaquéej tyi'tɨ́j jaata' ɨ Dios tɨ'ij a'yan tyuuxɨé'va' tɨ jaatátuiire'en?
45011036	Ji'nye néijmi'i pu a'ɨ́jcɨ jimi tyajama'can ɨ Dios, a'ɨ́ɨ pu néijmi'i tyu'taahuaca' ajta néijmi'i jimi tyi'séejre'. Tyiche' a'náj tɨ na'aj tye'tyojtzi'ria'aj ɨ Dios. Che' a'yan tya'ra'nyij.
45012001	'A'yaa nu nyij nye'ihuáamua' tyajá'muahuavi, a'ɨ́jna jɨme' ɨ tɨ jɨn ɨ Dios jamua'ancu'vajxɨ siaj a'yan tyityaatóosejrata tɨ'ɨj mu'véjri tɨ júurij, ɨ tɨ ajta náa een ɨ Dios jimi. A'yaa pu tyúuxɨe've' siaj a'yan huárɨnyij siaj sij júuri huatóomu'vejrita.
45012002	Caxu che' a'yan tyityetyúucha'ɨɨ matɨ'ɨj a'ɨ́ɨmaj ɨ maj yan séejre' ɨ cháanacaj japua, sulu siata'aj seequé metyityoomuámua'ria'aj siajta seequé tyi'tyechajca siata'aj sij jáamua'ree je'ej tɨ ɨ Dios tya'ajxɨe'vi'ra' ɨ tɨ náa een, ɨ tɨ tya'ráanajchi, ajta siaj sij quee tyi'tɨ́j jɨn á'ɨtzeeria'aj.
45012003	'A'ɨ́jcɨ jɨme' ɨ tɨ jɨn ɨ Dios tyinaa'íjca juxɨe'vi'ra' jɨme', a'yaa nu tyaja'mua'ixaatye' néijmi'caa muá'ajma tɨ quee sɨ́ɨj tyi'tɨ́j jɨn óotzaahuatya'a. Sulu siata'aj tyámua' me tyityoomuámua'ria'aj, siajta a'ɨ́jcɨ jitze tyu'mua'tyij je'ej tɨ tyi'tɨ́j jɨn ɨ Dios tyajamuaatajé siatɨ'ɨj jimi tya'antzaahuaj.
45012004	Ji'nye a'yájna tɨ'ɨj ɨ tatyévira'aj een, capu sɨ́ɨj na'a ɨ tɨ jitzan tyi'séejre', capu ajta juxa'aj na'aj tyi'huɨɨre',
45012005	a'yaa tu cha'ta na'aj een ityaj, tyij tyajta mui'ij, séej tu'uj tyévira' pué'een ɨ Cɨríistu' jimi, a'yaa tu tyij séej tyana'aj tyévira'aj jitze néijmi'i tyitye'ejtyáma'can.
45012006	'Ajta ɨ Dios quee juxa'aj na'a tyitaata'aj ɨ tyaj jɨn jaatyáhuɨ're, sulu a'yaa pu je'ej tɨ a'ɨ́j tya'ránajchaca' séej jimi ajta séej. A'ɨ́j pu jɨn tɨ pua'aj ɨ Dios a'yan tyitaata'an tyej tyij jitzan ma'can tyu'taxáj, tyiche' jitzán ma'can tyu'taxáj a'chu tyej tya'tzaahuatye',
45012007	tɨ pua'aj a'yan tyitaata'an tyej tyij séecan hua'tyáhuɨɨre', tyiche' tyámua' tyihuo'tyáhuɨɨre'. Ajta ɨ tɨ a'yan tyaacɨ́'ɨj tɨ tyihuó'mua'atyej, che' tyámua' tyihuó'mua'atyej,
45012008	ajta ɨ tɨ a'yan tyáacɨ'ɨj tɨ ca'nyíjra'aj huo'tá'an ɨ séecan, che' ca'nyíjra'aj huo'tá'an. Ajta ɨ tɨ a'yan tyaacɨ'ɨj tɨ a'ɨ́ɨjma tyu'tapuéejve'en ɨ maj quee je'ej tyéjviicue', che' quee ootzáahuatya'aj a'yan rɨjca, ajta ɨ tɨ a'ɨ́jna jɨn antyúumua'ree tɨ tyihuo'ta'íjtye', che' tyámua' tyi'tyúucha'ɨɨ, ajta a'ɨ́jna ɨ tɨ huá'huɨɨre' ɨ maj japuejtzitarej, che' jutyámua'va'aj a'yan huárɨnyij.
45012009	'Siata'aj tzáahuatyi'ra' jɨn huóoxɨe've' séej siajta séej. Siajta jaatáxaahuata' a'ɨ́jcɨ ɨ tɨ je'ej pua'aj een, siajta je'en ja'rá'astijre' a'ɨ́jcɨ ɨ tɨ xá'puɨ'.
45012010	Siata'aj a'yan tyityahuóoxɨe've' séej siajta séej tɨ'ɨj siaj tyámua' naa tyityúu'ihuáamua'taj, siajta tzáahuatyi'ra'aj ju jimi tyícha'ɨɨj.
45012011	'Xaatyóoca'nyej, caxu ju'xaahuata siaj jaahuɨɨria'aj ɨ tavástara' a'ɨ́jna jitze xa'róoca'nyaaj ɨ júuricama'ra' ɨ Dios.
45012012	'Siata'aj huóotyamua've'en a'ɨ́jcɨ jɨme' siaj tyi'ijchó've' ɨ Dios jimi, siajta tyo'táviicue' ɨ siaj jɨn jajpuéetzi, a'náj tɨ na'aj xu jahuaviira ɨ Dios.
45012013	Siata'aj tyihuo'tá'an tyi'tɨ́j tɨ ɨ séecan tyihua'ɨtziitye' ɨ maj ja'mua jitze ajtyáma'can, siajta tyámua' náa tyihuo'tyéjeeve ɨ maj ja'muamuaarej.
45012014	Tyámua' xu naa tyihuo'tyéjeeve a'ɨ́ɨjma ɨ maj je'ej pua'aj ja'mua'uure. Caxu puéjtzi huatá'care'en sulu tyámua' xu' tyihuo'tá'an.
45012015	'Siajta huatóotyamua've'en a'ɨ́ɨjma jamuan ɨ maj jutyamua've', siajta huatóoxaamujritye'en a'ɨ́ɨjma jamuan ɨ maj juxaamujritye'.
45012016	'Tyámua' xu huojo'mua'raj séej siajta séej. Caxu óotzaahuatya'aj, sulu siata'aj antyóosɨɨre'en hua' jamuan ɨ maj quee tyi'tɨ́j jɨn tyityetyu'uj. Caxu a'yan tyityóotzaahuatya'aj yee siaj nu'uj jéehua tyu'yí'tɨn.
45012017	'Tɨ pua'aj a'tɨ́j je'ej pua'aj já'mua'uuria, caxu a'yan cha'ta siana' mua'aj je'ej pua'aj ja'uuria. A'ɨ́j xu jɨn tyi'tyesa'aj siaj sij tyámua' tyityetyúucha'ɨɨj néijmi'icaa jimi ɨ tyeɨ́tye.
45012018	Siata'aj a'yan huárɨnyij a'chu siaj a'yan tya'ajxɨe'vi'ra', siaj sij tyámua' huojo'mua'raj néijmi'caa ɨ tyeɨ́tye.
45012019	Nye'ihuáamua' mu nyaj ja'muaxɨe've', caxu puéejtzi jatá'care'en ɨ a'tɨ́j tɨ je'ej pua'aj jamuáaruu, sulu che' ɨ Dios puéejtzi jaatá'an, ji'nye a'yaa pu tyé'yu'si' ɨ yu'xarij jitze tɨjɨn: "A'yaa pu nyéetzij tyí'nyacɨ'pua nyaj puéejtzi jaatá'an a'ɨ́jcɨ ɨ tɨ je'ej pua'aj mua'uure, nyáaj nu tyi'najchitan, a'yaa pu tyi'xaj ɨ tavástara'."
45012020	A'yaa pu ajta tye'yu'si' tɨjɨn: "Tɨ pua'aj í'cuata a'ɨ́jna ɨ tɨ muájcha'ɨɨre', pata'aj tyáacue'tyej, na'ríij ajta í'mu'u pata'aj jajtyí jaatá'an, a'yaa paj huárɨnyij tɨ'ɨj a'ɨ́ɨn huatóotyevi'ra'astaj."
45012021	Capaj tyi'tá'caren' tɨ a'ɨ́ɨn mua'antyimue'tɨn ɨ tɨ je'ej pua'aj een. Sulu pata'aj ja'antyimue'tɨn a'ɨ́jcɨ tɨ je'ej pua'aj een a'ɨ́jcɨ jɨme' ɨ tɨ xá'puɨ'.
45013001	'A'yaa pu tyúuxɨe've' siaj néijmi'i hua'rá'astijre'en a'ɨ́ɨjma ɨ maj tyi'tɨ́j jɨn antyúumua'ree. Ji'nye Dios pu a'yan tyihua'antyihuoj, a'ɨ́ɨ pu a'ɨ́jna jɨn tyihua'antyáarujtye.
45013002	A'ɨ́j pu jɨn a'ɨ́jna ɨ tɨ quee hua'astijre a'ɨ́ɨjma ɨ maj tyityatatyíj, a'ɨ́j pu quee ja'astijre' je'ej tɨ ɨ Dios tyu'ta'íjtaca'. Majta ɨ maj quee tya'astej maj a'yan huárɨnyij, puéjtzi pu hua'japua rávejsi,
45013003	ji'nye ɨ maj tyityatatyíj camu a'ɨ́jna jɨn antyúumuarej mej mij a'ɨ́ɨjma muaritya'aj ɨ maj tyámua' tyityetyúucha'ɨj, sulu a'ɨ́ɨjma ɨ maj je'ej pua'aj tyityetyúucha'ɨj. ¿Nyi a'yan petyá'xɨe've' paj quee hua'tzɨɨnya' a'ɨ́ɨjma ɨ maj tyityatatyíj? Tyámua' paj tyiyía'cha'ɨɨj aj mu mij ɨ maj tyityatatyíj jamua'reeren paj quee tyi'tɨ́j jɨn á'ɨtzeere',
45013004	ji'nye a'ɨ́ɨ pu ɨ Dios jimi tyi'tyeejvee tɨ'ij muáacha'ɨɨn. Ajta tɨ pua'aj je'ej pua'aj petyi'tyíacha'ɨj, aj paj xaa hua'tzɨ́ɨnya' puá'mej, ji'nye a'ɨ́ɨ pu a'ɨ́jna jɨn antyúumua'reej tɨ'ij puéejtzi muaatá'an, a'ɨ́j pu jɨn tyi'huɨɨre' ɨ Dios jimi, ta'aj ij Dios jitze ma'can puéejtzi huo'tá'an a'ɨ́ɨjma ɨ maj je'ej pua'aj tyityetyúucha'ɨj.
45013005	A'ɨ́j pu jɨn a'yan tyúuxɨe've' siaj hua'rá'astijre'en a'ɨ́ɨjma ɨ maj tyityatatyíj, caxu a'ɨ́j siana'aj jɨme' mej mij quee puéjtzi jamuaata'an, sulu siaj sij a'ɨ́jna jɨn ja'rá'astijre'en ɨ Dios.
45013006	A'ɨ́j xu jɨn mua'aj tyí'najchita a'ɨ́ɨjma jimi ɨ maj tyityatatyíj, ji'nye a'ɨ́ɨ mu tyí'huɨɨre' ɨ Dios jimi, majta a'náj tɨ na'aj a'ɨ́jna jɨn 'antyúuma'rej.
45013007	'Siata'aj a'yan tyihuo'ta'an séej siajta séej je'ej tɨ tya'ráanachij. Tɨ pua'aj petyé'cha'ɨj a'ɨ́ɨjma jimi ɨ maj tyityatatyíj, pata'aj tyihuo'nájchitye'en, na'ríij mámuajijva'aj a'ɨ́jcɨ jɨme' ɨ paj tyí'to'raca, pata'aj pajta a'ɨ́jcɨ jɨn tyu'nájchi, pajta tzáahuatyi'ra'a jimi tyícha'ɨj a'ɨ́ɨjma jimi ɨ tɨ a'yan tyúuxɨe've' paj huo'tyátzaahuatye'en, pajta tyámua' tyihuo'tyéjeeve a'ɨ́ɨjma ɨ tɨ a'yan tya'ráanajchi paj tyámua' tyihuo'tyéjeeve.
45013008	'Caxu a'tɨ́j tye'cha'ɨɨria'aj, a'ɨ́j xu'uj jɨn tyóocha'ɨɨria'aj siaj tyámua' naa tyityahuóoxɨe've'en séej jamuan siajta séej, ji'nye a'ɨ́jna ɨ tɨ hua'xɨe've' ɨ juxá'aj tyeɨ́tye a'ɨ́ɨ pu arí ja'rá'astej a'ɨ́jcɨ ɨ nyúucarij ɨ maj jɨn tyi'ijta.
45013009	A'yaa pu tya'xaj ɨ nyúucarij ɨ maj jɨn tyi'ijta tɨjɨn: "Capaj axana'cɨria'aj," "capaj tyí'tyacui'caj," "capaj tyí'nahua'aj," "capaj tyí'nyacua'tzaj," néijmi'i ɨ nyúucarij tɨ a'yan een, ajtáhua'aj ɨ séecan, séej pu'uj jitze ɨ nyúucarij aróo'astej ɨ tɨ a'yan tye'yu'si' tɨjɨn: "Pata'aj a'yan tyaaxɨe've' ɨ axa'aj tyévij, ja'yájna patɨ'ɨj asɨ́ɨj tyía'axɨe've'."
45013010	A'ɨ́jna ɨ tɨ tzáahuatyi'ra' jɨn hua'xɨe've' ɨ juxa'aj tyeɨ́tye, capu je'ej pua'aj hua'uurej ɨ tyeɨ́tye, a'ɨ́j pu jɨn néijmi'i ará'astej ɨ nyúucarij ɨ maj jɨn tyi'ijta.
45013011	'Siata'aj néijmi'i tyámua' tyimua'reeriaj je'ej tɨ ijíij tyi'een, siajta a'yan tya'mua'reeriaj tɨ a'yan tyúuxɨe've' siaj atanyéjnye'ri. Ji'nye pu'ríj jéetze' vejri' a'ájna xɨcáara' tɨ'ɨj jitzan Dios tajapuá huatányuusij, quee xu a'yan tyi'véjritacaj tyatɨ́'ɨj anaquéej tyá'antzaahuaj.
45013012	Pu'ríj jéetze' huatɨ́ca', a'ɨ́j pu jɨn arí véjri' a'ájna xɨcáara' tɨ jitzan ɨ Cɨríistu' tajapua huatányuusij, a'ɨ́j pu jɨn, tyiche' tyu'tapuácɨtaj a'ɨ́jcɨ ɨ tɨ je'ej pua'a tyi'een, je'ej tyaj anaquéej rɨjcaa, tyiche' a'ɨ́jcɨ eecátanaj ɨ tatzárij, a'yájna tɨ'ɨj ɨ xantáaru' tyámua' tyúu'urej tɨ'ij huatyényo'se'en.
45013013	Tyiche' tyámua' tyityetyítacha'ɨj matɨ'ɨj ɨ tyeɨ́tye ɨ maj nyéeriste' majó'jujhua'an. Tyiche' quee hua' jamuan tyi'ye'estyaj ɨ tyeɨ́tye, tyajta quee ta'ruj, tyajta quee tyí'xana'cɨria'aj, nusu tyaj tanyo'si'tya' tajɨ́ɨmua'aj, tyi'che quee á'tachueeria'aj.
45013014	Sulu tyiche' tyámua' tyityahuátacha'ɨɨn a'yájna tɨ'ɨj tyityúucha'ɨɨca'aj ɨ tavástara', a'ɨ́jna ɨ Jesús tɨ ajta Cɨríistu' pué'een, caxu a'ɨ́jna huoocaj siaj sij a'ɨ́j ará'astijre'en ɨ tɨ je'ej pua'aj een ɨ tɨ ja'muatzajta' eerányinyij.
45014001	'Siata'aj tyámua' tyeetyéjeevej a'ɨ́jcɨ ɨ tɨ quee xu jéehua tya'tzaahuatye', caxu tye'ihuo'raj je'ej tɨ a'ɨ́ɨn tyi'tɨ́j tyojo'itej.
45014002	A'yájna matɨ'ɨj ɨ séecan tyi'mua'tzej tɨ ɨ Dios tyi'tá'caa ma néijmi'i tyu'cua'nyi, majta séecan ɨ maj quee tyámua' tya'mua'ree je'ej tɨ tyi'een ɨ Dios jimi, a'ɨ́j mu'uj tyi'cua'caa ɨ tɨ tye'ejnyéj a chóota'.
45014003	A'yaa pu'ij, a'ɨ́jna ɨ tɨ néijmi'i tyí'cua'caa, che' quee a'yan tyá'axaahuata a'ɨ́jcɨ ɨ tɨ quee néijmi' tyí'cua'caa, ajta a'ɨ́jna ɨ tɨ quee néijmi'i tyí'cua'caa, che' quee ajta je'ej tya'xajta a'ɨ́jcɨ ɨ tɨ néijmi'i tyi'cua'caa, ji'nye Dios pu arí jaataxɨe'vej.
45014004	¿A'tanyíj muáaj pa pué'een pej pij je'ej pua'aj tya'xajta a'ɨ́jcɨ ɨ tɨ séej jimi tyi'huɨɨre'? Tɨ pua'aj tyámua' huárɨnyij nusu quee, a'ɨ́ɨ pu'uj jamua'ree ɨ tɨ tye'ijtye'. Ajta a'ɨ́ɨ pu tyámua' tyu'tyá'ɨtzeere'ej, ji'nye tavástara' pu jaayi'tɨn tɨ'ij tyámua' jáa'uurej.
45014005	'Ajtáhua'aj a'yájna, séecan pu a'yan tye'miteeraste' tɨ séej xɨcaj tya'tácaj tɨ jéetze' juxɨe've' ɨ Dios jimi, quee máaj séecan xɨcáara' jitze, majta séecan a'yan tyi'mua'tzej tɨ juxa'aj na'aj tyi'tápuaapua'rej néijmi'i ɨ xɨcáj. A'yaa mu mij jujɨ́ɨmua'aj tyámua' naa tya'mua'reej tyi'tɨ́j maj jitzan tya'tzaahuatye'.
45014006	A'ɨ́jna ɨ tɨ a'yan tye'miteeraste' tɨ seej ɨ xɨcáara' jitze jéetze' juxɨe've', a'yaa pu a'ɨ́jna jɨn tyeetyátzaahuatye'sij ɨ tavástara'. Ajta a'ɨ́jna ɨ tɨ néijmi'i tyí'cua'caa, a'yaa pu ajta rɨcɨj ɨ tavástara' jimi, ajta a'ɨ́jna jɨn tye'tyojtzi're' ɨ Dios, ajta ɨ tɨ quee néijmi'i tyí'cua'caa, a'yaa pu ajta a'ɨ́jna jɨn tyi'cua'caa ɨ tavástara' jimi, ajta pu a'ɨ́jna jɨn tye'tyojtzi're' ɨ Dios.
45014007	'Néijmi'i tyatɨ'ɨj tyana'aj pua'muáj yan séejre' capu a'tɨ́j jusɨ́ɨj júurij, capu ajta a'yan tyí'muɨ'nyi je'ej tɨ jusɨ́ɨj tya'ajxɨe'vi'ra'.
45014008	Tɨ pua'aj tyajúurij, a'yaa tu tyí'tyajuuri tyej tyij tavástara' huatyáhuɨɨre'en, na'ríij táacui'nyi, a'yaa tu tyajta tyi'tyacui'nyi tavástara' jitze ma'can. A'ɨ́j pu jɨn tɨ pua'aj tyajúuri nusu táacui'nyi, tavástara' tu jitze ajtyáma'can.
45014009	A'ɨ́j pu jɨn ɨ Cɨríistu' ta jitze ma'can huamuɨ́', ajta je'en hua'tájuuriaca' tɨ'ij hua'vástara' pue'éenya' tá'ra'nyij a'ɨ́ɨjma ɨ maj merij huácuij, ajta a'ɨ́ɨjma ɨ maj júuri.
45014010	¿Ji'nye pej pij muáaj je'ej pua'aj tya'xaj a'ihuáara'? ¿Ji'nye pej pij pajta tyá'xaahua? Néijmi'i tu huatátasejrataj ɨ Dios jimi, ta'aj ij a'ɨ́ɨn to'xɨ́jtye'en ityájma.
45014011	Ji'nye a'yaa pu tya'xaj ɨ yu'xarij jitze tɨjɨn: A'ɨ́jna jɨme' ɨ nyaj jɨn júurij, a'yaa pu tyí'ixa ɨ tavástara' néijmi'i mu nye jimi tyítunutaxɨ'sij, majta néijmi'i tyaatatyójtzi're'ej ɨ Dios.
45014012	A'ɨ́j tu jɨn néijmi'i a'yan tyaataxájta ɨ Dios jimi je'ej tyaj tyi'tɨ́j jɨn huarɨ́j.
45014013	'A'ɨ́j pu jɨn tyiche' quee tajɨ́ɨmua'aj je'ej pua'aj tyi'taxájta. Sulu tyiche' tyámua' huáta'uurej tɨ'ij quee sɨ́ɨj ta'ihuáara' tyi'tɨ́j jɨn ootyá'ɨtzeere'en, nusu yo'rɨeenyij ɨ tɨ jɨn tya'tzaahuatye'.
45014014	Tyámua' nu nyáaj tya'mua'ree tɨ quee tyi'tɨ́j séejre' tɨ je'ej pua'aj tyu'uurej, nyáaj nu tya'tzaahuatye' ɨ Jesús jimi tɨ tavastara' pué'een. Ajta tɨ pua'aj sɨ́ɨj a'yan tyi'mua'ajca tɨ je'ej pua'aj tyu'uurej, a'ɨ́j pu jimi quee tyámua' eenya'aj ja'me.
45014015	Ajta tɨ pua'aj a'ɨ́jna jɨme' je'ej paj muáaj tyi'tɨ́j tyi'cua'caa je'ej pua'aj tyo'tóomua'tyij a'ihuáara', a'ɨ́j paj jɨn quee che' jaxɨe've' a'ihuáara'. Che' quee a'cueráj jɨn jo'huɨ'tzɨ'ɨn ja'ihuáara', ji'nye Cɨríistu' pu'rij jitzan ma'can huamuɨ́'.
45014016	Caxu sij tyi'ta'care'en tɨ je'ej pua'aj tyu'rɨnyij ɨ tɨ naa tyi'een ja'mua jimi.
45014017	Ji'nye a'ájna jo'tɨ ɨ Dios tyeje'ijta, capu a'ɨ́ɨn juxɨe've' je'ej tyaj tyi'tɨ́j tyi'cua'caa nusu je'ej tyaj tyí'tyeya'ca, sulu tyej tyámua' tyi'tyechajca, tatatyámua'va'aj a'ɨ́jna jitze huatama'can ɨ júuricama'ra' ɨ Dios.
45014018	A'ɨ́jna ɨ tɨ a'yan tya'huɨɨre' ɨ Cɨríistu', tyámua' pu tye'tyojtzi're' ɨ Dios, majta ɨ tyeɨ́tye a'yaa mu tya'mua'reeren tɨ a'ɨ́ɨn tyámua' tyi'tyevij.
45014019	'A'ɨ́j pu jɨn tyiche' a'yan tyityeetyátaca'nye tyej tyij tyámua' tyi'tyítacha'ɨj, ajta tyej tyij tajɨ́ɨmua'aj huatyátahuɨɨre'en.
45014020	Caxu yo'jɨpuan ɨ muárɨe'ria'ra' ɨ Dios a'ɨ́jna jɨme' je'ej siaj tyi'tɨ́j tyí'cua'caa. Ji'nye néijmi'i pu ɨ cue'ráj tyámua' tyi'een, a'ɨ́ɨ pu'uj quee xa'puɨ' tɨ pua'aj tyi'tɨ́j puáacua'nyij tɨ séej jimi je'ej pua'aj een, ji'nye a'ɨ́ɨ pu yo'rɨésij ɨ tɨ jɨn tya'tzaahuatye'.
45014021	A'ɨ́j pu jɨn jéetze' tyámua' siaj quee hue'ra'aj cua'ajcaj, na'ríij siaj nahuaj ya'caj, siajta quee tyi'tɨ́j je'ej uuriaj tɨ'ij quee sɨ́ɨj ja'mua'ihuáara' tyi'tɨ́j jɨn ootyá'ɨtzeere'en.
45014022	A'ɨ́jna ɨ paj jɨn tya'tzaahuatye', a'yaa pu tyúuxɨe've' paj a'ɨ́jna jɨn tyámua' eenye' ɨ Dios jimi. Che' huatóotyamua've' a'ɨ́jna ɨ tɨ quee jumua'tzíira' jɨn ooxɨ́jtye' je'ej tɨ tyi'tɨ́j jɨn rɨcɨj.
45014023	Ajta ɨ tɨ quee tyámua' tya'mua'reej tɨ a'yan tyi'xa'puɨ' tɨ tyi'tɨ́j huácua'nyij, ajta je'en jáacua'nyij a'ɨ́j pu jɨn je'ej pua'aj tyo'tóomua'sij, ji'nye a'ɨ́ɨ pu quee tyá'tzaahuatye' tyi'cua', ajta tyi'tɨ́j tɨ na'aj tɨ jɨn a'tɨ́j a'yan rɨjca quee tyámua' tya'tzáahuatya'aj, a'ɨ́j pu jɨn ootyá'ɨtzeere'ej ɨ Dios jimi.
45015001	'Tyajta ɨ tyaj jéetze tyámua' tya'tzaahuatye', tyiche' tyámua' tyihuo'tyéjeeve a'ɨ́ɨjma ɨ maj quee xu a'chu tya'tzaahuatye', tyajta quee a'ɨ́j tyana'aj huooca je'ej tɨ ityájma tyita'ráanajchij.
45015002	A'yaa pu tyúuxɨe've' tyaj néijmi'i tyámua' tyihuo'tyáhuɨɨre'en ɨ taxa'aj tyeɨ́tye, tyajta tyámua tyihuo'tyáhuɨɨre'en, tyej tyij néijmi'i tyámua' eenye'.
45015003	Ji'nye capu ɨ Cɨríistu' a'yan tyá'huooca' je'ej tɨ a'ɨ́ɨn tya'xɨe'va'ca'aj, sulu a'yaa pu a'ɨ́j jimi tya'róo'aste je'ej tɨ tyé'yu'si'huaca'aj ɨ yu'xarij jitze tɨ a'yan tɨjɨn: "A'ɨ́jna ɨ maj jɨn je'ej pua'aj tyaja'muaxajtaca'aj nyéetzij pu naacɨ'ɨj."
45015004	Néijmi'i ɨ tɨ anaquéej ooyu'sihuaca' ɨ yu'xarij jitze, a'yaa pu tyo'yu'si'huaca' tɨ'ij tyitáamua'tyej, tɨ'ij a'ɨ́ɨn ca'nyíjra'aj taatá'care'en, tyej tyij tyooj tyi'ijchó'va'aj ɨ Dios jimi.
45015005	Ajta ɨ Dios ɨ tɨ ca'nyíjra'aj tyu'tá'ca tɨ ajta tyámua' tyitaatyéjeevij, a'ɨ́ɨ pu jamuaatyáhuɨɨre'sij siaj sij tyámua' ja'huoomua'raj séej jamuan siajta séej, a'yájna siatɨ'ɨj tyaarɨ'rej ɨ Cɨríistu' jimi tɨ ajta Jesús pué'een,
45015006	siaj sij néijmi'i tyaatatyójtzi're'en ɨ Dios ɨ tɨ vástaria'ra' pué'een ɨ tavástara', a'ɨ́jna ɨ Jesús tɨ ajta Cɨríistu' pué'een.
45015007	'Siata'aj a'yan cha'ta siana' tyámua tyityahuóoxɨe've'en séej jamuan siajta séej, a'yájna tɨ'ɨj ɨ Cɨríistu' ' mua'ajma tyajamuaataxɨe'vej, siata'aj sij tyaatatyójtzi're'en ɨ Dios.
45015008	A'yaa nu tyajá'mua'ixaatye' tɨ ɨ Cɨríistu' a'ɨ́jna jɨn mujo've'mej ta'aj ij huo'tyáhuɨɨre'en a'ɨ́ɨjma ɨ maj Israel jitze ajtyáma'can ajta je'ej a'yan tya'róo'astej je'ej tɨ ɨ Dios tyihua'táratziiri' a'ɨ́ɨjma ɨ maj anaquéej huaséjre, ta'aj ij a'ɨ́jna jɨn huataséjre'en tɨ Dios aróo'astee je'ej tɨ tyi'tɨ́j jɨn tya'tóorasij.
45015009	A'ɨ́j pu ajta jɨn mujo've'mej mej mij majta a'ɨ́ɨmaj ɨ maj séej chuéj japua ja'ma'can tyaatatyójtzi're'en ɨ Dios a'ɨ́jcɨ jɨme' tɨ a'ɨ́ɨn huá'ancu'vajxɨj, a'yaa pu tyé'yu'si' ɨ yu'xarij jitze tɨjɨn: A'ɨ́j nu jɨn tyimuaatatyójtzi're' hua' tzájta' ɨ maj séej chuéj japua ja'ma'can, nyajta a jitze ma'can tyu'táchuíicaj.
45015010	Ajtáhua'aj pu a'yan tya'xaj ɨ yu'xarij tɨjɨn: Siata'aj huatóotyamua've'en hua' jamuan ɨ maj tyeɨ́tyeristyamua'mua' pué'een ɨ Dios.
45015011	Ajtáhua'aj pu séej jitze a'yan tya'xaj tɨjɨn: Néijmi'i ɨ siaj yan huacháatɨmee ɨ cháanacaj japua, siata'aj tyaatatyójtzi're'en ɨ tavástara'.
45015012	Ajta ɨ Isaías a'yaa pu tyo'tyéyu'xaca' tɨjɨn: Sɨ́ɨj pu eerányesij a'ɨ́jcɨ jitze ɨ Jesé, a'ɨ́ɨ pu'ij tyihuo'ta'íjtye'sij neijmi'caa ɨ maj séej chuéj japua ja'ma'can, majta a'ɨ́ɨmaj, a'yaa mu jitzan tyi'ijchó've'si tɨ'ij a'ɨ́ɨn hui'rátoonyij.
45015013	Ajta a'ɨ́jna ɨ Dios ɨ tɨ ca'nyíjra'aj tatá'caa tyej tyij jitzan tyi'ijchó'va', che' a'ɨ́ɨn tyámua' tyajamuaatá'an siaj sij huatóotyamua've'en ajta jamuaatyápua'ritye' mua'ajma mu siaj jitzan tya'tzaahuatye' ɨ tavástara', che' a'ɨ́ɨn ajta tyámua' jamuáa'uurej siaj sij jéetze' jitzan tyi'ijcho'va' a'ɨ́jcɨ jitze xa'rooca'nyáaj ɨ júuricama'ra' ɨ Dios.
45015014	'Nye'ihuáamua', a'yaa nu tyámua' naa tya'mua'ree siaj néijmi'i tyámua' tyityetyúucha'ɨj séej jamuan siajta séej, siajta jaayí'tɨn siaj tyámua' tyi'huóo'ixaatye'en séej siajta séej,
45015015	nyajta a'íjna jitze ɨ yu'xarij a'yaa tya'huányaca'an nyaj a'yan tyajamuaatayu'se'en tyi'tɨ́j jɨme', siaj sij quee yo'hua'nan. A'yaa nu rɨcɨj siaj sij quee yo'hua'nan tɨ ɨ Dios juxɨe'vi'ra' a'ɨ́jna jɨn tyina'antyáarujtyej,
45015016	nyej nyij jaatyáhuɨɨre'en ɨ Cɨríistu' tɨ ajta Jesús pué'een, nyajta je'en nyúucaria'ra' ɨ Dios huo'té'exaatye'en a'ɨ́ɨjma ɨ maj seej chuéj japua ja'ma'can, mej mij majta a'ɨ́ɨmaj a'yan éenya'aj mua'ra'nyij tɨ'ɨj mu'véjri tɨ sɨ́ɨj jaatyájto ɨ Dios jimi, a'ɨ́jna jitze huatama'can ɨ júuricama'ra' ɨ Dios.
45015017	'A'ɨ́j nu jɨn huatányacɨ'puaj nyej nyij huatányetyamua've'en a'ɨ́jcɨ jimi ɨ Cɨríistu' tɨ ajta Jesús pué'een a'ɨ́jcɨ jɨme' nyaj a'yan tyá'huɨɨre' ɨ Dios,
45015018	ji'nye canu á'nyaca'nyej nyej nyajtáhua'aj séecan tyi'tɨ́j jamuáa'ixaatye', sulu a'ɨ́j nu'uj je'ej tɨ ɨ Cɨríistu' arí tyu'ruu nye jitze ma'can, mej mij a'ɨ́ɨmaj ɨ maj séej chuéj japua já'ma'can majta ja'antzaahuatye'en ɨ Dios. A'yaa mu a'ɨ́jna jɨn tya'antzaahuaj je'ej nyaj tyihuo'ixaj, ajta je'ej nyaj tyi'tɨ́j jɨn rɨcɨj,
45015019	a'ɨ́jna jɨme' je'ej nyaj tyi'muarɨe'ej ɨ maj jɨn je'ej tyo'taséej, ji'nye a'ɨ́j nu jitze 'arányaca'nyej ɨ júuricama'ra' ɨ Dios. A'ɨ́j nu jɨn néijmi'que' nyeríj huo'ixa ɨ nyúucaria'ra' ɨ Cɨríistu', tɨ'ɨj na'a a'áa maj huacháatɨmee a Jerusalén, 'asta nyana' quee a'áa ja'atanyéj a'áa tɨ huataca'aj a Iliriaj.
45015020	A'yaa nu nyij a'náj tɨna'aj tyi'tyese' nyej nyij tyihuo'ixaatye' jo'maj quee xu a'náj yo'namuajri' ɨ nyúucaria'ra' ɨ Cɨríistu', nyej nyij quee a'ɨ́jcɨ jitze ootyényecheni jo' tɨ arí sɨ́ɨj tyojo'muárɨe,
45015021	sulu nyej nyij a'yan huárɨnyij je'ej tɨ tye'yu'si' ɨ yu'xarij jitze tɨjɨn: A'ɨ́ɨ mu jaséejran a'ɨ́jcɨ ɨ tɨ quee eexu a'tɨ́j huo'té'exa, majta yo'itée muá'aju' a'ɨ́jcɨ ɨ maj quee xu a'náj jáanamuajri'.
45015022	'A'ɨ́j nu jɨn quee pu jáaruj nyej nyij jomojo'tyéesej, tyij nyajta nyeríj mue'tɨ́j a'yan tyaaxa'puɨ'ɨntarej nyaj a'áa ja'tanyéj ja'mua jimi.
45015023	Ajta ijíij nyaj nyeríj antyínyacɨ'ɨj ɨ nyaj jɨn tyu'muárɨej a'yaa tɨ huataca'aj, nyajta nyeríj a'chu puá'an nyinyi'ra' á'tyeej nyaj a'yan tyá'xɨe've' nyaj jamojo'vá'muaare,
45015024	a'yaa nu tya'xɨe've' nyaj a'yan huárɨnyij nyatɨ'ɨj a'áa jó'me' a España. Ajta nyatɨ'ɨj jamuaséeran, tyij nyajta quee a'chu á'tyeeren, a'yaa nu tye'ejcho've' siaj mua'aj naatáhuɨɨre' nyej nyij huame'en jo' nyej nyóoj jó'yi'ij.
45015025	Ajta ijíi a'áa nu jo'ma'aj ná'mej a Jerusalén nyej nyij huo'táhuɨɨre' a'ɨ́ɨjma ɨ ta'ihuáamua' ɨ maj a'áa ja'che.
45015026	Ji'nye ɨ maj Macedonia huacháatɨmee, majta ɨ maj Acaya ja'chej, a'yaa mu juxɨe'vi'ra'a jɨn tyaaxa'puɨ'ɨntarej maj huo'táhuɨɨre'en a'ɨ́ɨjma ɨ ta'ihuáamua' ɨ maj quee je'ej tyéjviicue' ɨ Jerusalen maj já'che.
45015027	Juxɨe'vi'ra' mu jɨn a'yan tyaaxá'puɨ'ɨntarej, ma ajta a'yan hua' jitze tyúuxɨe'va'caj maj a'yan huárɨnyij, ji'nye a'ɨ́ɨmaj ɨ maj Israel jitze ajtyáma'can a'yaa mu tyihuo'táhuɨɨ a'ɨ́ɨjma ɨ maj séej chuéj japua já'ma'can, a'ɨ́j mu jɨn majta a'ɨ́ɨmaj ɨ maj séej chuéj japua ja'ma'can a'yan tyityatóocɨ'puaj maj huo'tyáhuɨɨre'en a'ɨ́ɨjma ɨ maj Israel jitze ajtyáma'can.
45015028	A'yaa nu nyij nyatɨ'ɨj huo'tatuíire'en ɨ maj tyu'tá' ɨ ta'ihuáamua', aj nu nyij a'áa jo'má'aj na'me ja'mua jimi, nyajta je'en a'áa jo'ma' na'mej a España.
45015029	A'yaa nu tya'mua'ree tɨ a'yan tye'me nyatɨ́'ɨj a'áa jo'me' ja'mua jimi tɨ ɨ tavástara' néijmi'i jɨn tyámua' tyitaatyátoosij capu ij tyi'tɨ́j ta'ɨtzíitya' ta'me.
45015030	'A'yaa nu jéehua tyaja'muahuavii nye'ihuáamua' a'ɨ́jna jitze huatama'can ɨ tavástara', a'ɨ́jcɨ ɨ Jesús tɨ ajta Cɨríistu' pué'een, nyajta a'ɨ́jcɨ jitze huatama'can ɨ júuricama'ra' ɨ Dios, siaj jéehua jahuaviira ɨ Dios nyéetzij jɨme'.
45015031	A'yaa xu tya'huaviira ɨ Dios tɨ'ij a'ɨ́ɨn nya japua huatányuunyij a'ɨ́ɨjma jimi ɨ maj quee ja'astijre' ɨ tavastara' ɨ maj Judea huacháatɨmee, siajta a'ɨ́jna jɨn jahuoocaj mej mij tyámua' tya'ancuria'an ɨ maj Jerusalén ja'ma'can ɨ nyaj jɨn huo'táhuɨɨre'ej,
45015032	a'yaa xu huárɨnyij nyej nyij a'áa jo'me' ja'mua jimi tɨ pua'aj ɨ Dios a'yan tyi'tá'care'en, tyej tyij huátatyamua've'en, tyajta ca'nyíjra'aj huatáta'an séej tyajta séej.
45015033	Che' ɨ Dios tyámua' tyajamuaatyápua'ritye'en mua'ajma. Che' a'yan tya'ra'nyij.
45016001	'A'yaa nu tyajá'mua'ixaatye' tɨ ɨ ta'ihuáara' tɨ íitɨ' a'ɨ́jna ɨ Febe tyámua' naa tyihua'huɨɨre' a'ɨ́ɨjma ɨ maj jusɨ'ɨri a'ájna a Cencrea.
45016002	Siata'aj tyámua' tyaataxɨe've' tavástara' jitze huatama'can, a'yájna tɨ'ɨj tyi'tyéevijtɨ ɨ tajimi ɨ tyaj ɨ Dios jimi tya'tzaahuatye', siajta néijmi'i jɨn jaatáhuɨɨre'en ɨ tɨ tyá'ɨtziitye', ji'nye a'ɨ́ɨ pu arí mue'cáa huatyáhuɨɨ ɨ tyeɨ́tye, ajta pu nyéetzij naatáhuɨɨ.
45016003	'Siata'aj jaatatyóojtye' a'ɨ́jcɨ ɨ Priscila, siajta a'ɨ́jcɨ ɨ Aquila, a'ɨ́ɨ mu nya jamuan tyí'muarɨe' tyej tyij néijmi'i jaatyáhuɨɨre' ɨ Cɨríistu' tɨ ajta Jesús pué'een.
45016004	A'ɨ́ɨ mu jéehua huápuɨ'ɨj naatáhuɨɨ, majta a'ɨ́j jɨn tɨn huácuij, nyajta quee nyáaj nyana'aj hua'tyojtye', sulu majta mu a'ɨ́ɨmaj ɨ maj séej chuéj japua já'ma'can ɨ maj majta tya'tzaahuatye'.
45016005	Siata'aj siajta huo'tatyóojtye' a'ɨ́ɨjma ɨ maj a'áa jóosɨ'rii jo' maj ja'che ɨ Priscila, ajta a'ɨ́jna ɨ Aquila. Siata'aj siajta jaatatyóojtye' a'ɨ́jcɨ ɨ Epéneto, ɨ tɨ a'áa já'che a Asia ɨ tɨ anaquéej tya'antzaahuaj ɨ Cɨríistu' jimi.
45016006	Siajta a'ɨ́j huatatyójtye'en ɨ Maríia, ɨ tɨ arí jéehua tyu'muárɨej ja'mua jimi.
45016007	Siata'aj huo'tatyóojtye' ɨ Andrónico, siajta ɨ Junias, a'ɨ́ɨ mu nya jamuan huanámi'huaca', majta tyámua' naa tyihua'muajtye a'ɨ́ɨmaj ɨ maj tamuáamuata' japuan hua'pua ará'asej, ji'nye a'ɨ́ɨ mu anaquéej tya'antzaahuaj ɨ Cɨríistu' jimi nye quee nyáaj.
45016008	'Siata'aj jaatatyóojtye' a'ɨ́jcɨ ɨ Ampliato, ɨ nyaj jéehua jaxɨe've' ɨ tavástara' jimi.
45016009	A'yaa xu siajta tyaatatyóojtye' a'ɨ́jcɨ ɨ Urbano ɨ tɨ ta jamuan tyi'muarɨe' ɨ Cɨríistu' jimi, siajta a'ɨ́jcɨ ɨ Estaquis, ɨ nyaj nyajta jéehua jaxɨe've'.
45016010	Siata'aj jaatatyóojtye' ɨ Apeles, a'ɨ́ɨ pu jéehua á'viicue're' ɨ Cɨríistu' jitze huatama'can, siajta a'ɨ́ɨjma ɨ maj Aristóbulo jamuan ja'che.
45016011	Siata'aj jaatatyóojtye' ɨ nye'ihuaara' Herodión, siajta ɨ maj Narciso jamuan ajá'che ɨ maj tya'tzaahuatye' ɨ tavastara' jimi.
45016012	Siata'aj jaatatyóojtye' a'ɨ́jcɨ ɨ Trifena, siajta a'ɨ́jcɨ ɨ Trifosa, ɨ maj tavástara' jitze ma'can tyi'muarɨe', siajta a'ɨ́jcɨ ɨ Pérside, ɨ jéehua huápuɨ'ɨj arí tyu'muárɨe ɨ tavástara' jimi.
45016013	Siata'aj jaatatyóojtye' a'ɨ́jcɨ ɨ Rufo, tavástara' tɨ ja'antyíhuo, siajta ɨ náanajra', ji'nye a'ɨ́ɨ pu a'yan tyináacha'ɨj tɨ'ɨj nyaj yóojra'a pué'eenye'.
45016014	Siata'aj jaatatyójtye' ɨ Asíncrito, siajta ɨ Flegonte, siajta ɨ Hermas, siajta a'ɨ́jcɨ ɨ Patrobas, siajta ɨ Hermes, siajta a'ɨ́ɨjma ɨ ta'ihuáamua' ɨ maj jamuan a ja'chej.
45016015	Siata'aj siajta a'ɨ́j huatatyójtye'en ɨ Filólogo, siajta ɨ Julia, siajta ɨ Nereo, siajta ɨ ihuáaria'ra' tɨ íitɨ', siajta ɨ Olimpas, siajta néijmi'icaa a'ɨ́ɨjma ɨ maj hua' jamuan a'áa ja'chej ɨ maj majta tya'tzaahuatye'.
45016016	'Siata'aj huatóotyojtye' séej jamuan siajta séej je'ej tɨ tyi'tyéevijtɨj ɨ Dios jimi. Néijmi'i ɨ maj jusɨ'ri ɨ Dios jimi, a'ɨ́ɨ mu ya'ja'muatyoojtye'.
45016017	'Nye'ihuáamua', a'yaa nu tyaja'mua'ixaatye' tzáahuatyi'ra' jɨme', siaj tyámua' tyihuo'sej a'ɨ́ɨjma ɨ maj quee xa'puɨ' rɨcɨj ɨ maj majta meríj ajtacɨ́j a'ɨ́jcɨ jitze je'ej tyaj tyajamuaamua'tyej. Siajta ajtácɨɨnyej a'ɨ́ɨjma jimi,
45016018	ji'nye camu a'ɨ́ɨmaj jahuɨɨre' ɨ tavástara' tɨ ajta Cɨríistu' pué'een, sulu a'yaa mu'u je'ej maj jujɨ́ɨmua'aj tya'xɨe've', a'yaa mu mij tyihuá'cuanamua nyúucarij jɨme' tɨ náa namuajre' a'ɨ́ɨjma ɨ tyeɨ́tye ɨ maj quee tyi'tɨ́j jɨn á'ɨtzeere'.
45016019	Néijmi'i mu a'yan tya'mua'ree siaj tyámua' tya'tzaahuatye ɨ tavástara' jimi. A'ɨ́j nu jɨn nyetyamua've' ja'mua jɨme', nyajta a'yan tya'xɨe've' siaj sij tyámua' tyityetyúucha'ɨj je'ej tɨ tyi'tyéevijtɨ ɨ Dios jimi, caxu siaj sij je'ej pua'aj rɨjca,
45016020	a'yaa pu'ij ɨ Dios ɨ tɨ tyámua' tyitaatyápua'rij jiye'tzín tye'entyipuá'ritye'sij a'ɨ́jcɨ ɨ tyiyáaru' tɨ'ij jamuaatá'an siaj néijmi'i jɨn tyu'tyámue'tɨn. Che' ɨ tavástara' a'ɨ́jna ɨ Jesús tyámua tyajamuatyátoonyij.
45016021	'A'ɨ́ɨ pu yaja'muatyoojtye' ɨ Timoteo, ɨ tɨ nya jamuan tyí'muarɨe', ajta a'ɨ́jna ɨ Lucio, ajta ɨ Jasón, ajta ɨ Sosípater ɨ maj nya jamuan ya huatyíj.
45016022	'Nyajta nyáaj, Tercio nyaj pué'een, ɨ nyaj á'yu'xaj a'íjcɨ ɨ yu'xarij ɨ Pablo jitze ma'can, nyáaj nu nyajta já'muatyoojtye' ɨ tavástara' jitze huatama'can.
45016023	'A'ɨ́ɨ pu ajta yaja'muatyojtye' ɨ Gayo. Ɨ nyaj jimi ya huácaj, a'ɨ́ɨ pu tyámua' tyihua'cha'ɨj néijmi'caa ɨ maj a'yaa jusɨ'rii.
45016024	Ya pu ajta ja'muatyojtye' a'ɨ́jna ɨ Erasto ɨ tɨ a'ɨ́jna jɨn tyi'tyéjve tɨ túmii sɨɨ're'ej, ajta a'ɨ́jna ɨ ta'ihuáara' Cuarto.
45016025	'Tyiche' tyaatatyójtzi're'en ɨ Dios, ɨ tɨ jaayí'tɨn tɨ ca'nyíjra'aj jamuaatá'an siaj sij tyámua' tyityetyúucha'ɨɨ a'yájna nyatɨ'ɨj nyeríj tyajamuáa'ixaaj a'ɨ́jcɨ ɨ nyúucaria'ra' ɨ Jesús tɨ ajta Cɨríistu' pué'een. A'ɨ́jna ɨ nyúucarij, a'ɨ́ɨ pu a'ɨ́ɨn pué'een ɨ tɨ Dios jɨn arí tyitaataséejra ɨ tɨ aviitzi'huaca'aj jájcua xɨmua' tɨ'ɨj quee xu séeria'caj ɨ cháanacaj,
45016026	ajta ijíij ɨ Dios arí taataséejratye a'ɨ́jna jitze je'ej maj tyo'yu'xaca' ɨ maj jitzan ma'can tyi'xaxata'aj, je'ej tɨ ɨ Dios ɨ tɨ jusén jɨme' séejre' tyu'ta'íjtaca'a. A'ɨ́jna ɨ tɨ aviitzi'huaca'aj, pu'ríj huataséjre néijmi'que' ɨ cháanacaj japua, mej mij jitzan tya'antzaahuatye'en majta ja'rá'astijre'en.
45016027	'Tyiche' jusen jɨme' tye'tyójtzi'ria'aj ɨ Dios ɨ tɨ néijmi'i jɨn antyúumua'ree, tyiche' ɨ Jesús tɨ ajta Cɨríistu' pué'een jitze huatama'can tyaatatyójtzi're'en. Che' a'yan tyá'ra'nyij.
46001001	'Nyáaj Pablo, ɨ tɨ Dios na'antyíhuo juxɨé'vi'ra' jɨme' nyej nyij tyu'tyáhuɨɨre'en ɨ Cɨríistu' jitze ma'can tɨ ajta Jesús pué'een, nyaja'muatyojtye' a'ɨ́jcɨ jamuan ɨ ta'ihuáara' Sóstenes.
46001002	Mua'aj mu siaj a'áa jóosɨɨ'ri ɨ Dios jimi a'ájna a Corinto, ɨ siaj Cɨríistu' jitze ma'can tyámua' tyí'tyeseejre' a'ɨ́jna jɨme' tɨ a'ɨ́ɨn jamuaatajé siaj sij jimí séeria'aj xa'ra'nyij, majta néijmi'i ɨ maj majta a'yan tyi'ixa tɨ Jesús huá'vastara' pué'een, majta ɨ maj jitzan ajtyáma'can.
46001003	Che' ɨ Dios ɨ tɨ ta táata, ajta ɨ tavástara' a'ɨ́jna ɨ Jesús tɨ ajta Cɨríistu' pué'een, miche' a'ɨ́ɨn tyámua' tyajamuaatá'an, majta tyámua' jamuáa'uurej.
46001004	'A'náj tɨ na'aj nu tye'tyojtzi're' ɨ Dios ja'mua jɨme', a'ɨ́jcɨ jɨme' ɨ tɨ Dios tyámua' tyajamuaatá' a'ɨ́jcɨ jitze huatama'can ɨ Cɨríistu' tɨ ajta Jesús pué'een.
46001005	Ji'nye a'ɨ́j xu jitze huatama'can ɨ Dios seríj néijmi'i tya'ancuriáa' ɨ tɨ tyajamuatyáhuɨ'ɨri, ɨ siaj jɨn tyihuo'té'exaatye' ɨ tyeɨ́tye, ajta ɨ siaj jɨn yo'itee xá'ra'nyi je'ej tɨ tyi'tɨ́j een,
46001006	ajta a'ɨ́jna ɨ nyúucaria'ra' ɨ Cɨríistu' tyámua' xu tya'ancuriaa' ja'mua tzajta.
46001007	A'ɨ́j pu jɨn quee tyi'tɨ́j jamo'tyá'ɨtzitye ɨ tɨ jɨn Dios tyámua' tyajamuaata' meentyij sióoj jacho've' a'ájna xɨcáara' tɨ jitzan huataséjre'ej ɨ tavástara', a'ɨ́jna ɨ Jesús tɨ ajta Cɨríistu' pué'een.
46001008	Dios pu ca'nyíjra'aj jamuaatá'si siaj sij tyo'táviicue' 'asta na'aj quee néijmi'i tye'entyipua'rej, tɨ'ij quee a'tɨ́j tyi'tɨ́j jɨn ja'mua jitze tyi'pua'ritya'aj a'ájna xɨcáara' jitze tɨ'ɨj uvé'nyej a'ɨ́jna ɨ tavástara', ɨ Jesús tɨ ajta Cɨríistu' pué'een.
46001009	Dios pu a'yan tya'róo'astej je'ej tɨ tyi'tɨ́j jɨn tya'tóoraj, a'ɨ́ɨ pu jamuaatajé siaj sij júurij jamuan ɨ yóojra' a'ɨ́jna ɨ tavástara' ɨ Jesús tɨ ajta Cɨríistu' pué'een.
46001010	'Nye'ihuáamua', nyúucaritze' a'ɨ́jcɨ ɨ tavástara' ɨ Jesús tɨ ajta Cɨríistu' pué'een, a'yaa nu jéehua tyajá'muahuavii siaj juxa'aj siana' tya'mua'reeriaj, siaj sij quee ajtacɨ'ca'an. Tyámua' xu tyí'tyechaj juxa'aj xu'uj tyi'mua'astɨj, siajta juxa'aj siana' tyo'xá'puɨ'ɨntare'en.
46001011	A'yaa nu tyaja'mua'ixaatye' nye'ihuáamua', ji'nye a'yaa nu tyáamua'reeri', a'ɨ́ɨmaj mu a'yan tyinaaté'exaa ɨ maj Cloé jamuan aja'che, siaj jujɨ́ɨmua' jujaaxɨejvi'.
46001012	A'yaa nu tyaja'mua'ixaatye' siaj séecan a'yan tyi'ixa yee: "Nyáaj nu Pablo jitze ajtyáma'can." Majta séecan a'yan tɨjɨn: "Nyajta nyáaj, Apolo nu jitze ajtyáma'can." Majta séecan a'yan tɨjɨn: "Nyáaj nu Pedro jitze ajtyáma'can"; majta a'yan tɨjɨn: "Nyáaj nu Cɨríistu' jitze ajtyáma'can."
46001013	¿Nyi quij huatámui'riaca' ɨ Cɨríistu'? ¿Nyi quij Pablo óotateehuaca' ja'mua jɨme'? ¿Nyi quij mua'aj xáa'ɨhuaca' nyúucaritze' ɨ Pablo?
46001014	Tyámua' nu tya'tá'ca ɨ Dios nyaj quee a'tɨ́j huá'ɨɨri'ij, sulu a'ɨ́ɨjma nu'uj ɨ Crispo nyajta a'ɨ́jcɨ ɨ Gayo.
46001015	A'ɨ́j pu jɨn quee a'tɨ́j huatácɨ'pej tɨ a'yan tyu'xajtaj yee nyenyúucajritze' pu huáɨ'huaca'.
46001016	A'ɨ́ɨjma nu nyajta huá'ɨɨri'i ɨ tyeɨ́tyeristyamua'mua' a'ɨ́jcɨ ɨ Estéfanas, canu maaj jamua'ree nyaj séecan nyajtáhua'a hua'ɨɨri'i,
46001017	ji'nye capu ɨ Cɨríistu' nyojo'ta'ítyaca' nyej nyij huó'ɨɨraj, sulu nyej nyij huo'ixaatye'en ɨ nyúucaria'ra' ɨ Dios, ajta quee a'ɨ́jna jɨn nyojo'ta'ítyaca' nyaj huápuɨ'ɨj tyu'yí'tɨn nyej nyij tyi'tɨ́j naa hua'uurej, mej mij quee ja'xaahuataj ɨ Cɨríistu' tɨ huamuɨ́' ɨ cúruuj jitze.
46001018	'Ɨ nyúucarij tyaj hua'ixaatye' tɨ Cɨríistu' huamuɨ́' hua' jitze huatama'can ɨ cúruuj jitze, a'yaa pu hua'nammuajraste' cuxáa quee tyi'tɨ́j je'ej tyi'tyáhuɨɨ'rii a'ɨ́ɨmaj ɨ maj jo'vatzɨj, ma'ajta a'íi pu a'ɨ́ɨn pué'een ɨ nyúucarij ɨ tɨ jɨn ɨ Dios tɨi'rátoosi.
46001019	A'yájna tɨ'ɨj tye'yu'si'i ɨ yu'xarij jitze tɨjɨn: Nyáaj nu huojo'rɨeeraj ɨ maj jéehua tyo'mua'reej nyajta ja'pua'ritye' ɨ maj jɨn jéehua tyu'yi'tɨn.
46001020	'¿Jo'nyi je'ej jé'een a'ɨ́jna ɨ tɨ jéehua tyo'mua'ree, ɨ tɨ tyihua'mua'tyej, na'aríij ɨ tɨ jaayí'tɨn tɨ tyu'taxáj je'ej tɨ tyi'tɨ́j rɨnyij 'íiyan nɨ cháanacaj japua? Dios pu arí jaataséejrataca' tɨ quée tyi'tɨ́j huɨɨre' ɨ maj jɨn jéehua tyo'mua'ree a'ɨ́ɨmaj ɨ maj yan huacháatɨmee ɨ cháanacaj japua.
46001021	A'ɨ́ɨmaj ɨ maj a'yan séejre' ɨ cháanacaj japua camu a'yan huarɨ́j mej mij jáamua'tyi ɨ Dios, ajta je'ej tɨ a'ɨ́ɨn tyihuo'taséjra, a'yaa pu'ij ɨ Dios tyaaxá'puɨ'ɨntare tɨ'ij juxɨe'vi'ra jɨn hui'rátoonyi ɨ maj ja'antzaahuatye'sij ɨ nyúucaria'ra', ɨ nyúucarij tɨ quee je'ej huatóomua'aj a'ɨ́ɨjma jimi.
46001022	'Ɨ maj Israel jitze ajtyáma'can, a'yaa mu tyá'xɨe've'ej maj tyi'tɨ́j huaséj ɨ maj jɨn tyámua' tyo'taséej, majta ɨ grecia maj ja'ma'can, a'yaa mu tyá'huo maj jéehua tyojo'itee muá'ra'nyij,
46001023	tyajta ityáj, a'ɨ́j tu huá'ixaatye' ɨ Cɨríistu' ɨ maj jo'tatej ɨ cúruuj jitze. A'íi pu'ij je'ej pua'aj hua'namuajraste a'ɨ́ɨjma ɨ maj Israel jitze ajtyáma'can, ajta a'ɨ́ɨjma jimi ɨ maj séej chuéj japua já'ma'can, a'yaa pu hua'sejratye tɨ quee tyi'tɨ́j huɨɨre',
46001024	majta a'ɨ́ɨmaj ɨ Dios tɨ huo'tajé, tɨ pua'aj Israel maj jitze ajtyáma'can, na'ríij séej chuéj japua maj ja'ma'can, a'ɨ́jna ɨ Cɨríistu' a'ɨ́ɨ pu a'ɨ́ɨn pué'een ɨ tɨ jɨn ɨ Dios jéehua tyu'yi'tɨn.
46001025	A'ɨ́jna ɨ tɨ a'yan hua'séjratye tɨ quee je'ej huatóomua'aj ɨ Dios jimi, jéetze' pu jaayí'tɨn quee ɨ hua'mua'tziira'aj ɨ maj jɨn jéehua tyu'yi'tɨn ɨ tyeɨ́tye, ajta ɨ tɨ a'yan séejre' ɨ Dios jimi tɨ'ɨj ɨ tɨ quee uhuájca'nyej, jéetze' pu uhuájca'nyej quee achu' maj uhuácaca'nyej néijmi'i ɨ tyeɨ́tye.
46001026	'Nye'ihuáamua', xu'huóomua'tzɨj tɨ ɨ Dios jamuaatajé, tyij siajta quee mui'ij mu siaj jéehua tyo'mua'ree íiyan tɨ tyi'ma'can ɨ cháanacaj japua, caxu siajta mui'ij mu siaj tyi'tɨ́j jɨn tyityatatyíj nusu ɨ maj a'ɨ́ɨjma jitze eeráma'can ɨ maj jéehua juxɨe've'.
46001027	Ajta a'yájna, Dios pu a'ɨ́ɨjma antyíhuo ɨ maj a'yan tyihua'xaj yee maj quee tyojo'itej, ta'ij huo'tatyévi'ira'aste'en a'ɨ́ɨjma ɨ maj a'yan tyúuseejrata tɨjɨn jéehua mu tyojo'itej, Dios pu ajta a'ɨ́ɨjma antyíhuo ɨ maj quee tyi'tɨ́j jɨn antyúumua'reej tɨ'ij ajta huo'tatyévi'iraste'en a'ɨ́ɨjma ɨ maj va'can jɨn tyityatatyíj.
46001028	Dios pu hua'antyíhuo a'ɨ́ɨjma ɨ tyeɨ́tye ɨ maj quee hua'xɨe've', majta ɨ maj quee jéehua juxɨe've' ɨ cháanacaj japua, a'yájna matɨ'ɨj ɨ maj quee tyi'tɨ́j je'ej tyi'mua'ree, tɨ'ij hua'antyipuá'ritye'en a'ɨ́ɨjma ɨ maj tyityatatyíj.
46001029	A'yaa pu quee a'tɨ́j tyóotzaahuatye' ɨ Dios jimi.
46001030	Ajta ɨ Dios pu arí mua'ajmaj jamua'ajtyáhuii ɨ Cɨríistu' jimi, a'yaa pu ajta jaaru tɨ'ij ɨ Cɨríistu' a'ɨ́ɨn pué'eenye' ɨ tyaj jɨn ma'umuámua're', tɨ ajta tajapuá huatányuunyij, ɨ tyaj jɨn huátajajcuare'en, ajta tyej tyij taxáahua mahuatyu'uucaj.
46001031	A'ɨ́j pu jɨn, a'yájna tɨ'ɨj tyé'yu'si' tɨjɨn: "Tɨ pua'aj a'tɨ́j ja'xɨe'va' tɨ óotzaahuatya'aj, che' a'yan huárɨnyij a'ɨ́jna jɨme' je'ej tɨ ɨ tavástara' tyámua' tyaata'."
46002001	'Nye'ihuáamua', nyatɨ'ɨj ujo'mej nyej nyij jamuaté'exaatye' ɨ nyúucaria'ra' ɨ Dios, canu a'ɨ́jna jɨn tyajamuáa'ixa ɨ nyúucarij tɨ náa huánamuajrii, nusu yaa tɨ'ɨj ɨ tɨ jéehua tyu'yi'tɨn.
46002002	Ajta nyatɨ'ɨj ja'mua jamuan ajo'tyávaaca'aj, canu máaj tyi'tɨ́j mua'reerimu'ca'aj sulu a'ɨ́j nu'uj ɨ Jesús tɨ ajta Cɨríistu' pué'een, ɨ maj jó'tate ɨ cúruuj jitze.
46002003	A'áa nu jo'tyéechaxɨ ja'mua jimi nyetyenyaxáahuataj nyajta tyenyevivéesima'aj, ji'nye nye tyí'tzɨɨnya'ca'aj.
46002004	Ajta nyatɨ'ɨj jamuatajé nyajta jamuáa'ixaa ɨ nyúucarij, canu a'ɨ́j jɨn tyajamuáa'ixaa ɨ nyúucarij tɨ náa tyojo'iteeri'ij, nyej nyij jamua'antyimue'tɨn. Sulu a'yaa nu tyajamua'antyimue'tɨj nyaja'muaséejratya'aj nyaj a'ɨ́jna jitze arányaca'nye ɨ júuricama'ra' ɨ Dios nyajta a'ɨ́jcɨ jitze ɨ tɨ jɨn néijmi'i putyi'uurej,
46002005	ta'aj ij ɨ siaj jɨn tya'tzaahuatye' a'ɨ́j jitze aróojca'nyej ɨ tɨ jɨn ɨ Dios néijmi'i putyi'uurej, tɨ'ij quee a'ɨ́jna jitze aróoca'nya'aj ɨ tyétyaca maj jɨn tyi'mua'reej.
46002006	'Majta a'ɨ́ɨmaj ɨ maj meríj néijmi'i jo'itej ɨ maj jitzan tya'tzaahuatye', a'ɨ́ɨ mu xaa a'ɨ́jna jɨn tyajamuáa'ixa ɨ nyúucarij jɨme' tɨ naa tyojo'iteeri'ij. Ajta a'ɨ́jna ɨ nyúucarij capu yan ma'can ɨ cháanacaj japua, capu ajta hua' jitze ma'can a'ɨ́ɨjma ɨ maj tyí'ijta ɨ maj majta meríj yo'rɨéjsij ɨ maj jɨn putyi'uurej.
46002007	A'ɨ́ɨ pu a'ɨ́ɨn pué'een ɨ tɨ néijmi'i tyi'mua'ree, tɨ ajta aviitzi'huaca'aj ɨ Dios jimi jájcua ɨmua tɨ a'yan tyaaxá'puɨn'tare tɨ'ij táacɨ'tyi ityájma a'ɨ́jna ɨ tɨ huápuɨ'ɨj naa huase'rin.
46002008	A'íi pu a'ɨ́ɨn pué'een ɨ maj quee yo'itej ɨ maj tyí'ijta íiyan nɨ cháanacaj japua, ji'nye tɨ pua'aj meyo'iteej, camu jo'ta'táanyijche' ɨ tavástara', ɨ tɨ ajta huápuɨ'ɨj naa huase'rin.
46002009	Ajta a'yájna tɨ'ɨj tye'yu'si' tɨjɨn: Dios pu arí tyámua' tyu'ruu a'ɨ́ɨjma jimi ɨ maj jaxɨe've', tyi'tɨ́j tɨ quee xu a'náj a'tɨ́j me'ye'sej tɨ ajta quee a'tɨ́j a'náj me'ya'namuaj, je'ej tɨ quee ajta a'tɨ́j tye'miteraste'.
46002010	'A'íi pu a'ɨ́ɨn tyi'pué'een ɨ tɨ Dios tyitaataséejratyej a'ɨ́jcɨ jitze huatama'can ɨ júuricama'ra', ji'nye ɨ júuricama'ra' ɨ Dios néijmi'i pu tyi'sej, ajta néijmi'i mua'ree ɨ tɨ huápuɨ'ɨj aviitzi' ɨ Dios jimi.
46002011	'¿A'tanyíj pu joorej tɨ jamua'ree je'ej tɨ tyi'mua'tzej sɨ́ɨj ɨ ajta sɨ́ɨj ɨ tyaatɨ'? A'ɨ́ɨ pu'uj jamua'reej ɨ júuricama'ra' ɨ tyaataj. A'yaa pu cha'ta na'aj een ɨ Dios jimi, a'ɨ́ɨ pu'uj ja'mua'ree ɨ júuricama'ra' ɨ Dios je'ej ti tyi'tɨ́j jimi tyi'séejre'.
46002012	Tyajta ityaj catu a'ɨ́j ancuriáa' ɨ júuricamej tɨ yan séejre' ɨ cháanacaj japua, sulu ɨ a'ɨ́j tu ɨ júuricama'ra' ɨ Dios, tyej tyij yo'itee tá'ra'nyij je'ej tɨ Dios juxɨe'vi'ra' jɨn tyámua' tyitaata'.
46002013	A'yaa tu tyí'xaj a'ɨ́jcɨ jɨme' ɨ nyúucarij tɨ taamuá'tyej ɨ júuricama'ra' ɨ Dios, catu a'ɨ́jna hua'ixaatye' ɨ tyaj tajɨɨmua'aj tyo'mua'reej. A'yaa tu tyihua'ixaatye' tyi'tɨ́j tɨ a'ɨ́j jitze eeráma'can ɨ júuricama'ra' ɨ Dios a'ɨ́ɨjma ɨ tɨ hua' jitzan séejre ɨ júuricama'ra' ɨ Dios.
46002014	'Ajta a'ɨ́jna ɨ tɨ quee jitzan séejre' júuricama'ra' ɨ Dios, capu ja'ancuriáa'sij tyi'tɨ́j tɨ a'áa ja'ma'can ɨ júuricama'ra' jimi ɨ Dios, ji'nye capu tyi'tɨ́j huɨɨre' a'ɨ́jna jimi ɨ a'tɨ́j. Capu ɨ'rij tɨ yo'itéej já'ra'nyi, ji'nye a'yaa pu tyúuxɨe've' tɨ ɨ júuricama'ra' ɨ Dios jitze aróoca'nyej, tɨ'ij jo'támiteeraste' je'ej tɨ huatóomua'aj.
46002015	Ajta ɨ tɨ jitzan séejre' ɨ júuricama'ra' ɨ Dios, néijmi'i pu tyi'séj ajta néijmi'i tyojo'itej, ajta quee a'tɨ́j huatácɨ'pej tɨ a'ɨ́j ooxɨ́jtye'en.
46002016	Ji'nye a'yaa pu tye'yu'si' ɨ yu'xarij jitze tɨjɨn: "¿A'tanyíj ju'mua'ree je'ej tɨ tyi'mua'tzej ɨ tavástara'?"¿A'tanyíj jaayí'tɨn tɨ tyáamua'tyej? Ajta a'yájna, ityáj tu jájcha'ɨj ɨ mua'tzíiria'ra' ɨ Cɨríistu'.
46003001	'Nye'ihuáamua, capu huatáɨ'riitariaca' nyaj a'yan tyajamuaaté'exaatye'en tɨ'ɨj a'ɨ́ɨjma ɨ tɨ arí hua' jitze séejre' ɨ júuricama'ra' ɨ Dios, sulu a'yaa nu'uj tɨ'ɨj a'ɨ́ɨjma ɨ maj moochán jitzan ajtyáahuiixɨ ɨ Cɨríistu'.
46003002	Tyi'tɨ́j nu jamuaamua'tyej tɨ quee tyesi', a'yájna matɨ'ɨj ɨ unyáaque'ej leechi mana'aj tyei'itye', ji'nye capu eexú yo'japu'ra' ɨ cue'ráj, caxu siajta seeexú mua'aj yo'japu'ra' ɨ cue'ráj,
46003003	ji'nye caxu juca'nyej. Ajta tɨ'ɨj ooj ja'mua tzajta séejria'a ɨ siaj óochuere', siajta jujaaxɨejvi'iraj, a'yaa pu huatóomua'aj siaj quee xu juca'nyej, ji'nye a'yaa xu rɨcɨj matɨ'ɨj a'ɨ́ɨmaj ɨ maj yan séejre' ɨ cháanacaj japua.
46003004	Tɨpua'aj sɨ́ɨj a'yan tyi'xajta yee: "Nyáaj nu Pablo jitze ajtyáma'can," ajta ɨ sɨ́ɨj a'yan tɨjɨn: "Nyajta nyáaj, Apolo nu jitze ajtyáma'can," a'yaa xu rɨcɨj matɨ'ɨj a'ɨ́ɨmaj ɨ tyétyaca ɨ maj yan séejre' ɨ cháanacaj japua.
46003005	'Che' a'yáana'aj, ¿ji'nye a'tanyíj pué'een a'ɨ́jna ɨ Apolo? ¿A'tanyíj pué'een ɨ Pablo? Ityáj tu jahuɨɨre' ɨ tavástara', a'yaa xu éej nɨme' tya'antzaahua ɨ tavástara' jimi. A'yaa tu rɨcɨj je'ej tɨ a'ɨ́ɨn tyitaata'ij séej ajta séej.
46003006	Nyáaj nu tyu'huástej, ajta ɨ Apolo pu tyu'ipua, ajta ɨ Dios pu jahuóosi'ri' tɨ'ij huácɨɨrej ɨ tɨ huahuásti'huaca'.
46003007	A'ɨ́j pu jɨn a'ɨ́jna ɨ tɨ tyu'huaste, ajta ɨ tɨ tyu'ipua, camu tyi'tɨ́j jɨn juxɨe've', sulu a'ɨ́ɨ pu ɨ Dios ɨ tɨ jahuáasi'ri' tɨ'ij huácɨɨrej, a'ɨ́ɨ pu a'ɨ́ɨn pué'een ɨ tɨ juxɨe've'.
46003008	Ɨ maj tyí'huaste' majta ɨ maj tyí'ipua, juxa'aj mu'uj een, ajta ɨ Dios pu a'yan tyihuo'tá'si je'ej tɨ sɨ́ɨj ajta sɨ́ɨj tyu'muárɨe.
46003009	Néijmi'i tu tyi'muarɨe' ɨ Dios jimi, siajta mua'aj a'yaa xu tyi'huɨɨre' tɨ'ɨj jo'tɨ tyaja'huasti' siajta tɨ'ɨj chi'ij maj ja'ajtaahua Dios tɨ ja'arij.
46003010	Nyajta nyáaj, nyáaj nu a'yan tyi'muárɨe' tɨ'ɨj a'tɨ́j tɨ chi'ij ájta'hua, ɨ tɨ Dios a'yan tyinaata'íj nyej nyij ja'tátaahuaxɨ a'ɨ́jna ɨ tɨ japuan ájtaavijhuaj ɨ jaxu'uj, ajta sɨ́ɨj pu japuan tyá'ajtahua. Ajta a'yan tyúuxɨe've' tɨ sɨ́ɨj ajta sɨ́ɨj tyámua' tyu'muárɨe'en,
46003011	ji'nye capu a'tɨ́j pu joorej tɨ ajtáhua'aj séej atátaahuaj tɨ'ɨj ɨ tɨ arí atátaavijhuaj ɨ tɨ a'ɨ́ɨn pué'een ɨ Jesús tɨ ajta Cɨríistu' pué'een.
46003012	A'íjna jitze ɨ ta'tátaavijhua pu ɨ'rij tɨ a'tɨ́j tyi'tɨ́j japuan ájtaahua, tɨ pua'aj ooro jɨme', nusu plaata jɨme', na'ríij tyetyéj jɨme' tɨ huápuɨ'ɨj tya'najchi, na'ríij cɨyéj jɨme', nusu ɨxáj jɨme' ca' huáacɨxa'aj jɨme',
46003013	a'yaa pu tyi'séeria'aj ja'me je'ej tɨ sɨ́ɨj ajta sɨ́ɨj tyu'muárɨej a'ájna xɨcáara' jitze, tɨ'ɨj néijmi'i tye'entyipuá'rij, ji'nye a'ájna xɨcáara' jitze tɨéj pu uvé'nyejsi, a'ɨ́ɨ pu jaatyámua'sij tɨ pua'aj xa'puɨ'ɨ metyu'muárɨej sɨ́ɨj ajta sɨ́ɨj.
46003014	Tɨ pua'aj je'ej tɨ sɨ́ɨj tyu'muárɨej tyo'táviicue' ɨ tɨéj tzajta', a'yaa pu tyá'cɨ'tyij ɨ a'tɨ́j je'ej tɨ tya'ráanajchij.
46003015	Na'ríij tɨ pua'aj huatyátanyij ɨ tɨ ja'ajtaahuaca', yo'rɨéjsi ɨ tɨ tyu'muárɨej, ajta ɨ a'tɨ́j a'yaa pu éenya'aj ja'me tɨ'ɨj ɨ a'tɨ́j tɨ xɨe'chui jaahuɨ ɨ tɨéj tzajta'.
46003016	'¿Nyi sequee jamua'ree siaj mua'aj a'ɨ́ɨn pué'een ɨ chí'ra'an ɨ Dios, tɨ ajta ja'mua tzajta' séejre' ɨ júuricama'ra' ɨ Dios?
46003017	Tɨ pua'aj a'tɨ́j jaatyú'uuna ɨ chí'ra'an ɨ Dios, Dios pu ja'antyipuá'ritye'sij a'ɨ́jcɨ ɨ a'tɨ́j, ji'nye ɨ chí'ra'an ɨ Dios naa pu arí een, ajta a'ɨ́jna ɨ chí'ra'an mua'aj xu a'ɨ́ɨn pué'een.
46003018	'Che' quee a'tɨ́j jucuanamua, tɨ pua'aj sɨ́ɨj tɨ ja'mua jitze ajtyáma'can a'yan tyóotzaahuatya'aj tɨ jéehua tyojo'itej íiyan tɨ tyi'ma'can cháanacaj japua, che' a'yan huárɨnyij tɨ'ɨj ɨ tɨ quee tyi'tɨ́j mua'reej, ta'aj ij jɨ're'cajnɨ́me' a'ɨ́ɨn pué'eenya'aj ta'ra'nyij ɨ tɨ jéehua tyojo'itej.
46003019	Ji'nye ɨ maj jɨn tyu'yi'tɨn íiyaj nɨ cháanacaj japua capu tyi'tɨ́j huɨɨre' ɨ Dios jimi. A'yaa pu tyé'yu'si' ɨ yu'xarij jitze tɨjɨn: "Dios pu hua'vivi'ra'an a'ɨ́ɨjma ɨ maj jéehua tyu'yí'tɨn a'ɨ́jna jɨme' ɨ maj tyí'hue'tacaa."
46003020	A'yaa pu ajta tye'yu'si' tɨjɨn: "Tavástara' pu jamua'ree tɨ quee tyi'tɨ́j huɨɨre' je'ej maj tyi'mua'tzej ɨ maj jéehua huápuɨ'ɨj tyojo'itej."
46003021	A'ɨ́j pu jɨn, che' quee a'tɨ́j óotzaahuatya'a a'ɨ́jcɨ jɨme' ɨ tɨ séej jimi ɨ tyáataj ajtyáma'can, ji'nye néijmi'i pu ja'mua jimi tyi'ma'can.
46003022	Pablo, Apolo, Pedro, ɨ cháanacaj, ɨ júuricamej, je'ej tɨ tyi'tɨ́j rɨcɨj ijíij, je'ej ooj atyo'jo'ré'nyejsi, néijmi'i pu ja'mua jimi tyi'ma'can,
46003023	siajta mua'aj, a'ɨ́j xu jitze ajtyáma'can ɨ Cɨríistu', ajta ɨ Cɨríistu' a'ɨ́j pu jitze ajtyáma'can ɨ Dios.
46004001	'A'yaa pu tyúuxɨe've' siaj a'yan tojo'mua'raj ityájma tɨ'ɨj ɨ a'tyán maj jahuɨɨre' ɨ Cɨríistu', tyaj a'ɨ́j jɨn antyítamua'reej tyej tyij jamuáamua'tyej ɨ tɨ aviitzi'ij ɨ Dios jimi.
46004002	Ajta a'yájna, a'ɨ́jna ɨ maj tyi'tɨ́j jaa'íjcaj, a'yaa pu tyúuxɨe've' tɨ tyámua' tyu'tóoseejrataj mej mij jitzan tyí'ca'nyej.
46004003	Ajta nyéetzij jimi, capu nyejitzé juxɨe've' tɨ pua'aj mua'aj siano'xɨ́jtye'en, na'ríij a'ɨ́ɨmaj mano'xɨ́jtye'en ɨ maj tyityatatyíj. Canu nyajta nyasɨ́ɨj á'nyaxɨjtye'en.
46004004	A'yaa pu'uj, tɨpua'aj nye quee je'ej pua'aj tyi'mua'axcaj nya jɨme', capu a'yan huatóomua'aj yee nu'ríj xá'puɨ' een ɨ Dios jimi. Tavástara' pu a'ɨ́ɨn pué'een ɨ tɨ ná'xɨjtye'en.
46004005	A'ɨ́j pu jɨn, caxu tyi'tɨ́j a'xɨjtya'aj tɨ'ɨj quee xu atyojo're'nyáava'caj, setyu'cho've'ej 'asta na'aj quee uvé'nyej a'ɨ́jna ɨ tavástara', tɨ'ij a'ɨ́ɨn jaataséejrata ɨ tɨ ju'avaataca'aj ɨ tɨ́ca'riste', a'ɨ́ɨ pu ajta jaataséejrata je'ej maj tyi'mua'tzej ɨ tyeɨ́tye. Aj pu'ij ɨ Dios tyámua' tyihuo'tá'sij je'ej tɨ tya'cɨ'puaj séej ajta séej.
46004006	'Nye'ihuáamua', a'yaa nu tyaja'mua'ixaatye' siaj sij tyámua' huárɨnyij, nyajta ja'mua'séeratya'aj je'ej tɨ rɨcɨj a'ɨ́jna ɨ Apolo nyajta nyáaj. A'yaa nu tyaja'mua'ixaatye' siaj sij a'yan huárɨnyij je'ej tyaj ityáj rɨcɨj, siaj sij quee a'yan rɨjca je'ej tɨ quee tye'yu'si', ajta tɨ'ij quee a'tɨ́j óotzahuatya'aj, nusu siaj séej tyámua' tyi'xájtaj ajta séej á'xaahuataj.
46004007	¿A'tanyíj tyámua tyi'muaxaj ɨ séecan tzajta ɨ tyeɨ́tye? ¿Tyi'tajnyi péjcha'ɨj tɨ quee ɨ Dios muaata'? Ajta tɨ pua'aj ɨ Dios néijmi'i tyimuaata', ¿ji'nye een jɨme' a'yan petyá'tzaahuatye' cuxáa asɨ́ɨj pu páa uuréj?
46004008	'Xu'rij mua'aj huoochíjtyanyi'istaca', siajta seríj néijmi'i tyí'ijcha'ɨj tyi'tɨ́j siaj je'ej tyi'xɨe've', ajta a'yan ja'mua'aséj siaj mua'aj seríj tyí'ijta, siajta quee che' ityájma ta'tamuá're'rii. A'tzú cuj a'yan tyi'ja'yájnatan, tyej tyij ityáj ja'mua jamuan tyu'ta'íjtaj.
46004009	A'ɨ́j pu jɨn a'yan tyiná'miteraste', tɨ ityájma' ɨ tyaj huata'ítyi'ri'huaca', Dios pu a'áa tojo'tyáhuii jo'tɨ quee jóoxɨe've', cuxáa meríj pu taatamua'aj yee tyiche' huácui'iihuaj. Tu'ríj a'tzíjsi hua'séejratye' néijmi'caa ɨ maj tajapua ja'seejre', tyajta hua' jimi ɨ maj a'yan huacháatɨmee ɨ cháanacaj japua.
46004010	Tyajta ityáj, a'ɨ́jna jɨme' ɨ tyaj a'yan tya'huɨɨre' ɨ Cɨríistu', a'yaa mu tyí'taxaj tyaj nu'uj tatɨmue', siajta mua'aj, ɨ Cɨríistu' jitze ma'can tyámua' xu metyityoomuámua're'. Capu ta'ca'nyisti' ityájma, siajta mua'aj néijmi'i xu jɨn tyé'viicue'. Majta ityájmaj matá'xaahuaj, majta mua'ajma mu jamuá'tyese'.
46004011	Tɨ'ɨj na'aj ya tɨ je'ré'nye ajta ijíij, a'yaa tu'uj tyana'aj tya'aj puéjtzij a'ɨ́jcɨ jɨme' tyaj tajcu, tyajta i'cuj, ajta cáanarij tyitá'ɨtziitye', je'ej mu pua'aj ta'mua'raj ɨ tyeɨ́tye, tyajta quee ma' ja'che,
46004012	tyajta cua'naj tyatɨ'ɨjta tyí'muarɨe'ej. Ɨ maj je'ej pua'aj tyí'taxaj tyámua' tu ityáj tyihuo'tájeevij, je'ej mu pua'aj ta'uure, tyajta ityaj néijmi'i tu tye'viicue'.
46004013	Ajta matɨ'ɨjta ɨ tyeɨ́tye je'ej pua'aj tyi'taxajtaj, tyámua' tu'uj ityáj tyihuo'tajéevij. A'yaa mu tojo'mua'raj tɨ'ɨj tyi'tɨ́j tɨ quee che' tyi'huɨɨre'ej iiyájnɨ cháanacaj japua. A'yaa mu'u mana'aj mij ijíij tyityaaju'.
46004014	'Canu a'ɨ́j jɨn tyaja'muá'yu'se' nyej nyij jamuaatatyévi'ra'astaj, sulu nyej nyij tyámua' tyajamuaatá'itɨɨj, a'yájna nyatɨ'ɨj ɨ nyiyójmua', ji'nye jéehua nu já'muaxɨe've'.
46004015	Tyij mequée mamue'tɨj tyajamuáamua'aj ɨ Cɨríistu' jitze huatama'can, ma siajta quee mui'caa tyitáatastyamua'. Nyáaj nu a'ɨ́ɨn pué'een ɨ siaj jajtáata ɨ Cɨríistu' jitze huatama'can, ji'nye nyáaj nu jamuáa'ixa ɨ nyúucarij tɨ jɨn Dios jamui'rátonyij, siaj sij jitzan ajtyáhuiixɨj ɨ Cɨríistu'.
46004016	A'ɨ́j nu jɨn a'yan jéehua tyajá'muahuavii siaj a'yan tyityáaju'caj nyatɨ'ɨj nyáaj.
46004017	'A'ɨ́j nu jɨn ja'mua jimi jaata'ítyaca' a'ɨ́jcɨ ɨ Timoteo, ɨ nyaj huápuɨ'ɨj jaxɨe've', nyajta yo'puáara' pué'een ɨ tavástara' jitze huatama'can. A'ɨ́ɨ pu jamo'támua'reeritzi'tye'ej je'ej nyaj tyi'tyínyacha'ɨj ɨ Cɨríistu' jimi tɨ ajta Jesús pué'een, ajta je'ej nyaj tyihuá'mua'tyej néijmi'que' jo'maj jóosɨ'rii.
46004018	Séecan xu mua'aj seríj óotzaahuatye', a'yan setyi'mua'astɨj yee canu che' a'náj ajamujo'tyésejra,
46004019	ajta tɨpua'aj ɨ tavástara' a'yan tya'ránajchi, nyáaj nu jiye'tzín a'áa ja'tanyéjsi ja'mua jimi. Aj nu nyij hua'séejran ɨ maj jéehua ootzaahuatye', majta a'yan tyi'tɨ́j uuriaj mej quee a'ɨ́j mana'aj je'ej maj tyi'xaj.
46004020	Ji'nye jo'tɨ ɨ Dios tyeje'ijta, capu nyúucarij na'aj jɨn tyi'ijta, sulu ɨ tɨ ajta néijmi'i jɨn putyi'uurej.
46004021	¿Ji'nye setyá'xɨe've' mua'aj, nyi quij nyaj a'ɨ́jna jɨn u jo'me' nyej nyij puéejtzi jamuaatá'an, na'ríij nyaj a'ɨ́j jɨn jamojo'tyeesej nyaj já'muaxɨe'va'aj, nyajta ja'mua'cu'váa nyetyajamuá'ixaatye'en?
46005001	'A'yaa pu tyu'mua'reeritzi'huaca' tɨ sɨ́ɨj tɨ ja'mua jimi ajtyáma'can juxana'cɨre' a'ɨ́jcɨ jɨme' tɨ jamuan hui'ica ɨ tɨ jatyévi'tɨn ɨ táatajra'. Huápuɨ'ɨj pu a'ɨ́jna je'ej pua'aj namuajre', majta ɨ maj quee tya'tzaahuatye' camu a'yan rɨcɨj.
46005002	Ma siajta mua'aj, a'ɨ́j xu jɨn óotzaahuatye', a'yaa pu tyúuxɨe'va'caj siaj a'ɨ́j jɨn huatóoxaamujritye'en. A'tɨ́j tɨ a'yan tyi'tyúucha'ɨj, siata'aj quee che' jata'care'en tɨ ja'mua jamuan séejria'aj.
46005003	Ajta nyéetzij jɨme', tyij nye quee nyajta ja'mua jamuan ajo'tyéjve, ɨ nyajúuricamej pu ja'mua tzajta séejre', cuxáa nyaj ja'mua jamuan ajo'tyávaacaj, nu'ríj nyij a'yan tyo'xɨ́jtye a'ɨ́jcɨ ɨ a'tɨ́j tɨ a'yan rɨcɨj.
46005004	Siatɨ'ɨjta mua'aj tyúusɨɨre'en, nyáaj nu jamuan séeria'aj na'mej ɨ nya júuricamej jɨme', ajta ɨ tavástara' tɨ jɨn néijmi'i pu tyi'uurej a'ɨ́ɨ pu ajta ja'mua tzajta séeria'aj ja'mej. Aj pu'ij a'ɨ́jcɨ jitze huatama'can ɨ tavástara' Jesús,
46005005	che' ɨ tyaatɨ'ɨj huatátuiiri'huaj ɨ tyiyáaru' jimi, ta'aj ij ɨ tyévira' jo'puá'rixɨ'ɨn, ajta júuricama'ra' huatyá'ɨtzeere'en ɨ Dios jimi a'ájna xɨcáara' tɨ jitzan uvé'nyejsi ɨ tavástara'.
46005006	'Caxu mua'aj a'ɨ́j jɨn huatóocɨ'puaj siaj sij a'ɨ́jcɨ jɨn óotzaahuatya'aj. Ji'nye xu'ríj a'yan tya'mua'reej tɨjɨn: "Cɨ́ɨra'tzuj ɨ levaduura néijmi'i pu tyi'náxca ɨ cuéjtzij."
46005007	A'ɨ́j xu jɨn siata'aj ma júurɨeenyij a'ɨ́jcɨ ɨ tɨ mí'ma'can ɨ tɨ jamojo'jɨpuaj, siajta'aj sij huóojacuare'en tɨ'ɨj a'ɨ́jna ɨ cuéjtzij tɨ quee tyi'tɨ́j á'naxcaj. A'yaa xu mua'aj een tɨ'ɨj ɨ pan tɨ quee levaduura á'naxcaj ɨ maj jacua'caa a'ájna xɨcáara' jitze ɨ maj jitzan hue'rajtoo ɨ maj Egipto ja'ma'cantaca'aj. Ji'nye pu'ríj ɨ Cɨríistu' huatóomu'vejritaca' ta jitze huatama'can tɨ'ij quee puéejtzi táacɨ'tyij.
46005008	A'ɨ́j pu jɨn tyiche' tyu'ye'estej tyaj tyeríj taxáahuaj séejre', a'ɨ́jcɨ jɨme' ɨ pan tɨ quee levaduura á'naxcaj, ɨ tɨ a'ɨ́ɨn pué'een ɨ ta'tzaahuatyi're' ajta ɨ tɨ jɨ'ré'cajnɨme', che' quee che' a'ɨ́jna ɨ levaduura tɨ mi'ma'can, ɨ tɨ je'ej pua'aj een ajta ɨ tɨ je'ej pua'aj tyu'uurej.
46005009	'Nu'ríj a'yan tyajamuaaté'exaa séej jitze ɨ yu'xarij ɨ nyaj jamuata'ítyiri' siaj quee hua' jamuan tyi'xajtaj ɨ maj juxana'cɨre'.
46005010	A'ɨ́jcɨ jɨme' ɨ nyúucarij canu a'yan jaatamuá'a yee siata'aj sij néijmi'ca jimi ajtácɨɨnye ɨ maj íiyan juxana'cɨre' ɨ cháanacaj japua, nusu ɨ maj huápuɨ'ɨj tyí'nyacua'aj, na'ríij ɨ mej tyí'nahua', ca' ɨ maj sáanturij na'miche, siajta'aj sij a'yan huárɨnyiiche', a'yaa pu tyuuxɨe'va'caj siaj iirácɨɨnyej ɨ cháanacaj japua.
46005011	A'yaa nu jaatamua'aj ɨ nyaj tyajamuata'ítyiri' siaj quee che' jamuan jo'jujhua'nye'en sɨ́ɨj tɨ a'yan tyúuxaj tɨ ta'ihuáara' pué'een, ajta je'en tyi'xana'cɨria'aj, nusu tyí'nyacua'tzaj, na'ríij hua'námiche'en ɨ sáanturij, na'ríij je'ej pua'aj tyí'jepe', nusu tɨ jutahuéeve', na'ríij tɨ tyi'nahua'caa. Capu a'yan tyi'tyéevijtɨj siaj hua' jamuan tyí'cua'ajca a'tyán maj a'yan rɨcɨj.
46005012	Capu nyéetzij nyacɨ'puaj nyej nyij a'ɨ́ɨjma jooxɨ́jtye'en ɨ mej quee ityájmaj jitze ajtyáma'can, Dios pu a'ɨ́ɨjma hua'xɨjtye'en.
46005013	Ma siajta mua'aj seríj hua'xɨjtye' a'ɨ́ɨjma ɨ maj ja'mua jitze ajtyáma'can. A'ɨ́j pu jɨn, siata'aj jaatyítyej a'ɨ́jcɨ ɨ tɨ je'ej pua'aj tyi'tyúucha'ɨj.
46006001	'Tɨ pua'aj sɨ́ɨj tɨ ja'mua jitze ajtyáma'can séej jamuan metyúujaaxɨejvi', ¿ji'nye tɨ'ij a'ɨ́ɨjma jimi tyúunyuste' ɨ juéesi ɨ maj quee ityájmaj jitze ajtyáma'can, quee ɨ'rij tɨ a'ɨ́ɨjma huaté'exaatye' ɨ maj jimí séejre' ɨ Dios, mej mij a'ɨ́ɨmaj huo'xa'puɨ'ɨntari'tze'en?
46006002	¿Nyi sequee jamua'ree maj a'ɨ́ɨmaj ɨ mej tya'tzaahuatye' hua'axɨjtye'en néijmi'caa ɨ maj a'yan séejre' ɨ cháanacaj japua? Ajta tɨpua'aj mua'aj siahuá'xɨjtye'en, ¿ji'nye siaj sij quee pu joorej siaj jo'xá'puɨ'ɨntare' a'ɨ́jcɨ ɨ tɨ quee tyesi'?
46006003	¿Nyi sequee siajta jamua're tyaj ityáj huá'axɨjtye' a'ɨ́ɨjma ɨ maj tajapua tyí'huɨɨre'? A'ɨ́j pu jɨn, capu tyesi' tyaj tajɨ́ɨmua'aj tyi'tɨ́j je'ej tyo'xá'puɨ'ɨntare'.
46006004	A'yaa pu'ij, tɨpua'aj tyi'tɨ́j jɨn xúujaxɨejvi'raj, ¿ji'nye siaj sij a'ɨ́ɨjma mahuatyá'hui'tyaa ɨ maj quee tyi'tɨ́j jɨn antyúumua'reej ja'mua jimi?
46006005	A'yaa nu éej nɨme' tyaja'mua'ixaatye' siata'aj sij huatóotyevi'ra'astaj. ¿Nyi quee sɨ́ɨj ja'mua jimi séejre' ɨ tɨ jaria'mua'ree je'ej tɨ tyi'tɨ́j tyo'xa'puɨ'ɨntare' ɨ maj tya'tzaahuatye' jimi?
46006006	Caxu jujɨ́ɨmua'aj siana'aj tyúucha'ɨɨre', sulu siajta xu a'ɨ́ɨjma jimi junyuste' ɨ mej quee tya'tzaahuatye'.
46006007	'Xu'ríj a'ɨ́j jɨn huamué'tɨchej a'ɨ́jna jɨme' ɨ siaj jujɨ́ɨmua'aj jujaxɨejvi'. ¿Ji'nye siaj sij quee siaj jo'viicue' siana'aj ɨ siaj jɨn je'ej pua'aj jóomua'raj? ¿Quee ɨ'rij siaj hutoa'an siana'aj mej tyajamuanáhue'?
46006008	Siajta mua'aj, jujɨ́ɨmua'a xu je'ej pua'aj ju'uurej siajta tyihuá'nahue' ɨ ju'ihuáamua'.
46006009	'¿Nyi sequee jamua'ree mej quee a'áa jo'tyárutyij jo'tɨ Dios tyejé'ijta ɨ maj je'ej pua'aj rɨcɨj? Caxu tóoa'acaren tɨ a'tɨ́j já'muacuanamuaj, camu ujo'tyárutyij ɨ maj juxana'cɨre'ej, camu majta ɨ maj hua'na'michej ɨ sáanturij, nusu ɨ maj juxana'acɨre' séecan jamuan ɨ tyeɨ́tye, nusu ɨ maj juxa'aj tyétyaca jamuan juxana'cɨre',
46006010	camu majta ujo'tyárutyij ɨ maj tyi'nahua'ra, nusu ɨ maj tyí'nyacua'aj, na'ríij ɨ maj ju'i've', nusu ɨ maj je'ej pua'aj tyí'jepe', nusu ɨ maj avíitzi jɨn tyí'nahua'.
46006011	Siajta mua'aj je'caj xu a'ɨ́ɨn pué'eenya'aj, siajta ijíij seríj a'yan tyityahuóojajcuare, siajta seríj tyámua' huarɨ́j a'ɨ́jna jitze huatama'can ɨ tavástara' Jesús tɨ ajta Cɨríistu' pué'een, siajta a'ɨ́jna jitze ɨ júuricama'ra'an ɨ ta Dios.
46006012	A'yaa mu tyi'xaj tɨjɨn: 'Nyáaj nu'uj jamua'ree je'ej nyaj tyi'tɨ́j uurej, a'yaa pu tyi'ja'yájna, ajta capu néijmi'i tyinyetyáhuɨ'rii. A'yaa pu tyi'jɨ'ré'cajnɨme nyej nyáaj nyana'aj jamua'ree je'ej nyaj tyi'tɨ́j uurej, ajta canu jaatá'asi tɨ a'ɨ́ɨn na'antyimué'tɨn.
46006013	A'yaa mu majta tyi'xaj tɨjɨn: A'ɨ́jna ɨ cue'ráj, jucáj jitze pu tyí'huɨɨre', ajta a'ɨ́jna ɨ jucáj, a'ɨ́j pu'ij ta jɨn tyí'huɨɨre' tɨ'ij ɨ cue'ráj tya'ráyixɨ'ɨn. A'yaa pu tyi'jayájna, ajta ɨ Dios pu néijmi'ca antyipuá'ritye'si ɨ jucáj, ajta ɨ cue'ráj. Ajta ɨ ta tyévira', capu a'ɨ́j jɨn tyí'ihuɨɨre' tyej tyij a'ɨ́jcɨ jɨn tyí'xana'cɨria'aj, sulu tyej tyij a'ɨ́jcɨ jɨn jaatyáhuɨɨre' ɨ tavástara', ajta ɨ tavástara' pu 'ijta jatyáhuɨɨre'sij a'ɨ́jcɨ ɨ tatyévira'.
46006014	A'yájna tɨ'ɨj ɨ Dios tyaatájuurij ɨ tavástara', ajta pu ityájma taatájuuritye'sij a'ɨ́jcɨ jɨme' ɨ tɨ jɨn néijmi'i putyí'uurej.
46006015	'¿Nyi sequee jamua'ree tɨ ɨ Cɨríistu' jitze ajtyáma'can a'ɨ́jna ɨ siaj jatyáhue'ra'? ¿Nyi quij nyáaj nye'entyánajchitye'sij ɨ íitaj jamuan tɨ tyi'tyejijve' ɨ jutyévi jɨme', a'ɨ́jcɨ ɨ tɨ Cɨríistu' jitze ajtyáma'can? Canu xaa nyu'uj.
46006016	¿Nyi sequée jamua'ree yee tɨpua'aj a'tɨ́j ja'antyánaxca ɨ íitaj tɨ jatoj ɨ jutyévira', a'ɨ́ɨ mu séej tyévij mana'aj mij pue'éenya'aj muá'ju'u? Ji'nye a'yaa pu tye'yu'si' ɨ yu'xarij jitze tɨjɨn: A'ɨ́ɨmaj ɨ maj hua'puaj a'yaa mu éenya'aj mua'aju'un tɨ'ɨj tɨ sɨ́ɨj na'aj tyévij pué'eenye'.
46006017	Ajta tɨpua'aj a'tɨ́j ajtyéchaxɨj ɨ tavástara' jimi, sɨ́ɨj pu'uj ajta pue'éenya'aj ja'me ɨ júuricama'ra' jitze.
46006018	'Siata'aj néijmi'i huatapuá'cɨtaj ɨ siaj jɨn tyí'xana'cɨre'. Ajta tɨpua'aj séej tyi'tɨ́j jɨn po'tyá'ɨtzeere'en ɨ Dios jimi, capu je'ej joore ɨ jutyévira', ma ajta tɨ pua'aj a'tɨ́j a'ɨ́j jɨn tyí'xana'cɨria'aj ɨ tɨ jatoj ɨ jutyévira', a'ɨ́ɨ pu je'ej pua'aj joore ɨ jutyévij.
46006019	¿Nyi sequee jamua'ree tɨ ja'muatyevij a'ɨ́ɨn pué'een ɨ tyeyúuj ɨ tɨ tzajta' u'séejre' ɨ júuricama'ra' ɨ Dios, a'ɨ́ɨ tɨ ajta jamuaata'? Ajta ɨ júuricama'ra' ja'mua tzajta séejre', siajta mua'aj caxu jujɨ́ɨmua'aj jumua'ree,
46006020	ji'nye Dios pu arí jamuáananɨej. A'ɨ́j pu jɨn a'yan tyúuxɨe've' siaj jaatyátzaahuatye ɨ jutyévi jɨme'.
46007001	'Ijíij nu nyijta jamo'riá'hua'xɨjre'ej ɨ siaj tyinaa'íhuo'ri' ɨ yu'xarij jitze ɨ siaj unyajo'ta'ítyi'ri'. Jéetze pu naa tɨ quee a'tɨ́j nyeɨɨchaj,
46007002	ajta mata'aj mij quee a'yan tyúuxana'cɨre'ej, miche' huanyéjnyeɨ'chej ɨ tyétyaca, majta ɨ 'úuca huáhuɨɨchej.
46007003	Ajta ɨ tyáatɨ'ɨj ajta ɨ íitɨ' miche' a'yan huárɨnyij je'ej tɨ tyi'hua'cɨ'puaj.
46007004	Capu ajta ɨ íitɨ' jusɨ́ɨj antyúumua'ree ɨ jutyévira' jɨme', ji'nye a'ɨ́j pu jitze ajtyáma'can ɨ jucɨn, a'yaa pu'uj tana'aj quee ɨ tyáatɨ' jusɨ́ɨj tye'entyúumua'ree ɨ jutyévira' jɨme', ji'nye ju'ɨ́ɨj jitze pu ajtyáma'can.
46007005	A'ɨ́j pu jɨn, caxu je'ej siana'aj tyúujeevaj ɨ siaj néemi'ij a ja'chej, na'ríij xaa seríj siajta a'yan tyaaxa'puɨ'ɨntare siaj a'tzú a'tyéevi'ij siaj quee jumuarɨe'ej a'chu pua'an xɨcaj, siata'aj sij huatyényuunyij ɨ Dios jimi. Tɨpua'aj seríj a'yan huarɨ́n aj xu sij siajtáhua'aj antyóonaxca, tɨ'ij quee ɨ tyiyáaru' ca'nyíjra'aj jamuaata'an siaj sij séej jamuan huóoxana'cɨre'en.
46007006	'A'yaa nu'uj a'íjcɨ tyajá'mua'ixaatye'e, canu ja'mua'ijtye siaj sij a'yan huárɨnyij.
46007007	Ajta nyéetzij, a'yaa pu tyina'ranáachicaj maj néijmi'i a'yan éenye' nyatɨ'ɨj nyáaj, ma'ajta ɨ Dios pu arí a'yan tyihuo'ta' je'ej tɨ tyihuo'xa'puɨ'ɨntari'ri' séej ajta séej.
46007008	'Ɨ maj quee xu nyejnyeɨ'chej ajta ɨ maj quee xu huɨɨchej, majta ɨ maj antyúujɨɨmua'astariaca', a'yaa pu jéetze tyi'xa'puɨ' maj a'yan éenya'aj huatyá'ɨtzeere'en nyatɨ'ɨj nyáaj.
46007009	Ajta tɨ pua'aj quee huáɨ'riitya'aj maj huóocha'ɨn, miche' huanyéjnyeɨ'chej, majta huáhuɨɨchej, ji'nye jéetze' pu hua'tyáhuɨ'ɨrii maj a'yan huárɨnyij, quee maj jajpuéjtzij.
46007010	'Majta ɨ maj meríj nyejnyeɨ'chej ajta ɨ maj huɨɨchej, a'yaa nu tyaja'mua'ixaatye', a'ɨ́jcɨ ɨ tavástara' tɨ jaata'íjtaca' a'yan tɨjɨn: Che' quee ajtáyi'ican ɨ ɨ́ra'ara'an a'ɨ́jna jimi ɨ jucɨ́ɨn.
46007011	Ajta tɨ pua'aj ɨ ɨ́ɨra'ra'an ajtára'nyij ɨ jucɨ́ɨn jimi, che' jusɨ́ɨj huatyá'ɨtzeere'en, na'ríij quee che' ajtáhua'aj ja'antyáanaxca ɨ jucɨn. A'yaa pu'uj tana'aj a'ɨ́jna ɨ cɨ́na'ra', che' quee jatató'ra'an ɨ ju'ɨ́ɨ.
46007012	'Ajta a'ɨ́ɨmaj jimi ɨ séecan, nyáaj nu'uj a'yan tyihuá'ixaatye' capu ɨ tavástara', tɨpua'aj ɨ ta'ihuáara' ɨ́ɨra'ara' quee tyá'tzaahuatya'aj, ajta ɨ íitɨ' a'yan tya'ajxɨe'vi'ra'aj tɨ jamuan huácatyij, che' quee ɨ ta'ihuáara' jatato'ra'an.
46007013	A'yaa pu cha'ta na'aj tɨpua'aj ɨ íitɨ' ja'antyánaxcacaj séej ɨ tyáataj tɨ quee tya'tzaahuatye', ajta je'en a'yan tya'ajxɨe'vi'ra'aj tɨ jamuan huácatyij, a'yaa pu cha'ta na'aj tyúuxɨe've' tɨ quee jatató'ra'an ɨ jucɨ́ɨn.
46007014	Ji'nye ɨ tyáatɨ' tɨ quee tya'tzaahuatye', tyámua' pu rɨnyij a'ɨ́jcɨ jɨme' tɨ íitaj antyánaxcaca' tɨ tyá'tzaahuatye', ajta ɨ íitɨ' tɨ quee tya'tzaahuatye', tyámua' pu ajta rɨnyij a'ɨ́jcɨ jɨme' tɨ tyáataj antyánaxcaca' tɨ tya'tzaahuatye'. Na'ríij quee, a'ɨ́ɨ mu quee xá'puɨ' metyityoomuámua'ria'aj mua'aju' ɨ hua'yóojmua', ma majta a'ɨ́j jitze ajtyáma'can ɨ maj tya'tzaahuatye'.
46007015	Ajta tɨ pua'aj ɨ tyáatɨ' na'ríij ɨ íitɨ' tɨ quee tya'tzaahuatye', a'yan metyá'xɨe'va'aj maj huatóotonyij, miche' a'yan huárɨnyij. Ajta ɨ ta'ihuáara' tɨ tyáatɨ', nusu ɨ ta'ihuáara' tɨ íitɨ', juxáahua mu mahuatyáhuiixɨ'ɨj, ji'nye Dios pu a'yan tyajamuatajé siaj sij juxáahuaj ma séejria'aj.
46007016	Ajta ¿ji'nye pij muáaj íitɨ' tya'mua'reej yee japuan paj huatányuusij a'cɨ́ɨn? ¿Ajta ji'nye pij pajta muáaj tyáatɨ' tya'mua'ree yee japuan paj huatányuusij a'ɨ́ɨj?
46007017	'A'yaa pu'uj, miche' a'yan mana'aj tyityechajcaj je'ej tɨ ɨ tavástara' tyihuo'ta' séej ajta séej, ajta je'ej maj éenya'aj tɨ'ɨj ɨ tavástara' huo'tajé. A'yaa nu tyihua'ijtye' a'ɨ́ɨjma ɨ maj jusɨ'ri jo'tɨna'aj ɨ tyeyúuj tzajta.
46007018	Tɨ pua'aj ɨ Dios séej huatájeevej tɨ arí ja'antyisijchaca' ɨ junavíj ta'antyúuvi'raj ɨ tɨ jitzan sa'racaa, che' quee ja'vaataj ɨ tɨ antyísiichi'huaca', ajta tɨ pua'aj a'ɨ́j huatájeevej ɨ tɨ quee xu antyísiichi'huaca' ɨ navíira', che' quee ja'antyisí'iche' ɨ junavíi.
46007019	Ji'nye capu a'ɨ́ɨn juxɨe've' tɨpua'aj antyísiichi'huaj na'ríij quee, sulu tɨ a'yan huárɨnyij je'ej tɨ ɨ Dios tyaata'íjtaca'.
46007020	A'ɨ́j pu jɨn che' a'yan na'aj éenya'aj huatyá'ɨtzeere'en sɨ́ɨj ajta sɨ́ɨj tɨ'ɨj éenya'a tɨ'ɨj ɨ Dios jaatajé.
46007021	Tɨ pua'aj pooj ca'nyéjrij jɨn tyi'huɨ́ɨria'caj tɨ'ɨj Dios muaatajé, capaj je'ej tya'amuajca, ajta tɨ pua'aj je'ej tyíɨ'rɨɨtan paj pajtáhua'aj axáahua majo'cha'canye', pata'aj jitzan tyu'ca'nyej.
46007022	A'ɨ́jna ɨ tɨ ca'nyéjrij jɨn tyi'huɨɨrɨa'ca tɨ'ɨj tavástara' jaatajé, pu'rí ijíij juxɨé'vi'ra' jɨn tyí'huɨɨre' ɨ tavástara' jimi, a'yaa pu'uj tana'aj, a'ɨ́jna ɨ tɨ juxáahua majocha'canya'caj tɨ'ɨj ɨ tavástara' jaatajé, a'ɨ́ɨ pu ari'ij ta'ij ca'nyéjrij jɨn tyi'huɨɨre' ɨ Cɨríistu' jimi.
46007023	Dios pu mua'ajma jamuáanane, a'ɨ́j pu jɨn caxu che' tóo'acare'en mej mij majtáhua'aj séecan tyétyacaa ca'nyéjrij jɨn tyajamuaata'íjtye'en.
46007024	A'yaa pu'uj nye'ihuáamua', siata'aj a'yan siana'a éenye' ɨ Dios jimi sɨ́ɨj ajta sɨ́ɨj, je'ej siaj eenya'ca'a tɨ'ɨj a'ɨ́ɨn jamuaatajé.
46007025	'Ajta a'ɨ́ɨmaj ɨ úucaa mej quée huɨɨchej, capu tyi'tɨ́j jɨn je'ej tyinaata'ij ɨ tavástara', sulu nyáaj nu'uj a'yan tyaja'mua'ixaatye', je'ej nyatɨ'ɨj tya'mua'ree, ɨ nyaj sɨ́ɨj a'ɨ́ɨn pué'een tɨ ɨ'rij siaj jitzan tyu'canyej, a'ɨ́jna tɨ ɨ tavástara' ná'ancu'vaxɨj.
46007026	Ji'nye a'yaa pu nyéetzij tyina'miteeraste' tɨ jéetze tyi'tyéevijtɨj siaj a'yan éenye' siatɨ'ɨj een ijíij, a'ɨ́jna jɨme' tɨ jéehua tyesi' je'ej siaj juxáahuaj tyí'tyechajca.
46007027	Tɨ pua'aj penyeɨɨchaj, capaj jatato'ra'an, na'ríij tɨ pua'aj pequee nyeɨɨchaj, capaj jahuooca pej pij huatyényeɨɨchej.
46007028	Tɨpua'aj puatyényeɨɨche, capaj tyi'tɨ́j jɨn ootyá'ɨtzeere'ej ɨ Dios jimi, ajta tɨ pua'aj íitɨ' huatyéviche'en, capu ajta tyi'tɨ́j jɨn ootyá'ɨtzeere'ej. Ajta ɨ maj antyóonaxcaj jéehua mu jajpuéetzij mua'ju'u, a'ɨ́j nu nyij quee nyáaj xɨe've' tɨ a'yan tyajá'mua'uuriaj.
46007029	'Nye'ihuáamua', a'yaa pu huatóomua'aj a'ɨ́jna ɨ nyúucarij ɨ nyaj já'mua'ixaatye', cɨ́ɨ pu'quij tyá'ɨtzeere' tɨ'ɨj néijmi'i tye'entyipuárij. A'ɨ́j pu jɨn, a'ɨ́ɨmaj ɨ maj nyéjnyɨche, miche' a'yan rɨjca matɨ'ɨj a'ɨ́ɨmaj ɨ maj quee nyéjnyeɨ'chej,
46007030	majta a'ɨ́ɨmaj ɨ maj juxaamujritye', miche' a'yan éenye' matɨ'ɨj ɨ maj tyi'ye'estej, majta ɨ maj tyi'ye'estej, miche' a'yan éenye' matɨ'ɨj ɨ maj juxaamujritye', ajta ɨ maj tyí'nanavej, miche' a'yan tyi'tyechajca matɨ'ɨj ɨ maj quee tyi'tɨ́j tyícha'ɨj,
46007031	majta ɨ maj a'ɨ́jna jɨn juhuɨɨre' íiye tɨ tyí'sejre' cháanacaj japua, miche' a'yan tyi'tyechajcaj matɨ'ɨj ɨ tɨ quee tyi'tɨ́j je'ej tyihua'huɨɨre' ɨ cháanacaj, ji'nye a'íjna ɨ cháanacaj tyaj jaséej pu'rij tɨn á'pua'ren.
46007032	'Nyáaj nu a'yan tya'xɨe've' siaj quee tyi'tɨ́j jɨn je'ej tyi'mua'ajca. A'ɨ́jna ɨ tɨ quee nyeɨ́ɨche, tavástara' pu jimi tyi'ca'nyej, ajta tɨ'ij tyámua' jimi tyi'sejria'aj.
46007033	Ajta a'ɨ́jna ɨ tɨ nyeɨ́ɨche, a'ɨ́j pu jitze tyi'mua'tzej íiyan tɨ tyí'sejre' ɨ cháanacaj japua, ajta je'ej tɨ ye'ej tyámua' jimi tyi'tyúucha'ɨɨj ɨ ju'ɨ́ɨ, a'ɨ́j pu jɨn quee che' ɨ'rij tɨ néijmi'i jɨn jatyáhuɨre'en ɨ tavástara'.
46007034	A'yaa pu'uj ta na'aj, a'ɨ́jna ɨ íitɨ' tɨ quee che' viche' ajta ɨ tɨ íjmue'estɨ', a'yaa pu a'ɨ́ɨjma jitze tyúuxɨe've' je'ej maj ye'ej tya'rá'astijre'en ɨ tavástara', a'yaa pu ajta hua' jitze tyúuxɨe've' mej mij jɨ'réenya'aj huatyá'ɨtzeere'en ɨ Dios jimi, néijmi'i jɨme' ɨ jutyévi jitze, ajta ɨ jujúuricamej jɨme', ajta ɨ íitɨ' tɨ arí víche', a'ɨ́j pu jitze tyi'mua'tzej íiyan tɨ tyi'ma'can ɨ cháanacaj japua, ajta tɨ'ij tyámua' tyi'tyúucha'ɨɨj ɨ jucɨ́ɨn jimi.
46007035	'A'yaa nu tyaja'mua'ixaatye', canu nyej nyij tyajamuáa'ijmuj, sulu a'ɨ́j nu'uj jɨn tɨ'ij jamuatyáhuɨre'en, ajta siaj sij tyámua' tyí'tyechajca, naa tyámua setya'huɨ́ɨria'aj ɨ tavástara'.
46007036	'Ajta tɨ pua'aj séej a'yan tye'miterastya'aj tɨ arí xa'puɨ' tɨ huatyényeɨɨchej, ji'nye pu'ríj a'yan tyéejcha'ɨj matɨ'ɨj pua'aj nyejnyeɨ'chacaa, ajta a'yan tyi'mua'ajca yee naa pu jéetze tɨ huatyényeɨɨchej, che' a'yan huárɨnyij je'ej tɨ tye'miteeraste', che' huatyényeɨɨchej, capu tyi'tɨ́j jɨn je'ej tyo'tyá'ɨtzeere'ej ɨ Dios jimi.
46007037	Ajta tɨ pua'aj sɨ́ɨj a'yan tyámua' tyaxa'puɨ'ɨntare'en ɨ jutzájta' tɨ'ij huóocha'ɨn, ajta quee ca'nyéjrij jɨn ja'ijtye' tɨ'ij huatyényeɨɨchej, a'ɨ́jna ɨ a'tɨ́j jéetze pu tyámua' jimi atyojo'ré'nyesij.
46007038	A'ɨ́j pu jɨn, tɨpua'aj huatyényeɨɨchej a'ɨ́jcɨ jamuan ɨ maj meríj néemi'ij a'yan tyaaxájtaca', xa'puɨ'ɨn pu rɨnyij, ajta tɨpua'aj quee huatyényeɨɨchej, jéetze' pu xa'puɨ'ɨn rɨnyij.
46007039	'Ɨ 'íitɨ' tɨ víche', a'ɨ́j pu jitze ajtyáma'can ɨ jucɨ́ɨn tɨpua'aj óoj juuri ɨ cɨ́na'ra', ajta tɨ pua'aj huámuɨ'nyij ɨ cɨ́na'ra', pu'rij ɨ'ríj tɨ ajtáhua'aj juxɨe'vi'ra' jɨn huatyéviche'en a'tɨ́j tɨ ja'ráanajchi, a'ɨ́ɨ pu'uj juxɨe've'ej tɨ ɨ tyáatɨ' tavástara' jimi tya'tzaahuatya'aj.
46007040	Ma ajta tyij quee jéetze naa tɨpua'aj quee che' vicha'aj. A'yaa pu nyéetzij tyiná'miteeraste', ajta ɨ júuricama'ra' ɨ Dios nye jitze pu ajta séejre'.
46008001	'A'ɨ́j nu nyijta ijíij tyajamuate'exaatye'ej ɨ cue'ráj ɨ maj tyi'mu'vejritacaa ɨ sáanturij jimi. A'yaa pu tyi'ja'yájna matɨ'ɨj tyi'xaj a'yan tɨjɨn: Néijmi'i tu jamuá'reej ɨ tɨ jɨ'ré'cajnɨme', ajta a'yan tyí'rɨnyaca tɨ a'tɨ́j a'ɨ́jna jɨn ahuóotzaahuatye'en ɨ tɨ jéehua ma'úumua'rej, ajta tɨpua'aj mahuóoxɨe've'en jéetze pu tyámua' tye'mej hua' jimi.
46008002	Tɨpua'aj a'tɨ́j a'yan tyóomua'ajcaj tɨ jéehua ma úumua'rej, capu eexu a'yan metyóomua're je'ej tɨ tyúuxɨe've' ɨ Dios jimi.
46008003	Na'ríij a'tɨ́j jitzan tyi'ca'nyej ɨ Dios juxɨe'vi'ra' jɨme', Dios pu ajta jitzan séejre' a'ɨ́jcɨ ɨ a'tɨ́j.
46008004	'Ajta tɨpua'aj setyu'cua'nyij ɨ cue'ráj tɨ tyu'tamu'vejrityihuaca' ɨ sáanturij jimi, tyámua tu tya'mua'ree maj quee tyi'tɨ́j huɨɨre' ɨ sáanturij íiyaj nɨ cháanacaj japua, ajta sɨ́ɨj na'aj ɨ Dios.
46008005	Tyij majta mue'tɨ́j séejre' ɨ tajapua majta íiyanɨ cháanacaj japua ɨ maj a'yan hua'tamua'muaj yee dioosij, ji'nye a'yaa mu tyi'xaj maj mue'ij ɨ maj dioosij pué'een, majta mue'ij ɨ maj tyi'tɨ́j jɨn tyityatatyíj,
46008006	ajta tajimi, sɨ́ɨj pu'uj Dios ɨ tyaj jajvástara', ɨ tɨ néijmi'i jimi tyu'taseejre', tyajta ityáj néijmi'i tu a'ɨ́jna jɨn séejre' tyej tyij tyámua' tyetyátoonyi. Sɨ́ɨj pu'u ajta ɨ tavástara', a'ɨ́jna ɨ Jesús tɨ ajta Cɨríistu' pué'een, néijmi'i pu a'ɨ́j jimi tyu'taavijhuaca', tyajta ityáj a'ɨ́j tu tyajta jitze eeráma'can.
46008007	'Ajta camu néijmi'i ja'mua'ree ɨ tɨ jɨ'ré'cajnɨme'. Séecan ɨ maj hua'na'micha'aj ɨ sáanturij, mooche mu tyi'cua'caa ɨ cue'ráj a'yan me tyimua'astɨj tɨjɨn tyu'támu'vejrityi'huaca' ɨ dioosij jimi, ajta ɨ maj jɨn ma umuámua're'ej a'ɨ́j pu jɨn a'yan tyihuá'miteraste' maj majta meríj huo'tyánajchaca' ɨ sáanturij.
46008008	Ajta capu ɨ Dios a'ɨ́jna jɨn taaxɨe'vej je'ej tyaj tyi'tɨ́j tyi'cua'caa, ji'nye catu jéetze tyámua rɨnyij tɨpua'aj tyetyí'cua'care'en, catu tyajta je'ej pua'aj rɨnyij tɨpua'aj tye quee tyi'tɨ́j cua'care'en.
46008009	Tyámua' xu'uj siaj sij quee je'ej pua'aj jáa'uure séej ɨ a'tɨ́j tɨ quee jéehua tyá'tzaahuatye'.
46008010	Ji'nye tɨpua'aj muáaj, mu paj tyámua' tyá'mua'ree, a'áa petyaja'cua'caa jo'maj huaja'na'michej ɨ sáanturij, ajta je'en a'tɨ́j tɨ quee eexu jéehua tya'tzaahuatye muaaséj, ca'nyíjra'aj paj jaatá'si a'ɨ́jcɨ ɨ a'tɨ́j tɨ'ij ajta a'ɨ́ɨn tyu'cua'nyi ɨ cue'ráj ɨ maj tyu'támu'vejritaca' ɨ sáanturij jimi.
46008011	A'yaa pej pij muáaj, ɨ paj tyámua' tyá'mua'ree je'ej tɨ tyi'een ɨ Dios jimi, a'yaa paj ja'uurej tɨ'ij jo'vetyij a'ɨ́jna a'ihuáara' tɨ quee jéehua tya'tzaahuatye, a'ɨ́jcɨ ɨ tɨ ajta jitzan ma'can huamuɨ́' ɨ Cɨríistu'.
46008012	Tɨ pua'aj seríj ootyá'ɨtzeere'en a'ɨ́ɨjma jimi ɨ ju'ihuáamua' ɨ maj quee jéehua tya'tzaahuatye, mua'aj xu siajta a'ɨ́jcɨ jɨn ootyá'ɨtzere'ej ɨ Cɨríistu' jimi.
46008013	A'ɨ́j pu jɨn, tɨ pua'aj nye'ihuaara' jo'ovetyij a'ɨ́jna jɨme' je'ej nyej nyáaj tyi'cua', canu a'náj jacua'anyi a'ɨ́jcɨ ɨ cue'ráj, nyej nyij quée ca'nyíjra'aj jaatán' tɨ a'yan huárɨnyij a'ɨ́jcɨ ɨ tɨ jɨn jo'vetyij.
46009001	'Caxu mua'aj a'yan tyu'taxájta yee capu a'yan tyi'ja'yájna nyej nyaxáahua majo'cha'can, nyej nyajta sɨ́ɨj a'ɨ́ɨn pué'een ɨ Dios tɨ uyo'ta'ítyaca' nyej nyij jitzan ma'can tyu'taxáj, ji'nye nyáaj nu jaaséej a'ɨ́jcɨ ɨ Jesús ɨ tavástara', siajta mua'aj xu a'ɨ́ɨn pué'een ɨ nyaj jɨme' tyi'muarɨe' ɨ tavástara' jimi.
46009002	Tyij nyequee séecan jimi quee a'ɨ́ɨn pué'een ɨ Dios tɨ uyo'ta'ítyaca', ja'mua jimi nu xaa a'ɨ́ɨn pué'een, ji'nye mua'aj xu a'ɨ́ɨn pué'een ɨ siaj jimi séejre' ɨ tavástara', a'ɨ́j pu jɨn ámiteere' nyej nyáaj a'ɨ́ɨn pué'een ɨ Dios tɨ uyo'ta'ítyaca'.
46009003	'A'íi pu a'ɨ́ɨn pué'een ɨ nyaj huo'ria'hua'xɨjre'ej a'ɨ́ɨjma ɨ maj je'ej pua'aj tyí'nyaxaj.
46009004	Néijmi'i tu jɨn huatátacɨ'puaj tyej tyij tyu'cua'nyi, tyajta huaye'en,
46009005	ajta tyaj séej tyévi'itɨnye'en tɨ ajta tyá'tzaahuatye', matɨ'ɨj ɨ seecan ɨ Dios tɨ huo'ta'ítyaca', majta ɨ ta'ihuáamua'mua' ɨ tavástara' jimi, ajta a'ɨ́jna ɨ Pedro.
46009006	¿Nyi quij ɨ Bernabé, nyajta nyáaj a'ɨ́ɨn tya pué'een ɨ tɨ quee a'yan tyúuxɨe've' tyaj tyu'muárɨe'en?
46009007	¿A'tanyíj tyí'huɨɨre' xantáaru' jɨme' ajta je'en jusɨ́ɨj tyúunajchitye'? ¿A'tanyíj quee jacua'anyi ɨ tá'que'ra'an ɨ tɨ jáahuii? ¿A'tanyíj quee juquíisij ɨ hua'leechi ɨ tɨ hua'sɨɨre' ɨ ya'muáatyee?
46009008	Caxu a'yan tyityóomua'ajca yee jujíɨmua'a mu'uj ɨ tyétyaca je'ej tyéejtyo, sulu a'yaa pu ajta tyo'yu'xaca' a'ɨ́jna ɨ Moisés.
46009009	A'yaa pu tyé'yu'si' ɨ yu'xarij jitze ɨ maj jɨn tyi'ijta tɨjɨn: "Capaj ja'ancánaamuan ɨ púuyej tɨ atayi'cáaj jayuhuaj ɨ tyeríicuj." Ajta capu a'yan huatóomua'aj maj jitzan juxɨe've' ɨ Dios a'ɨ́ɨmaj ɨ púuyejsi,
46009010	sulu ityáj tu jitzan juxɨe've'. Ji'nye ityájmaj pu jitze huatama'can ooyu'si'huaca' ɨ nyúucarij ɨ maj jɨn tyi'ijta, a'ɨ́jna ɨ tɨ tasa'huaca ajta ɨ tɨ tyí'tza'naca a'yaa mu rɨcɨj mejchó'va'aj tɨ tyi'tɨ́j huo'cɨ'tyij ɨ tɨ huácɨɨriaca'.
46009011	A'yaa pu'ij, tɨ pua'aj ityáj tyeríj jaahuástej ja'mua jimi a'ɨ́jna ɨ tɨ Dios jimi ja'ma'can, capu je'ej metyeje'tyi'tɨj tyaj je'cácaa jamuatáhuavii ɨ tyaj jɨn huatyátahuɨɨre'en íiyaj nɨ cháanacaj japua.
46009012	Tɨ pua'aj séecan a'yan marɨjcaj ja'mua jimi, jéetze' tu tyij ityaj a'ɨ́jna jɨn huatátacɨ'puaj. Ma tyajta ityáj, catu a'yan rɨcɨj, sulu néijmi'i tu jɨn tye'viicuee' tyej tyij quee tye'entyiú'una'an ɨ nyúucaria'ra' jitze ɨ Cɨríistu'.
46009013	Xu'ríj mua'aj jamua'ree je'ej maj rɨcɨj a'ɨ́ɨmaj ɨ maj tyí'huɨɨre' ɨ tyeyúuj tzajta', a'ɨ́ɨ mu tyi'cua'caa a'ɨ́jna ɨ maj séecan tyo'tyáato'raj. Majta a'ɨ́ɨmaj ɨ maj a'áa tyí'huɨɨre' jo' maj tyajá'mu'vejritacaa, a'ɨ́ɨ mu majta jacua'ca ɨ maj tyu'támu'vejritaca'.
46009014	A'yaa pu'uj ta na'aj tavástara' pu a'yan tyu'ta'íjtaca' tɨ a'yan tye'tyévijtye' maj a'ɨ́jna jɨn huatyóohuɨɨre'en ɨ maj hua'ixaatye' ɨ nyúucaria'ra' ɨ Dios.
46009015	Ma nyajta nyáaj, canu a'náj a'ɨ́j jɨn huatyényahuɨɨrej, canu nyajta a'ɨ́j jɨn tyaja'muayu'se' siaj sij mua'aj tyi'tɨ́j naatá'an. Jéetze' pu na'ráanajchi nyaj huámuɨ'nyij quee nyaj a'yan huárɨnyij. Capu a'tɨ́j náa'ari'raj a'ɨ́jna ɨ nyaj jɨn nyetyamua've'.
46009016	'Capu a'yan tyinyatá'caa nyej nyij a'ɨ́j jɨn á'nyatzaahuatya'aj, ji'nye Dios pu a'ɨ́jna jɨn a'yan tyinaatajé tɨ puéejtzi naatá'sij tɨ pua'aj nyequée huo'té'exaatye'en.
46009017	A'ɨ́j pu jɨn, tɨpua'aj nyaxɨé'vi'ra'a jɨn nyetyihuo'té'exaatye'nyijche', naatanyacɨ'puáacaj nu nyej nyij tyi'tɨ́j ancurián, ajta tɨ a'yan tyinaacɨ'ɨj, a'ɨ́j nu jɨn a'yan rɨcɨj, ji'nye Dios pu a'yan tyinaata'íj.
46009018	Ajta a'yájna, a'ɨ́jna ɨ tɨ nyéetzij nyacɨ'tyij a'ɨ́ɨ pu a'ɨ́ɨn pué'een ɨ tɨ naa nya'asej nyaj quee hua'jíive'ej nyej tyihuá'ixaatye', ajta nyej quee a'ɨ́jna jɨn huatyényahuɨɨre'ej ɨ nyaj jɨn antyínyamua'ree.
46009019	'Tyij ajta quee a'tɨ́j tyí'nye'ijtye', nyáaj nu nyeríj tyámua' huányaruuj mej mij néijmi'i tyinaata'ijtye', ajta nyej nyij ɨ Cɨríistu' jitze huatama'can jéetze' huo'mue'tɨn ɨ tyeɨ́tye.
46009020	A'ɨ́ɨmaj jimi ɨ maj Israel jitze ajtyáma'can, a'yaa nu huányaruuj matɨ'ɨj ɨ maj Israel jitze ajtyáma'can, nyej nyij huo'mue'tɨn ɨ maj Israel jitze ajtyáma'can, a'yaa nu huányaruuj tɨ'ɨj a'tɨ́j tɨ já'aste ɨ nyúucarij ɨ maj jɨn tyí'ijta, nyej nyij huo'mué'tɨn a'ɨ́ɨjma ɨ maj já'astijre' ɨ nyúucarij ɨ maj jɨn tyi'ijta, tyij ajta quee nyéetzij tyi'nye'ijtye a'ɨ́jna ɨ nyúucarij.
46009021	Ajta a'yájna, nyata'aj huo'mue'tɨn a'ɨ́ɨjma ɨ maj quee já'astijre' ɨ nyúucarij ɨ maj jɨn tyí'ijta, a'yaa nu nyajta huányaruuj matɨ'ɨj a'ɨ́ɨmaj, ma nyajta nyáaj, nyáaj nu séej nyúucarij ará'astej ɨ Dios jimi, ji'nye a'ɨ́ɨ pu tyi'nye'ijtye ɨ nyúucarij ɨ tɨ jɨn ɨ Cɨríistu' tyi'ijta.
46009022	Nyatɨ'ɨjta a'ɨ́ɨjma jamuan ajo'tyávaacaj ɨ maj quee ɨ'ríj tya'tzaahuatye', a'yaa nu nyajta huányaruuj ma'tɨ'ɨj a'ɨ́ɨmaj, nyej nyij huo'mue'tɨn a'ɨ́ɨjma. Néijmi'ca jimi nu a'yan huányaruuj nyej nyij séecan huamué'tɨn.
46009023	Néijmi'i nu jɨn a'yan rɨcɨj a'ɨ́jcɨ jɨme' ɨ nyúucarij ɨ nyaj hua'ixaatye' ɨ tɨ jɨn Dios hui'rátoonyi, ta'aj ij ajta náacɨ'tyij ɨ tɨ jɨn ɨ Dios tyámua' tyihuo'tá'sij a'ɨ́ɨjma ɨ maj já'astijre' ɨ nyúucarij.
46009024	'Xu'rí jamua'ree tɨpua'aj jo' maj ja'hua'chacaa, néijmi'i mu hua'tyáhuaachi, ma' ajta sɨ́ɨj pu'uj a'ɨ́ɨn pué'een ɨ tɨ tyi'mue'tɨn. Siata'aj a'yan cha'ta siana' huárɨnyij siata'aj sij tyi'tɨ́j hua'mue'tɨn ɨ Dios jimi.
46009025	Ɨ maj tyámua' ju'uurej mej mij huáhuajca, tyámua' mu tyúucha'ɨj. A'yaa mu rɨcɨj mata'aj mij curúun ancuraɨ'ɨn tɨ quee átɨjtɨ', ma tyajta ityáj, a'yaa tu rɨcɨj tyej tyij curúun ancuraɨ'ɨn tɨ naa huasé'rihua'aj já'me jusén jɨme'.
46009026	A'ɨ́j nu jɨn nyáaj, canu cha' nyana'aj tɨe'chacaa, canu nyajta cha' nyana' tyi'tató'xa ɨ áacaj tzajta',
46009027	sulu a'yaa nu tyi'nye'ijtye, tɨ'ij na'rá'astijre' ɨ nyaj jatyáhue'ra', ta'aj ij ajta quee Dios naaré'itye nyatɨ'ɨj nyeríj huo'ixáatya'aj ɨ séecan.
46010001	'Nye'ihuáamua', canu a'yan tyá'xɨe've' siaj yo'hua'nan tɨ ɨ jéetɨri aja'cáava'aj huo'vi'tɨsima'aj ɨ tahuáasimua'cɨ'ɨj, majta je'en néijmi'i jájritze' antacɨ́j.
46010002	A'yaa mu a'ɨ́ɨmaj néijmi'i mu huámue'vijhuaca' a'ɨ́jna jamuan ɨ Moisés tɨ'ɨj óoj aja'cáva'ca'aj ɨ jéetɨrij, ajta matɨ'ɨj antacɨ́j ɨ jájritze'.
46010003	A'yaa mu'uj ta mana'aj néijmi'i tyáacua a'ɨ́jna ɨ cue'ráj tɨ ɨ Dios jimi jo've'mej,
46010004	majta néijmi'i a'ɨ́jcɨ juquí'ij ɨ jájtyi tɨ ajta ɨ Dios jimi jo've'mej. Ji'nye a'ɨ́j mu jitze hua'íj ɨ tyetyéj tɨ hua' jamuan huamá'ca'aj, ajta a'ɨ́jna ɨ tyetyéj, a'ɨ́ɨ pu a'ɨ́ɨn pué'eenya'aj ɨ Cɨríistu'.
46010005	Ma majta a'ɨ́ɨmaj, mue'tɨ́j mu quee tyaatatyójtzi'rej ɨ Dios, a'ɨ́j pu jɨn Dios hua'antyipua'rij a'ájna jo'tɨ quee já'tyi'tɨj.
46010006	'Néijmi'i pu a'yan tyu'rɨ́j tɨ'ij ityájma tyitáamua'tyej, tyej tyij quee a'yan a'ɨ́jcɨ jitze tyityáaju'un ɨ tɨ je'ej pua'aj een, matɨ'ɨj a'ɨ́ɨmaj huarɨ́j.
46010007	A'ɨ́j pu jɨn, caxu mua'aj hua'najchaj ɨ sáanturij, matɨ'ɨj séecan a'ɨ́ɨmaj huarɨ́j, ji'nye a'yaa pu tye'yu'si' tɨjɨn: "A'ɨ́ɨmaj mu tyeɨ́tye oora'saca'a mej mij tyu'cua'nyin, majta huaye'en, matɨ'ɨj ta mij ájhuiixɨ mej mij huóotyamua've'en."
46010008	Tyiche' quee a'yan tyi'xana'cɨria'aj matɨ'ɨj séecan a'ɨ́ɨmaj huarɨ́j, majta je'en huácuij séej xɨcaj a'chu seityé japuan hueíca vi'ra'aj ɨ tyeɨ́tye.
46010009	Tyiche' tyajta quee tyi'tɨ́j ja'ihuo'raj ɨ tavástara' Cɨríistu', matɨ'ɨj séecan a'ɨ́ɨmaj huarɨ́j, ɨ maj hua'cuíi matɨ'ɨj cú'cu'see huo'tyéeche'xɨj.
46010010	Siajta quee je'ej siana'aj tyi'tyenyuuca'an ɨ Dios jimi, matɨ'ɨj séecan a'ɨ́ɨmaj huarɨ́j, aj pu'ij a'ɨ́jna ɨ tɨ tajapua tyi'huɨɨre' ɨ Dios jimi ɨ tɨ a'ɨ́jna jɨn antyúumua'ree tɨ hua'antyípua'ritye'en ɨ tyeɨ́tyee, a'ɨ́ɨ pu'ij hua'antyipuá'rij a'ɨ́ɨjma.
46010011	'A'yaa pu tyihuo'ruu ɨ tahuáasimua'cɨ'ɨj tɨ'ij 'ityájma tyitáamua'tyej, ajta je'en a'ɨ́j jɨn ooyu'si'huaca' tɨ'ij tyámua' táa'uuren, ji'nye pu'ríj atyojo'ré'nyejsi tɨ'ɨj jitzán néijmi'i tye'entyipuá'rij.
46010012	A'ɨ́j pu jɨn, a'ɨ́jna ɨ tɨ a'yan tyóotzaahuatye' tɨ quee tyi'tɨj jɨn á'ɨtzeere', che' tyámua' tyu'me'en tɨ'ij quee tyi'tɨ́j jɨn atyá'ɨtze'rihua'an.
46010013	Caxu seexu mua'aj tyi'tɨ́j jɨn oovicue'rej tɨ huápuɨ'ɨj tye'si'. Ajta ja'mua jimi ɨ'ríj siaj ɨ Dios jimi tyu'ca'nyej, ji'nye capu tyu'ta'sij tɨ tyi'tɨ́j ca'nyíjra'aj jamuaata'an siaj sij quee che' tyo'táviicue'en. Sulu a'yaa pu'uj, tɨ'ɨj tyi'tɨ́j je'ej ja'mooriaj, Dios pu ajta jamuaatá'sij je'ej siaj ye'éj huárɨnyij siaj sij tyo'táviicue'.
46010014	'A'ɨ́j pu jɨn, nye'ihuáamua', mu nyaj ja'muaxɨe've', caxu hua'najchaj ɨ sáanturij.
46010015	A'yaa nu tyajá'mua'ixaatye' tɨ'ɨj tyeɨ́tye mej tyámua' tyojo'itej, siata'aj jujɨ́ɨmua'aj jaaxa'puɨ'ɨntare'en tɨ pua'aj xa'puɨ'ɨn nyetyí'ixajtaj na'ríij nyequée.
46010016	Tyatɨ'ɨjta ja'antyiye'en ɨ váasu jitze tyej tyij tyaatatyójtzi're' ɨ Dios, a'yaa pu huatóomua'aj tyaj néijmi'i ajtyú'uuvej ɨ xúuria'ra' jitze ɨ Cɨríistu'. Ajta ɨ pan ɨ tyaj jatyatáaraxɨ'ɨn tyajta jacua'nyij, a'ɨ́j tu tyajta jɨn ajtyú'uuvej ɨ tyévira' jitze ɨ Cɨríistu'.
46010017	Tyij tyajta mui'ij, néijmi'i tu séej tyana'aj ɨ pan huariátataare'ej, ji'nye néijmi'i tu séej tyana'aj jitze ajtyáma'can.
46010018	'Cásɨ', siahuo'séej a'ɨ́ɨjma ɨ maj Israel jitze ajtyáma'can, a'ɨ́ɨmaj mu tyi'cua'caa ɨ maj tyu'támu'vejritaca', a'ɨ́ɨ mu majta tyí'huɨɨre' a'ájna jo'maj tyaja'mu'vejritacaa.
46010019	Canu a'ɨ́j jɨn a'yan tyí'xaj yee tyi'tɨ́j mu jɨn je'ej tyúuxɨe've ɨ sáanturij, capu ajta jéetze tyi'huɨɨre' ɨ cue'ráj tɨ tyu'támu'vejrityi'huaca' ɨ sáanturij jimi.
46010020	A'yaa pu huatóomua'aj ɨ nyaj tyajá'mua'ixaatye' tɨjɨn matɨ'ɨjta a'ɨ́ɨmaj tyu'támu'vejritaj ɨ maj quee tya'tzaahuatye', a'ɨ́j mu tyí'mu'vejritye' ɨ tyiyáaru', camu ɨ Dios, nyajta nyáaj canu jaxɨe've' siaj tyi'tɨ́j jɨn huá'huɨɨria'aj ɨ tyiyáaru'uj.
46010021	Capu ɨ'rij siaj ya'caj ɨ vaasu jitze siatɨ'ɨjta tye'tyojtzi'ria'aj ɨ tavástara', tɨpua'aj siajta sióoj a'ɨ́j jitze ya'ca ɨ vaasu ɨ maj jɨn janá'miche' ɨ tyiyáaru', capu ajta ɨ'rij siaj japuan tyí'cua'ca ɨ meesa ɨ maj japuan jo'támua'ree ɨ tavastara', tɨpua'aj siajta sióoj a'ɨ́jna jitze tyí'cua'ajca ɨ meesa ɨ maj japuan huá'na'amiche ɨ tyiyáaru'uj.
46010022	'¿Ca' a'yan tyetyá'xɨe've' tɨ tyinyu'caj ɨ tavástara'? ¿Nyi quij ityáj jéetze tu'huácaca'nye quee a'ɨ́jna?
46010023	'A'yaa mu tyi'xaj tɨjɨn: A'tɨ́j tɨ na'aj pu ɨ'riitye' tɨ'ij a'yan huárɨnyij je'ej tɨ tyá'xɨe've'. A'yaa pu tyi'ja'yajna, ajta capu néijmi'i tyi'tyáhuɨ'rii. Jee xaa nyu'u, a'tɨ́j tɨ na'aj pu ɨriitye' tɨ'ij a'yan huárɨnyij je'ej tɨ tya'xɨe've', ajta capu néijmi'icaa jimi tyámua' tyi'rɨnyacaa.
46010024	Tyiche' quee jahuooca tɨ'ij tyámua' tyi'eenye' ta jimi, sulu tyiche' jáahuóonyi tɨ'ij tyámua' tya'ra'nyij séecan jimi.
46010025	'Siata'aj néijmi'i tyu'cua'nyiɨ ɨ tɨ tyi'xoo jo'maj hue'raj ja'toj, caxu tyí'ihuo'oj yee tɨ pua'aj je'ej pua'aj táa'ure ta tzajta,
46010026	ji'nye tavástara' pu ja'ari ɨ chuéj ɨ tyaj japuan yan huacháatɨmee, a'ɨ́ɨ pu ajta tyía'rij tɨ'ɨj na'aj iiye'é tɨ tyí'sejre'.
46010027	'Tɨ pua'aj sɨ́ɨj tɨ quee tya'tzaahuatye' jamuatá'inyen siaj jamuan tyu'cua'nyij, siajta mua'aj jo'cɨɨnyicuj, siata'aj néijmi'i tyu'cua'nyij ɨ tɨ a'áan tyeje'tyá'sij ja'mua jimi, caxu tyí'ihuo'o siana'aj yee nyi quee tyu'je'hua'aj.
46010028	Ajta tɨ pua'aj a'tɨ́j a'yan tyajamuaté'exaatye' yee a'íjna ɨ hue'ra'aj huatámu'vejrityi'huaca', caxu sij jacua'caj, a'ɨ́jcɨ jɨme' ɨ a'tɨ́j tɨ a'yan tyaataxájtaca' ajta pej pij quee je'ej tya'amua'ajca.
46010029	A'ɨ́j nu tyaxajta je'ej tɨ tyi'mua'tzej ɨ sɨ́ɨj, canu je'ej siaj mua'aj tyi'mua'tzej. Canu nyáaj tyu'ta'sij tɨ a'tɨ́j tyina'antyiúunyi'raj, a'ɨ́jcɨ jɨme je'ej tɨ a'ɨ́ɨn tyi'mua'tzej,
46010030	Tɨpua'aj nyetye'tyójtzi'ria'aj ɨ Dios nyatɨ'ɨta tyi'cua'caj, canu tyu'tásij tɨ a'tɨ́j je'ej pua'aj tyí'nyaxajta a'ɨ́jcɨ jɨme' nyej tye'tyojtzi're' ɨ Dios.
46010031	A'yaa pu'uj tana'a, tɨpua'aj setyí'cua'aca na'ríij seya'aca, nusu tyi'tɨ́j siaj je'ej uuriaj, siata'aj néijmi'i jɨn tye'tyojtzi'ria'aj ɨ Dios.
46010032	Caxu a'tɨ́j je'ej pua'aj tyi'iteeraj, caxu siajta a'ɨ́ɨjma ɨ maj Israel jitze ajtyáma'can, nusu ɨ maj séej chuéj japua já'ma'can, na'ríij a'ɨ́ɨjma ɨ maj tya'tzaahuatye' ɨ Dios jimi.
46010033	Ajta nya jɨme' nyetyí'tyese' nyaj tyámua' tyihuo'tyáhuɨɨren néijmi'caa, nyej quee jahuóo tɨ'ij nyéetzij náahuɨɨre'en, sulu ta'aj ij séecan huáhuɨɨre'en, mej mij tyámua' tyityeetyá'ɨtzeere'en ɨ Dios jimi.
46011001	'Siata'aj mua'aj a'yan cha'ta siana' huárɨnyij nyatɨ'ɨj nyáaj, a'yájna nyatɨ'ɨj nyáaj ɨ Cɨríistu' jimi tyu'méj.
46011002	'Nyetyaja'muatyojtzi're', ji'nye a'náj tɨ na'aj xu na'tamua're'rii, siajta a'yan rɨcɨj je'ej nyaj tyajamuaamuá'tyej.
46011003	Nyajta nyáaj, a'yaa nu tyá'xɨe've' siaj yo'iteej xá'ara'nyij tɨ ɨ Cɨríistu' antyúumua'ree a'ɨ́ɨmaj jimi ɨ tyétyaca, tɨ'ɨj ajta ɨ tyáatɨ' tye'entyúumua'ree ɨ ju'ɨ́ɨ jimi, yaa tɨ'ɨj ajta ɨ Dios tye'entyúumua'ree ɨ Cɨríistu' jimi.
46011004	Tɨpua'aj tyáatɨ' utyamúucu'tzi huatyényuunyij nusu tyihua'ixaatya', a'ɨ́ɨ pu jaatyáxaahuataj a'ɨ́jcɨ ɨ tɨ jimi antyúumua'rej.
46011005	Ajta tɨ pua'aj íitɨ' antyimua'vi'i huatyényuunyij, nusu antyimua'vi'ij tyi'ixajta ɨ Dios jitze ma'can, a'ɨ́ɨ pu ajta jaatyáxaahuataj a'ɨ́jcɨ ɨ tɨ jimi antyúumua'rej. A'yaa pu cha'tána'aj tyú'tyevi'raste' tɨ íitɨ' cóoyej.
46011006	Ji'nye tɨ pua'aj íitɨ' quee ahuóonaj ɨ jumu'ú jitze, jéetze pu tɨ ahuóosisaaxɨ'ɨn. Na'ríij ɨ íitɨ' a'yan tyé'miteerastya'aj tɨ tyú'tyevi'iraste' tɨ cóoyej na'ríij tɨ ahuóosisaaxɨ'ɨn, che' ahuóonaj ɨ jumu'új jitze.
46011007	Capu xa'puɨ'ɨn tɨ tyáatɨ' ahuóonamuan, ji'nye a'ɨ́ɨ pu a'yan een tɨ'ɨj ɨ Dios, a'ɨ́j pu'ij ajta jitze séejre' je'ej tɨ een ɨ Dios. Ajta ɨ íitɨ' jimi pu séejre' je'en tɨ een ɨ tyáatɨ',
46011008	ji'nye a'ɨ́jna ɨ tyáatɨ', capu a'ɨ́jna jitze huatyátaavijhuaca' ɨ íitɨ', sulu ɨ íitɨ' pu a'ɨ́jna jitze huatyátaavijhuaca' ɨ tyáatɨ'.
46011009	Capu ɨ tyáatɨ' a'ɨ́j jɨn huatyátaavijhuaca' tɨ'ij jaatáhuɨɨre'en ɨ íitaj, sulu ɨ íitɨ' pu a'ɨ́j jɨn huatyátaavijhuaca' tɨ'ij jaatáhuɨɨre'en ɨ tyáataj.
46011010	A'ɨ́j pu jɨn a'yan tyúuxɨe've' tɨ ɨ íitɨ' ahuóonaj ɨ jumu'ú jitze, tɨ'ij ámiteeria'aj tɨjɨn ja'ástijre' a'ɨ́jcɨ ɨ tɨ tyé'ijtye', ajta tɨ'ij quee je'ej pua'aj séejria'a a'ɨ́ɨjma jimi ɨ maj tajapua tyi'huɨɨre'.
46011011	Ajta a'ɨ́ɨjma jimi ɨ maj tya'tzaahuatye', camu jujɨ́ɨmua'aj séejre' ɨ uuca, camu majta jujɨ́ɨmua'aj séejre' ɨ tyétyaca.
46011012	A'yaa pu tyi'jayájna tɨ ɨ íitɨ' a'ɨ́j jitze huatyátaavijhuaca' ɨ tyáataj, a'yaa pu ajta tyi'jayájna tɨ ɨ tyáatɨ' a'ɨ́jcɨ jitze eeráanyej ɨ íitɨ', majta néijmi'i mu ɨ Dios jimi je'ráma'can.
46011013	'Siata'aj jujɨɨmua'aj jaaxa'puɨ'ɨntare'en tɨ pua'aj a'yan tya'ránajchij tɨ ɨ íitɨ' antyimuá'vi'ij huatyényuunyij ɨ Dios jimi.
46011014	A'yaa tu tya'mua'ree tɨ tyévi'si' huase'rin tɨ pua'aj ɨ tyáatɨ' cáatɨ'rej,
46011015	ma ajta tɨ pua'aj ɨ íitɨ' cáatɨ'rej, a'ɨ́ɨ pu a'ɨ́ɨn pué'een ɨ tɨ jɨn ámiteere' tɨ ja'astijre' ɨ Dios, ji'nye a'yaa pu ɨ cɨpuáj tyu'tyátuiihuaca' ɨ íitaj jimi tɨ'ij ja'vá'naj ɨ mu'úura' jitze.
46011016	Tɨ pua'aj a'tɨ́j ja'xɨe'va'aj tɨ a'íj tyámua' tyu'taxáj, a'yaa pu tyúuxɨe've' tɨ jáamua'reej tyej quee ityaj majta quee a'ɨ́ɨmaj ɨ maj jusɨ'rii ɨ Dios jimi, seequé tyityetyúucha'ɨj.
46011017	'Ajta ijíij nyej nyijta jamuaate'exaatye'sij, canu che' tyajamuaatatyójtzi're'ej, ji'nye a'yaa pu cuxáa je'ej pua'aj ja'moorej siatɨ'ɨjta jusɨɨria'aj quee ɨ'ríj siaj tyámua' huárɨnyij.
46011018	Anaquéecan jɨme', a'yaa mu tyináa'ixaj tɨjɨn siatɨ'ɨjta jusɨɨria'aj, je'ej xu pua'aj ja'huóomua'raaj xa'cɨ'ɨj, nyajta a'yan tyi'mua'tzej tɨ je'caj a'yan tyi'jɨ'ré'cajnɨme'.
46011019	A'yaa pu tyi'jɨ'ré'cajnɨme tɨ a'yan tyúuxɨe've' tɨ a'yan tya'ra'nyij, ta'aj ij ootámiteere' a'tyán maj jɨ'ré'cajnɨme tya'tzaahuatye.
46011020	Mua'aj xu siajta a'yan rɨcɨj, siatɨ'ɨjta aja'tyúusɨɨre'en, caxu a'ɨ́jna jɨn tyí'cua'nyij ɨ siaj jɨn jo'támua'ree tɨ tavástara' tajapuá huatanyúj.
46011021	Ji'nye siatɨ'ɨjta tyi'cua'caj, je'caj xu anaquéej tyí'ijcue'sij, mentyij séecan mooj tajcu, majta séecan huatyáta'rusij.
46011022	¿Nyi sequée ma' ja'chej siaj a'áa tyojo'cua'nyi, siajta hua'yé'en? ¿Ji'nye siaj sij hua'tyáxa'huataj ɨ maj jusɨ'rii ɨ Dios jimi, siajta hua'tyevi'ra'astaj ɨ mej quee tyi'tɨ́j tyícha'ɨj? ¿Ji'nye nyetyajamuate'xaatye'sij? ¿Nyi quij nyetyajamuaatatyójtzi're'ej? Canu xaa nyu'uj a'ɨ́jcɨ jɨme'.
46011023	'Ji'nye nyáaj nu a'íjcɨ ancuriáa' ɨ tavástara' tɨ yan jaatyájto, a'ɨ́j nu nyij nyajta nyáaj ja'mua jimi huatyájto, a'ájna ɨmua tɨ́ca'rij tzajta' tɨ'ɨj avíitzij jɨn huatátuiiri'huaca' ɨ tavástara' Jesús, a'ɨ́ɨ pu jaatyɨ́'puj ɨ pan,
46011024	ajta tɨ'ɨj tyaatatyóotzi'ria'aj ɨ Dios, aj pu'ij jaatyátaaraxɨj, ajta a'yan tyihuo'té'exa tɨjɨn: "A'íi pu a'ɨ́ɨn pué'een ɨ nyaj jatyáhue'ra' ɨ nyaj jɨn ja'mua japua huatányuusij. A'yaa xu huárɨnyij siaj sij a'íjna jɨn no'támua'ree."
46011025	Matɨ'ɨj tyu'cuá'aj, aj pu'ij ja'ajriáj ɨ vaasu, ajta a'yan tyihuo'té'exaa tɨjɨn: A'íjna ɨ vaasu tzajta tu'uhuajmua, a'íi pu a'ɨ́ɨn pué'een ɨ nyúucarij tɨ jájcua ɨ tɨ jɨn Dios tyajamua'táratziiri' a'ɨ́jcɨ jɨme' ɨ nyaxúure' nyaj je'ráxɨre'sij. Ajta siatɨ'ɨjta a'yan rɨjcaj a'íj xu jɨn no'támua'ree.
46011026	A'ɨ́j pu jɨn, 'asta na'aj quée uvé'nyej ɨ tavástara', mua'aj xu a'yan tyihuo'tɨéxaatye' je'ej tɨ huatóomua'aj tɨ a'ɨ́ɨn tavástara' huamuɨ́', siatɨ'ɨjta jáacua'anyi a'íjna ɨ pan, siajta huaye'en a'íjcɨ jitze ɨ vaasu.
46011027	'A'yaa pu'ij, a'tɨ́j na'aj tɨ jáacua'nyi a'ɨ́jcɨ ɨ pan, nusu huaye'en a'ɨ́jcɨ jitze ɨ vaasu je'ej tɨ quee tyi'tyéevijtɨj, a'yaa pu jitzan tyo'ojpuá'rij tɨ jaatyáxaahuataca' ɨ tyévira' ajta xúuria'ra' ɨ tavástara'.
46011028	A'ɨ́j pu jɨn, siatɨ'ɨj quee xu tyi'cua'caj siajta quee xu ya'caj ɨ vaasu jitze, mí'een tyámua' setyityahuoséeraj ɨ jutzájta.
46011029	Ji'nye tɨpua'aj setyu'cua'nyij siajta huaye'en sequee jamua'réerej tɨ a'ɨ́ɨn pué'een ɨ tyévira' ɨ tavástara', jujɨ́ɨmua'aj xu puéjtzij huatóoa'asij siatɨ'ɨjta tyi'cua'caj siajta ya'caj.
46011030	A'ɨ́j mu jɨn mui'tɨ́j tyícucui', ajta quee che' huá'ca'nyisti', majta séecan meríj huácuij.
46011031	Tɨ pua'aj tyámua' tyetyityahuátasejrajnyijche' tajɨ́ɨmua'aj, capu puéejtzi taatá'nyijche' ɨ tavástara'.
46011032	Ajta tɨ pua'aj ɨ tavástara' puéjtzij taatá'an, a'ɨ́j pu jɨn tyata'aj tyij jáari'rej tyej tyij quee néijmi'i antyipua'rej hua' jamuan ɨ maj a'yan huacháatɨmee ɨ cháanacaj japua.
46011033	'A'ɨ́j xu jɨn nye'ihuáamua', siatɨ'ɨjta jusɨɨria'aj siaj sij tyu'cua'nyij, siahuóocho'va'aj sɨ́ɨj ajta sɨ́ɨj siaj sij néijmi'i tyu'cua'nyij.
46011034	Ajta tɨ pua'aj sɨ́ɨj icuataj, che' juché tyojo'cua'nyi, ta'aj ij quee Dios puéjtzij jamuaata'an siatɨ'ɨjta jusɨɨria'aj. Ajta ɨ séecan jɨme' ɨ tɨ tya'ɨtzeere', nyáaj nu tyámua tyi'uurej nyatɨ'ɨj a'áa ja'tanyé ja'mua jimi.
46012001	'Nye'ihuáamua', nyáa'xɨe've' siaj jáamua'ree je'ej tɨ een ɨ tɨ jɨn tyajamuaata'íj ɨ júuricama'ra' ɨ Dios.
46012002	'Mua'aj xu jamua'ree je'ej siaj tyeeyí'tɨhua'aj siatɨ'ɨj quee xu tyá'tzaahuatya'ca, a'ɨ́ɨjma xu jimi juca'nyajca' ɨ sáanturij ɨ mej quee atanyúuve'ejme.
46012003	A'ɨ́j nu jɨn ijíij a'yan tyá'xɨeve' siaj jáamua're tɨ quee je'ej tyíɨ'rij tɨ a'tɨ́j je'ej pua'aj tya'xájtaj ɨ Jesus, tɨ'pua'aj a'ɨ́j jitze aróojca'nyaj ɨ júuricama'ra' ɨ Dios. Capu ajta ɨ'ríj tɨ a'yan tyu'taxáj yee: "Jesús pu tavástara' pué'een". Tɨpua'aj quee a'ɨ́jcɨ jitze aróoca'nyaj ɨ júuricama'ra' ɨ Dios.
46012004	'Capu sɨ́ɨj na'aj ɨ tɨ jɨn tyajamuaata'íj ɨ júuricama'ra' ɨ Dios, ma' ajta sɨ́ɨj na'aj ɨ júuricamej tɨ tyu'ta'íjtaca'.
46012005	Mue'tɨ́j pu tyi'séejre' je'ej siaj tyu'tyáhuɨɨre' ɨ Dios jimi, ma ajta sɨ́ɨj pu'uj ɨ tavástara' tɨ a'yan tyu'ta'ijtaca'.
46012006	Mue'tɨ́j pu ajta tyi'séejre' ɨ siaj jɨn tyí'muarɨe', ma ajta sɨ́ɨj pu'uj ɨ Dios tɨ néijmi'i jɨn putyí'uurej hua' jimi néijmi'caa ɨ tyeɨ́tye.
46012007	Dios pu tyihuo'ta'íjtye'sij séej ajta séej je'ej maj tyi'tɨ́j tyu'yí'tɨn, mej mij a'ɨ́jna jɨn néijmi'caa huatyáhuɨɨre'en.
46012008	A'ɨ́jna jitze pu huatama'can ɨ júuricama'ra' ɨ Dios, séecan huatá' mej mij tyámua' tyiyo'itee metyu'taxáj, ajtáhua'aj séecan, a'ɨ́ɨ pu'uj tána'aj ɨ júuricama'ra' ɨ Dios huo'tá' mej mij jéehua jaria'mua'reeriaj tyu'taxáj.
46012009	Séecan mu a'ɨ́jna ancuriáa'sij mej mij jéehua tyá'antzaahuatye', a'ɨ́jcɨ jitze huatama'can ɨ júuricamara' ɨ Dios, majta séecan a'ɨ́j ancuriáasij mej mij jaayí'tɨhua'an maj tyihuo'huaatyen ɨ maj tyí'cucui'.
46012010	Séecan mu a'ɨ́jna ancuriáasij maj jaayi'tɨhua'an mej tyi'tɨ́j je'ej hua'uurej mej mij séecan tyámua' tyo'taséj, majta séecan mej mij tyihuo'té'exaatye' ɨ Dios tɨ jitze tyeje'ráma'can. Ajta ɨ séecan, Dios pu a'yan tyihuo'tá' mej mij jaayí'tɨhua' maj jáamua'ree tyi'tɨ́j tɨ júuricama'ra' pué'een, ajta séecan maj tyu'taxáj séej ɨ nyúucarij jɨme' ɨ maj quee yo'itej, ajta séecan maj jaayí'tɨhua'an maj jaataxáj je'ej tɨ huatóomua'aj a'ɨ́jna ɨ sɨ́ɨj tɨ jaataxájtaca'.
46012011	Néijmi'i ɨ maj a'yan tyeeyi'tɨn, a'ɨ́ɨ pu jusɨ́ɨj ca'nyíjra'aj hua'tá'ca ɨ júuricama'ra' ɨ Dios, a'ɨ́ɨ pu hua'tá'ca séej ajta séej je'ej tɨ tya'ránajchaca'aj.
46012012	'A'ɨ́jna ɨ tyévira' ɨ a'tɨ́j, tyí'mui'ij ɨ tɨ jitzán tyi'séejre', ma ajta sɨ́ɨj pu'u pué'een ɨ tyévij. A'yaa pu cha'ta na' tyi'een ɨ Cɨríistu' jimi.
46012013	A'yaa pu'uj ta na'aj, néijmi'i ɨ tyaj Israél jitze ajtyáma'can, majta ɨ maj séej chuéj japua ja'ma'can, nusu ɨ maj ca'nyéjrij jɨn tyi'muarɨe' na'ríij juxaahua maj mahuacɨ'ɨj, néijmi'i tu huáɨ'huaca' tyej tyij séej tyana'aj jitze ajtyáma'cantaj a'ɨ́jna jitze huatama'can ɨ júuricama'ra' ɨ Dios, ajta sɨ́ɨj na'aj ɨ júuricamej ta jimi huatyátuiihuaca'.
46012014	'Ajta capu sɨ́ɨj na'aj ɨ tɨ jitzan tyi'séejre' ɨ tyévij, sulu tyí'mui'ij.
46012015	Tɨ pua'aj ɨ ɨ́ɨcáj a'yan tyu'taxáj yee: Canu muáca'aj pué'een, canu nyij jitzan ajtyáma'can ɨ tyévij, capu a'ɨ́jna jɨn quee che' jitzan ajtyama'cáantaj ja'mej.
46012016	Ajta tɨ pua'aj ɨ naxɨéj a'yan tyu'taxáj yee: Ji'nye canu jɨ'ɨsíj pué'een, canu nyij jitzan ajtyáma'can ɨ tyévij, capu ajta a'ɨ́jna jɨn quee che' jitzan ajtyáma'cantaj ja'mej.
46012017	Tɨ pua'aj néijmi'i ɨ tyévij jɨ'ɨsíj pué'eenye', capu je'ej tyíɨ'rij tɨ ityánamuajra. Ajta tɨ pua'aj néijmi'i ɨ tyévij a'ɨ́ɨn pué'eenye' ɨ tɨ jɨn iityáanamua, capu 'ij ajta je'ej tyíɨ'rij tɨ tyúuɨ'chuej.
46012018	Ajta ɨ Dios pu a'yan éenye'en tyu'tyájto ɨ tyévij jitze' je'ej tɨ a'ɨ́j tya'rá'najchaca'aj.
46012019	Tɨ pua'aj néijmi'i ɨ tɨ jitzan tyi'séejre' sɨ́ɨj na'aj pué'eenye', capu ma' ja'hua'tacajche ɨ tyévij.
46012020	Ma' ajta a'yaa pu tyi'éen, tyij ajta tyí'mui'ij ɨ tyévij tɨ jitze tyí'sejre', sɨ́ɨj pu'u ɨ tyévij pué'een.
46012021	'Capu ɨ'rij tɨ ɨ jɨ'ɨsíj a'yan tyaaté'exaatye'en ɨ muáca'aj yee: "Capaj nyej jitze axɨe've'," capu ajta 'ɨ'rij tɨ ɨ mu'úura' a'yan tyaaté'exaatye'en ɨ ɨ́ɨcaj yee: "Capaj nyej jitze axɨe've'."
46012022	Sulu a'yaa pu tyi'een, ɨ tɨ a'yan huase'rin tɨ'ɨj ɨ tɨ jéetze quee juca'nyej ɨ tyévij jitze, a'ɨ́ɨ pu a'ɨ́ɨn tyi'pué'een ɨ tɨ jéetze' tyúuxɨe've',
46012023	ajta ɨ tɨ ta jitze tyi'séejre' ɨ tɨ quee jéehua tyúuxɨe've, a'ɨ́j tu jéetze tyámua' tyi'tyéche'tyaa. Ajta ɨ tɨ tyu'tyevi'raste' tɨ pua'aj séejria'aj jéejre'cɨtze', a'ɨ́j tu tyajta jéetze tyámua' tyi'tyéche'tyaa,
46012024	ajta ɨ séecan tɨ jitzán séejre', catu tyámua' tye'tyéche'tyaa. Dios pu a'yan éenye'en huatyájto ɨ tyévij tɨ'ij jéetze' tyámua' tyeecha'ɨɨn a'ɨ́jna ɨ tɨ quee jéehua jitzan juxɨe've',
46012025	mej mij quee je'ej pua'aj eenye' ɨ maj tyévij jitze ajtyáma'can, sulu mej mij tyámua' tyityahuóocha'ɨɨn sɨ́ɨj ajta sɨ́ɨj.
46012026	Tɨ pua'aj sɨ́ɨj a'yan tya'ajpuéjtzi, néijmi'i mu a'yan cha'ta mana'aj tya'ajpuéetzij muá'aju'un, ajta tɨ pua'aj sɨ́ɨj tyámua' tyu'tyécha'ɨɨhuaj, néijmi'i mu jamuan huatóotyamua've'sij.
46012027	'A'yaa pu xaa nyu'u tyi'een ja'mua jimi, mua'aj xu tyévira'an pué'een ɨ Cɨríistu', néijmi'i xu jitzan ajtyáma'can sɨ́ɨj ajta sɨ́ɨj.
46012028	Dios pu a'yan tya'ránajchaca' maj jo'maj jóosɨɨ're' ɨ tyeyúuj tzajta, a'yan tyi'tyeséejria'aj anaquéecan jɨme' ɨ maj huo'ta'ítyej mej mij huo'ixáatye'en ɨ nyúucaria'ra' ɨ Dios, majta je'en a'ɨ́ɨmaj ɨ maj Dios jitze ma'can tyi'xaj, majta je'en ɨ maj tyihuo'mua'tyej, majta je'en ɨ maj jaayí'tɨn ɨ maj jɨn je'ej tyo'taséej ɨ tyeɨ́tye, ajta séecan ɨ maj tyihuo'hua'tye'en ɨ maj tyí'cucui', nusu ɨ maj tyi'tɨ́j jɨn huo'tyáhuɨɨre'en, majta ɨ maj jaria'mua'reej, na'ríij ɨ maj jaayi'tɨn maj séej nyúucarij jɨn tyu'taxáj.
46012029	Camu néijmi'i a'ɨ́ɨn pué'een ɨ maj majo'jujhua'an mahua'ixáatya'aj ɨ nyúucaria'ra' ɨ Dios, camu majta néijmi'i ɨ Dios jitze ma'can tyí'xaj. Camu néijmi'i a'ɨ́ɨn pué'een ɨ maj tyihuá'mua'tyej, camu majta néijmi'i jaayí'tɨn maj tyi'tɨ́j tyámua' huá'uurej mej mij séecan tyámua' tyo'taséej,
46012030	camu majta néijmi'i jaayi'tɨn mej mij tyihuo'huaatye'en ɨ maj tyícucui'. Camu majta néijmi'i séej nyúucarij jɨn tyí'xaj, na'ríij ɨ maj jaayi'tɨn maj jaataxáj je'ej tɨ huatóomua'aj ɨ sɨ́ɨj tɨ jaataxájtaca'.
46012031	Mua'aj xu a'ɨ́jna jéetze huáhuoonyij siaj sij jáatyoonyi ɨ Dios jimi ɨ tɨ jéetze' juxɨe've', nyajta nyáaj nu jamuaatá'itɨɨra je'ej siaj jéetze' tyámua' jɨ'ré'nya'aj tyi'tyesejria'aj.
46013001	'Tɨ pua'aj nyetyi'xajta hua'nyuucaa jɨme' ɨ tyétyacaa nyajta a'ɨ́jna jɨme' ɨ huá'nyuuca ɨ maj tyí'huɨɨre' u tajapuá, nyajta quee naa tyihuojo'mua'raj, capu tyi'tɨ́j huɨɨre', a'yaa nu éen tɨ'ɨj ɨ tyapúusti' tɨ cha' na'aj tyi'tɨ́j jɨn táhuan, na'ríij tɨ'ɨj túxa'aj tɨ jujitze tyi'rájvitzej.
46013002	Ajta tɨ pua'aj nyeeyí'tɨhua'a nyej tyu'taxáj Dios jitze huatama'can, nyajta néijmi'i tyojó'itee je'ej tɨ tyi'een ɨ Dios jimi, nyajta néijmi'i tyi'mua'ree, nyajta jéehua tya'tzaahuatye tɨ'ij nya'ɨ'riitya'aj nyaj a'yan tyaata'íjtye' ɨ jɨríj tɨ tyíchenyi jo'tɨ jo'tácaj, nyajta quee tyámua' tyihuojo'mua'raj, canu tyi'tɨ́j je'ej tyi'huɨɨre'.
46013003	Ajta tɨpua'aj nyetyihuo'ria'an néijmi'i ɨ nyaj tyí'ijcha'ɨj a'ɨ́ɨjma ɨ maj quee je'ej tyéejviicue', na'ríij nyajta huatánya'an mej mij naatyáteera, nyajta quee tyámua' tyihuojo'mua'raj, capu tyi'tɨ́j je'ej tyinaatyáhuɨɨre'sij.
46013004	'Tɨ pua'aj a'tɨ́j jɨ'ríj tyi'tyevistan, a'ɨ́ɨ pu néijmi'i jɨn tye'víicue', ajta tyihua'cu'vej, capu chueerij, capu ajta óotzaahuatye',
46013005	capu ajta axáa tyi'jepe', capu tyi'tɨ́j muajche', capu tyo'cájaaxɨejve', capu ajta ja'tamua're'rii a'tɨ́j tɨ je'ej pua'aj jáaruu,
46013006	capu jutyamua've' a'ɨ́jcɨ jɨme' ɨ tɨ je'ej pua'aj een, sulu a'ɨ́j pu jɨn jutyamua've' ɨ tɨ jɨ'ré'cajnɨme' a'yan tyi'ja'yájna.
46013007	Tɨ pua'aj a'tɨ́j ɨríj tyi'tyevistan, néijmi'i pu jɨn japuejtzitaren, néijmi'i pu tyá'tzaahuatye' ɨ tɨ Dios tyámua' tyaatá'sij, néijmi'i pu ajta tyicho've' ɨ tɨ Dios jɨn aróo'astesij, néijmi'i pu ajta jɨn tyo'táviicue'raj.
46013008	'Capu a'náj huatyápua'rij ɨ tyaj jɨn taxɨe've'. A'náj pu huatyápua'rij ɨ tyaj jɨn tyi'xaxa'aj ɨ Dios jitze huatama'can, camu mij che' séej nyúucarij jɨn tyi'xáataj mua'ju'un, capu ajta che' ta jimi juxɨe'va'aj ja'me tyej tyij jéehua tyu'yi'tɨhua'an.
46013009	Ji'nye catu néijmi'i tyu'yi'tɨn, catu tyajta néijmi'i tyi'mua'ree ɨ Dios tɨ jitze tyi'ma'can,
46013010	ajta tɨ'ɨj a'yan huataséjre' ɨ tɨ néijmi'i jɨn tyámua' een, aj pu'ij a'ɨ́ɨn tyi'neijmi'itare'en ɨ tɨ tyá'ɨtzeeria'ca'aj.
46013011	'Nyatɨ'ɨj nyáaj pa'rɨ'ɨstaca'aj, a'yaa tyu'xáxa'ta'aj tɨ'ɨj ɨ pá'rɨ'ɨj, nyajta a'yan tyi'mua'ajcaa tɨ'ɨj ɨ pá'rɨ'ɨj, nyajta a'yan metyóomua'riajca'aj tɨ'ɨj ɨ pá'rɨ'ɨj, ajta ijíij nyaj nyeríj vástɨ', nu'ríj metyaja'ajhua'xɨj ɨ nyaj jɨn a'yan metyóomua'riajcaa tɨ'ɨj ɨ pá'rɨ'ɨj.
46013012	Ajta ijíij a'yaa tu tyé'sej ɨ Dios cuxáa tɨ'ɨj jájtya'hua jitze tɨ quee tyámua' tyi'séejre', ma ajta a'ájna xɨcáara' jitze tu tyámua' naa tye'séejran ɨ nyéerima'ra'an. Ijíij canu néijmi'i tyu'yi'tɨn, ma ajta a'ájna xɨcáara' jitze, aj nu xaa jamua'tyij ɨ Dios tɨ'ɨj a'ɨ́ɨn tyi'nyamua'tyej.
46013013	'A'ɨ́j pu jɨn tyi'hueica ɨ tɨ a'náj tɨ na'aj tyi'séeria'aj ja'me: tyej tyá'tzaahuatye', tyaj jajchóo've' ɨ Dios, tyaj huátaxɨe've'en, ajta ɨ tɨ jéetze' juxɨe've', a'ɨ́ɨ pu a'ɨ́ɨn pué'een ɨ tyaj huátaxɨe've'en séej jamuan tyajta séej.
46014001	'Siata'aj jahuooca siaj huóoxɨe've'en séej jamuan siajta séej, siajta a'yan tya'huóocaj tɨ Dios jamuaatá'an ɨ jujúuricamej, siaj sij tyu'taxáj Dios jitze huatama'can.
46014002	A'ɨ́jna ɨ tɨ jaayi'tɨn tɨ séej nyúucarij jɨn tyu'taxáj, Dios pu tyí'ixaatye', capu ɨ tyeɨ́tye tyi'ixaatye', ji'nye capu a'tɨ́j yo'itej je'ej tɨ tyí'xaj. Ɨ júuricama'ra' pu tyí'ixa tyi'tɨ́j tɨ aviitzi' ɨ Dios jimi, ajta quee a'tɨ́j yo'itej.
46014003	Ma' ajta ɨ tɨ Dios jitze ma'can tyí'xaj, a'ɨ́ɨ pu a'yan rɨcɨj tɨ'ij huo'tyáhuɨɨre' ɨ maj tya'tzaahuatye', ajta tɨ'ij ca'nyíjra'aj huo'tá'an, ajta tyámua' tyihuo'tyéjeeve.
46014004	A'ɨ́jna ɨ tɨ séej nyúucarij jɨn tyí'xaj, a'ɨ́ɨ pu jusɨ́ɨj tyámua' ju'uure, ajta ɨ tɨ Dios jitze ma'can tyí'xaj, a'ɨ́ɨ pu tyámua' huá'uure néijmi'caa ɨ maj jusɨ'ri ɨ tyeyúuj tzajta.
46014005	'A'yaa nu nyáaj tyá'xɨe've' siaj néijmi'i séej nyúucarij jɨn tyu'taxáj, ma ajta jéetze' pu a'yan tyina'ráanajchi siaj Dios jitze ma'can tyí'xaxa'ta'an, a'íjna pu jéetze tyámua' naa quee siaj séej nyúucarij jɨn tyu'taxáj, na'ríij xaa a'tɨ́j séejria'a tɨ'ij huó'ixaatye' ɨ tyeɨ́tye je'ej tɨ huatóomua'aj a'ɨ́jna ɨ tɨ jaataxájtaca', tɨ'ij huo'tyáhuɨɨre'en ɨ maj jusɨ'rii u tyeyúuj tzajta.
46014006	Ajta a'yájna nye'ihuáamua', capu tyi'tɨ́j je'ej tyajamuaatyáhuɨɨre'sij tɨpua'aj nyajamo'jo'vá'muaarej nyajta tyajamuáa'ixaatye'en séej jɨme' ɨ nyúucarij ɨ siaj quee yo'itej, quee tɨpua'aj nyajamuaaté'exaatye' a'ɨ́jna ɨ Dios tɨ taataséejra, na'ríij ɨ siaj jɨn jáamua'ree ɨ tɨ jɨ'ré'cajnɨme, nusu nyaj tyajamuaaté'exaatye' ɨ Dios jitze huatama'can, na'ríij tyi'tɨ́j nyajamuatá'itɨɨ.
46014007	'Tɨpua'aj ɨ maj jɨn tyi'cuinacaa yaa tɨ'ɨj ɨ cɨ'sítye'rij, na'ríij ɨ áarpaj, tɨpua'aj sɨ́ɨj quee seeque huánamuajrihua'an, capu ij je'ej ootámiteere'ej je'ej tɨ huánamuajrii sɨ́ɨj ajta sɨ́ɨj.
46014008	Ajta tɨ pua'aj jo'maj ja'nyo'sej quee tyámua' tyu'tánamuajre'en ɨ cɨ'sítye'rij, capu a'tɨ́j tyámua' ju'uure tɨ'ij ujo've'nyo'se'en.
46014009	A'yaa pu'uj tana'a tyi'rɨnyacaa ja'mua jimi, tɨpua'aj sequee tyámua' tyu'xáxa'ta'an mej mij ɨ tyeɨ́tye jamojo'iteej mua'ra'nyij, ¿ji'nye tyíɨ'ri tɨ'ij a'tɨ́j jáamua'ree je'ej siaj tyi'tyáxajta? A'yaa pu'uj tɨ'ɨj áacaj siaj tyí'ixaatya'aj.
46014010	Tyámua' pu tyí'mui'ij ɨ nyúucarij ɨ maj jɨn tyúu'ixaatye iiye'ej ɨ cháanacaj japua, ajta néijmi'i mu a'yan tyaja'huo'itéecan jɨn tyi'ixa.
46014011	Ma ajta tɨ pua'aj nyequée jamua'reeriaj je'ej tɨ huatóomua'aj ɨ nyúucarij, a'yaa nu séeria'aj na'me jimí ɨ tɨ tyi'nye'ixaatye' tɨ'ɨj a'tɨ́j tɨ séej chuéj japua ja'ma'can, ajta ɨ tɨ tyi'nye'ixaatye', a'ɨ́ɨ pu ajta a'yan nye jimi séeria'aj ja'me tɨ'ɨj a'tɨ́j tɨ séej chuéj japua ja'ma'can.
46014012	A'ɨ́j pu jɨn, mu siaj jéehua jaxɨe've' tɨ ɨ júuricama'ra' ɨ Dios tyi'tɨ́j jamuaatá', a'yaa pu tyúuxɨe've' siaj a'ɨ́jna jéehua ancuria'an ɨ siaj jɨn tyámua' huo'uurej a'ɨ́ɨjma ɨ maj jusɨ'ri ɨ tyeyúuj tzajta.
46014013	'A'yaa pu'ij, a'ɨ́jna ɨ tɨ séej nyúucarij jɨn tyí'ixaj, che' jaatáhuavij ɨ Dios tɨ'ij jaata'an ta'aj ij yo'itee ja'ra'nyi je'ej tɨ tyi'xaj.
46014014	Ji'nye tɨ pua'aj nyáaj naatyényuunyij séej jɨme' ɨ nyúucarij, a'yaa pu tyi'ja'yájna nyej nyajúuricamej jɨn huatyényuusij, ajta ɨ nyamua'tzíira' capu yo'itej je'ej tɨ tyí'xaj ɨ nya júuricamej.
46014015	¿Ji'nye nya na'aj nyij huárɨnyij? A'yaa pu tyúuxɨe've nyej nyajúuricamej jɨn huatyényuunyij, nyajta a'yan cha'ta nyana' rɨnyij ɨ nyaj jɨn ma' úumua'rej jɨme'. A'yaa pu ajta tyúuxɨe've' nyaj tyu'táchuiica ɨ nyajúuricamej jɨme', ajta ɨ nyaj jɨn ma' úumua'rej.
46014016	Ji'nye tɨ pua'aj a'júuricamej jɨn petye'tyojtzi'ria'aj ɨ Dios, ajta je'en a'tɨ́j tɨ quee ja'mua jitze ajtyáma'can muáanamuaj, capu huatáɨ'riitarij tɨ'ij ajta a'ɨ́ɨn tyaatatyójtzi're' ɨ Dios, ji'nye capu yo'itee ja'me je'ej paj tyi'tyáxajta.
46014017	Ɨ'ríitaj pu á'mej paj tyámua' naa tyaatatyójtzi're'en ɨ Dios, ajta capu tyi'tɨ́j je'ej tyeetyáhuɨɨre'ej ɨ axa'aj tyévij.
46014018	Tyámua' nu tye'tyojtzi're' ɨ Dios a'ɨ́jna jɨme' nyaj jéetze' tyí'xaj séej jɨme' ɨ nyúucarij sequée néijmi'i mua'aj,
46014019	ajta a'ájna ɨ tyeyúuj tzajta, jéetze' pu na'ráanajchi nyaj anxɨ́vicaa ɨ nyúucarij huataxáj ɨ tɨ jo'iteeri'ij, quee nyaj tamuáamuata' vi'ra'aj ɨ nyúucarij huataxáj siaj quee yo'itej.
46014020	'Nye'ihuáamua', caxu a'yan metyityoomuámua'ria'aj matɨ'ɨj ɨ tɨ'ríij. Sulu siata'aj a'yan éenye'e matɨ'ɨj ɨ tɨ'ríij ɨ maj quee tyi'tɨ́j jɨn á'ɨtzeere', siajta a'yan metyityomuámua'ria'aj matɨ'ɨj ɨ maj meríj huáasij.
46014021	A'yaa pu tyé'yu'si' ɨ yu'xarij jitze tɨjɨn: "Nyetyihuo'té'exaatye'sij a'íijma ɨ tyeɨ́tye séej nyúucarij jɨme', a'ɨ́ɨmaj mu tyihuo'té'eexaatye'sij ɨ maj séej chuéj japua ja'ma'can, majta a'ɨ́ɨmaj camu na'rá'astijre'ej, a'yaa pu tyi'xaj ɨ tavástara'."
46014022	A'ɨ́j pu jɨn tyi'huɨɨre' a'ɨ́jna ɨ nyúucarij ɨ maj quee yo'itej, mej mij a'ɨ́j jɨn jáamua'ree ɨ maj quee tya'tzaahuatye', camu mej mij a'ɨ́ɨmaj jáamua'ree ɨ maj meríj tya'tzaahuatye'. Ajta ɨ tɨ Dios jitze huatama'can tyi'xaj, a'ɨ́ɨjma pu huatyáhuɨɨre'ej ɨ maj tya'tzaahuatye', capu a'ɨ́ɨjma ɨ maj quee tya'tzaahuatye'.
46014023	Ji'nye tɨpua'aj meri'taj jusɨɨria'aj ɨ tyeyúuj tzajta, majta je'en néijmi'i séej nyúucarij jɨn tyi'ixajta, tɨpua'aj sɨ́ɨj tɨ quee tya'tzaahuatye', na'ríij séecan ɨ maj quee yo'itej a'úun mo'tyájrutye jo' siaj jóosɨ're', a'yaa mu tyi'mua'tyij siaj seríj huóotɨmue'ri'ij.
46014024	Ajta tɨ pua'aj néijmi'i setyi'xáatacaj ɨ Dios jitze ma'can ajta je'en sɨ́ɨj utyájrutye tɨ quee tyá'tzaahuatye', nusu tɨ quee yo'itej, a'yaa pu tyo'tóomua'sij siaj néijmi'i ja'xɨjtye' a'ɨ́jna jɨme' tɨ a'ɨ́ɨn ootyá'ɨtzee ɨ Dios jimi.
46014025	A'yaa pu'ij tyu'taséejre' ɨ tɨ ja'avataca' ɨ jutzajta', tɨ'quij tyitunútan a chóota' jaatyánajchi ɨ Dios, ajta je'en a'yan tyu'taxájta tɨ ɨ Dios jɨ'ré'cajnɨme ja'mua tzajta séejre'.
46014026	'Nye'ihuáamua'a, siatɨ'ɨjta mua'aj jusɨɨria'aj, séecan mu tyu'táchuicaj, majta séecan tyihuá'mua'tyej, na'ríij maj jataxaj ɨ Dios tɨ hua' jitzán jaatyájto, nusu séej nyúucarij jɨn setyí'ixajtamu'uj, na'ríij sɨ́ɨj jaataxáj je'ej tɨ huatóomua'aj ɨ nyúucarij tɨ jaataxájtaca' ɨ sɨ́ɨj. Siata'aj a'yan huárɨnyij siaj sij néijmi'i huatyóohuɨɨre'en.
46014027	Ajta siatɨ'ɨjta séej nyúucarij jɨn tyi'xájta, miche' mahua'puaj, na'ríij maj hueíca a'yan muárɨnyij mue'tyóo'astɨma'aj, ajta je'en sɨ́ɨj huo'té'exaatye' je'ej tɨ huatóomua'aj a'ɨ́jna ɨ nyúucarij.
46014028	Ajta tɨ pua'aj quee a'tɨ́j jaayí'tɨhua' tɨ huo'té'exaatye' je'ej tɨ huatóomua'aj, miche' quee séej nyúucarij jɨn tyí'ixajta hua' jimi ɨ maj jusɨ'rii, che' jusɨ́ɨj tyí'ixajta ɨ jutzájta ajta ɨ Dios jimi.
46014029	A'yaa pu'uj tana'aj a'ɨ́ɨmaj ɨ maj Dios jitze ma'can tyí'xaxa'aj, miche' a'yan tyu'taxaj ma' hua'puaj na'ríij maj hueíca, majta ɨ séecan a'yan tyaaxá'puɨ'ɨntare' je'ej tɨ ɨ sɨ́ɨj tyí'ixaj.
46014030	Ajta tɨ pua'aj ɨ Dios séej jimi ɨ tyévij tyi'tɨ́j huatyátonyij tɨ ajta ja'mua jamuan uje'rájca, che' huatyáapua'rej ɨ tɨ anaquéej tyi'tyáxajtasima'.
46014031	A'yaa pu tyíɨ'rij siaj néijmi'i Dios jitze ma'can tyu'taxáj, mata'aj mij néijmi'i jáarɨ'rej majta je'en ca'nyíjra'aj hua'tóo'an.
46014032	Ɨ maj Dios jitze ma'can tyí'xaxa'aj, a'yaa pu tyúuxɨe've' maj majta jaayí'tɨhua' maj jamua'reerej a'náj maj tyu'taxaj, nusu a'náj maj quee tyi'xajta hua' jimi ɨ maj jusɨ'rii,
46014033	ji'nye ɨ Dios a'ɨ́ɨ pu a'ɨ́ɨn pué'een ɨ tɨ huo'tyápua'ritye'sij, capu ɨ tɨ je'ej pua'aj huá'uure mej mij quee xá'puɨ'ɨn rɨjca. 'Siata'aj a'yan cha'ta siana' huárɨnyij je'ej maj tyeeyi'tɨn néijmi'i ɨ maj tya'tzaahuatye' ɨ Dios jimi,
46014034	a'yaa pu tyúuxɨe've' maj ɨ uucaj quee je'ej tyáahuasime'en jo' maj jóosɨ'rii ɨ tyeyúuj tzajta', ji'nye capu je'ej tyɨ́ɨ'ri maj tyi'tyáxajtasime'en, sulu maj hua'rá'astijre' ɨ jucɨnastyamua', a'yájna tɨ'ɨj tyé'yu'si' ɨ yu'xarij jitze ɨ maj jɨn tyí'ijta.
46014035	Tɨ pua'aj a'yan metyá'xɨe'va'aj maj tyi'tɨ́j huámua'ree, miche' huo'ta'íhuo ɨ jucɨ́nastyamua' a juché, ji'nye capu a'yan tyi'xa'puɨ'ɨ tɨ ɨ íitɨ' tyi'tyáxajtasime' hua' tzajta ɨ maj jusɨɨ'ri 'u tyeyúuj tzajta'.
46014036	Siata'aj a'yan tya'mua'reeriaj tɨ ɨ nyúucaria'ra' ɨ Dios quee ja'mua jimi huatyóochej, caxu siajta mua'aj siana'aj a'ɨ́ɨn pué'een ɨ siaj seríj ja'ancuriáa'.
46014037	'Tɨ pua'aj sɨ́ɨj a'yan tyóomua'ajcaj tɨ a'ɨ́ɨn pué'een sɨ́ɨj tɨ tyí'xaxa'aj ɨ Dios jitze huatama'can, na'ríij tɨ a'ɨ́j jitze 'aróoca'nye ɨ júuricama'ra' ɨ Dios, a'ɨ́ɨ pu jamua'reeren nyaj a'ɨ́j jɨn tyajá'muayu'se' je'ej tɨ a'ɨ́ɨn tye'ijta ɨ tavástara'.
46014038	Ajta tɨ pua'aj quee jáamua'tyij, capu ajta ɨ tavástara' jamua'tyij a'ɨ́jcɨ ɨ a'tɨ́j.
46014039	'A'ɨ́j pu jɨn nye'ihuáamua', siata'aj a'ɨ́j huáhuoonyij siaj ɨ Dios jitze ma'can tyí'xajta, siajta quee huá'ijmujraj maj séej nyúucarij jɨn tyí'xajta,
46014040	a'yaa xu huárɨnyij tyámua' naa siajta tzáahuatyi'ra'aj jɨme'.
46015001	'Ajta ijíij, nye'ihuáamua', a'yaa nu tya'xɨe've' siaj jo'támua'ree ɨ nyúucarij ɨ nyaj jamuáa'ixa ɨ tɨ jɨn Dios jamui'rátoosij. A'ɨ́ɨ pu a'ɨ́ɨn pué'een ɨ nyúucarij ɨ siaj ja'ancuriáa', ɨ siaj siajta jitzan tyámua' tyi'tyeseejre'.
46015002	A'íi pu ajta a'ɨ́ɨn pué'een ɨ nyúucarij ɨ tɨ jɨn Dios jamui'rátoosij, tɨ pua'aj tyámua jitzan setyi'tyeséejria'aj, je'ej nyaj nyeríj tyajamuáa'ixaaj, na'ríij sequee, capu tyi'tɨ́j je'ej tyajamuatyáhuɨɨre'ej ɨ siaj ja'antzahua.
46015003	'Anaquéecan jɨme a'yaa nu cha'ta tyajaamuamua'tyej je'ej nyej nyajta nyáaj tya'ancuriáa', tɨ ɨ Cɨríistu' huamuɨ́' taji'tzéma'can tɨ'ij tyitaatú'uunyi' ɨ tyaj jɨn ootyá'ɨtzee ɨ Dios jimi, a'yaa pu tyé'yu'si' ɨ yu'xarij jitze,
46015004	majtɨ'ɨj ja'vá'na ajta je'en hueíca xɨcáj jitze huatájuuriaca', a'yájna tɨ'ɨj ajta tyé'yu'usi' ɨ yu'xarij jitze.
46015005	Aj pu'ij a'ɨ́jcɨ jimi huataséjre ɨ Pedro, ajta je'en hua' jimi ɨ maj tamuáamuata' japuan hua'puaj ará'ase.
46015006	Ajta je'en a'ɨ́ɨjma jimi huataséjre ɨ maj a'yan ará'asej a'chu anxɨ́vij ɨ anxɨ́tye, majta mue'tɨ́j móoche' juurij, tyij majta meríj je'caj huácuij.
46015007	Tɨ'quíj te'ej a'ɨ́jcɨ jimi huataséjre ɨ Santiago, ajta je'en néijmi'caa jimi ɨ tɨ hua'antyíhuo.
46015008	'Uve'tyáatɨcan jɨme pu'quij nye jimi huataséjre, nyaj a'yan een tɨ'ɨj ɨ pa'rɨ'ɨj tɨ huanɨé'huaca' tɨ'ɨj quee xu tya'rá'aj a'náj tɨ nɨe'huan.
46015009	Ji'nye nyáaj nu a'ɨ́ɨn pué'een ɨ tɨ jéetze' cɨléenye' jɨn tyi'tyéjvee hua' jimi ɨ tɨ Dios hua'antyíhuo, capu ij a'yan tyinyetyévijtye' nyaj a'yan tyaataxáj yee nyáaj nu hua' jitze ajtyáma'can a'ɨ́ɨjma ɨ Dios tɨ hua'antyíhuo, ji'nye nyáaj nu je'ej pua'aj huó'ruu a'ɨ́ɨjma ɨ maj jusɨ'rihua'aj ɨ Dios jimi.
46015010	Ma' ajta ɨ Dios pu tyámua' tyinaatá', a'ɨ́j nu jɨn sɨ́ɨj a'ɨ́ɨn pué'een ɨ Dios tɨ ja'antyíhuo, ajta ɨ tɨ jɨn tyámua' tyinaata' jéehua pu tyu'tyáhuɨ, ji'nye jéetze' nu nyeríj tyu'muárɨej mequée a'ɨ́ɨmaj, Dios pu a'ɨ́ɨn pué'een ɨ tɨ ca'nyíjra'aj naatá' ajta jéehua náahuɨɨ nyej nyij tyu'muárɨe'.
46015011	Ajta ɨ tɨ jéetze juxɨe've', tɨ pua'aj nyáaj na'ríij a'ɨ́ɨmaj, a'íi pu a'ɨ́ɨn pué'een ɨ tyaj ja'mua'ixaatye', ajta ɨ siaj mua'aj seríj ja'antzaahuaj.
46015012	'Ajta tɨ pua'aj a'ɨ́j tyaja'mua'ixaatye tɨ ɨ Cɨríistu' huatájuuriaca', ¿ji'nyé mej mij séecan ɨ maj ja'mua jitze ajtyáma'can a'yan tyi'xaj yee maj quee che' huatájuurij ɨ maj meríj huácuij?
46015013	Ji'nye tɨ pua'aj mequée che' huatájuurej ɨ mui'chítyee, capu ij ajta ɨ Cɨríistu' huatájuuriaca',
46015014	ajta tɨ pua'aj ɨ Cɨríistu' quee huatájuuriaca', capu ij tyi'tɨ́j huɨɨre' ɨ nyúucarij tyaj já'mua'ixaatye, capu ajta tyi'tɨ́j huɨɨre' ɨ siaj jɨn tya'tzaahuatye'.
46015015	Tɨpua'aj a'yan tyija'yájnatan, ityáj tu a'yan éenya' ta'ju' tɨ'ɨj ɨ mej tyi'huetaca a'ɨ́jna jɨme' ɨ tyaj a'yan tyu'taxájtaca' tɨ ɨ Dios jaatájuuritye ɨ Cɨríistu', ma ajta quee jaatájuritye, tɨ pua'aj a'yan tyi'ja'yájnatan matɨ'ɨj seecan tyí'xaj tɨjɨn maj quee che' huatájuurij ɨ maj meríj huácuii.
46015016	Ji'nye tɨpua'aj me quee che' huatájuuritaj ɨ muɨ'chítyee, a'yaa pu huatóomua'aj tɨ ɨ Cɨríistu' ajta quee huatájuuriaca'.
46015017	Tɨ pua'aj ɨ Cɨríistu' quee huatájuuriaca', capu tyi'tɨ́j huɨɨre' ɨ siaj ja'tzaahuatye', siajta siooche' je'ej pua'aj tyityetyúucha'ɨj.
46015018	Majta a'ɨ́ɨmaj ɨ maj tyá'tzaahuatya'aj ɨ Cɨríistu' jimi muáacui, mu'ríj mij majta jo'vej.
46015019	Tɨ pua'aj a'yaa na'a tyi'tahuɨɨre' ijíij tyaj tyóoj júuri ɨ tyaj jɨn tya'tzaahuatye' ɨ Cɨríistu' jimi, jéetze' pu'ij je'ej pua'aj tyí'ta'uurej quee néijmi'caa a'ɨ́ɨmaj ɨ maj a'yan japuan séejre' ɨ cháanacaj.
46015020	'Ma ajta a'yaa pu tyi'ja'yájna tɨ ɨ Cɨríistu' huatájuuriaca'. A'ɨ́ɨ pu a'ɨ́ɨn pué'een ɨ tɨ anaquéej a'yan huarɨ́j tyej tyij jáamua'ree maj majta huatájuuritaj ɨ maj meríj huácuij.
46015021	A'yaa pu'uj tɨ'ɨj ajta tyihua'cɨ'tyij ɨ tyeɨ́tye maj huá'cui'nyi a'ɨ́jna jɨme' tɨ sɨ́ɨj na'a ɨ tyáatɨ' ootyá'ɨtzee ɨ Dios jimi, a'yaa pu cha'ta na'aj tyihua'cɨ'tyij maj huatájuurej a'ɨ́jna jɨme' tɨ ajta sɨ́ɨj ɨ tyáatɨ' huatájuuria'ca'.
46015022	Ajta a'yájna matɨ'ɨj ɨ Adán jimi néijmi'i tyityáacuij, a'yaa mu cha'ta mana'a néijmi'i tyi'tyajúurij mua'ju'un ɨ Cɨríistu' jimi.
46015023	Ma ajta a'yaa pu tyihuá'cɨ'tyij je'ej tɨ tyihuo'xá'puɨ'ɨntari'ri', anaquéej pu ɨ Cɨríistu' huatájuuria'ca', majta je'en a'ɨ́ɨmaj huatájuurij ɨ maj jitzan ajtyáma'can.
46015024	Aj pu'ij néijmi'i tye'entyipua'rij, tɨ'ɨj ɨ Cɨríistu' a'ɨ́ɨjma antyipuá'ritye'en ɨ maj tyityatatyíj, ajta ɨ maj tyi'tɨ́j jɨn 'antyúumua'ree, ajta néijmi'i tyu'tátuire' ɨ Dios jimi ɨ tɨ jɨn antyúumua'reej.
46015025	Ji'nye a'yaa pu tyúuxɨe've' tɨ ɨ Cɨríistu' tyu'ta'íjta 'asta na'aj quee néijmi'caa 'antyimue'tɨn ɨ maj jájcha'ɨɨre'.
46015026	Ajta ɨ tɨ uve'tyáatɨcan jɨn ja'antyimue'tɨj, a'ɨ́ɨ pu a'ɨ́ɨn pué'een ɨ tɨ tye'entyípuapua'rityaa.
46015027	Ji'nye Dios pu néijmi'i jɨn tyu'tyáamue'tɨj ɨ Cɨríistu' jimi. Ajta tɨ'ɨj a'yan tyí'xaj tɨ a'ɨ́ɨn néijmi'i tyu'mue'tɨj, capu xaa nyu'u a'ɨ́j huatyáamue'tɨj ɨ Dios, ji'nye Dios pu a'ɨ́ɨn pué'een ɨ tɨ jaatá' tɨ'ij néijmi'i jɨn antyúumua'reeriaj.
46015028	Ajta tɨ'ɨj ɨ Cɨríistu' néijmi'i tyu'tyáamue'tɨj, aj pu'íj ɨ Cɨríistu' ɨ tɨ yóojra' pué'een ɨ Dios, a'ɨ́ɨ pu jusɨ́ɨj huatóotosij ɨ Dios jimi, ɨ tɨ néijmi'i tyaata'. A'yaa pu ɨ Dios néijmi'i jɨn tye'entyúumua'reeriaj ja'me.
46015029	'Tɨ pua'aj seequé eenye', ¿ji'nyé marɨnyij ɨ tyeɨ́tye ɨ maj huóomue'huaca' a'ɨ́ɨjma jitze huatama'can ɨ maj meríj huácuij? Tɨ pua'aj mequée che' huatájuuritaj ɨ maj meríj huácuij, ¿ji'nyé 'een jɨme' hua'nyúucaritze' mahuóomue'huaca'?
46015030	¿Ji'nye een jɨme' ityáj tyetya'ajpuéjtzij a'náj tɨ'na'aj?
46015031	Ji'nye een jɨme nye'ihuáamua, a'náj tɨ na'aj nyetya'ajpuéjtzij. A'yaa nu tyajá'mua'ixaatye' tzaahuatyi'ra' jɨme' a'ɨ́jna jɨme' nyaj ja'nyatzaahuatye' ja'mua jɨme' ɨ Cɨríistu' jimi, a'ɨ́jna ɨ Jesús tɨ ajta tavástara' pué'een.
46015032	Tɨ pua'aj mequée huatájuurej ɨ maj meríj huácuij, ¿ji'nye tyi'tɨ́j jɨn tyinyetyáhuɨ'rii nyatɨ'ɨj huatyéenyo'sej a'ɨ́ɨjma jimi ɨ tyi'tyán a'ájna a Éfeso? A'yaa mu séecan tyi'xaj tɨjɨn: "Tyiche' tyu'cua'nyi, tyajta huaye'en, ji'nye ariá'pua'aj tu cui'nyij."
46015033	'Caxu too'acare'en maj ja'muacuanamua tyi'tɨ́j jɨme'. Tɨ'ɨj ɨ a'tɨ́j tyu'taxájtaca'. A'ɨ́ɨmaj ɨ maj je'ej pua'aj tyityetyúucha'ɨɨ, a'ɨ́ɨ mu je'ej pua'aj tyihuojo'jɨpuaj ɨ maj tyámua' tyityetyúujcha'ɨj mej mij majta je'ej pua'aj huárɨnyij.
46015034	Siata'aj tyámua' huárɨnyij, caxu che' juxana'cɨria'aj, ji'nye je'caj xu mua'aj quee jamua'tyej ɨ Dios. A'yaa nu tyaja'mua'ixaatye' siata'aj sij huatóotyevi'ra'astaj.
46015035	'Tyij quee sɨ́ɨj a'yan tyu'ta'íhuo'sij tɨjɨn: ¿Ji'nye metyityaatájuurij ɨ muɨ'chítye? ¿Tyi'tajnyí tyévira'an jɨn ma séeria'aj mua'ju'un?
46015036	Mu paj quee ma úumua'ree, a'ɨ́jna ɨ jatzí ɨ siaj jaahuáste, capu ajnyéjsi tɨ pua'aj quee anaquéej acáanyej.
46015037	Patɨ'ɨj tyi'huaste'ej capaj a'ɨ́j atyáhuaste'ej ɨ cɨyéj tɨ'ij ajnyéj, sulu a'ɨ́j paj atyáhuaste'ej ɨ jatzíj tɨ pua'aj tyeríicuj jatze' nusu tyi'tɨ́j séecan.
46015038	Ajta je'en ɨ Dios jaatá'sij ɨ cɨyáara' je'ej tɨ arí tyaxá'puɨ'ɨntari'iri séej ajta séej ɨ jatzíj.
46015039	Capu juxa'aj na'aj een ɨ hua'tyevira'a, sɨ́ɨj pu a'ɨ́ɨn pué'een ɨ tyévij tɨ jatyáhue'ra', ajta seequé mu éenye' tyáhue'ra' ɨ ya'muáatye, majta seequé ɨ pína'see, majta seequé ée'nye' tyáhue'ra' ɨ hue'tyée.
46015040	Ajta jútye' tɨ tyí'sejre'e, ajta ɨ tɨ yan tyí'sejre' ɨ cháanacaj japua, capu juxa'aj na'aj tyí'en, sɨ́ɨj pu a'ɨ́ɨn pue'een ɨ tɨ naa tyihuá'sejratye' ɨ jútye' tɨ tyí'sejre', ajta sɨ́ɨj pu ajta a'ɨ́ɨn pue'een ɨ tɨ naa tyihuá'sejratye' iiyan tɨ tyi'sejre' ɨ cháanacaj japua.
46015041	A'ɨ́jna ɨ xɨcáj, a'ɨ́ɨ pu sɨ́ɨj a'ɨ́ɨn pué'een ɨ tɨ naa tyihua'sejratye', ajta ɨ máxcɨre', seequé pu tyihuá'sejratye', majta ɨ xu'ra'vetyee, camu majta juxa'aj mana'aj een.
46015042	'A'yaa pu cha'ta na'aj tyi'rɨnyacaa a'ɨ́ɨjma jimi ɨ muɨ'chítyee. A'ɨ́jna ɨ tyévira'an tɨ huanɨé'huaca', a'ɨ́ɨ pu á'pua'ren, ajta ɨ Dios tɨ ja'ajríasi, capu che' a'náj á'pua'ren.
46015043	A'ɨ́jna ɨ tyévira'an ɨ tɨ ava'nami'huaj, capu tyi'tɨ́j huɨɨre', ajta ɨ tɨ huatájuuritaj Dios pu tyámua' tyaatá'sij. Ɨ tɨ ava'nami'huaj capu juca'nyej, ajta ɨ Dios tɨ jaatájuuritye'ej, a'ɨ́ɨ pu uhuájca'nyej.
46015044	A'ɨ́jna ɨ tɨ ava'nami'huaj a'yan pu ma'can ɨ cháanacaj japua, ajta ɨ tɨ huatájuuritaj a'ɨ́j pu jitze aróoca'nyej ɨ júuricama'ra' ɨ Dios. Tɨ pua'aj séejria' ɨ tyévira' íiyan tɨ ma'can ɨ cháanacaj japua, a'yaa pu cha'ta na' tyiséejre' ɨ tyévira' tɨ jitzan aróoca'nyej ɨ júuricama'ra' ɨ Dios.
46015045	'A'yaa pu tyé'yu'usi' tɨjɨn: "A'ɨ́jna ɨ Adán ɨ tɨ anaquéej huaséjre, a'ɨ́ɨ pu júuri huatyá'ɨtzee," ajta a'ɨ́jna ɨ tɨ ajta Adán puɨ́rɨcɨj ɨ tu'vé'tyajtɨ, a'yaa pu júuricamej tyu'tyóotaahuaca' tɨ'ij ajta huo'ta'an maj júuri muá'ra'nyij.
46015046	Capu anaquéej huataséjre ɨ júuricama'ra' ɨ Dios, sulu a'ɨ́jna ɨ tɨ íiyan tyi'ma'can ɨ cháanacaj japua, tɨ'ɨj ij te'ej ɨ júuricama'ra' ɨ Dios.
46015047	Ɨ tyáatɨ' tɨ anaquéej huaséjre, chuéj pu jɨn huatyátaavijhuaca', a'ɨ́j pu jɨn íiyan chuéj japua ma'can, ajta ɨ tyáatɨ' ɨ tɨ je'tyáasej, a'ɨ́ɨ pu jútye' ja'ma'can.
46015048	A'ɨ́ɨmaj ɨ maj a'yan huacháatɨmee íiyaj nɨ cháanacaj japua, a'yaa mu een tɨ'ɨj ajta een ɨ tyévij tɨ chuéj japua ma'can, majta a'ɨ́ɨmaj ɨ maj a'ɨ́j jitze ajtyáma'can ɨ tɨ jútye' ja'ma'can, a'yaa mu majta een tɨ'ɨj een a'ɨ́jna ɨ tajapua tɨ ja'ma'can.
46015049	A'yájna tyatɨ'ɨj huase'rin tɨ'ɨj a'ɨ́jna ɨ tyévij chuéj japua tɨ ma'can, a'yaa tu cha'ta tyana'a huasé'rihua'aj ta'ju' tɨ'ɨj a'ɨ́jna ɨ tyévij jútye' tɨ ja'ma'can.
46015050	A'yaa nu tyajá'mua'ixaatye' nye'ihuáamua', capu ɨ'rij tɨ a'áa jo'tyájrutye jo'tɨ Dios tyeje'ijta a'tɨ́j tɨ óoj a'yan huase'rin tɨ'ɨj ɨ tyévij chuéj japua tɨ ma'can, ajta a'ɨ́jna ɨ a'tɨ́j tɨ á'pua'ren, capu ɨ'rij tɨ a'yan tyáacɨ'tyi a'ɨ́jna ɨ tɨ quee a'náj á'pua'ren.
46015051	'A'yaa nu tya'xɨe've' siaj jáamua'tyij a'ɨ́jna ɨ tɨ ju'avaataca'a ɨ Dios jimi. Catu néijmi'i cui'nyij, sulu Dios pu néijmi'caa seequé ta'uurej,
46015052	a'yaa pu tyé'mej a'ájna xɨcáara' tɨ'ɨj huatánamuajre'en ɨ cɨ'sítye'rij, tɨ'ɨj néijmi'i tye'entyipuá'rij. Tɨ'ɨj ɨ tɨ tajapua tyí'huɨɨre' tyu'tácɨ'sitye'en, a'yaa pu huataséjre' tɨ'ɨj maj huatyóona'axcava'xɨ'ɨn jiye'tzin jɨme', aj pu'ij ɨ Dios huo'tájuuritye'sij a'ɨ́ɨjma ɨ maj meríj huácuij, mej mij quee che' a'náj á'pua'rej. Tyajta ityáj seeque tu huataséjre'sij.
46015053	Ji'nye a'yaa pu tyúuxɨe've' tɨ ɨ tɨ á'pua'ren seequé huóo'uure tɨ'ij quee che' á'pua'rej, ajta a'yan tyúuxɨe've' tɨ ɨ tɨ muɨ'nyi, ajta seequé huóo'uure tɨ'ij quee che' a'náj muɨ'ɨjca.
46015054	Tɨ'ɨj seequé huóo'uurej a'ɨ́jna ɨ tɨ á'pua'ren tɨ'ij quee che' á'pua'rej, ajta tɨ'ɨj arí seequé huóo'uurej a'ɨ́jna ɨ tɨ muɨ'nyíiche'en tɨ'ij quee che' muɨ'ɨjca, aj pu xaa 'ij atyojo'rényejsi je'ej tɨ anaquéej tyé'yu'si'huaca', a'ɨ́jna ɨ nyúucarij tɨ a'yan tya'xaj yee: "Néijmi'i pu jɨn huamué'tɨchej a'ɨ́jna ɨ tɨ huá'cui'ca.
46015055	Mu paj huá'cui'ca, ¿jo'nyi jé'en ɨ paj jɨn huo'tyáamue'tɨj? Ajta mu paj jɨn tyihuo'puéj, ¿jo'nyi jé'en?
46015056	Ajta a'ɨ́jna ɨ tɨ tyihuapuéjtye ajta ɨ tɨ huá'cui'ca, a'ɨ́ɨ pu a'ɨ́ɨn pué'een ɨ xána'cɨra'aj, ajta a'ɨ́jna jitze aróoca'nyej ɨ nyúucarij ɨ maj jɨn tyí'ijta.
46015057	Ma ajta tyiche' tyaatatyójtzi're'en ɨ Dios tɨ tatá'caa tyaj tyu'tyámue'tɨj a'ɨ́jna jitze huatama'can ɨ tavástara' Jesús tɨ ajta Cɨríistu' pué'een.
46015058	A'ɨ́j pu jɨn nye'ihuáamua' mu nyaj huápuɨ'ɨj já'muaxɨe've', siata'aj tyámua' tyí'tyesejria' siajta a'náj tɨ na'aj a'yan rɨjca', setyi'muárɨe'ej ɨ tavástara' jimi, ji'nye xu'ríj jamua'ree siaj quee huáapua'aj tyí'muarɨe' ɨ tavástara' jitze ma'can.
46016001	Ɨ túmii siaj jasɨ'ɨrii siaj sij jɨn huo'tyáhuɨɨre'en a'ɨ́ɨjma ɨ maj Dios jitze ajtyáma'can, a'yaa nu cha'ta nyana' tyajá'mua'ijtye je'ej nyaj nyeríj tyihuo'ta'íj a'ɨ́ɨjma ɨ maj jusɨ'ri néijmi'que' a Galacia.
46016002	A'ájna xɨcáara' tɨ jitzán tyo'tyé'iteesij ɨ itéerij, che' sɨ́ɨj ajta sɨ́ɨj ja'ajta'an ɨ juché a'chu tɨ caa tya'ajxɨé'vi'ra', ajta je'en ayóomua'reeriaj tɨ'ij quee a'yan tyúuxɨe'va'aj siaj jasɨ'rihua'an nyatɨ'ɨj a'áa ja'tanyéj.
46016003	Nyatɨ'ɨj a'áa ja'rá'astij, aj nu nyij huo'ré'pijtye'si ɨ yu'xarij a'ɨ́ɨjma ɨ siaj hua'antyíhuo mej mij ja'na'an a'ájna a Jerusalén ɨ siaj seríj jáasɨɨ siaj sij huo'tapuéjve'en.
46016004	Tɨ pua'aj a'yan tyúuxɨe'va'aj nyej nyajta nyáaj ujo'me', néijmi'i tu jo'ju'uj tá'ju'un.
46016005	'Nyatɨ'ɨj a'áa jo'me' a'áa nu jo'ré'nyejsi a Macedonia, aj nu nyij ta nyij a'áa ja'rá'astij 'a Corinto.
46016006	Tyij nyequée a'tzú á'tyeeren ja'mua jamuan, na'ríij ná'tyee tɨ'ɨj na'aj tyu'séevii ja'me siata'aj sij naatyáhuɨɨre'en jo'nyaj jo'ma'aj na'mej.
46016007	Canu a'yan tyá'xɨe've' nyej nyij a'tzú nyana' jamuámuare, sulu a'yaa nu tya'xɨe've' nyej nyij a'tzú a'tyéevi'in nyaj a'áa jo'catyi ja'mua jamuan, tɨ pua'aj a'yan tyinyatá'care'en ɨ tavástara',
46016008	ma nyajta nyáaj a'áa nu jo'tyaváa na'me a'ájna a Éfeso 'asta na'a quee tya'rá'astij a'ájna a'ájna xɨcáara' maj jitzan tyí'ye'estee a'ɨ́jcɨ jɨme maj tyaatatójtzi're'ej ɨ Dios, a'ɨ́cjɨ jɨme ɨ tɨ anaquee tyu'cɨɨriaca' ɨ chuéj japua,
46016009	ji'nye naa pu tyináahuɨɨ a'ɨ́jna jɨme' ɨ nyaj tyí'muarɨe' nyej nyij jéehua huápuɨ'ɨj jaatyáhuɨɨre' ɨ tavástara', tyij majta jéehua ɨ maj nyéjcha'ɨɨre'.
46016010	'Ajta tɨpua'aj a'áa ja'rá'astij a'ɨ́jna ɨ Timoteo, siata'aj tyámua' tyeetyéjeevej, ji'nye a'ɨ́ɨ pu a'yan cha'ta na' tyi'huɨɨre' ɨ tavástara' jimi, nyatɨ'ɨj nyáaj.
46016011	Che' quee a'tɨ́j ja'xaahuataj, siata'aj jaatáhuɨɨre'en tɨ'ɨj ajtáhua'aj mu ja'rájra'anyi, tɨ'ij ya ra'astij nye jimi, ji'nye a'yaa nu jajcho've' séecan jamuan ɨ ta'ihuáamua'.
46016012	'Ajta a'ɨ́jna ɨ ta'ihuáara' ɨ Apolo, jéehua nu ca'nyíjra' jata' tɨ'ij ja'mojo'va'muaarej hua' jamuan ɨ séecan ɨ ta'ihuáamua', ajta capu jo'yi'múuj ja'raa. Aj pu a'áa ja'atanyéjsin ja'mua jimi tɨ'ɨj huata'ícɨ'pa'aj.
46016013	'Tyámua' xu'u mua'aj, siata'aj tyámua' tyí'tyesejria'aj a'ɨ́jna jɨme' siaj ja'rá'astijre ɨ tavástara'. Siata'aj huatyóoca'nyej ɨ jutzájta', siajta aróojca'nyej a'ɨ́jna jitze ɨ júuricama'ra' ɨ Dios siaj sij tyo'táviicue'.
46016014	Ajta je'ej siaj tyi'tɨ́j uuriaj, siaxɨe'va'aj xu a'yan huárɨnyij.
46016015	Nye'ihuáamua', xu'ríj jamua'ree maj a'ɨ́ɨn pué'een ɨ maj anaquéej tyá'antzaahuaj ɨ tavástara' jimi a'ájna a Acaya a'ɨ́ɨmaj ɨ tyeɨ́tyeristyamua'mua' a'ɨ́jna ɨ Estéfanas, a'ɨ́ɨ mu majta meríj a'ɨ́jna jɨn huatyóohuij maj huo'tyáhuɨre'en a'ɨ́ɨmaj ɨ maj Dios jitze 'ajtyáma'can.
46016016	A'yaa nu tya'xɨe've' siaj tzáahuatyi'ra' hua' jimi tyícha'ɨɨ a'ɨ́ɨjma, siajta néijmi'caa ɨ tyeɨ́tye ɨ maj a'yan cha'ta mana'aj tyí'muarɨe' tzáahuatyi'ra' jɨme' ɨ tavástara' jimi.
46016017	'Nyáaj nu nyetyamua'ave a'ɨ́jna jɨme' ɨ maj yará'aj, a'ɨ́jna ɨ Estéfanas, ɨ Fortunato ajta a'ɨ́jna ɨ Acaico, ji'nye siatɨ'ɨj mua'aj quee maja'hua'taca'aj
46016018	a'ɨ́ɨ mu tyámua' tyinaatyéeje a'ɨ́jna jɨme' maj ya nyarámuaariaca' ja'mua jitze ma'can. A'yaa pu tyúuxɨe've' siaj tyámua' huojo'mua'raj néijmi'caa ɨ maj a'yan een matɨ'ɨj a'ɨ́ɨmaj.
46016019	'Ya mu ja'muatyoojtye' a'ɨ́ɨmaj ɨ maj jusɨɨ'ri ɨ tyeyúuj tzajta' tɨ a'yan tyi'seejre' tɨ'ɨj na'a a'yaa tɨ huataca'aj íiye'e Asia. A'ɨ́jna ɨ Aquila ajta ɨ Priscila, majta néijmi'i ɨ maj jusɨɨ'ri jo' maj a'ɨ́ɨmaj ja'chej, a'ɨ́ɨ mu majta yaja'muatyoojtye' nyúucaritze' ɨ tavástara'.
46016020	Néijmi'i ɨ ta'ihuáamua' ɨ maj ya huatyíj, a'ɨ́ɨ mu majta yaja'muatyoojtye'. Siata'aj huo'tatyójtye'en tyámua' naa, xui'tyoopu'tza'xɨ' nyúucaritze' ɨ tavástara'.
46016021	'Nyáaj ɨ nyaj Pablo pué'een, nyamuá'ca' nu jɨn tyaja'muayu'se' nyej nyij nyajta jamuaatatyóojtye'en.
46016022	'Tɨ pua'aj a'tɨ́j quee jaxɨe'va'aj ɨ tavástara', che' puéejtzi jáacɨ'tyij. Nyajta nyáaj a'yaa nu tya'huoo tɨ ya uve'nyej ɨ tavástara'.
46016023	'Che' ɨ tavástara', a'ɨ́jna ɨ Jesús tyámua' tyajamuatá'care'en.
46016024	Jéehua nu ja'muaxɨe've' a'ɨ́jna jɨme' siaj siajta a'ɨ́jna jitze ajtyáma'can ɨ tavástara' Jesús.
47001001	'Nyáaj ɨ nyaj Pablo pué'een, nyáaj nu sɨ́ɨj a'ɨ́ɨn pué'een ɨ nyaj jahuɨɨre' ɨ Cɨríistu', a'ɨ́jcɨ jɨme' tɨ ɨ Dios juxɨé'vi'ra' jɨme' a'yan tyinaata', a'ɨ́jna jamuan ɨ ta'ihuáara' ɨ Timoteo, a'yaa tu ja'muatyojtye' mu siaj jusɨ'ri ɨ Dios jimi, mu siaj Corinto jo'cháatɨme, tyajta néijmi'caa ɨ maj Acaya jo'cháatɨme.
47001002	Che' ɨ Dios ɨ tyaj jajvástara', ajta a'ɨ́jna ɨ tavástara' Jesús tɨ ajta Cɨríistu' pué'een, miche' a'ɨ́ɨn tyámua' tyajamuaata'an, majta jamuatyápua'ritye'en.
47001003	'Tyiche' tyámua' tya'tá'care'en ɨ Dios tɨ ajta yo'puaara'a pué'een ɨ tavástara' Jesús tɨ ajta Cɨríistu' pué'een, a'ɨ́ɨ pu a'ɨ́ɨn pué'een ɨ tyaj jajvástara' ɨ tɨ ta'acu'vej, ajta a'ɨ́ɨn pué'een ɨ Dios ɨ tɨ a'náj tɨ na'aj tyámua' tyitacájee.
47001004	A'ɨ́ɨ pu tyámua' tyitacájee néijmi'i jɨme' je'ej tyaj tya'ajpuéjtzij, tyata'aj tyij tyajta ityáj tyámua tyihuo'tyéjeevej a'ɨ́ɨjma ɨ maj jajpuéjtzij, a'yájna tɨ'ɨj a'ɨ́ɨn tyámua' tyitaatyeeje ityájma.
47001005	Ji'nye a'yájna tɨ'ɨj ɨ Cɨríistu' tyaapuéjtzitariaca' ta jɨ́me, a'yaa tu'uj ta tyana'aj ityáj tya'ajpuéjtzij, a'yaa pu cha'tána'aj ij Cɨríistu' jimi tyaja'ma'can ɨ tyaj jɨn huátatyamua've'en.
47001006	Tɨ pua'aj ityáj tyajpuéjtzij, a'yaa pu tyí'huɨɨre' tɨ'ij Dios tyámua' tyajamuaatyéjeevej, ajta ja'mua japua huatányuunyij, ajta tɨ pua'aj Dios tyámua' tyitaatyéejeevej, a'yaa pu ajta tyí'huɨɨre' tɨ'ij ajta a'ɨ́ɨn tyámua' tyajamuatyéjeevej, ajta siaj sij tyo'távicue' ɨ siaj jɨn jajpuéetzi tyatɨ'ɨj ityáj tya'ajpuéjtzij.
47001007	A'yaa tu tyámua' naa tyi'ijcho've' ja'mua jimi, ji'nye a'yaa tu tya'mua'ree tɨjɨn a'yájna siatɨ'ɨj tya'ajpuéjtzij, a'yaa pu ajta tyaja'muacɨ'tyij siaj sij huatóotyamua've'en.
47001008	'Nye'ihuáamua', a'yaa tu tyá'xɨe've' siaj jáamuaa'ree je'ej tyej tyaapuéjtzitariaca' tyatɨ'ɨj a'áa jo'tyá'ca'aj a'ájna a Asia. Huápuɨ'ɨj tu jajpuéjtzica'aj catu che' tye'viicue'raca'aj, a'yaa pu tyita'miteerastya'ca'aj cuxáa tyej quee che' tyo'táviicue'raj.
47001009	A'yaa pu ta'axcaa cuxáa tya cui'nyij. A'yaa pu'ij tyitaatyáhuɨɨ tyej tyij jáarɨ'rej tyaj quee tajitze tyi'canyej, sulu tyej tyij a'ɨ́jna jitze arátaca'anyej ɨ Dios tɨ hua'juuritye' ɨ maj meríj huácuii.
47001010	Ajta ɨ Dios pu tɨi'rájto tɨ'ij quee a'yan tyitaáacɨ'tyij tyaj a'ɨ́j jɨn huá'cui'nyi tɨ huápuɨ'ɨj je'ej pua'aj een. A'ɨ́j tu jitze tyi'ca'nyej tɨ a'ɨ́ɨn tɨi'rátoosij,
47001011	tɨpua'aj mua'aj siataatáhuɨɨre'en a'yan setya'huooj ta jɨme'. Tɨpua'aj mui'tɨ́j a'yan metyá'huoocaj ta jɨme', mui'tɨ́j mu majta tyaatatyójtzi're'ej ɨ Dios ɨ tɨ a'ɨ́ɨn tyamua' tyitata'caa.
47001012	'Tyi'tɨ́j tu jɨn á'tatzaahuatye', ji'nye a'ɨ́jna ɨ tyaj jɨn ma'umuámua're' a'yaa pu tyí'ta'ixaatye' tɨjɨn tyámua' tu tyi'tyítacha'ɨj tzáahuatyi'ra'aj jɨme' íiyan cháanacaj japua, tyajta jéetze' tyámua' tyi'tyítacha'ɨj ja'mua jimi. Catu ityáj a'ɨ́jna jitze tyí'ta'itɨɨ je'ej maj ɨ tyeɨ́tye metyityoomuámua're'ej, sulu a'ɨ́j tu jitze tyi'ca'nyej ɨ tɨ jɨn ɨ Dios tyámua' tyitata'caa.
47001013	Ajta ɨ tyaj tyaja'muayu'se', a'ɨ́ɨ pu'uj pué'een ɨ siaj seríj jaayí'itɨn siaj jo'jíjve'en, ajta ɨ siaj yo'itéej xa'ra'nyij. A'yaa nu tyá'xɨe've' siaj néijmi'i tyámua' naa tyojo'itéej xa'ra'nyij,
47001014	a'yájna siatɨ'ɨj seríj je'cácaa tyi'mua'ree a'tyán tyaj pué'een, ajta tɨ'ɨj uve'nyej ɨ tavástara' mua'aj xu ta jɨme' ootzáahuatya'aj xa'ju', a'yájna tyatɨ'ɨj tyajta ityaj tya'tatzaahuatya'aj ta'ju'un ja'mua jɨme'.
47001015	'A'íj nu ji'tze tyi'ca'nyaaj, a'yan nyetyu'mua'aj nyaj anaquéej a'áa ja'tanye ja'mua jimi, nyej nyij hua'puaj jamuáamuarej,
47001016	a'yaa nu tyimua'ajcaa nyaj jamuáamuaare nyatɨ'ɨj a'áa jo'me'en a Macedonia, ajta nyatɨ'ɨj a'áa pu ja'ajvetyi nyajtáhua'aj nu ja'muamuaaren. A'yaa pu'ij tyíɨ'rij siaj mua'aj naatáhuɨɨren' nyej nyij nyooj huame'en a'ájna a Judea.
47001017	¿Nyi quij nye quee tzáahuatyi'ra'aj jɨn a'yan tyu'mua'aj? ¿Nyi a'yan setyi'mua'tzej nyaj a'yan tya'tányarasij a'yan nyetyimua'astɨj nyaj a'yan rɨnyij, nyajta a'yan nyajta tyi'mua'astɨj nyej quee a'yan huárɨnyij?
47001018	Dios pu a'yan tya'mua'ree tyaj quee a'yan tyaja'mua'ixaatye' yee "jee" tyajta je'en a'yan yee "capu" a' aj cha'ta tyana'aj.
47001019	Ji'nye a'ɨ́jna ɨ Cɨríistu' tɨ yóojra' pué'een ɨ Dios, a'ɨ́jna ɨ nyaj jaxaj ja'mua jimi nya jamuan a'ɨ́jna ɨ Silvano, ajta ɨ Timoteo, capu a'yan tyu'taxájtaca' yee "jee" ajta je'en a'yan yee "capu". Dios pu a'yan tyu'taxájtaca' ɨ Cɨríistu' jimi jusén jɨme' tɨjɨn "jee",
47001020	ji'nye a'ɨ́j pu jimi ɨ néijmi'i a'yan atyojo'ré'nyinyij je'ej tɨ ɨ Dios tyi'tɨ́j jɨn tyaatóoratziri'. A'ɨ́j tu jɨn tyatɨ'ɨjta tye'tyojtzi'ria'aj ɨ Dios a'yaa tu tyi'xaj tɨjɨn "Che' a'yan tya'ra'nyij" a'ɨ́jna jitze huatama'can ɨ Cɨríistu'.
47001021	Ajta ɨ Dios pu a'ɨ́ɨn pué'een ɨ tɨ tyámua' tyitájcha'ɨj ityájma, ajta muá'ajma ɨ Cɨríistu' jimi.
47001022	A'ɨ́ɨ pu ityájma huatyóoa'rij ajta ta jimi jaatyájto ɨ jujúuricamej tyej tyij jáamua'ree tɨ a'ɨ́ɨn tyámua' tyitaatyátoosij.
47001023	'Ajta tyij nyee quee xu a'áa ja'tanyéj a Corinto, a'yájna nyatɨ'ɨj tyi'mua'ajca, Dios pu jamua'ree nyej quee tyí'hue'ej, nyajta a'yan tyi'xaj tzáahuatyi'ra'aj jɨme', nyaj quee a'áa ja'tanyéj ja'mua jimi nyej nyij quee jamuatamuárie'riste'en.
47001024	Catu ityáj a'yan tyajá'mua'ijtye' siaj sij ca'nyéjrij jɨn tya'antzaahuatye'en, sulu ja'mua jamuan tu tyí'muarɨe' siaj sij a'ɨ́jna jɨn huatóotyamua've'en, ji'nye mua'aj xu tyámua éen ɨ siaj jitzan tya'tzaahuatye'.
47002001	'A'ɨ́j nu jɨn quee jamuáamuaariaca' nyej nyij nyajtáhua'a xaamuɨ́jrira'aj jamuaata'an.
47002002	Ji'nye tɨ pua'aj nyaja'muaxamuɨjritya'aj, ¿a'tyanquíj mana'aj a'ɨ́ɨn pue'éenya' mua'aju'un ɨ maj naatatyámua'viste'sij? Ji'nye mua'aj xu a'ɨ́ɨn pué'een ɨ nyaj jamuatáxamuɨjrityej.
47002003	A'yaa nu éen jɨme' tyajamuaatayu'sej, ji'nye canu a'yan tya'xɨe've' siaj sij naatáxamuɨjritye', sulu siata'aj natatyámua'aviste'en. A'yaa nu tyámua' tya'tzaahuatya'ca'aj siaj néijmi'i mua'aj siajta a'ɨ́jna jɨn huatóotyamua've'sij ɨ nyaj jɨn nyetyamua've',
47002004	ajta nyatɨ'ɨj tyajamuaatayu'se, jéehua pu je'ej pua'aj nya'axca'a, nyajta acanyeyi'nya'aj. Nyajta quee a'ɨ́jna jɨn tyajamuaatayu'sej nyej nyij jamuatáxamuɨjritye'en, sulu siaj sij jáamua'ree nyaj jéehua huápuɨ'ɨj ja'muaxɨe've'.
47002005	'Tɨ pua'aj a'tɨ́j tyi'tɨ́j je'ej huá'uurej tɨ'ij sɨ́ɨj huatóoxaamujritye'en, capu nyéetzij na'aj naatáxaamuɨjritye'sij, sulu muá'ajma pu ajta jamuaatáxaamuɨjritye'sij. A'yaa nu tyajá'mua'ixaatye' nyej nyij quee jéehua jamuatamuárie'riste'en.
47002006	A'ɨ́ɨ pu'u ɨ siaj seríj mue'tɨj puéejtzi jaatá' a'ɨ́jcɨ ɨ a'tɨ́j.
47002007	Ajta ijíij a'yaa pu tyúuxɨe've' siaj tyatú'uunyi' siajta jaatáhuɨɨre'en, na'ríij quee a'ɨ́ɨ pu mue'tɨche'en a'ɨ́jcɨ jɨme' tɨ jéehua juxaamuɨjritye'.
47002008	A'ɨ́j nu jɨn jéehua ja'muahuavii siaj siajtáhua'a a'yan tyaataséejratye'en siaj sióoj jaxɨe've'.
47002009	A'yaa nu nyeríj anaquéej tyajamuaatayú'se, nyej nyij jamuaatyéeseej nyajta je'en jáamua'ree tɨ pua'aj néijmi'i setyá'astyaj ɨ nyaj tyaja'mua'itɨɨ.
47002010	A'yaa pu'ij a'ɨ́jna ɨ siaj mua'aj tyaatú'uunyi'ri', nyáaj nu nyajta tyaatú'uunyi'raj. Tɨ pua'aj a'yan tyi'tɨ́j jɨn nyetyaatú'uunyi', a'yaa nu éej nɨme' tyaatú'uunyi'raj nyej nyij ja'mua japua huatányuunyij ɨ Cɨríistu' jimi.
47002011	Tɨ'ij quee ɨ tyiyáaru' tyi'tɨ́j jɨn ta'antyimué'tɨn, ji'nye tyámua' tu naa tya'mua'ree je'ej tɨ éenye'que' tyí'muarɨe'.
47002012	'Nyatɨ'ɨj a'áa ja'rá'a a chájta' tɨ a'yan tyaja'rájtyapua tɨjɨn Troas, nyej nyij a'áa huo'ixaatye'en ɨ nyúucaria'ra' ɨ Cɨríistu', nyavástara' pu a'yan tyinaatá' nyej nyij nyaxáahua tyihuo'ixaatye'en ɨ tyeɨ́tye.
47002013	Ajta jéehua nu tyí'mua'ajca a'ɨ́jcɨ jɨme' nyej quée jaatyo ɨ nye'ihuáara' Tito. A'ɨ́j nu jɨn huo'tatyóotya'aj nyatɨ'ɨj nyij a'áa jo'me a Macedonia.
47002014	'Tyámua' tu tyaatatyójtzi'rej ɨ Dios tɨ a'yan tyitaatá'ca tyaj tyu'tyámue'tɨn jamuan ɨ Cɨríistu', ajta ityájma jɨme' pu jaxajta ɨ junyúucaa, a'ɨ́jna ɨ tɨ néijmi'que' naa curiá'rɨe'.
47002015	Ji'nye ityáj tu a'yan een tɨ'ɨj ɨ tɨ naa curiá'rɨe' ɨ Cɨríistu' tɨ'ij ɨ Dios jimi tyu'tátuiire'ej, a'yaa tu cha'ta tyana'aj een hua' jimi ɨ Dios tɨ hui'rátoosi, tyajta hua' jimi ɨ maj jo'vesij.
47002016	A'ɨ́ɨmaj jimi ɨ maj jo'vesij, a'yaa pu hua'rɨe'catye' tɨ'ɨj tyi'tɨ́j tɨ huamuɨ́', ajta a'ɨ́ɨmaj ɨ jimi ɨ Dios tɨ hui'rátoosij, a'yaa pu hua'rɨe'catye' tɨ'ɨj tyi'tɨ́j tɨ júuri tɨ naa tyaarɨe' tɨ ajta huo'tá'sij mej mij júurij mua'rá'nyij. ¿A'tanyíj jaayí'tɨn tɨ'ij a'íjna jɨn tyu'tyáhuɨɨre'en?
47002017	Catu ityáj jatyátoonyij ɨ nyúucaria'ra' ɨ Dios, matɨ'ɨj ɨ séecan rɨcɨj, sulu tzáahuatyi'ra' tu jɨn tyi'xaj ɨ Dios jimi, a'yaa tu ɨ Dios jimi tyí'xaj tɨ'ɨj sɨ́ɨj tɨ Cɨríistu' jitze ma'can tyi'huɨɨre'.
47003001	'Tyatɨ'ɨjta a'yan tyi'xajta, ¿nyi quij a'yan jamua'séjratye' tyej tyajtáhua'aj huatyátahuij tyej tyij tajɨ́ɨmua'aj tyámua' tyi'huátaxaj? Na'ríij, ¿nyi quij a'yan tyúuxɨe've' tyaj jo'tyeyú'xan tyej tyij jamuaataséejratye', nusu tyaj jamuatáhuavii siaj mua'aj jo'tyéeyu'xa ɨ siaj jitzan tyámua' tyi'taxaj ityájma, matɨ'ɨj ɨ séecan rɨcɨj?
47003002	Mua'aj xu a'ɨ́ɨn pué'een ɨ siaj a'yan tyi'huɨre' tɨ'ɨj yu'xarij ɨ tyaj jɨn huatátasejrataj, yu'xarij xu pué'een siaj á'yu'sij ɨ taxɨéjnyu'caa jitze ɨ maj néijmi'i jamua'tyej majta jaayí'tɨn maj jo'jíjve'en.
47003003	Tyamua' pu naa tyi'séejre' siaj mua'aj a'ɨ́ɨn pué'een ɨ yu'xarij tɨ Cɨríistu' jimi jo'vé'me ityáj tyej tyij yajava'toj, ajta capu a'tɨ́j na'aj jo'yu'xaca'a, sulu a'ɨ́j pu jɨn ooyu'si'huaca' ɨ júuricama'ra' ɨ Dios, ajta ɨ yu'xarij capu tyetyéj jitze ooyu'sihuaca', sulu a'ɨ́ɨ pu jaatyájto ja'mua xɨéjnyu'caa tzajta'.
47003004	Ɨ Cɨríistu' jitze huatama'can tu Dios jitze tyi'ca'nyej, a'yaa tu tyij tyámua' tya'tzaahuatye'.
47003005	Capu a'yan tye'tyévijtye' tyaj tajɨ́ɨmua' tyu'taxáj yee ta jimi pu ma'can, sulu a'ɨ́jna ɨ tyaj jitzan arátaca'nye, Dios pu jimi jo've'mej,
47003006	ji'nye a'ɨ́ɨ pu ta'antyíhuo tyej tyij a'ɨ́jna jimi tyu'tyáhuɨre'en ɨ nyúucarij tɨ jájcua tɨ Dios ajta jɨn tya'tóoratziiri', ɨ tɨ quee a'ɨ́jna jitze aróoca'nyej ɨ yu'xarij ɨ maj jɨn tyi'ijta, sulu a'ɨ́jna jitze ɨ júuricama'ra' ɨ Dios. A'ɨ́jna ɨ nyúucarij ɨ maj jɨn tyi'ijta tyi'ta'caa maj a'tɨ́j ooxɨ́jtye'en majta je'en jaaje'caj, ajta ɨ júuricama'ra' ɨ Dios júuricamej pu tyu'ta'caa.
47003007	'Ajta ɨ nyúucarij ɨ maj jɨn a'tɨ́j ooxɨ́jtye'en tɨ'ij a'ɨ́ɨn huámuɨ'nyij, a'yaa pu tye'yu'si'huaca'aj ɨ tyetyéj jitze, huápuɨ'ɨj pu naa huasé'rihua'aj tɨ'ɨj ɨ Dios jaatyájto a'ɨ́jcɨ jimi ɨ Moisés, majta a'ɨ́ɨmaj ɨ maj Israel jitze ajtyáma'can, capu huáɨ'riitya'ca'aj maj ja'ráaseej ɨ Moisés, ji'nye huápuɨ'ɨj pu tyátatzarisima'aj ɨ nyéerima'ra', ajta a'yan tyu'tyátuiihuaca' tɨ'ij oopua'rej,
47003008	ajta ɨ tɨ jɨn tyí'huɨɨre' ɨ júuricama'ra' ɨ Dios, jéetze pu huápuɨ'ɨj naa huasé'rihua'aj ja'mej.
47003009	A'yaa pu'ij, tɨ pua'aj jéehua huápuɨ'ɨj naa huataséjre tɨ'ɨj ɨ Dios jaatyájto ɨ nyúucarij ɨ maj jɨn a'tɨ́j ooxɨ́jtye'en, jéetze' pu huápuɨ'ɨj naa huasé'rihua'aj ja'mej a'ɨ́jna ɨ nyúucarij tɨ tyi'tá'ca tɨ a'tɨ́j jɨ'réenya'aj huatyá'ɨtzeere'en ɨ Dios jimi.
47003010	Ji'nye a'ɨ́jna ɨ tɨ anaquéej huápuɨ'ɨj naa huasé'rihua'aj, capu che' naa huase'rin a'ɨ́jna jɨme' tɨ arí sɨ́ɨj huataséjre tɨ jéetze' huápuɨ'ɨj naa huase'rin.
47003011	Ajta tɨ pua'aj náa éenya'aj huataséjre a'ɨ́jna ɨ tɨ á'pua'ren, jéetze' pu huápuɨ'ɨj naa huasé'rihua'aj ja'me a'ɨ́jna ɨ tɨ jusén jɨme' séeriaj ja'mej.
47003012	'Ji'nye tu'rí jacho've' ɨ Dios jimi tɨ a'yan atyojo'ré'nyej, a'ɨ́j tu jɨn quee tyi'tzɨɨnya'aj tyetyihuá'ixaatye'.
47003013	Catu a'yan rɨcɨj tɨ'ɨj ɨ Moisés tɨ ɨ cɨ́ɨxurij jɨn aróona ɨ junyéerimi jitze mej mij quee ja'ráaseej a'ɨ́ɨmaj ɨ maj Israel jitze ajtyáma'can a'ɨ́jna ɨ tɨ tyápua'risima'aj.
47003014	Majta a'ɨ́ɨmaj camu jaataxɨe'vej maj yo'itée muá'ra'nyij, majta mooche a'yan rɨcɨj, matɨ'ɨj jo'jíjve a'ɨ́jna ɨ nyúucarij tɨ mí'ma'can, óoche' pu a'yan huase'rin cuxáa mua'aranámi'huajmee, ajta tɨ quee exúu a'tɨ́j huo'táxɨɨxɨ, ji'nye a'ɨ́j pu jitze huatama'can ɨ Cɨríistu' je'ej tyíɨ'rij.
47003015	A'yaa pu'uj na'aj tyí'en ijíij, matɨ'ɨjta jo'jíjve'en a'ɨ́jcɨ ɨ Moisés tɨ jo'yu'xaca', mooche' mu aranámi'ihuajmee mej mij quee yo'itée mua'ra'nyij.
47003016	Ajta tɨ pua'aj a'tɨ́j tyá'antzaahuatye'en ɨ tavástara' jimi, Dios pu jo'táxɨsta ɨ tɨ jɨn aránami'.
47003017	Ji'nye ɨ tavástara' pu a'ɨ́ɨn pué'een ɨ júuricama'ra' ɨ Dios, ajta jo'tɨ já'seejre' ɨ júuricama'ra' ɨ tavástara', a'áa pu jáɨ'ɨrij tɨ a'tɨ́j juxáahua jo'cha'canye'.
47003018	A'ɨ́j pu jɨn, néijmi'i ityáj catu che' aranámi'huajmee, a'yaa tu tyij tyí'itasejrata tɨ'ɨj ɨ tavástara' tyámua' naa tyúusejrata, ityáj tu seequé huatyáta'uuresij tyej tyij a'yan huasé'rihua'aj tá'ra'nyij tɨ'ɨj tyévira'an ɨ tavástara', ji'nye jéetze tu naa huasé'rihua'aj tá'ajun' tɨ'ɨj na'aj yu tɨ jo'que'tɨ́j ja'me, a'yaa pu tyi'muarɨe' ɨ tavástara', a'ɨ́jna jɨme ɨ jujúuricamej.
47004001	'A'ɨ́j tu jɨn quee tyátaxa'huataj, ji'nye ɨ Dios, a'ɨ́jna jɨme' ɨ tɨ jɨn tá'ancu'vajxɨ, a'ɨ́ɨ pu taa'íjcaj a'íjcɨ ɨ muárɨe'rij.
47004002	Tu'ríj ityáj jaatáxaahuataca' ɨ tyaj avíitzi jɨn je'ej pua'aj rɨjca, a'ɨ́jna jɨme' ɨ tɨ tyu'tyevi'raste', catu á'taca'nye tyej tyi'tɨ́j jɨn tyu'hue'taj, catu tyajta á'taca'nye tyaj seequé tyaataxáj a'ɨ́jcɨ ɨ nyúucaria'ra' ɨ Dios. Sulu a'yaa tu jé'yacan jɨn tyí'xaj tzáahuatyi'ra' jɨme', a'yaa tu a'ɨ́jna jɨn tyi'taséejrataj hua' jimi ɨ tyeɨ́tye tɨ a'yan tyi'ja'yájna ɨ Dios jimi.
47004003	Ajta tɨ pua'aj ɨ nyúucarij ɨ tyaj huá'ixaatye' a'yan eenye' tɨ'ɨj ɨ tɨ aránami', a'yaa pu'u een a'ɨ́ɨjma jimi ɨ maj á'pua'ren.
47004004	Majta a'ɨ́ɨmaj camu tya'tzaahuatye, ji'nye a'ɨ́jna ɨ dios tɨ yan séejre' ɨ cháanacaj japua, a'ɨ́ɨ pu huo'tánamua mej mij quee tyojo'iteej, ajta mej mij quee jaaséj ɨ tatzárij tɨ huá'tatzavi'tye' tɨ a'ɨ́ɨn pué'een ɨ nyúucaria'ra' ɨ Cɨríistu', a'ɨ́ɨ pu ajta a'ɨ́ɨn pué'een ɨ tɨ a'yan een tɨ'ɨj ɨ Dios.
47004005	Catu tajitze ma'can tyihua'ixaatye', sulu a'ɨ́j tu jitze huatama'can tyihuá'ixaatye' ɨ Jesús tɨ ajta Cɨríistu' pué'een, tyajta 'ityáj a'yaa tu tyi'taxaj tyaj a'ɨ́ɨn pué'een ɨ tyaj jahuɨɨre' ɨ Jesús a'ɨ́jna jɨme ɨ tyaj ja'mua xɨe've'.
47004006	Ji'nye a'ɨ́jna ɨ Dios ɨ tɨ a'yan tyu'ta'íjtaca' tɨ huányeeri'cɨj jo' tɨ jo'tɨ́ca'ca'aj, a'ɨ́ɨ pu a'ɨ́ɨn pué'een ɨ tɨ huataséjre yu tatzájta', tyej tyij séecan huatyátatzavi'tye'en, tyajta huo'ta'an maj jáamuatyij a'ɨ́jna ɨ tɨ jɨn ɨ Dios huápuɨ'ɨj naa huase'rin a'ɨ́jna jimi ɨ Cɨríistu'.
47004007	'Ajta a'ɨ́jna ɨ tɨ jɨn ɨ Dios tyámua' tyitaata' ɨ tɨ ajta huápuɨ'ɨj tyá'najchi, ta tzajta pu séejre' ɨ ta tyévij jitze tɨ a'yan huase'rin tɨ'ɨj xá'rij xaríj tɨ jɨn taavijhua, ta'aj ij huataséjre' tɨ quee 'ityájma jimi séejre' a'ɨ́jna ɨ tɨ néijmi'i putyi'uurej, sulu tɨ ɨ Dios jimi ja'ma'can.
47004008	A'yaa pu'ij, tyij tyajta jéehua á'viicue're'ej, catu mue'tɨche'en, je'ej tu tya'tamuajtyej a'ɨ́jcɨ jɨme je'ej tɨ tye'me, ajta catu a'ɨ́j jɨn táatacua'nyii.
47004009	Je'ej mu pua'aj ta'uurej, ajta ɨ Dios capu ma túuhua'naj, metyita'antyiu'unyi'raj, ajta camu ta'antyipuá'aritye'sij.
47004010	Jo' tɨ na'a tyaj já'acɨɨnye, a'yaa tu cha'ta tyana' tyaa'asij je'ej tɨ éenye'que' huamuɨ́' ɨ Jesús, tɨ'ij ajta ta jimi huataséjre' je'ej tɨ a'ɨ́ɨn tyi'tyúucha'ɨj.
47004011	Ji'nye ityaj, tyatɨ'ɨj tyóoj juuri, a'náj tɨ na'aj tu a'yan tya'ajxɨe'vi'ra' tyaj huá'cui'nyi a'ɨ́jcɨ jitze ma'can ɨ Jesús, tɨ'ij ajta ta jimi huataséjre'en ɨ júuricama'ra', a'íjna jitze ɨ tyaj jatyáhue'ra' tɨ ajta á'puaapua'rej.
47004012	A'ɨ́j pu jɨn, ityáj tu a'yan tya'ajxɨe'vi'ra' tyaj huá'cui'nyi, siajta mua'aj juxáahua xu huacháatɨmee.
47004013	'A'yaa pu tye'yu'si' ɨ yu'xarij jitze tɨjɨn: "Nyáaj nu tya'antzaahuaj, a'ɨ́j nu nyij jɨn tyu'taxájtaca'." A'yaa pu cha'ta na'a een ityájma jimi, ityáj tu tyajta tyá'tzaahuatye', tyajta a'ɨ́jna jɨn tyi'xaj.
47004014	Ji'nye a'yaa tu tya'mua'ree tɨ a'ɨ́jna ɨ Dios, ɨ tɨ jaatájuuritye a'ɨ́jcɨ ɨ tavástara' Jesús, a'ɨ́ɨ pu ajta taatájuuritye'si ityájma a'ɨ́jcɨ jamuan ɨ Jesús, ajta taataséjrata ja'mua jamuan tyej tyij néijmi'i jimi huatyá'ɨtzeere'en.
47004015	Néijmi'i pu a'yan tyu'rɨ́j tɨ'ij mua'ajma jamuatyáhuɨɨre'en, mej mij mue'tɨ́j ja'ancuria'an a'ɨ́jna ɨ tɨ jɨn Dios tyámua' tyajamuatá'caa, majta je'en mue'tɨ́j tyaatatyójtzi're'en, a'ɨ́jna jɨme tɨ huápuɨ'ɨj naa huase'rin ɨ Dios.
47004016	'A'ɨ́j tu jɨn quee tyátaxa'huataj. Tyij ajta ɨ tyaj jatyáhue'ra' tɨ jéejre'cɨtze' séejre' á'puaapua'rej, ɨ tɨ yu tatzájta' séejre' pu jujajcuare' a'náj tɨ na'aj néin xɨcáj tzajta'.
47004017	A'ɨ́jna ɨ tyaj jɨn jajpuéjtzij capu tyi'tɨ́j je'ej, jiye'tzin pu mujo'yi'ij, ajta a'yaa pu tyámua' ta'uurej tyej tyij ja'ancuriá'an a'ɨ́jcɨ ɨ tɨ huápuɨ'ɨj naa huasé'rihua'aj ja'me jusén jɨme'.
47004018	Ji'nye catu a'ɨ́j tyi'sej ɨ tɨ tyí'taavijhua, sulu a'ɨ́j tu tyi'sej ɨ tɨ quée tyi'taavijhua, ji'nye a'ɨ́jna ɨ tɨ taavijhua, capu á'tyeeren, ajta a'ɨ́jna ɨ tɨ quée taavijhua, a'ɨ́ɨ pu jusén jɨme' séeriaj ja'me.
47005001	'A'yaa tu ityáj een tɨ'ɨj ɨ chi'ij cháanacaj japua tɨ tyu'uj, tɨ'ɨj ɨ ɨnáamua tɨ quee jusen jɨme' séejre', tyajta a'yan tya'mua'ree tɨ pua'aj huatyá'uunyej a'ɨ́jna ɨ ɨnáamua, Dios pu arij taatyéechi'tyej u tajapua tɨ jusen jɨn séejre', tɨ ajta quee muáca'aj jɨn taavijhua.
47005002	A'ɨ́j tu jɨn jéehua tyi'muatzej a'ɨ́jna jɨme' tyaj tyóoj íiyán séejre' ɨ cháanacaj japua, ji'nye a'yaa tu tya'xɨe've' tyaj ujo'tyájrutye u chi'tá tɨ jútye' ja'seejre' ɨ tɨ ajta Dios jɨn tɨe'cánasij,
47005003	a'yaa pu'ij, tyij tyajta quee tyi'ijcaana, catu muámua'vi'ij ta'ju'un.
47005004	Mentyij tyóoj jityán huacháatɨmee ɨ 'ɨnáamua, tyátayin yu tatzájta', ji'nye catu jaxɨe've' tɨ ɨ Dios tu'huá'aari' a'ɨ́jna ɨ tɨ jɨn tɨe'cánajsi, sulu tɨ a'ɨ́ɨn jéetze' tɨe'cáanaj ɨ júuricamej jɨme' tɨ jájcua tɨ quee a'náj á'pua'ren.
47005005	Ajta ɨ Dios pu a'ɨ́ɨn pué'een ɨ tɨ tyámua' ta'uurej tyej tyij a'ɨ́jna ancuriáan ɨ júuricamej, ji'nye a'ɨ́ɨ pu ta jimi jaatyájto ɨ jujúuricamej, tyej tyij a'ɨ́j jɨn jáamua'ree je'ej tyaj tyi'tɨ́j tya'ancuriáasij ɨ Dios jimi.
47005006	'A'ɨ́j tu jɨn a'náj tɨ na'aj jitzan tyi'canyej. A'yaa tu tya'mua'ree tɨjɨn tyatɨ'ɨj tyóoj júuri séejria'aj a'íjcɨ jitze ɨ tyaj jatyáhue'ra', a'yaa tu a'ɨmuá tyityeje'séejre' ɨ tavástara' jimi.
47005007	Catu pu joorej tyaj jaaséj, sulu a'ɨ́j tu jitze tyi'canyej ɨ tyaj ja'tzaahuatye',
47005008	jitzan tu jéehua tyi'canyej, ajta ta'ráanajchi tyaj iitácɨɨnyej a'íjcɨ jitze ɨ tyaj jatyáhue'ra' tyej tyij tavástara' jimi ja'séeria'aj ta'ra'nyij.
47005009	A'ɨ́j tu jɨn a'náj tɨ na'aj a'yan tya'huoo tyej tyij tyaatatyojtzire'en ɨ tavástara', tɨ pua'aj tyóoj a'yan séejria'aj nusu tyequee.
47005010	Ji'nye a'yaa pu tyúuxɨe've' tyaj néijmi'i huatátasejrataj jo'tɨ já'seejre' ɨ Cɨríistu' tɨ'ij a'ɨ́ɨn néijmi'icaa to'xɨ́jtye'en, aj pu'ij sɨ́ɨj ajta sɨ́ɨj ja'ancuriá'sij je'ej tɨ tyá'cɨpuaj, je'ej tɨ tyi'tɨ́j tyu'muárɨej tɨ'ɨj óoj juuricaj, tɨ pua'aj xá'puɨ' huarɨ́j nusu je'ej pua'aj huarɨ́j.
47005011	'A'ɨ́j tu jɨn, a'yaa tu tya'mua'réej tɨ a'yan tyúuxɨe've' tyaj jéehua já'tyesa'a ɨ tavástara', a'yaa tu tyij tyi'tyese'ej tyaj hua'antyimué'tɨn ɨ tyétyaca. Dios pu tyámua' naa tyi'tamuajtye, a'yaa nu nyij nyajta tyá'xɨe've' siaj a'yan cha'ta siana'aj mua'aj tyi'tamuajtyaj.
47005012	Catu tyajta tajɨ́ɨmua tyámua' tyi'taxaj, sulu ityáj tu jamuatá'ca siaj sij ta jɨme' ahuóotzaahuatye'en, siata'aj sij jaayí'tɨhua' siaj huatányuunyij a'ɨ́ɨjma jimi ɨ maj óotzahuatye' a'ɨ́jcɨ jɨme' je'ej maj tyúuseejrataj majta quee a'ɨ́jcɨ jɨme' je'ej maj tyi'mua'tzej ɨ juxɨéjnyu'caa tzajta'.
47005013	Tɨ pua'aj tyá'tatɨmue'raj, a'ɨ́j pu jɨme' tyaj jaahuɨɨre' ɨ Dios, na'ríij quee a'yan tyi'ja'yájna, a'yaa tu rɨcɨj tyej tyij mua'ajma jamuatyáhuɨɨre'en.
47005014	A'ɨ́jna ɨ tɨ Cɨríistu' jɨn taaxɨe'vej a'ɨ́ɨ pu ta jitze ra'aj, a'ɨ́j tu tyij jɨn a'yan tya'mua'ree tɨ sɨ́ɨj huamuɨ́' hua' jitze huatama'can néijmi'caa ɨ tyeɨ́tye, majta je'en néijmi'i jamuan huácuii.
47005015	Ajta ɨ Cɨríistu' pu huamuɨ́' néijmi'caa jitze huatama'can, mej mij a'ɨ́ɨmaj ɨ maj móoj júuri quee che' jujɨ́ɨmua'aj mana'a je'ej tyé'ejtyove' je'ej maj ye'é tyityetyúucha'ɨ, sulu mej mij tyámua' tyityetyúucha'ɨj a'ɨ́jcɨ jimi ɨ tɨ hua' jitze ma'can huamuɨ́', ajta je'en hua' jitze ma'can huatájuuriaca'.
47005016	'A'ɨ́j pu jɨn, catu che' a'tɨ́j je'ej pua'aj tyi'mua'tziire', tyij tyajta tyóoj jajcua a'yan tyi'mua'ajcaa ɨ Cɨríistu' jimi tɨ tyévij na'aj pué'eenya'aj, ajta ijíij catu che' a'yan tyi'mua'tzej.
47005017	A'yaa pu'ij, a'ɨ́jna ɨ a'tɨ́j tɨ Cɨríistu' jitze 'ajtyáma'can a'ɨ́ɨ pu sɨ́ɨj pué'een ɨ tyévij tɨ Dios arí jaajájcuare. Pu'rí metyaja'ajhuá'xɨj je'ej tɨ tyi'tyúucha'ɨca' tɨ mí'ma'can jɨme', ji'nye pu'ríj néijmi'i jɨn huóojajcuarej.
47005018	Néijmi'i pu a'íjna a'ɨ́ɨn pué'een ɨ tɨ Dios jɨn tyi'muarɨe', a'ɨ́jna tɨ jitze huatama'can ɨ Cɨríistu' tajapuá huatanyúj, ajta je'en taata'íj tyej tyij huo'ré'ixaatye'en ɨ nyúucaria'ra' tɨ'ij huo'huɨɨre'en.
47005019	A'yaa pu'ij huatóomua'aj tɨ ɨ Dios tyámua huó'ruu a'ɨ́ɨmaj ɨ maj a'yan huacháatɨmee ɨ cháanacaj japua, ajta quee huo'xɨjtye a'ɨ́jna jɨme' ɨ maj jimi ootyá'ɨtzee, sulu a'ɨ́ɨ pu taata'íj tyej tyij huo'ré'ixaatye'en ɨ nyúucaria'ra'.
47005020	A'ɨ́j tu jɨn ityáj a'ɨ́ɨn pué'een ɨ Dios tɨ huo'ta'ítyaca' tyej tyij tyihuo'ixaatye' ɨ Cɨríistu' jitze huatama'can, ɨ tɨ a'yan séejre' tɨ'ɨj ɨ Dios tɨ ja'muajee a'ɨ́jcɨ jɨme' ɨ nyúucarij ɨ tyaj huá'ixaatye'. A'ɨ́j tu jɨn a'yan tyajá'muajee jitzan huatama'can ɨ Cɨríistu' siaj tya'antzaahuatye'en ɨ Dios jimi.
47005021	Ajta ɨ Cɨríistu' capu tyi'tɨ́j jɨn ootyá'ɨtzee, ta jitze huatama'can pu ɨ Dios a'yan jaaruu tyej tyij jamuan ɨ Cɨríistu' jɨ'réenye'que' huatyá'ɨtzeere'en.
47006001	'Ajta ijíij, 'ityáj tu jamuan tyi'muarɨe' ɨ Dios, a'yaa tu tyij tyajta jéehua tyajá'muahuavii siaj ja'ancuriá'an ɨ tɨ jɨn Dios tyámua' tyajamuatá'sij.
47006002	Ji'nye a'yaa pu a'ɨ́ɨn tyi'xaj ɨ yu'xarij jitze tɨjɨn: A'áaj nu muáanamuajri' tɨ'ɨj a jitze juxɨe'va'ca'aj, nyajta a'ájna xɨcáara' jitze muatáhuɨɨ nyajta mui'irájto. Ajta ijíij pu a'áan pu tyaja'rɨcɨj siaj ja'ancuriá'an. Ijíij pu a'ájna putyí'rɨcɨ ɨ xɨcáara' tɨ jitzan Dios jamui'rátonyij.
47006003	'Tyajta ityáj catu a'tɨ́j je'ej pua'aj tyi'tɨɨj, na'ríij quee capu tyi'tɨ́j je'ej tyu'tyáhuɨɨre'sij ɨ tyaj jɨn tyi'muarɨe'.
47006004	Ma tyajta ityáj, a'yaa tu ja'mua jimi taseejrata matɨ'ɨj a'ɨ́ɨmaj ɨ maj tyí'huɨɨre' ɨ Dios jimi, a'yaa tu jéehua tye'viicue're' a'ɨ́jna jɨme ɨ tyaj jajpuéjtzi, tyajta quee tyi'tɨ́j tyí'cha'ɨj, ajta tyi'tamuarɨe'riste',
47006005	majta taatyáavajxɨ, tyajta huanámi'huaca', mátanyo'si'tye'ej, tyajta tyési'huacan jɨn tyi'muarɨe', tyatáxa'irii tyaj atanyéjnye', na'ríij tyaj huatatájcun.
47006006	Tyajta a'yan tyi'tyeséejre' tyej tyámua' naa tyi'tyítacha'ɨj, a'ɨ́jcɨ jɨme tyaj jamua'tyej ɨ tɨ jɨ'ré'cajnɨme, tyajta tyé'viicuee' hua' jimi ɨ séecan, tyajta tyámua' huojo'mua'raj ɨ taxa'aj tyeɨ́tye, ji'nye a'ɨ́ɨ pu tatzájta séejre' ɨ júuricama'ra' ɨ Dios, tyajta tzáahuatyi'ra' jɨn hua'xɨe've'.
47006007	A'yaa tu tyajta tyihua'ixaatye' ɨ nyúucarij tɨ jɨ'ré'cajnɨme', ta jitze pu séejre' a'ɨ́jna ɨ tɨ jɨn ɨ Dios néijmi'i putyi'uurej. Tyámua' tu naa tyi'muarɨe', tyej tyij huatyényo'se'en ajta tyej tyij huatyátanaj.
47006008	A'nájtaca'aj mu taatyátzaahuatye'sij, majta a'nájtaca'aj je'ej pua'aj tyitaatájeevij, a'nájtaca'aj mu tyámua tyitaataxájta, majta a'nájtaca'aj je'ej pua'aj tyi'taxáata mua'ju'un. A'yaa mu tojo'mua'raj tɨ'ɨj ɨ mej tyi'hue'tacaa, tyajta 'ityaj tzáahuatyi'ra' tu jɨn tyi'xaj.
47006009	A'yaa mu tojo'mua'raj cuxáa mequee tamuajtyej, ma majta tyámua' naa tyi'tamuajtye. A'yaa tu huase'rin cuxáa tyaj ja'cui'iihuaj, tyajta tyoóche' tu juuri, puéejtzi mu tatá'caa, majta quee a'ɨ́j jɨn tacui'nyij.
47006010	A'yaa tu huase'rin cuxáa tyátaxaamuɨjritye', me tyajta a'náj tɨ na'aj tatyamua've', a'yaa tu huase'rin cuxáa tyequee je'ej tyéjvicue', me tyajta mue'caa chíjtyaanyi'taj, tyajta a'yan cuxáa tyequee tyi'tɨ́j tyícha'ɨɨj, me tyajta néijmi'i tyí'ijcha'ɨɨj.
47006011	'Ta'ihuáamua' Corinto siaj jo'cháatɨme, tu'ríj tyajamuá'ixa ja'huo'itéecan jɨme', tyámua tu tyeríj tyajamuaataséejra a'tyán tyaj pué'een.
47006012	Catu ityáj tyi'tɨ́j ja'mua'aviitze', mua'aj xu a'ɨ́ɨn pué'een ɨ siaj tyi'tɨ́j avaaj ɨ jutzájta'.
47006013	A'ɨ́j nu jɨn a'yan tyaja'muahuavii, a'yájna tɨ'ɨj a'tɨ́j tɨ jéehua hua'xɨe've' ɨ juyóojmua', siaj nyejitze tyu'ca'nyej, a'yájna nyatɨ'ɨj nyáaj ja'mua jitze tyi'ca'nyej.
47006014	'Caxu a'yan rɨ́jca matɨ'ɨj a'ɨ́ɨjma ɨ mej quee tya'tzaahuatye'. Xu'huóomua'tzɨj a'íjna jɨme', ¿ji'nye tyíɨ'rij tɨ sɨ́ɨj na'aj pué'eenye' a'ɨ́jna ɨ tɨ naa een ajta a'ɨ́jna tɨ je'ej pua'aj een? ¿Ca' ji'nye tyíɨ'rij maj 'antyóonaxcaj ɨ tatzárij ajta ɨ tɨ́ca'rij?
47006015	Capu je'ej tyíɨ'rij maj huóojaahuatye' ɨ Cɨríistu' ajta ɨ tyiyáaru', capu ajta je'ej tyíɨ'rij maj huóojaahuatye' a'ɨ́jna ɨ tɨ tya'tzaahuatye' a'ɨ́jna jamuan ɨ tɨ quee tyá'tzaahuatye'.
47006016	¿Tyi'tajnyí je'ej metyí'xa'puɨ'ɨntare' a'ɨ́ɨmaj ɨ maj jusɨ'rii ɨ tyeyúuj tzajta Dios tɨ ja'a'rij a'ɨ́ɨjma jamuan ɨ sáanturij? Ji'nye ityáj tu a'ɨ́ɨn pué'een ɨ tyeyúujra' ɨ Dios tɨ júurij, a'yájna tɨ'ɨj a'ɨ́ɨn tyu'taxájtaca' tɨjɨn: Nyáaj nu hua' tzajta' u'séeria'aj ná'me, nyáaj nu hua' Dios pue'éenya'aj na'me, majta a'ɨ́ɨmaj nyetyeɨ́tyeristyamua' mu pue'éenya'aj mua'aju'un.
47006017	A'ɨ́j pu jɨn ajta a'yan tyí'xaj ɨ tavástara' tɨjɨn: Xa'va'cɨɨnyi hua' tzajta', caxu che' a'yan rɨjca matɨ'ɨj a'ɨ́ɨmaj. Aj nu nyij nyáaj jamuaataxɨé've'sij,
47006018	nyáaj nu ja'muavástara' pue'éenya'aj ná'me, siajta mua'aj nyiyóojmua' xu pue'éenya'aj xa'ju', a'yaa pu tyí'xaj ɨ tavástara' ɨ tɨ néijmi'i jɨn tye'entyúumua'ree.
47007001	'A'yaa pu'ij, ta'ihuáamua' mu tyaj ja'muaxɨe've', a'íi pu a'ɨ́ɨn pué'een ɨ Dios tɨ jɨn tya'tóoratziiri'. A'ɨ́j pu jɨn tyiche' tyámua' eenye' ɨ tatyévij jitze tyajta ɨ tajúuricamej jitze, a'yaa tu tzáahuatyi'ra' tyi'ijcha'ɨ́ɨj ɨ Dios jimi tyetyí'tyese' tyej tyij jɨ'ré'nya'aj huatyá'ɨtzeere'en.
47007002	'Siataataxɨe've' mu juxɨéjnyu'ca tzajta. Catu a'tɨ́j je'ej pua'aj jo'mua'rajca'aj, catu tyajta a'tɨ́j je'ej pua'aj huáruuj, catu a'náj a'tɨ́j tyu'xɨ́vi'ri'ij.
47007003	Canu a'yan tyaja'mua'ixaatye' nyej nyij je'ej pua'aj tyajamuaaxáj, ji'nye nu'ríj a'yan tyajamuáa'ixa, mua'aj xu u'séejre' yu nyatzajta, tyata'aj tyij néijmi'i júuri huatyá'ɨtzeere'en nusu tyaj néijmi'i huácui'nyij.
47007004	Canu tyi'tɨ́j aváataj nyetyaja'mua'ixaatye', jéehua nu nyij á'nyatzaahuatye' ja'mua jɨme'. Tyij nyajta jajpuéjtzij, jéehua pu nu'ca'nyisti' nyajta nu nyetyamua've'.
47007005	'Tyatɨ'ɨj a'áa ja'rá'a a Macedonia, catu ma'ja'taso'pe', sulu jo'tɨna'aj tu jajpuéjtzica'aj, jéehua tu á'viicue'ria'ca'aj hua' jimi ɨ tyeɨ́tye, tyajta tyí'tzɨɨnya'ca'aj.
47007006	Ajta ɨ Dios, ɨ tɨ ca'nyíjra'aj hua'tá'caa ɨ maj je'ej tyityóomuajtye, tyámua' pu táaruu tɨ'ɨj a'ɨ́ɨn uvé'nyej ɨ Tito,
47007007	ajta capu a'ɨ́ɨ na'a ɨ tɨ a'ɨ́ɨn yará'aj, sulu tɨ a'ɨ́ɨn ajta jutyamua'va'ca'aj ja'mua jɨme'. A'ɨ́ɨ pu taaté'exaa siaj mua'aj jéehua huápuɨ'ɨj tasejracuj, ajta ɨ siaj juuxamuɨjritye' a'ɨ́jna jɨme' siaj jamua'reericuj je'ej tɨ tyí'nyahuɨɨre', a'ɨ́j nu jɨn jéetze' huatányetyamua'vej.
47007008	'Tyij ajta jamuatáxaamuɨjrityej ɨ yu'xarij nyaj jamuaata'ítyi'ri', capu ijíij je'ej pua'aj nya'ase. Ajta anaquéej pu je'ej pua'aj nya'axcaa, nyatɨ'ɨj jaaséj ɨ tɨ cɨ́ɨ tyajamuaatáxaamuɨjrityej,
47007009	ijíij nu nyetyamua've', canu a'ɨ́jna jɨme' ɨ siaj huatóoxaamujri, sulu a'ɨ́j nu jɨn ɨ siaj huatóoxaamujri siaj sij siajtáhua'aj ja'antzaahatye'en ɨ Dios. A'yaa xu tyityaatóoxaamuɨjritye' je'ej tɨ ɨ Dios tya'ajxɨe'vi'ra'ca'aj, a'ɨ́j tu jɨn quee ityáj je'ej pua'aj jamuáaruu,
47007010	ji'nye a'ɨ́jna ɨ siaj jɨn huatóoxaamujritye Dios pu jimi jo'vé'mej siaj sij tyu'tóo'uunyi'ij ajta tɨ'ij jamuáahuɨɨre', a'ɨ́j pu jɨn quee je'ej metyeje'tyi'tɨj siaj sij juxaamujritya'aj. Ajta a'ɨ́ɨ pu tyu'je'caj ɨ xaamuɨjrira'aj íiyan tɨ ma'can ɨ cháanacaj japua.
47007011	Ɨ siaj jɨn huatóoxaamujritye'en, Dios jimi pu jo'vé'mej, xaaséj je'ej tɨ atyojo'ré'nyej. Jéehua xu jaatyátzaahuatyej siajta nya japua huatanyúj, siajta huatanyínyu'cacuca', siajta tyu'tátzɨɨn. Siajta je'en jéehua jaataxɨe'vej siaj naaséj, a'ɨ́j xu jɨn puéejtzi jaatá' a'ɨ́jcɨ ɨ tɨ je'ej pua'aj rɨjcaa. A'ɨ́j pu'ij jɨn néijmi'i a'yan tyu'taséejre siaj mua'aj quee tyi'tɨ́j jɨn ootyá'ɨtzee.
47007012	A'yaa pu'ij, nyatɨ'ɨj tyajamuaata'ítyi'ri', canu a'yan huarɨ́j a'ɨ́jna nyamua'tzaj ɨ a'tɨ́j tɨ ootyá'ɨtzee, nusu ɨ tɨ séej jimi ootyá'ɨtzee, sulu ta'aj ij huataséjre' ɨ Dios jimi a'chu siaj ta jimi tyi'ca'nyej.
47007013	A'íi pu a'ɨ́ɨn pué'een ɨ tɨ jéehua naa taatá'aj. 'Ajta capu a'ɨ́ɨ na'aj ɨ tɨ naa taatá'aj, sulu tyajta tu huatátatyamua'vej a'ɨ́jna jɨme' tɨ ɨ Tito yará'aj jutyámua'va'a, ji'nye néijmi'i xu mua'aj ca'nyíjra'aj jaata'.
47007014	Nu'ríj nyáaj a'yan tyaaté'xaatya'ca'aj ɨ Tito nyaj jéehua a'nyatzaahuatye ja'mua jɨme', siajta mua'aj caxu naatatyévi'raste. Ji'nye néijmi'i ɨ tyaj tyeríj jamuáa'ixa, a'yaa pu tyi'ja'yájna, a'yaa pu cha'ta na'aj tyi'jɨ'ré'cajnɨme' je'ej tyaj tyaaté'exaa ɨ Tito, tyaj jéehua á'tatzaahuatye' ja'mua jɨme'.
47007015	A'ɨ́jna ɨ Tito jéetze' pu ja'muaxɨe've' tɨ'ɨj ta jo'támua'reej je'ej siaj néijmi'i jéehua huápuɨ'ɨj tyeetyátzaahuatyej.
47007016	Jéehua nu nyetyamua've', a'ɨ́jna jɨme' ɨ tɨ ɨríj nyej nyaxáahua ja'mua jitze tyu'ca'nyej.
47008001	'Ajta ijíij ta'ihuáamua'a, a'yaa tu tya'xɨe've' tyaj jamuate'exaatye' je'ej tɨ Dios tyámua' tyihuo'ta' a'ɨ́ɨjma ɨ maj jusɨ'ri ɨ tyeyúuj tzajta a'áa tɨ huataca'aj a Macedonia.
47008002	Tyij majta jéehua jajpuéjtzij mu'ríj néijmi' jɨn tyo'táviicue'ri'ij, jéehua mu mij jutyamua've', capu je'ej tyij majta quee je'ej tyéejviicue', ɨ maj tyu'ta'a juxɨe'vira' jɨme' jéehua pu tyu'tyáhuɨɨ cuxáa chíjtyaanyi'ij maj pué'eenye'.
47008003	Nyáaj nu jamua'ree maj tyu'tapuejve a'chu maj caa putya'uuriajva'aj, majta juxɨe'vi'ra' jɨn jéetze' a'yan huarɨ́j. A'ɨ́ɨmaj mu jujɨ́ɨmua'aj huatyóohuij
47008004	maj taatáhuaviiri'i tyaj huo'tá'an maj huo'tyáhuɨɨre' a'ɨ́ɨjma ɨ maj ɨ Dios jitze ajtyáma'can.
47008005	Majta a'ɨ́ɨmaj camu a'yan mana'aj tyu'tapuéjve je'ej tyaj tye'ejchó'va'ca'a, ji'nye anaquéej mu ɨ tavástara' jimi huatóotoj, majta je'en ityájma jimi, a'yájna tɨ'ɨj ɨ Dios tya'ajxɨe'vi'ra'.
47008006	A'ɨ́j tu jɨn jéehua jahuavii a'ɨ́jcɨ ɨ Tito tɨ a'ɨ́ɨn jaariá'sɨɨre' ja'mua jimi ɨ siaj juxɨe'vi'ra' jɨn tyu'ta', a'ɨ́jna ɨ tɨ arí anaquéej huatyóochej ja'mua tzajta'.
47008007	Ji'nye mua'aj jéetze' xu tyi'mue'tɨj, a'ɨ́jna jɨme' ɨ sia tya'tzahua'tye ɨ tavástara' jimi, ajta ja'mua'ɨ'riitye' siaj huo'té'exaatye' ɨ nyúucarij, siajta tyámua' tya'mua'reej je'ej tɨ ajóo'en ɨ Dios jimi, siajta juxɨe'vi'ra' jɨn taataxɨe'vej ɨ siaj ityájma jimi jaarɨ'rej, a'yaa pu cha'tána'aj siaj sij tyu'tyámue'tɨn a'ɨ́jna jɨme' ɨ siaj séecan huatyáhuɨɨre'en.
47008008	'Canu nyej nyij a'yan tyaja'mua'íitya'aj nyaja'mua'ixaatye', sulu a'ɨ́j nu siaj sij jáamua'ree je'ej maj majta séecan tya'ajxɨe'vira', mej mij mua'ajma jamuataséjratye' maj jɨ're'cajnɨme ja'muaxɨe've'.
47008009	Ji'nye xu'ríj mua'aj jamua'ree tɨ ɨ tavástara' Jesús, ɨ tɨ ajta Cɨríistu' pué'een, a'ɨ́ɨ pu néijmi'i tyi'ijcha'ɨɨj a'yan tyu'tóosejrataca' tɨ'ɨj sɨ́ɨj tɨ quee je'ej tyéjviicue', tɨ'ij ja'mua japua huatányuunyij, siaj sij mua'aj a'ɨ́jna jɨn a'ɨ́ɨn pue'éenya' xá'ra'nyi ɨ maj tya'ancuriá'sij ɨ Cɨríistu' jimi.
47008010	'A'yaa nu nyáaj tyaja'mua'ixaatye' je'ej nyej nyáaj tyi'muatzej a'ɨ́jna jɨme' ɨ siaj huo'tyáhuɨɨre'en. Tɨ'ɨj na'aj ju'síj, caxu a'ɨ́j siana'aj jɨn huatyóohuij siaj huo'tyáhuɨɨre'en ɨ séecan, sulu a'yaa xu siajta huarɨ́j xuutyámua'va'aj.
47008011	Ajta ijíij, je'ej siaj caa putya'uurejve, siata'aj ja'antyícɨ'tyij ɨ siaj ju'huatyáhuij, a'yan naa setyuutyámua'va'aj siatɨ'ɨj jájcua xɨmuaj tyu'huatyáhuiij siaj a'yan huárɨnyij.
47008012	Ji'nye tɨ pua'aj a'tɨ́j jɨ'ré'caj nɨme' a'yan tyá'xɨe'va'aj tɨ tyi'tɨ́j tyu'ta'an, Dios pu ja'ancuriáa'sij a'chu tɨ caa tyi'tɨ́j tyu'tá'sij. Capu ɨ Dios tyu'huaviij tyi'tɨ́j tɨ quee sɨ́ɨj tyícha'ɨj.
47008013	'Capu ajta a'yan tyi'tyéevijtɨj tɨ a'ɨ́jna jɨme' siaj séecan huatyáhuɨɨ mua'ajma tyi'tɨ́j jamua'ɨtziitya'aj, sulu siaj sij juxa'aj siana'aj éenye'.
47008014	Ajta ijíij mua'aj xu tyi'ijcha'ɨj ɨ séecan tɨ tya'ɨtziitye', ajta majca'huáyee, a'ɨ́ɨ mu mij ta jamuatáhuɨɨre'si a'ɨ́jna jɨme' ɨ tɨ mua'ajma tyajamuá'ɨɨtziitya'aj ja'me.
47008015	A'yájna tɨ'ɨj tyé'yu'si' ɨ yu'xarij jitze a'yan tɨjɨn: "Capu tyi'tɨ́j avá'ɨtzeerej a'ɨ́jcɨ jimi ɨ tɨ jéehua jáasɨɨ, capu ajta tyi'tɨ́j jo'tyá'ɨtziityej a'ɨ́jcɨ ɨ tɨ cɨ́ɨ na'aj tyáasɨɨ."
47008016	'Tyámua' nu tyé'tyojtzi're' ɨ Dios tɨ ca'nyíjra'aj jaatá' a'ɨ́jcɨ ɨ Tito siaj sij a'yan cha'ta siana'aj jitzan tyúuxɨe'va'aj siatɨ'ɨj nyej jimi.
47008017	A'ɨ́ɨ pu ja'ancuriáa' ɨ nyaj tyee'íjca, siajta mua'aj xu jéehua jitzan juxɨe've', a'yaa pu'ij ijíij tya'ajxɨe'vi'ra' tɨ a'áa jo'me' ja'mua jimi.
47008018	'Jamuan ɨ Tito, séej nu huata'ítyaca' ɨ ta'ihuáara' tɨ'ij ajta jamuan ujo'me'. A'ɨ́jna ɨ ta'ihuáara', néijmi'ique' mu tyámua' naa yo'sej a'ɨ́jcɨ jɨme' tɨ a'ɨ́ɨn tyámua' naa tyi'muarɨe'ej ɨ nyúucaria'ra' jɨme' ɨ Dios.
47008019	Ajta, a'ɨ́ɨmaj ɨ maj jusɨ'rii ɨ Dios jimi, a'ɨ́ɨ mu ja'antyíhuo tɨ'ij tajamuan jo'cha'canye'en ajta tyu'tyáhuɨɨre' a'ɨ́jna jɨme' ɨ tyaj tyi'muarɨe', ɨ tyaj jɨn tyámua' tyetyátoonyi ɨ tavástara', ajta tyej tyij jamuataséejratye' ɨ tyaj jéehua ja'muahuɨɨria'cuj.
47008020	A'yaa tu tya'huoo tɨ'ij quee a'tɨ́j je'ej pua'aj tyí'taxajtaj a'ɨ́jna jɨme' tyaj jéehua jaasɨɨre' ɨ siaj mua'aj tyi'tá'caa.
47008021	Tyajta tu jahuoo tyej tyij a'náj tɨ na'aj xá'puɨ'ɨ rɨjca je'ej tɨ tyi'tyéevijtɨ, catu a'ɨ́j tyana'aj jimi ɨ tavástara', sulu tyajta tu a'yan rɨcɨj hua' jimi ɨ tyeɨ́tye.
47008022	'Hua' jamuan a'ɨ́ɨjma ɨ tyaj huo'ta'ítyaca', séej nu nyajta huata'ítyaca' ɨ ta'ihuáara', ɨ tɨ arí mue'tɨ́j taataséejra tɨ a'ɨ́ɨn a'yan tya'ajxɨe'vi'ra' tɨ taatáhuɨɨre', ajta ijíij jéetze' pu óoca'nyej a'ɨ́jna jɨme' tɨ huápuɨ'ɨj jéehua ja'mua jitze tyi'ca'nyej.
47008023	Ajta a'ɨ́jna ɨ Tito a'ɨ́ɨ pu a'ɨ́ɨn pué'een ɨ tɨ nya jamuan tyí'muarɨe' tyej tyij mua'ajma jamuatyáhuɨɨre'. Majta a'ɨ́ɨmaj ɨ maj huá'pua ɨ ta'ihuáamua', a'ɨ́ɨ mu a'ɨ́ɨn pué'een ɨ maj huo'ta'ítyaca' a'ɨ́ɨmaj ɨ maj jóosɨ'ri mej mij ɨ Cɨríistu' tyu'tatyójtzi're'en.
47008024	Ajta mata'aj mij jáamua'ree ɨ maj jusɨ'rii, siata'aj huo'taséejratye'en a'ɨ́ɨjma ɨ tyétyaca siaj tzáahuatyi'ra' jɨn huá'xɨe've', mej mij majta jáamua'ree tɨ a'yan tye'tyévijtye' ɨ tyaj á'tatzaahuatye' ja'mua jɨme'.
47009001	'Ajta a'ɨ́jna jɨme' ɨ tyaj jɨn hua'huɨɨre' a'ɨ́ɨjma ɨ ta'ihuáamua' ɨ maj a'yan cha'ta mana'aj tya'tzaahuatye', capu juxɨe've' nyej tyajtáhua' a'ɨ́jcɨ jɨn tyajamuaatayu'se'en siaj sij a'yan huárɨnyij,
47009002	ji'nye nu'ri jamua'ree siaj jéehua mua'aj a'yan tya'ajxɨe'vi'ra'. A'ɨ́j nu jɨn a'nyatzáahuatya'aj a'yan nyetyihua'ixaatye' a'ɨ́ɨjma ɨ maj Macedonia jo'cháatɨmee, a'yaa nu tyihuá'ixaatye' tɨ arí séej nyínyi'ra' tyóomej siaj tyámua' huóoruu mua'aj Acaya siaj jo'cháatɨme, a'ɨ́j mu mij jɨn majta mue'tɨ́j a'yan tyitya'huóoca'an mej mij majta tyu'tyáhuɨre' ɨ Macedonia maj jo'cháatɨme.
47009003	Nyajta nyáaj, a'yaa nu éejnɨme' ta'ihuáamua' tyu'ta'ítyaca' ja'mua jimi, tɨ'ij quee a'yan tyá'ra'nyij nyaj huáapua'aj nyana'aj á'nyatzaahuatya'aj nyatɨ'ɨjta mua'ajma jamuatyáxajtasime'en. Sulu siata'aj sij tyámua' eenye'e je'ej nyaj nyeríj tyihuo'té'exaa mua'ajma jɨme',
47009004	ji'nye tɨ pua'aj séecan ɨ maj Macedonia ja'ma'can nya jamuan mó'ju'un, majta je'en jamuáatyoonyij sequee tyámua' eenya'caj. Aj pu'ij taatatyévi'raste'sij ityájma, capu mua'ajma sulu ityájma pu a'ɨ́jna jɨme' tyaj mua'ajma jɨn á'tatzaahuatye'.
47009005	A'ɨ́j pu jɨn a'yan tyina'ránajchaca' nyaj huo'táhuaviij ɨ nye'ihuáamua' mej mij jó'ju'u ja'mua jimi mej mij anaquéej jamuáamuare, ajta siaj sij huo'ta'an ɨ siaj jɨn tya'tóoratziiri' siaj tyu'tapuéjve'ej. A'yaa xu sij juxɨe'vi'ra' jɨn tyu'tá'sij, capu a'yan eenya'aj ta'mej tɨ'ɨj nyaj ca'nyéjrij jɨn jamuaata'íj siaj sij tyu'tapuéjve'en.
47009006	'A'íj xu ootámua'reej: A'ɨ́jna ɨ tɨ cɨ́ɨ na'aj tyu'tá', cɨ́ɨ pu'u ajta tya'ancuriáa'sij, ajta ɨ tɨ jéehua tyu'ta', jéehua pu ajta tya'ancuriáa'sij.
47009007	A'yaa pu tyúuxɨe've' tɨ sɨ́ɨj ajta sɨ́ɨj tyu'ta'an a'chu tɨ a'yan tya'ajxɨe'vi'ra' ɨ jutzájta', che' quee jamuáacha'aj nusu ca'nyéjrij jɨme', ji'nye Dios pu jaxɨe've' ɨ a'tɨ́j tɨ jutyámua'va'aj tyu'ta'.
47009008	Dios pu jaayí'tɨn tɨ jaatámui'ren ɨ tɨ jɨn tyámua' tyajamuaatá'an, siaj sij a'náj tɨ na'aj néijmi'i tyi'ijcha'ɨɨj, ajta tɨ'ij tyí'icɨ'paa siaj séecan huatáhuɨɨre'en.
47009009	A'yaa pu tya'xaj ɨ yu'xarij jitze tɨjɨn: Jéehua pu tyihuo'ta' a'ɨ́ɨjma ɨ maj quee je'ej tyéejviicue', ajta ɨ tɨ jɨn xa'puɨ' rɨcɨj, a'ɨ́ɨ pu jusén jɨme' séejre'.
47009010	'Dios pu a'ɨ́ɨn pué'een ɨ tɨ tyu'tá'caa ɨ ímue'rij tɨ huahuásti'huaca', ajta ɨ cue'ráj tɨ tyi'cue'ri'ij, a'ɨ́ɨ pu'ij ajta néijmi'i tyajamuaata'sij, ajta ja'muahuosi'ran, siaj sij jéetze' tyu'muárɨe'en a'ɨ́jna jɨme' ɨ tɨ xá'puɨ' een.
47009011	A'yaa xu néijmi'i tyí'ijcha'ɨɨ xa'ju'un siaj sij juxɨe'vi'ra' jɨn tyihuo'tapuéjve'en. Ajta ɨ siaj mua'aj mu tyojo'ta'ítyaca', a'yaa pu tyu'tyáhuɨɨre'sij mej mij ɨ ta'ihuáamua' tyaatatyójtzi're'en ɨ Dios.
47009012	Ji'nye tyatɨ'ɨj huotáhuɨɨ ɨ ta'ihuáamua', catu a'ɨ́j tyana'aj tyihuo'ta' ɨ tɨ tyihua'ɨtziitya'ca'aj, sulu tyajta tu ca'nyíjra'aj huo'ta' mej mij tyaatatyójtzi're'en ɨ Dios a'ɨ́jna jɨme' je'ej siaj huarɨ́j.
47009013	A'ɨ́ɨ mu majta tyaatatyójtzi're'ej ɨ Dios, ji'nye a'ɨ́ɨ mu a'ɨ́jna jɨn jamua'reeren ɨ siaj jɨn huotyáhuɨɨ siaj ja'astej ɨ Cɨríistu'. Majta mu jaatyátzaahuatye'sij ɨ Dios, a'ɨ́jna jɨme' je'ej siaj mua'aj tyihua'huɨɨre' a'ɨ́ɨjma, siajta néijmi'caa ɨ séecan.
47009014	Majta je'en jaatáhuóosij ɨ Dios jimi ja'mua jɨme' jéehua maja'muaxɨe'va'aj, a'ɨ́jna jɨme' tɨ ɨ Dios jéehua huápuɨ'ɨj tyámua' tyihuo'tá' je'ej siaj tyi'tɨ́j jɨn huarɨ́j.
47009015	Tyiche' tyaatatyójtzi're'en ɨ Dios, ji'nye a'ɨ́ɨ pu taatapuéjve ɨ tɨ huápuɨ'ɨj juxɨe've' ɨ tɨ quee maja' nyúucarij tyaj jɨn jaataxáj.
47010001	'Nyáaj, ɨ nyaj Pablo pué'een, a'yaa nu tyaja'muahuaviij, a'ɨ́jna jɨme' tɨ ɨ Cɨríistu' na'ancuvajxɨ, tyij majta a'yan tyí'inyaxaj yee nyaj jee tyi'tzɨɨnye' tɨ pua'aj ja'mua jamuan anyo'tyávaacaj, nyajta je'ej huányaxaxa'aj tɨpua'aj ya'ɨmuá naatyávaacaj.
47010002	A'yaa nu nyij tyaja'muahuavii, nyatɨ'ɨj a'áa jo'me' ja'mua jimi, siaj quee ca'nyíjra'aj nyatá'care'en nyej nyij a'yan huatányasejrataj nyaj á'nyaca'nyej yu nyatzájta' a'ɨ́ɨjma jimi ɨ maj a'yan tyi'taxaj tyaj a'yan cha'ta tyana'aj rɨcɨj matɨ'ɨj a'ɨ́ɨmaj ɨ maj íiyan huacháatɨmee ɨ cháanacaj japua, ji'nye ná'nyaca'nyej nyaj a'yan tyihua'rájeevej.
47010003	A'yaa pu ajta tyi'ja'yájna tyaj tyeɨ́tye pué'een, me tyajta catu a'yan tyi'tyenyo'se' matɨ'ɨj ɨ tyeɨ́tye ɨ maj yan séejre' ɨ cháanacaj japua.
47010004	Ɨ tyaj jɨn nyó'se', capu íiyan tyi'ma'can ɨ cháanacaj japua, sulu a'ɨ́ɨ pu a'ɨ́ɨn pué'een ɨ Dios tɨ néijmi'i jɨn putyi'uurej. A'yaa tu tyij néijmi'i tye'entyí'uunaj ɨ maj jɨn ta jitze tyi'pua'ritye'
47010005	tyajta ɨ maj jɨn óotzaahuatye' mej mij tyi'tyánaamuaj maj jáamua'tyi ɨ Dios. Néijmi'i ɨ hua'mua'tziira'aj a'ɨ́j tu jimi tyu'tátuire' ɨ Cɨríistu', ta'aj ij a'ɨ́j ará'astijre',
47010006	tyajta tyámua' een tyej tyij puéjtzij jaata'an a'ɨ́jcɨ ɨ tɨ quee tyihuojo'itej, tɨpua'aj seríj mua'aj néijmi'i jɨn ja'rá'astej ɨ Dios.
47010007	'Xaaséj a'ɨ́jcɨ ɨ tɨ séejre'. Tɨ pua'aj a'tɨ́j a'yan tyámua' naa tya'mua'reeriaj tɨ ɨ Cɨríistu' jitze ajtyáma'can, che' ajta a'yan tya'mua'reeriaj tyej tyajta ityáj ɨ Cɨríistu' jitze ajtyáma'can.
47010008	Tɨ pua'aj nyáaj jéetze' ná'nyatzaahuatya'aj a'ɨ́jna jɨme' ɨ tɨ jɨn nyavástara' tyinaata'íj, capu nyetyevi'raste', ji'nye ɨ tavástara' pu a'yan tyitaata'íj tyej tyij tyámua' jamuáa'uurej capu tyej tyij jamua'antyipuá'ritye'en.
47010009	Canu a'yan tya'xɨe've' tɨ'ij a'yan séejria'aj yee nyaj ja'muamuaritye' a'ɨ́jna jɨme' je'ej nyaj tyaja'muayu'se'.
47010010	Séecan mu a'yan tyi'xaj tɨjɨn nyej jee ca'nyéjrij jɨn tyaja'mua'ijtye' a'ɨ́jna ɨ yu'xarij jitze, ajta tɨ pua'a ja'mua jamuan anyo'tyávaaca canu jee á'nyaca'nyej nyaj a'yan tyajamuaté'exaatye', nyajta jee quee tzáahuatyi'ra'aj jɨn tyi'xaj.
47010011	Ajta a'ɨ́jna ɨ tɨ a'yan tyí'ixaj, che' jáamua'ree tɨjɨn a'yaa tu tyi'xaj tɨ pua'aj ya'ɨmua taatyú'uuca, tyajta a'yan rɨnyij tyatɨ'ɨj ja'mua jimi jo'tyú'uuca.
47010012	'A'yaa pu tyi'jɨ'ré'cajnɨme, tyaj quee á'taca'nye tyej tyij tajɨ́ɨmua'aj á'tatzaahuatya'aj, matɨ'ɨj ɨ séecan juséejrataj ja'mua jimi. Majta a'ɨ́ɨmaj camu xa'puɨ'ɨ metyityoomuámua're' mej mij jujɨ́ɨmua'aj óotzaahuatye' séecan jamuan.
47010013	Catu ityáj a'yan tyá'tatzaahuatye' je'ej tɨ quee tyi'tatyévijtye'. A'yaa tu'uj rɨcɨj a'chu tɨ ɨ Dios tatá'caa tyej tyij ahuátatzaahuatye'en a'ɨ́jna jɨme' ɨ tyaj jɨn tyi'muarɨe', a'ɨ́ɨ pu'ij taatá' tyej tyij mua'ajma jimi ja'rá'astij mu siaj Corinto ja'che.
47010014	A'ɨ́j tu jɨn quee a'yan rɨcɨj je'ej tɨ quee tyitatá'caa, a'yaa pu tya'ra'nyiiche' tɨ pua'aj tyequee jájcuaj xɨmua a'áa ja'tanyéjnyijche' ja'mua jimi. Me tyajta ityáj tu a'ɨ́ɨn pué'een ɨ tyaj anaquéej jamuaaté'exaa ɨ nyúucaria'ra' ɨ Cɨríistu'.
47010015	Catu tyajta a'ɨ́jna jɨn á'tatzaahuatye' je'ej maj ɨ séecan tyu'muárɨej, a'yaa tyi'tɨ́j tya'uuriaj tɨ quee xa'puɨ'ɨj. Sulu a'yaa tu tyá'xɨe've' tyaj jéetze' tyu'tyáhuɨre' ja'mua jimi, a'yájna siatɨ'ɨj mua'aj seríj tya'tzaahuatye'.
47010016	A'yaa tu tyajta tyá'xɨe've' tyaj huo'ixaatye'en ɨ nyúucaria'ra' ɨ Cɨríistu' ɨ maj a'ɨmuá jo'cháatɨme séej chuéj japua, jo'maj quee xu séecan tyojo'muárɨej, tyej tyij quee ahuátatzaahuatye'en a'ɨ́jna jɨme' je'ej maj séecan tyu'muárɨej.
47010017	'Tɨpua'aj a'tɨ́j tyi'tɨ́j jɨn óotzaahuatya'muɨ'ɨj, che' ɨ tavástara' jimi ahuóotzaahuatye'en.
47010018	Ji'nye a'ɨ́jna ɨ tɨ jusɨ́ɨj tyámua' tyúuseejrataj, capu a'ɨ́ɨn pué'een ɨ tɨ Dios jaataxɨe'vej, sulu a'ɨ́jna ɨ a'tɨ́j tavástara' tɨ tyámua' tya'tá'caa.
47011001	'A'tzú cuj cɨ́ɨ setyino'viicue', tyij nyajta a'yan huasé'rihua'aj cuxáa nyenyatɨ́mue'raj nyetyaja'mua'ixatye'. Che' je'ej tɨ na'aj, siano'táviicue'.
47011002	Ji'nye a'ɨ́jna ɨ nyaj jɨn chueerij ja'mua jɨme' Dios jimi pu jo've'mej. A'yaa nu tyaaxa'puɨ'ɨntare siaj sij a'ɨ́j siana'aj jimí huatyá'ɨtzeere'en ɨ Cɨríistu' sequée tyi'tɨ́j jɨn a'ɨtzéeria'aj, yaa tɨ'ɨj íitɨ' tɨ quee xu tyaataj jamuan hui'caa.
47011003	Ma nyajta a'yaa nu tyí'tzɨɨnye' tɨ pua'aj a'tɨ́j jamuáacuanamuaj tɨ'ɨj ɨ cú'cu'uj tyáacuanamua a'ɨ́jcɨ ɨ Eva, siaj sij quee che' tzáahuatyi'ra' jɨn já'astijria' ɨ Cɨríistu'.
47011004	Tyámua' xu mua'aj tyihua'jepe' tɨ pua'aj sɨ́ɨj mu jo'vé'me tɨ séecan ɨ nyúucarij jɨme' jaxáj a'ɨ́jcɨ ɨ Jesús, tɨ quee a'yan huánamuajrii je'ej tyaj tyeríj tyajamuáa'ixa, siajta xu ja'ancuriáa'vej séej ɨ júuricamej tɨ quee a'ɨ́ɨn pué'een ɨ Dios tɨ anaquéej jaatyájto ja'mua jimi, ajta sɨ́ɨj ɨ nyúucarij tɨ quee a'yan huánamuajrii tɨ'ɨj ɨ siaj seríj ja'antzaahuaj.
47011005	A'yaa pu'ij, capu a'yan nya'asej nyaj jéetze' cɨléenye' jɨn tyí'ihuɨɨre' mequée a'ɨ́ɨmaj ɨ maj nu'u huápuɨ'ɨj va'can jɨn tyi'tyetyu'uj.
47011006	Tyij ajta quee nyaɨ'riitye' nyej nyij tyámua' naa tyu'taxáj hua' jimi ɨ tyeɨ́tye, capu a'yan een ɨ nyaj jɨn ucájmua'rej, a'íj tu tyij a'náj tɨ na'aj ja'muasejratye', tyajta néijmi'i jɨn a'yan rɨcɨj.
47011007	'¿Nyi quij je'ej pua'aj naarɨ́j nyatɨ'ɨj huáapua'aj nyana'aj jamuaaté'exaa ɨ nyúucaria'ra' ɨ Dios, nyajta huatyenyaxáahuataca' siaj sij mua'aj ahuóotzaahuatye'en?
47011008	Nyáaj nu huáari'ri' ɨ hua' túumij a'ɨ́ɨmaj ɨ maj a'yée jusɨ'ri ɨ Dios jimi, nyej nyij a'ɨ́jna jɨn huatyényahuɨɨre'en nyajta mua'ajma jamuatyáhuɨɨre'en.
47011009	Ajta nyatɨ'ɨj a'áa jo'tyaváacaj ja'mua jimi capu tyi'tɨ́j no'tyá'ɨtziij, canu tyi'tɨ́j jɨn jamuaatamuárɨe'ristej, ji'nye a'ɨ́ɨmaj ɨ nye'ihuáamua' ɨ maj a'áa ja'ráacɨj a Macedonia, a'ɨ́ɨ mu tyinaatá' ɨ tɨ tyiná'ɨtziitya'ca'aj. A'yaa nu tya'xɨe've'ej nyaj quee jamuaatamuárɨe'riste'en, nyajta nyóoj a'yan tyu'ma'aj na'mej.
47011010	Tyámua' nu naa tya'mua'ree ɨ tɨ a'yan tyi'ja'yájna ɨ Cɨríistu' jimi, a'yájna tɨ'ɨj ajta quee a'tɨ́j tyináa'ri'raj ɨ nyaj jɨn á'nyatzaahuatye' néijmi'que' a'áa tɨ huataca'aj a Acaya.
47011011	¿Ji'nye een jɨme' a'yan nyetyi'xaj? ¿Nyi quij a'ɨ́jna jɨme' nyaj quee ja'muaxɨe've'? Dios pu jamua'ree tɨjɨn nyajá'muaxɨe've'.
47011012	'Nyajta nyóoche' nu a'yan tyu'ma'aj na'mej, nyej nyij quee huo'ta'an a'ɨ́ɨjma ɨ maj jahuo mej mij cha' mana'aj tyi'tɨ́j jɨn óotzaahuatye', maj quee a'yan tyí'muarɨe' tyatɨ'ɨj 'ityáj,
47011013	ji'nye a'ɨ́ɨ mu'uj pué'een ɨ maj quee tzaahuatyi'ra' jɨn huata'ítyi'huaca', majta tyu'cuanamuaj a'yan metyuuséerataj tɨ nu'uj ɨ Cɨríistu' huojo'ta'ítyaca'.
47011014	Ajta a'íjna capu je'ej ta'sejratye', ji'nye ɨ tyiyáaru' pu ajta a'yan jusejrataj tɨ'ɨj sɨ́ɨj tɨ tyí'huɨɨre' u tajapua,
47011015	a'ɨ́j pu jɨn quee je'ej ámiteere' tɨ pua'aj a'ɨ́ɨmaj ɨ maj jahuɨɨre' ɨ tyiyáaru' a'yan metyúuseejrata maj a'ɨ́jna jɨn tyí'huɨɨre' ɨ tɨ xa'puɨ' een. Majta a'yaa mu tyitye'entyipuá'rij je'ej maj tyaamue'tɨj a'ɨ́jna jɨme' je'ej maj tyi'tɨ́j huáruuj.
47011016	'Nyajtáhua'aj nu a'yan tyajamuaté'exaatye'ej tɨ quee a'tɨ́j a'yan tyi'mua'ajca yee nyej nyatɨmue', ajta tɨ pua'aj a'yan metyi'mua'ajca, siata'aj naata'an nyaj a'yan tyu'taxáj tɨ'ɨj túutɨmue', nyej nyij nyajta nyáaj ahuá'nyatzaahuatye'en,
47011017	ajta a'yájna nyatɨ'ɨj tye'nyatzaahuatye' nyenyatɨ́mue'raj, capu a'yan tyi'xa'puɨ' ɨ tavástara' jimi.
47011018	Ji'nye mue'tɨ́j mu óotzaahuatye' a'ɨ́jna jɨme' je'ej maj tyu'muárɨej, a'yaa nu nyij nyajta nyáaj tye'nyatzahuatye'en.
47011019	Tyámua' xu mua'aj metyityomuáamua're', a'ɨ́j xu jɨn tyámua' naa tye'viicue' a'ɨ́ɨmaj jimi ɨ maj jutɨmue',
47011020	siajta xu tye'viicue' a'ɨ́ɨjma jimi ɨ maj ca'nyéjrij jɨn tyaja'mua'íjtye', na'ríij ɨ maj tyajamuáa'ri'raj, nusu ɨ maj já'muacuanamuaj, ɨ maj ja'muaxana've'ej, ajta ɨ maj jamua'ráava'raj ɨ ja'mua jɨɨse'.
47011021	Tyij ajta nyetyevi'raste' nyaj jaataxáj, catu ityaj ahuátaca'an tyej tyij a'yan huárɨnyij matɨ'ɨj a'ɨ́ɨmaj. 'Ajta tɨpua'aj séecan a'yan metyóotzaahuatya'aj, a'yaa nu nyajta nyáaj tyé'nyatzaahuatye'en, tyij ajta quee xa'puɨ'.
47011022	¿Nyi quij Hebreos maj pué'een a'ɨ́ɨmaj? Nyáaj nu nyajta a'ɨ́ɨn pué'een. ¿Nyi quij a'ɨ́jna jitze mua'ajtyáma'can ɨ Israel? Nyáaj nu nyajta a'ɨ́jna jitze ajtyáma'can. ¿Nyi quij ɨ Abraham jitze mue'rá'ma'can? Nyajta nu nyáaj a'ɨ́jna jitze eeráma'can.
47011023	¿Nyi quij metyí'huɨɨre' ɨ Cɨríistu' jitze huatama'can? Jéetze' nu nyáaj a'ɨ́jna jɨme' tyí'huɨɨre', tyij nyajta ijíij nyatɨ́mue'raj nyetyajá'mua'ixaatye'. Nyáaj nu jéetze' tyu'muárɨej mequée a'ɨ́ɨmaj, nu'ríj jéetze' mue'tɨ́j huanámi'huaca' mequée a'ɨ́ɨmaj, majta mue'tɨ́j meríj naatyávaxɨj, nyajta nu mue'tɨ́j tɨn huamuɨ́'.
47011024	Anxɨ́vij mu pua'muáj puéjtzij naata' a'ɨ́ɨmaj ɨ maj Israel jitze ajtyáma'can, a'ɨ́jcɨ jɨme' ɨ maj seityé japuan tamuáamuata' japuan arámuaacua pua'muáj nɨe'ria'vaxɨj.
47011025	Huéica mu naatyáavajxɨ cɨyéj jɨme', majta séej naatyáto'sixɨ tyetyéj jɨme'. Huéica pu ajo'cájrupij ɨ báarcuj ɨ nyaj tzajta' yi'cacaria'aj, séej tɨ́ca' nyajta séej xɨcaj nu á'tyeej nyaj jájtyi japua huajójsij.
47011026	Jéehua nu nyeríj huáraa ɨ juyéj jitze, nyajta tyu'tátzɨn a'ɨ́jna jɨme' nyaj antáyi'caa ɨ játya'naj jitze, nyajta a'ɨ́ɨjma jɨme' ɨ náhua'rij, nyajta a'ɨ́ɨjma jimi ɨ nyetyeɨ́tyeristyamua', na'ríij a'ɨ́ɨjma jimi ɨ maj séej chuéj japua ja'ma'can. Nyajta nu a'yan cha'ta nyana' tyu'tátzɨn ɨ chájta'naj jitze, ajta jo'tɨ quee ja ja'tɨ́j, nusu ɨ jájritze', nyajta a'ɨ́ɨjma jimi ɨ maj a'yan tyúusejraataj maj nu'uj ta'ihuáamua' pué'een.
47011027	Jéehua nu á'viicue're', nyajta jéehua jajpuéjtzij, mue'tɨ́j nu huatáxa'ii nyaj quee che' cutzuj, nyaapuéjtzitariaca' a'ɨ́jna jɨme' nyaj huataí'icuataca' nyajta huataí'imuj, mue'tɨ́j nu quee tyu'cuaa, nyajta huatyáxaamuɨj, nyajta quee tyi'chajca'aj.
47011028	'Ajta a'náj tɨ na'aj nu je'ej tye'nyamua'ajcaa a'ɨ́ɨjma jɨme ɨ maj jusɨ'ri ɨ Dios jimi.
47011029	Tɨpua'aj sɨ́ɨj tyi'cui'caj, nyáaj nu nyajta tyi'ijcui'nyij, ajta tɨ pua'aj séej je'ej pua'aj ma'uuriaj tɨ'ij a'ɨ́ɨn ootyá'ɨtzere'en ɨ Dios jimi, nyéetzij pu je'ej pua'aj naatá'iixaj.
47011030	Tɨ pua'aj a'yan tyúuxɨe'va'aj nyej tyi'tɨ́j jɨn ahuányatzaahuatye'en, a'ɨ́j nu jɨn á'nyatzaahuatye'en ɨ tɨ quee nu'ca'nyisti'.
47011031	A'ɨ́jna ɨ Dios tɨ ajta vástaria'ra' pué'een ɨ tavástara' Jesús, a'ɨ́ɨ pu jamua'ree nyaj quee tyi'tyáhue'taj, tyiche' tye'tyojtzi'ria'aj ɨ Dios jusen jɨme'.
47011032	Nyatɨ'ɨj a'áa jo'tyávaaca'aj a Damasco, a'ɨ́jna ɨ tajtúhuan ɨ tɨ jahuɨɨria'ca'aj ɨ rey Aretas, a'ɨ́ɨ pu tyi'cha'ɨɨca'aj jo'tɨ jo'tyényinyij ɨ chájta'naj jitze tɨ'ij naatyéevi',
47011033	ajta séecan mu na'cájto ɨ sicɨ́rij jitze a'ájna jo'tɨ ja'nácun ɨ tyetyéj jitze, ɨ tɨ jɨn curia'nami' ɨ chájta'naj.
47012001	'Capu tyi'tɨ́j je'ej tyi'huɨɨre' tɨ a'tɨ́j jusɨ́ɨj óotzaahuatya'a. Nyájta nyáaj a'ɨ́j nu jɨn tyajamuaté'xaatye'sij je'ej tɨ tyi'tɨ́j tyu'taséejre' nye jimi, ajta je'ej tɨ tavástara' tyinaataséejra.
47012002	A'tɨ́j nu mua'tye tɨ Cɨríistu' jitze ajtyáma'can tɨ a'náj a'yan tyáaruu, pu'rí tamuáamuata' japuan muáacua nyinyi'ra' á'tyeej tɨ Dios jútye' yo'ví'tɨj. Canu jamua'ree je'ej tɨ tyojo'vi'tɨchi'hua'ca' tyij jutyévi jɨme' nusu quee, Dios pu xaa jamua'ree.
47012003	A'ɨ́j nu xaa mua'ree tɨ a'ɨ́jna ɨ tyáatɨ, (tɨ pua'aj jutyévij jɨme' nusu ɨ júuricama'ra' na'aj, Dios pu'u jamua'ree)
47012004	a'áa jo'vi'tɨchi'huaca' jo'tɨ naa jo'éen, jo'tɨ ajta yo'namuajri a'ɨ́jcɨ ɨ nyúucarij tɨ quee je'ej tyíɨ'rij tɨ a'tɨ́j jaataxaj íiyaj nɨ cháanacaj japua.
47012005	Ɨ'ríitacaj pu nyaj ahuáanyatzaahuatye'en a'ɨ́jna jɨme' ɨ a'tɨ́j, ajta canu nyajɨ́me', a'ɨ́j nu jɨn ootányatzahuatye'sij ɨ tɨ quee nu'ca'nyisti'.
47012006	Ajta tɨ pua'aj a'yan nyetyá'xɨe'va'aj nyej nyij ahuányatzahuatye', canu a'ɨ́ɨn pue'éenya'aj na'me sɨ́ɨj tɨ cha' na'a tyí'xaj, ji'nye nyáaj nu tzáahuatyi'ra' jɨn tyu'taxájta, ajta canu a'yan rɨnyi, tɨ'ij quee a'tɨ́j a'yan tyí'inyesejra je'ej tɨ quee tya'ráanajchi, sulu che' a'ɨ́ɨn séejria'aj je'ej nyaj rɨcɨj, nusu je'ej nyaj tyí'xaj,
47012007	a'ɨ́j nu jɨn á'nyaxɨjtye' je'ej tɨ tyi'tɨ́j tyu'taséejre nye jimi. A'ɨ́j pu jɨn nyata'aj nyij quee á'nyatzaahuatya'aj, Dios pu nye jimi a'ya tyeetyájtao tyi'tɨ́j tɨ a'yan een tɨ'ɨj tzícare' tɨ na'ajtyéjtzetyij, ma'ajta a'ɨ́ɨn pué'een ɨ tyiyáaru' tɨ yo'ta'ítyaca' tɨ'ij je'ej pua'aj náa'uurej.
47012008	Huéica nu nyeríj a'yan tyaatáhuaviiri' ɨ tavástara' tɨ náa'ri'ij a'ɨ́jna ɨ nyaj jɨn japuéjtzitarej,
47012009	ajta ɨ tavástara' a'yaa pu tyinaaté'xaa tɨjɨn: "A'ɨ́jna ɨ nyaj jɨn muaxɨe've' a'ɨ́ɨ pu a'ɨ́ɨn pué'een ɨ tɨ a jitze juxɨe've', ji'nye a'ɨ́jna ɨ nyaj néijmi'i jɨn putyi'uurej a'ɨ́ɨ pu huataséjre'sij a'ɨ́jna jɨme' ɨ tɨ quee mú'ca'nyisti'." A'ɨ́j nu nyij jɨn á'nyatzaahuatye' ɨ tɨ quee nú'ca'nyisti', ta'aj ij ɨ Cɨríistu' tɨ jɨn putyi'uurej nye jimi huatyá'ɨtzeere'en.
47012010	A'ɨ́j nu nyij jɨn nyetyamua've'ej ɨ tɨ quee nu'ca'nyisti', maj je'ej pua'aj tyi'nyejee, maj na'náva'vaj, ɨ tɨ nyamuarɨe'riste' ajta je'ej nyaj tya'ajpuéjtzij a'ɨ́jna jɨme nyaj Cɨríistu' á'tzaahuatye', ji'nye tɨ'ɨj ta quee nu'ca'nyisti'raj aj nu nyijta jéetze huatyényaca'nyej ɨ tavástara' jimi.
47012011	'A'yaa nu tyi'tyínyecha'ɨj tɨ'ɨj túutɨmue', mua'aj xu ca'nyíjra'aj naatá' nyej nyij a'yan huárɨnyij. Ji'nye mua'aj xu a'ɨ́ɨn pué'een ɨ siaj huatóocɨ'puaj siaj tyámua' tyinaataxáj, nyej nyajta quee jéetze' cɨléenye' jɨn tyí'ihuɨɨre' a'ɨ́ɨjma jimi ɨ maj nu'u va'cán jɨn tyí'ihuɨɨre'. Tyij nyajta quee tyi'tɨ́j jɨn antyínyamua'ree.
47012012	Ɨ nyaj jɨn jaapuéjtzitariaca'aj, ɨ siaj jɨn je'ej tyo'taséj, ajta ɨ tɨ huápuɨ'ɨj naa huase'rin, a'ɨ́j xu mua'aj tyu'séej, a'ɨ́j xu sij jɨn jamua'ree nyej nyáaj jɨ'ré'can jɨme a'ɨ́ɨn pué'een ɨ tavástara' tɨ nyojo'ta'ítyaca'.
47012013	Setyinaatú'uunyi' tɨpua'aj nye quee xa'puɨ' tyajamuaatajé, tyi'tɨ́j pu'uj quee jamuaacɨ'ɨ tɨ'ɨj tyihuo'cɨ'ɨ a'ɨ́ɨmaj ɨ maj pua'maquée jusɨ'ri, a'ɨ́ɨ pu a'ɨ́ɨn pué'een ɨ nyaj quee a'náj tyi'tɨ́j jɨn muárɨe'rij jamuaatá'.
47012014	'Nu'rí tyámua' huányaruuj nyej nyij nyajtáhua'aj jamojo'vá'muaare, canu nyajta ijíij tyi'tɨ́j jɨn jamuaatamuárɨe'riste'ej. Canu a'ɨ́j ja'huoo ɨ tɨ muá'ajma ja'mua'arij, sulu mua'ajma, ji'nye mua'aj xu a'ɨ́ɨn pué'een ɨ tɨ a'yan tyaja'muacɨ'puaj siaj tyi'tɨ́j huo'ta'an ɨ juyóojmua', capu maj hua'yoojmua' tyi'tɨ́j hua'tá'care'en ɨ juhuáajsimua'.
47012015	Nyáaj nu nyaxɨé'vi'ra' jɨn néijmi'i xɨjtye'en a'chu nyej tyi'tɨ́j tyícha'ɨj, na'ríij nyaasɨ́ɨj néijmi'i nya'huányarɨej nyej nyij mua'ajma jamuatyáhuɨɨre'en. Ajta tɨ pua'aj jéetze' nyajá'muaxɨe'va'a, ¿nyi quij jéetze sequee che' nyaxɨe'va' xá'ju'?
47012016	'A'yaa xu tyámua' naa tya'mua'ree nyej quee tyi'tɨ́j jɨn muárɨe'rij jamuaata'. Ajta séecan a'yaa mu tyí'xaj nyaj nu'uj huápuɨ'ɨj ju'mua'ree je'ej nyaj tyajamuáacuanamuaj.
47012017	¿Nyi tyi'tɨ́j jɨn nyajamojó'rɨe a'ɨ́jna jɨme' nyaj séecan huata'ítyaca' ja'mua jimi?
47012018	Nyáaj nu ɨ Tito huatáhuaviiri' tɨ'ij jamojo'vá'muaarej, nyajta séej ta'ihuáara' jamuan huata'ítyaca', ¿Nyi quij tyi'tɨ́j jɨn jamojo'rɨe a'ɨ́jna ɨ Tito? ¿Nyi quee a'yan tyi'jɨ'ré'caj jɨme' tyaj taxá'aj tyana' tyi'tyítacha'ɨj tyajta a'ɨ́j tyana'aj tyajta jitze arátaca'nyej ɨ júuricama'ra' ɨ Dios?
47012019	'Tyij sequee a'yan tyi'mua'tzej tyaj a'ɨ́jna jɨn a'yan tyajá'mua'ixaatye' tyej tyij tyu'táta'uunyi jamua jimi, ma' ajta capu a'yan tyi'ja'yájna. Sulu a'yaa tu tyi'xaj ɨ Dios jimi a'ɨ́jna jɨme' tyaj Cɨríistu' jitze ajtyáma'can. Ajta a'íjna nye'ihuáamua', a'íi pu tyámua' ja'mua'uurej.
47012020	Ji'nye a'yaa nu tyí'tzɨɨnye' tɨ pua'aj nyeríj a'áa ja'rá'asti, nyajta a'yan tyajamuáatyonyi je'ej nyaj quee tyá'xɨe've', siajta mua'aj a'yan éenye'que' náatyoonyi je'ej siaj siajta quee tyá'xɨe've'. Je'ej pu pua'aj nya'asej tɨpua'aj xúutyaxɨ'ɨj, nusu xóochueeria'aj, na'ríij senyínyu'cacuj, nusu setyúumueeria'aj, na'ríij je'ej pua'aj setyúuxajta, nusu xootzáahuatya'aj, siajta je'ej pua'aj rɨjca.
47012021	A'yaa nu nyajta tyí'itzɨnye' tɨ Dios naatatyévi'iraste'en muá'ajma jɨme nyatɨ'ɨj nyajtáhua'aj a'áa ja'rá'asti, nyajta je'en a'ɨ́jna jɨn huatányaxamuɨjritye' siaj mue'tɨ́j seríj á'tyeej siaj je'ej pua'aj tyityetyúucha'ɨj siajta quee jaatapuá'cɨtaca' siaj juxána'cɨre', majta ɨ maj jutyévi jɨn jaamue'tɨj ɨ túmii, ajta néijmi'i ɨ siaj jɨn je'ej pua'aj tyityo'cájrupij.
47013001	'A'íi pu a'ɨ́ɨn pué'een ɨ nyaj nyeríj hueícaj jamúumuarin. Néijmi'i pu a'yan tya'xa'puɨ'ɨntari'huan mahua'puaj nusu mahuéɨcaj metyi'séeracaj ɨ tyeɨ́tye.
47013002	A'ɨ́ɨmaj ɨ maj aamí' huóoxana'cɨrej, majta néijmi'i ɨ séecan, ijíij nyaj ya'ɨmuá huatyéjve, a'yaa nu nyajtáhua'aj tyihuá'ixaatye' nyatɨ'ɨj tyihuo'ixaaj nyatɨ'ɨj hua'puáj jamojo'vá'muariaca'. Tɨ pua'aj nyajtáhua'a jamojo'va'muaarej, canu che' tyihuo'tú'uunyi'raj,
47013003	ji'nye a'yaa xu mua'aj tyá'xɨe've' nyej tyi'tɨ́j jamuaataséejratye' ɨ siaj jɨn jáamua'ree tɨ ɨ Cɨríistu' ca'nyíjra'aj nyatá'caa nyej nyij a'yan tyu'taxáj a'ɨ́jna jitze ma'can. Ajta ɨ Cɨríistu' capu a'yan een ja'mua jimi tɨ'ɨj sɨ́ɨj tɨ quee jú'ca'nyisti', sulu a'ɨ́ɨ pu jaataséjrata ja'mua jimi ɨ tɨ jɨn uhuájca'nyej.
47013004	A'yaa pu tyi'ja'yájna tɨ a'ɨ́ɨn óotateehuaca' ɨ cúruuj jitze tɨ'ɨj ɨ tɨ quee uhuájca'nyej, ajta a'ɨ́ɨ pu júuri séejre' a'ɨ́jna jɨme' ɨ Dios tɨ neíjmi'i jɨn putyi'uurej. A'yaa pu cha'ta na'aj quee ityájma tyitú'ca'nyisti' a'ɨ́jna jɨme' tyaj Cɨríistu' jitze ajtyáma'can, ajta ityáj tu júuri tá'ju'un jimí, a'ɨ́jna jɨme' tyaj jitzan arátaca'nye ɨ Dios tyej tyij mua'ajma jamuatyáhuɨɨre'en.
47013005	'Siata'aj jujɨ́ɨmua'aj huóosej, siaj sij jáamua'ree tɨpua'aj tyámua' naa setya'tzaahuatya'a, tyámua' naa setyityahuóosej. ¿Nyi sequee jamua'reej tɨ a'ɨ́ɨn Jesús tɨ ajta Cɨríistu' pué'een ja'mua tzajta séejre'? Nusu seríj a'ɨ́j jɨn huamué'tɨchej ɨ siaj japuéjtzitaj.
47013006	A'yaa nu tyá'xɨe've' siaj jáamua'ree tyaj quee ityáj huamué'tɨchej.
47013007	A'yaa tu tya'huoo ɨ Dios jimi siaj sij quee tyi'tɨ́j jɨn je'ej pua'aj 'uuriaj, catu tyej tyij jaataséjrataj tyaj quee huamué'tɨchej, sulu siata'aj sij mua'aj tyámua' siana'aj tyi'tyeséjria'aj, tyij tyajta a'yan huase'rin matɨ'ɨj ɨ maj meríj huamué'tɨchej.
47013008	Ji'nye catu pu joorej tyaj seeque tyaataxáj a'ɨ́jcɨ ɨ tɨ jɨ're'cajnɨme', sulu tyaj tyu'tyáhuɨre'en a'ɨ́jna jimi ɨ tɨ jɨ're'caj nɨme'.
47013009	A'ɨ́j tu jɨn tatyamua've' ɨ tɨ quee tu'ca'nyisti', siaj sij mua'aj huatyóoca'nyej ɨ tavástara' jimi, a'yaa tu tyajta tyóoche' tya'huaviiraj ta'ju'un ɨ Dios ja'mua jɨme' siata'aj sij tyámua' huárɨnyij.
47013010	A'yaa nu anaquéej tyaja'muayu'se' mentyij nye quee xu jamuaja'sej, ta'aj ij quee a'yan tyúuxɨe'va'aj nyej nyij jamuaatamuárɨ'riste'en a'ɨ́jcɨ jɨme' ɨ nyavástara' tɨ jɨn tyinaata'íj nyej nyij tyámua' jamuáa'uurej, capu nyej nyij jamua'antyipuá'ritye'en.
47013011	'Nyata'aj ja'antyipuá'ritye'en, nye'ihuáamua', a'yaa nu tya'xɨe've' siaj jutyamua'va'aj, siajta jahuoocaj siaj sij tyámua' tyi'tyechajca. Siata'aj ca'nyíjra'aj huatóoa'an, siaj sij juxáahua naa tyityeecháatɨme'nyij, ajta ɨ Dios tɨ ja'muaxɨe've' a'ɨ́ɨ pu ja'mua tzajta' huatyá'ɨtzeere'ej.
47013012	Siata'aj huóotyojtye'en sɨ́ɨj ajta sɨ́ɨj, xui'tyopu'tza'xɨ'ɨn a'ɨ́jna jɨme' siaj néijmi'i ɨ Cɨríistu' jitze ajtyáma'can.
47013013	Néijmi'i ɨ maj tyá'tzaahuatye', ɨ maj íiye'ej jusɨ'ri, a'ɨ́ɨ mu yaja'muatyojtye'.
47013014	'Che' ja'mua jimi huatyá'ɨtzeere'en a'ɨ́jna ɨ tɨ jɨn tyámua' tyajamuatá'caa ɨ tavástara' a'ɨ́jna ɨ Cɨríistu', ajta ɨ Dios tɨ jɨn ja'muaxɨe've', ajta ɨ júuricama'ra' ɨ Dios, miche' a'ɨ́ɨn huatyá'ɨtzeere'en néijmi'caa muá'ajma jimi. Che' a'yan tya'ra'nyij.
48001001	'Nyáaj ɨ nyaj Pablo pué'een, camu ɨ tyeɨ́tye nyojo'ta'ítyaca' camu majta a'ɨ́ɨmaj na'antyihuoj, sulu a'ɨ́ɨ pu ɨ Jesús tɨ ajta Cɨríistu' pué'een, ajta ɨ Dios ɨ tɨ tavástara' pué'een, ɨ tɨ jaatájuuritye a'ɨ́jcɨ ɨ Jesús,
48001002	néijmi'caa jamuan ɨ nye'ihuaamua', ya tu ja'muatyojtye' mua'ajma mu siaj jusɨ'rii a Galacia.
48001003	Che' ɨ Dios ajta ɨ tavástara' a'ɨ́jna ɨ Jesús tɨ ajta Cɨríistu' pué'een, miche' a'ɨ́ɨn tyámua' tyajamuaata'an, majta jamuaatyápua'ritye'en ɨ já'muatzajta'.
48001004	Ɨ Cɨríistu' pu huatóoa'a tɨ huámuɨ'nyij ta jitze ma'can, tɨ'ij tajapuá huatányuunyij a'ɨ́ɨjma jimi ɨ maj je'ej pua'aj tyityetyúucha'ɨj ɨ maj yan huacháatɨmee ɨ cháanacaj japua, a'yaa pu tya'ajxɨe'vi'ra' ɨ Dios ɨ tɨ tavástara' pué'een.
48001005	Tyiche' tye'tyójtzi'ria'aj ɨ Dios jusen jɨme'. Che' a'yan tya'ra'nyij.
48001006	'Je'ej nu pua'aj tyo'tányamua'aj a'ɨ́jcɨ jɨme' siaj jiye'tzín ajtacɨ́j ɨ Dios jimi, ɨ tɨ jamuaatajé ja'muaséeratya'aj ɨ Cɨríistu' jimi a'chu tɨ ja'muaxɨe've', mua'aj xu sij seríj séej ántzaahuaj ɨ nyúucarij.
48001007	Majta quee capu sɨ́ɨj ajtáhua'aj ɨ nyúucarij séejre'. Sulu séecan mu séejre' ɨ maj já'mua'ɨtziitye', majta tyí'tyese' mej mij seeque jáa'uurej ɨ nyúucarij ɨ Cɨríistu' tɨ jaxaj.
48001008	Ajta tɨ pua'aj a'tɨ́j seequé tyajá'mua'ixaatya'a ɨ nyúucarij tɨ quee a'yan namuajre' je'ej tyaj tyerij tyajamuáa'ixaa, che' ɨ Dios puéejtzi jaatá'an, capu je'ej a'tɨ́j tɨ pué'een tɨ pua'aj nyáaj, na'ríij sɨ́ɨj ɨ tɨ tyi'huɨɨre' u tajapua.
48001009	Nu'ríj anaquéej a'yan tyaataxájtaca' ajta ijíij nu nyajtáhua'aj jaataxájta. Tɨ pua'aj a'tɨ́j seequé tyajá'mua'ixaatya' ɨ nyúucarij tɨ quee a'yan namuajre' tɨ'ɨj ɨ siaj seríj ja'antzaahuaj, che' ɨ Dios puéejtzi jaatá'an.
48001010	'Canu nyáaj a'yan tya'huoo nyej nyij tyámua' tyu'tyá'ɨtzeere'en ɨ tyétyacaa jimi, sulu nyej nyij tyámua' tyu'tyá'ɨtzeere'en ɨ Dios jimi. Canu a'yan tyá'huoo mej mij ɨ tyétyacaa tyámua' nyojo'seejra. Tɨ pua'aj a'yan nyetyá'xɨe'va'aj maj a'ɨ́ɨmaj tyámua' nyojo'seejra, canu che' a'ɨ́ɨn pué'een ɨ tɨ jahuɨɨre' ɨ Cɨríistu'.
48001011	'Siata'aj a'yan tyáamua'ree nye'ihuáamua', ɨ nyúucarij ɨ nyaj já'mua'ixaatye' capu ɨ tyeɨ́tye jimi ja'ma'can.
48001012	Canu ja'ancuriáa' ɨ tyeɨ́tye jimi, capu ajta a'tɨ́j naamuá'tyej, sulu a'ɨ́j nu jimi ɨ Cɨríistu' ja'ancuriáa', a'ɨ́ɨ pu ajta naata' nyej nyij jáamua'tyij.
48001013	'Siajta mua'aj xu'ríj tyi'namuájraca'aj je'ej nyaj tyi'tyínyacha'ɨɨca'aj jájcuaxɨmua nyatɨ'ɨj nyóoj ja'astyajca'a ɨ huá'ye'ra ɨ maj Israel jitze ajtyáma'can, nyajta je'ej pua'aj huá'uuriajca' a'ɨ́ɨjma ɨ maj jusɨ'rii ɨ Dios jimi, nyetyí'tyasa'ca' nyaj néijmi'caa antyipuá'ritye'en.
48001014	Jéetze' nu janamuajraca'aj ɨ nyahuóojsimua'cɨ'ɨj ye'raj, nyajta nu néijmi'caa mue'tɨjca'a ɨ nyaxá'aj tyeɨ́tye ɨ maj Israel jitze ajtyáma'can, a'ɨ́jcɨ jɨme' ɨ nyaj ja'astyajca'aj ɨ taye'raj.
48001015	Ajta tɨ'ɨj ja'ránajchaca' ɨ Dios tɨ'ij na'antyihuonyij nyatɨ'ɨj quee xu nɨe'huacaj, a'ɨ́ɨ pu naatajé juxɨe'vi'ra' jɨme',
48001016	nyej nyij jáamua'tyij ɨ yóojra', nyajta je'en huo'té'exaatye' ɨ nyúucaria'ra' a'ɨ́ɨjma ɨ maj quee Israel jitze ajtyáma'can. Canu a'tɨ́j jimi ja'tanyéj tɨ'ij a'ɨ́ɨn tyináamua'tyej je'ej nyaj tyi'tɨ́j jɨn huárɨnyij,
48001017	canu nyajta a'áa jo'mej a Jerusalén nyej nyij huó'muaare a'ɨ́ɨjma ɨ maj anaquéej antyíhuaviihuaca' nyatɨ'ɨj quee xu nyáaj, sulu je'en nu a'áa ja'tanyéj a Arabia, nyatɨ'ɨj ta nyij huariá'raa a Damasco.
48001018	'Tɨ'ɨj hueeica nyínyi'ra' mu tyojo'ma'aj, aj nu nyij a'áa jo'mej a Jerusalén nyej nyij jáamua'tyi a'ɨ́jcɨ ɨ Pedro, hua'pua iteerij nu nyij ja'tyee nyej jamuan a jo'caj.
48001019	Canu a'tɨ́j a'jo'séej tɨ hua' jitze ajtyáma'can a'ɨ́ɨjma ɨ maj antyíhuaviihuaca', a'ɨ́j nu'uj ɨ Santiago ɨ tɨ ihuáaria'ra' pué'een ɨ tavástara'.
48001020	A'yaa nu tyaja'mua'ixaatye' tzáahuatyi'ra' jɨme' tɨ ɨ Dios ajta jamua'ree nyej quee hué'tzij jɨn tyajá'muayu'se'.
48001021	'Aj nu nyij ta nyij a'áa jo'mej ɨ séej chuéj japua a'ájna a Siria, nyajta a Cilicia.
48001022	Majta a'ɨ́ɨjma ɨ maj Judea jo'cháatɨmee ɨ maj majta Cɨríistu' jimi séejre', camu nyamua'tyajca'aj.
48001023	A'ɨ́j mu'uj nyúucarij namuajraca' tɨjɨn: "Ɨ tɨ ará'tyeej je'ej pua'aj ta'uuriajca'a, ijíij pu hua'ixáatye' ɨ tyeɨ́tye mej mij ja'antzaahuatye' ɨ nyúucarij tɨ ará'tyeej ja'antyipuá'rityamu'ca'aj."
48001024	Majta a'ɨ́ɨmaj, tyámua' mu tyaatá'caria' ɨ Dios nyéetzij jɨme'.
48002001	'Tɨ'ɨj arí a'yan tyoomá'ca tamuáamuata' japuan muáacua nyinyi'ra'aj, nyajtáhua'aj nu a'áa jo'mej a Jerusalén a'ɨ́jcɨ jamuan ɨ Bernabé, nyajta nu a'ɨ́j jo'ví'tɨj ɨ Tito.
48002002	A'áa nu jo'mej, ji'nye ɨ Dios pu a'yan tyinaataséejra tɨ a'yan tyúuxɨe'va'ca'aj nyaj a'áa jo'me'. A'áa nu nyij huo'ixaa ɨ nyúucarij ɨ nyaj huo'ixaatye'sij a'ɨ́ɨjma ɨ maj quee Israel jitze ajtyáma'can. Avíitzij nu jɨn a'yan huarɨ́j hua' jimi ɨ maj tyihuá'ijtye', ta'aj ij huataséjre'en nyaj quee huáapua'aj nyana'aj tyi'muarɨe'ca'aj.
48002003	Ajta quee capu a'yan tyu'rɨ́j je'ej maj ɨ séecan tya'xɨe'va'ca'aj, ji'nye a'ɨ́jna ɨ Tito ɨ tɨ nya jamuáataca'aj ajta hua' jitze ajtyáma'cantaca'aj ɨ griego, camu a'yan tyaata'íj tɨ'ij ja'antyisíj'che ɨ junavíj.
48002004	Séecan ɨ maj a'yan tyityúusejrata maj ta jitze ajtyáma'can, a'ɨ́ɨ mu avíitzij jɨn utyájrupi ityájmaj tzájta', mej mij táa'eeve'en je'ej tyaj ye'é tyitye'tyítacha'ɨj ɨ Cɨríistu' jimi, mej mij majtáhua'aj ca'nyéjrij jɨn tyitaata'íjtye' ɨ nyúucarij jɨme' ɨ maj jɨn tyi'ijta.
48002005	Catu huo'ta' mej mij taamué'tɨn, ji'nye a'yaa tu tyá'xɨe'va'ca' tɨ ja'mua tzajta séejria'aj ɨ nyúucarij tɨ jɨ're'cajnɨme' ɨ tɨ jɨn Dios jamui'rátoosij.
48002006	'Majta a'ɨ́ɨmaj ɨ maj huápuɨ'ɨj juxɨe've', camu je'ej tyéejtyo mej mij tyi'tɨ́j jájcuan naaté'exaatye', ajta capu nyejitzé juxɨe've' a'tyán maj pué'een a'ɨ́ɨmaj, ji'nye capu ɨ Dios a'ɨ́j jɨn tyihua'xɨjtye je'ej tɨ sɨ́ɨj huase'rin.
48002007	Majta a'ɨ́ɨmaj, a'yaa mu tyáamua'reeri' tɨ ɨ Dios a'yan tyinaata'ítyaca' nyej nyij huo'té'exaatye'en ɨ nyúucaria'ra' a'ɨ́ɨjma ɨ maj quee Israel jitze ajtyáma'can, a'yájna tɨ'ɨj ajta a'ɨ́j tyu'ta'ítyaca' ɨ Pedro, tɨ'ɨj huo'té'exaatye' ɨ nyúucarij a'ɨ́ɨjma ɨ maj Israel jitze ajtyáma'can.
48002008	Ji'nye a'ɨ́jna ɨ Dios a'ɨ́j tɨ huata'ítyaca' ɨ Pedro a'ɨ́ɨjma jimi ɨ maj Israel jitze ajtyáma'can, a'ɨ́ɨ pu cha'ta na'aj nyéetzij naata'ítyaca' nyej nyij a'ɨ́ɨjma jimi ujo'me' ɨ maj quee Israel jitze ajtyáma'can.
48002009	Ajta a'ɨ́jna ɨ Santiago, ajta ɨ Pedro, ajta ɨ Juan, a'ɨ́ɨ mu a'ɨ́jna jɨn antyúumua'reeriaca' mej mij huo'cha'ɨɨn ɨ maj ɨ Dios jimi séejre', a'yaa mu tyáamua'reeri tɨ ɨ Dios a'ɨ́jna jɨn na'antyihuoj, ajta ta'aj ij ootámiteere' maj meríj taataxɨe'vej, a'ɨ́ɨ mu tyámua' tyitajcha'ɨɨj mua'raj nyéetzij majta a'ɨ́jcɨ ɨ Bernabé, a'ɨ́ɨ mu mij a'yan tyaaxá'puɨ'ɨntarej tyej tyij ityáj u jó'ju' a'ɨ́ɨjma jimi ɨ maj quee Israel jitze ajtyáma'can, majta a'ɨ́ɨmaj a'ɨ́ɨjma jimi ɨ maj Israel jitze ajtyáma'can.
48002010	A'ɨ́ɨ mu taatáhuaviiri' tyaj a'ɨ́ɨjma ootámua'ree ɨ maj quee je'ej tyéjviicue', a'ɨ́j nu nyij jɨn ootyényaca'an nyej nyij nyaxɨé'vi'ra' jɨn a'yan huárɨnyij.
48002011	'Ajta a'ɨ́jna ɨ Pedro, tɨ'ɨj a'áa ja'tanyéj a Antoquíia, nyáaj nu jajtyá'xɨj, ji'nye a'ɨ́ɨ pu tyi'tɨ́j jɨn quee xa'puɨ' rɨjca.
48002012	Ji'nye hua' jamuan pu tyi'cua'caria' a'ɨ́ɨjma ɨ maj quee Israel jitze ajtyáma'can, 'asta mana'aj quee séecan ará'aj ɨ Santiago tɨ uhuojo'ta'ítyaca', aj pu'ij ajtáraa hua' jimi, ajta jaatapuá'cɨtaca' ɨ tɨ hua' jamuan tyi'cua'caria'aj, ji'nye huá'tzɨɨnya'ca'aj a'ɨ́ɨjma ɨ maj ja'antyisí'che ɨ junavíj.
48002013	Majta ɨ séecan ɨ maj Israel jitze ajtyáma'can, camu majta a'yan huarɨ́j huatoojé'yacan jɨme', sulu a'yaa mu hue'tzij jɨn tyúuseejrataca' a'yájna tɨ'ɨj ajta huarɨ́j ɨ Pedro, a'ɨ́j pu jɨn ajta ɨ Bernabé tyo'tyóohue'tze tɨ'ɨj ij ajta a'yan huarɨ́j matɨ'ɨj a'ɨ́ɨmaj.
48002014	A'ɨ́j nu jɨn, nyatɨ'ɨj huo'sej maj quee tzáahuatyi'ra'aj jɨn a'yan tyityetyúucha'ɨɨca'aj tɨ'ɨj tye'ijta ɨ nyúucaria'ra' ɨ Dios, a'yaa nu nyij tyaaté'exaa a'ɨ́jcɨ ɨ Pedro metyiséeracaj néijmi'i ɨ tyeɨ́tye tɨjɨn: "Muáaj paj hua' jitze ajtyáma'can ɨ maj Israel jitze eeráanyej, a'yaa paj tyi'tyiá'acha'ɨj matɨ'ɨj ɨ maj quee Israel jitze ajtyáma'can, ¿ji'nye een jɨme' ca'nyéjrij jɨn a'yan pahuá'uure a'ɨ́ɨjma ɨ maj quee Israel jitze ajtyáma'can, mej mij a'rá'astej ɨ huá'ye'ra a'ɨ́ɨjma ɨ maj Israel jitze ajtyáma'can?".
48002015	'Ityaj tu a'ɨ́ɨjma jitze eeráma'can ɨ maj Israel jitze ajtyáma'can, catu a'ɨ́ɨjma jitze ɨ maj ootyá'ɨtzeerej ɨ Dios jimi.
48002016	Tyajta ityáj, a'yaa tu tyá'mua'ree tɨ quee a'tɨ́j jɨ'réenya'aj huatyá'ɨtzeere'ej ɨ Dios jimi, tyij ajta néijmi'i ará'astej a'ɨ́jcɨ ɨ nyúucarij ɨ maj jɨn tyi'ijta, sulu a'ɨ́ɨ pu jɨ'réenya'aj huatyá'ɨtzeere'ej ɨ tɨ tya'tzaahuatye' ɨ Cɨríistu' jimi. A'ɨ́j tu jɨn tyajta ityáj tyá'tzaahuatye' ɨ Cɨríistu' jimi, ta'aj ij ɨ Dios a'yan taatámua'tyij tyaj jɨ'ré'nya' séejre', a'ɨ́jcɨ jɨme' tyej tya'tzaahuatye' ɨ Cɨríistu' jimi, catu ɨ tyaj ja'rá'astej a'ɨ́jcɨ ɨ nyúucarij ɨ maj jɨn tyi'ijta. Ji'nye capu a'tɨ́j jɨ'réenya'aj huatyá'ɨtzeere'ej ɨ Dios jimi tɨ pua'aj a'rá'astej a'ɨ́jcɨ ɨ nyúucarij ɨ maj jɨn tyi'ijta.
48002017	'Ajta ijíij, tɨ pua'aj a'yan tyetya'huoocaj tyaj jɨ're'nya'aj huatyá'ɨtzeere'en, a'yaa pu tye'miteere tyej tyajta ityáj á'ɨtzeere', ¿nyi quij a'yan huatóomua'aj tɨ ɨ Cɨríistu' ca'nyíjra'aj taatá' tyej tyij je'ej pua'aj tyi'tyítacha'ɨɨ? Capu xaa nyu'uj.
48002018	Tɨ pua'aj nyáaj tyi'tɨ́j naatyu'uunaj, nyajtáhua'aj nyij jaatyátahuaj, nyáaj nu nyasɨ́ɨj pué'eenye'.
48002019	Ji'nye nyáaj nu huamuɨ́' a'ɨ́jcɨ jimi ɨ nyúucarij ɨ maj jɨn tyí'ijta, nyej nyij júuri huatyá'ɨtzeere'en ɨ Dios jimi. Nyáaj nu nyajta jamuan óotateehuaca' ɨ Cɨríistu',
48002020	a'ɨ́j nu jɨn quee che' nyáaj júurij, sulu a'ɨ́ɨ pu ɨ Cɨríistu' nye jimi júuri. Ajta ɨ júuricamej ɨ nyaj jɨn ijíij júurij, a'ɨ́j ju jɨn júurij ɨ nyaj tyatzaahuatye' a'ɨ́jna jitze huatama'can ɨ yóojra' ɨ Dios, ɨ tɨ naataxɨé'vej, ajta huatóotoj tɨ nye jitze ma'can huámuɨ'nyij.
48002021	A'ɨ́j nu jɨn quee ma juuréjsi a'ɨ́jcɨ ɨ tɨ Dios jɨn juxɨe'vi'ra' naata', ji'nye tɨ pua'aj a'ɨ́jna ɨ nyúucarij ɨ maj jɨn tyi'ijta tyu'ta'caren nyej nyij jɨ'réenya'aj huatyá'ɨtzeere'en, capu che' tyi'tɨ́j hua'tyahuɨ́ɨre'nyiche' tɨ ɨ Cɨríistu' huamuɨ́'.
48003001	'Mua'aj mu siaj Galacia jo'cháatɨmee, capu ja'muaɨ'riitye' siaj tyi'tɨ́j jo'itéej xa'ra'nyij. ¿A'tanyíj je'ej pua'aj jamuáaruuj? A'ɨ́jcɨ ɨ tyaj ja'mua'ixaatye' a'ɨ́j tu ja'muaseejratye' ɨ maj jo'tate a'ɨ́jcɨ ɨ Jesús tɨ ajta Cɨríistu' pué'een.
48003002	A'ɨ́j nu'uj mua'reerimu' ja'mua jimi: ¿Nyi a'yan setya'ancuriáa' ɨ júuricama'ra' ɨ Dios a'ɨ́jcɨ jɨme' siaj ja'rá'aste ɨ nyúucarij ɨ maj jɨn tyí'ijta, ca' a'ɨ́jcɨ jɨme' siaj ja'antzaahua ɨ nyúucaria'ra' ɨ Dios?
48003003	¿Nyi quij huápuɨ'ɨj quee ja'muaɨ'riitye' siaj yo'itéej xa'ra'nyij, ji'nye mua'aj xu seríj a'ɨ́jcɨ jitze aróoca'nyajca' ɨ júuricamara' ɨ Dios, siajta ijíij a'yan tya'xɨe've' siaj a'ɨ́j ará'astej ɨ siaj jujɨ́ɨmua'aj siana'aj jájtyo?
48003004	¿Nyi quee tyi'tɨ́j je'ej tyajamuatyáhuɨɨ ɨ nyaj jéehua tyámua' naa tyajamuáa'ixaj? Capu je'ej tyíɨ'rɨj tɨ quee tyi'tɨ́j jɨn je'ej tyajamuatyáhuɨɨre'en.
48003005	Tɨ'ɨj ɨ Dios jamuaata' ɨ jujúuricamej, ajta je'en tyi'tɨ́j huataséejrataca' ɨ ja'mua tzajta, ¿ji'nye een jɨme' a'yan huarɨ́j? Capu a'ɨ́jna jɨme siaj ja'rá'astijre a'ɨ́jcɨ ɨ nyúucarij ɨ maj jɨn tyí'ijta, sulu a'ɨ́j pu jɨn ɨ siaj ja'antzaahua ɨ nyúucaria'ra'.
48003006	'A'yaa pu cha'tána'aj ɨ Abraham tya'tzaahuatya'ca ɨ Dios jimi, a'ɨ́j pu jɨn ɨ Dios tyámua tyeetyájto, ajta jɨ'rée'nye'ej jimi huatyá'ɨtzee.
48003007	A'yaa pu'ij tyúuxɨe've' siaj jáamua'ree tɨjɨn ɨ maj jɨ're'cajnɨme' ɨ Abraham jitze eeráma'can, a'ɨ́ɨ mu a'ɨ́ɨn pué'een ɨ maj tya'tzaahuatye'.
48003008	Jájcua xɨmua pu a'yan tye'yu'si'huaca' ɨ yu'xarij jitze tɨ ɨ Dios a'yan ajta huo'támuasij maj tyámua' 'een a'ɨ́ɨmaj ɨ maj quee Israel jitze ajtyáma'can ɨ maj majta tya'tzaahuatye', a'yaa pu tyaaté'exaatya'ca'aj a'ɨ́jcɨ ɨ Abraham tɨjɨn: "Néijmi'caa nu ɨ tyeɨ́tye tyámua tyu'tyátoosij a jitze huatama'can."
48003009	A'ɨ́j pu jɨn, néijmi'i ɨ maj tya'tzaahuatye', Dios pu tyamua' tyihuo'tá'si jamuan a'ɨ́jcɨ ɨ Abraham ɨ tɨ ajta tya'antzaahuaj.
48003010	'A'tyan maj a'ɨ́j jitze tyi'ca'nyej ɨ nyúucarij ɨ maj jɨn tyi'ijta, a'ɨ́ɨjma pu puéejtzi huo'ta'si ɨ Dios, ji'nye a'yaa pu tye'yu'si' ɨ yu'xarij jitze tɨjɨn: "Puéejtzi pu jacɨtyij a'tɨ́j tɨ quee néijmi'i ja'astijre' je'ej tɨ ye'ej tye'yu'si' ɨ yu'xarij jitze ɨ maj jɨn tyi'ijta."
48003011	A'ɨ́j tu jɨn a'yan tya'muaree tɨ quee a'tɨ́j jɨ'réenya' séejre' tɨ néijmi'i ará'astijrej ɨ nyúucarij ɨ maj jɨn tyi'ijta, ji'nye a'yaa pu ajta tye'yu'si' ɨ yu'xarij jitze tɨjɨn: "A'ɨ́jna ɨ tɨ naa tyí'tyevij, a'ɨ́ɨ pu júurij huatyá'ɨtzeere'ej a'ɨ́jcɨ jɨme' ɨ tɨ tya'tzaahuatye'."
48003012	Ajta a'ɨ́jna ɨ nyúucarij ɨ maj jɨn tyi'ijta capu a'ɨ́j jitze ma'can ɨ maj jɨn tya'tzaahuatye', sulu a'yaa pu tya'xaj tɨjɨn: "A'ɨ́jna ɨ tɨ ja'astej ɨ nyúucarij ɨ maj jɨn tyi'ijta, a'ɨ́j pu jɨn a'yan tyi'cháaj ja'me."
48003013	'Cɨríistu' pu tajapua huatanyúj, tɨ'ij quee puéejtzi táacɨ'tyij a'ɨ́jcɨ jɨme' tyaj quee ja'aste ɨ nyúucarij ɨ maj jɨn tyí'ijta, a'ɨ́ɨ pu ta jitze ma'can jaapuéjtzitariaca', ji'nye a'yaa pu tye'yu'si' ɨ yu'xarij jitze tɨjɨn: "Puéejtzi pu jacɨ'tyij a'tɨ́j tɨ muɨ'nyij jo'tatéehuaj ɨ cɨyéj jitze."
48003014	A'yaa pu a'íjcɨ jɨn tyu'rɨ́j ta'aj ij huó'cɨ'tyij ɨ Dios tɨ jɨn tyámua' tyihuo'tyátoosij, a'ɨ́ɨjma ɨ maj quee Israel jitze ajtyáma'can, tyata'aj tyij tyajta néijmi'i a'ɨ́jna jitze huatama'can ɨ tyaj jɨn tya'tzaahuatye' ja'ancurian ɨ júuricamara' ɨ Dios ɨ tɨ jɨn tya'tóoratziiri'.
48003015	'Nye'ihuáamua', a'ɨ́j nu jamuaté'eexaatye' je'ej tɨ tyi'rɨ́nyacaa ɨ tyeɨ́tye jimi, tɨ pua'aj a'tɨ́j tyi'tɨ́j jɨn atóoratyij ajta jo'yu'xaj je'ej tɨ rɨnyij, capu ɨ'ríj tɨ a'tɨ́j jo'rio'uunaj nusu tɨ jéetze jitzan tyo'yu'xaj.
48003016	Ajta ijíij, Dios pu a'yan tya'táratziiri' a'ɨ́jcɨ ɨ Abraham ajta ɨ tɨ jitzán eeráma'can. Capu ɨ yu'xarij a'yan mue'caaj tyi'tyáxajta, sulu sɨ́ɨj pu' ɨ tɨ jitzan eeráma'can, a'ɨ́ɨ pu'ij a'ɨ́ɨn pué'een ɨ Cɨríistu'.
48003017	A'yaa pu huatóomua'aj ɨ nyaj ja'mua'ixaatye' tɨjɨn: Dios pu tyi'tɨ́j jɨn tya'tóoraj ɨ Abraham jimi, a'yaa pu'ij ajta tya'róo'astej. A'ɨ́j pu jɨn ɨ nyúucaria'ra' ɨ Moisés tɨ'ɨj yan huataséjre a'yan tyóoma'caj muáacua anxɨ́tyej nyinyi'ra' japuan seityé japuan tamuáamuata', capu ɨ'rij tɨ ɨ nyúucarij jo'rióo'uunaj tɨ'ij quee che' tyi'tɨ́j huɨɨria'aj ɨ Dios tɨ jɨn tya'tóoraj.
48003018	Ji'nye tɨpua'aj ɨ Dios tɨ jɨn tya'tóoratziiri', a'ɨ́j jitze aróoca'nyaj ɨ nyúucaria'ra' ɨ Moisés, capu che' a'ɨ́ɨn pue'éenya'a ja'me ɨ Dios tɨ jɨn tya'tóoratziiri', ajta ɨ Dios pu a'yan tya'tóoratziiri' tɨ juxɨe'vi'ra' jɨn tyámua tyeetyátoonyij a'ɨ́jcɨ ɨ Abraham.
48003019	'¿Tyi'tajnyij na'aj ij je'ej tyi'huɨɨre' ɨ nyúucarij ɨ maj jɨn tyí'ijta? A'yaa pu hua' jimi tyu'tyaatuihuaca', mej mij jáamua'ree ɨ maj jɨn ootyá'ɨtzee ɨ Dios jimi, 'asta na'aj quee huataséjre a'ɨ́jna ɨ tɨ jitzan eeráma'can ɨ Abraham, ɨ tɨ jitzan ɨ Dios tya'tóoratziiri'. Ajta ɨ nyúucarij ɨ maj jɨn tyí'ijta, a'ɨ́ɨ mu ɨ maj tajapua tyi'huɨɨre' hua' jimi jaatyájto ɨ tyeɨ́tye, a'ɨ́jna jitze huata'ma'can ɨ Moisés.
48003020	Ajta tɨ'ɨj ɨ Dios a'yan tya'táratziiri' a'ɨ́jcɨ ɨ Abraham, capu a'tɨ́j huata'ítyaca', sulu jusɨ́ɨj pu a'yan huarɨ́j, ajta sɨ́ɨj na'aj a'ɨ́ɨn pué'een ɨ Dios.
48003021	'¿Nyi quij a'yan huatóomua'aj tɨ seequé tya'xaj ɨ nyúucarij ɨ maj jɨn tyí'ijta a'ɨ́jcɨ ɨ Dios tɨ jɨn tya'tóoratziiri'? Capu xaa nyu'uj, ji'nye tɨ pua'aj ɨ nyúucarij ɨ maj tyi'ijta júuricame tatá'care'en, a'yaa pu'ij tyíɨ'ríitaca tyaj jɨ'ré'nya'aj huatyá'ɨtzeere'en ɨ Dios jimi a'ɨ́jcɨ jɨme' tyaj já'aste ɨ nyúucarij ɨ maj jɨn tyí'ijta.
48003022	Ajta a'ɨ́jcɨ ɨ yu'xarij jitze a'yaa pu tyá'xaj tyaj néijmi'i ootyá'ɨtzee ɨ Dios jimi, mata'aj mij a'tyán maj tya'tzaahuatye' ɨ Cɨríistu' jimi huatáɨ'riitarij maj ja'ancuriáan a'ɨ́jcɨ ɨ tɨ jɨn Dios tya'tóoratziiri'.
48003023	'Tɨ'ɨj quee xu huataséeria'caj ɨ tyaj jitzan tya'tzaahuatye', a'ɨ́j tu jɨn eetyánami'huaca'aj ɨ nyúucarij ɨ maj jɨn tyí'ijta, a'yan tyetya'ajcho'va'aj tɨ huataséjre' a'ɨ́jna ɨ tyaj jitzan tya'antzaahuatye'en.
48003024	A'ɨ́jna ɨ nyúucarij ɨ maj jɨn tyi'ijta a'yaa pu tyi'tacha'ɨɨca'aj tɨ'ɨj ɨ tɨ ca'nyéjrij jɨn tyi'muarɨe' tɨ'ríij tɨ tyiséejra, 'asta na'aj quee uve'nyej ɨ Cɨríistu', ta'aj ij ɨ tyaj jɨn tya'antzaahuatye'sij taata'an tyaj jɨ're'nya'aj huatyá'ɨtzeere'en.
48003025	Ajta ijíij tɨ arí huataséjre ɨ tyaj jitzan tya'tzaahuatye', capu che' a'ɨ́ɨn tacha'ɨj ɨ nyúucarij ɨ maj jɨn tyí'ijta,
48003026	ji'nye a'ɨ́jna jɨme' ɨ siaj jɨn tya'tzaahuatye' ɨ Cɨríistu' jimi, néijmi'i xu mua'aj yóojmua'mua' pué'een ɨ Dios,
48003027	ajta siatɨ'ɨj jimi huatyá'ɨtzee ɨ Cɨríistu' a'ájna siatɨ'ɨj huáɨ'huaca', aj pu ajta ja'mue'ré'chejtya'xɨ.
48003028	Capu che' a'ɨ́ɨn juxɨe've' tɨpua'aj Israel jitze pua'ajtyáma'canta, na'ríij a'ɨ́ɨjma jimi ɨ Griego, tɨpua'aj ɨ tɨ juxáahua majo'cha'can, na'ríij ɨ tɨ ca'nyéjrij jɨn tyi'huɨɨre', tɨpua'aj tyáatɨ' nusu íitɨ', ji'nye néijmi'i xu mua'aj ɨ Cɨríistu' jitze ajtyáma'can, a'ɨ́j xu jɨn sɨ́ɨj siana'aj pué'een jimi.
48003029	Ajta tɨ pua'aj Cɨríistu' jitze xa'ajtyáma'can, a'ɨ́j xu jɨn siajta a'ɨ́j jitze eeráma'can ɨ Abraham, ajta a'ɨ́ɨn tyajá'muacɨ'tyij ɨ tɨ jɨn Dios tya'tóoratziiri'.
48004001	'A'yaa pu huatóomua'aj ɨ nyaj ja'mua'ixaatye' tɨjɨn: Tɨ'ɨj óoj pa'rɨ'ɨstan a'ɨ́jna ɨ tɨ néijmi'i tyá'cɨ'tyij, a'yaa pu cha'ta na'aj een tɨ'ɨj sɨ́ɨj tɨ ca'nyéjrij jɨn tyí'muarɨe', tyij ajta arí néijmi'i tyiá'ra' tyi'pué'een
48004002	Séecan mu jacha'ɨj, majta a'ɨ́jna jɨn antyúumua'reej maj tyu'cha'ɨn néijmi'i ɨ tɨ tyiá'ran, 'asta na'a quee tya'rá'astij a'náj tɨ ɨ táatajra' a'yan tyáaxa'puɨ'ɨntari'ri.
48004003	A'yaa pu cha'ta ityájma jimi tye'yi'ij, tyatɨ'ɨj quee xu tyi'tɨ́j mua'réeriacaj, a'ɨ́ɨ pu tyi'ta'ijtya'ca'aj íiyan tɨ tyi'séejre' ɨ cháanacaj japua.
48004004	Ajta tɨ'ɨj atyojo'ré'nye a'náj tɨ a'yan tyu'xá'puɨ'ɨntarihuaca', Dios pu juyóoj ujo'ta'ítyaca', ɨ tɨ huanɨé'huaca' ɨ íitaj jitze, ajta a'yan tya'rá'aste ɨ nyúucarij Moisés tɨ jo'yu'xaca',
48004005	ta'aj ij a'ɨ́ɨn tajapua huatányuunyij, ji'nye a'ɨ́ɨ pu tyi'ta'ijtya'ca'a ɨ nyúucarij ɨ maj jɨn tyí'ijta, ajta je'en taatá'an tyej tyij huátatyamua've'en a'ɨ́jna jɨme tyaj tyeríj yóojmua'mua' pué'een ɨ Dios.
48004006	Ajta tyaj tyeríj yóojmua'mua' pué'een, Dios pu yo'ta'ítyaca' ɨ júuricama'ra' ɨ juyóoj ɨ taxɨéjnyu'caa tzajta, ajta ɨ júuricamara' a'yaa pu tya'huoo tɨjɨn: "Muáaj paj nya'táata pué'een, ɨ nyaj jéehua jaxɨe've."
48004007	A'yaa pu'ij, capaj che' ca'nyéjrij jɨn tyí'muarɨe', sulu yóojra' paj pué'een ɨ Dios, ajta ijíij paj períj yóojra' pué'een, Dios pu a'yan tya'ajxɨe'vira' pej pij néijmi'i jimi tya'ancuriá'an.
48004008	'Jájcua xɨmua, siatɨ'ɨj quee xu jamua'tyaacaj ɨ Dios, mua'aj xu ca'nyéjrij jɨn huá'huɨɨria'ca' a'ɨ́ɨjma ɨ maj a'yan hua'tamua'muaj tɨjɨn dioosij.
48004009	Ajta ijíij siaj seríj jamua'tyej ɨ Dios, nusu ijíij tɨ arí ɨ Dios ja'muamuajtye, ¿ji'nyé tyíɨ'rij siaj sij siajtáhua'aj ca'nyéjrij jɨn tyu'tyáhuɨre'en a'ɨ́jcɨ jimi ɨ tɨ quee tyi'tɨ́j huɨɨre', ajta tɨ'ij ajtáhua'aj ca'nyéjrij jɨn tyajamuaata'ijtye'en?
48004010	Mua'aj xu tyi'ye'estyaa, tɨ'ɨjta a'ájna atyojo'ré'nyej a'náj tɨ tyi'tɨ́j je'ej huarɨ́j, na'ríij ɨ máxcɨrɨe' tɨ jitzan tyi'tɨ́j atyojo'ré'nyejsi, nusu ɨ nyínyi'ra' ɨ maj jitzan a'yan tya'mua'ree tyi'tɨ́j jɨme'.
48004011	A'ɨ́j nu jɨn jéehua tyí'tzɨɨnye' tɨpua'aj quee tyi'tɨ́j huatyáhuɨɨre'en ɨ nyaj jɨn tyu'muárɨej ja'mua tzajta'.
48004012	'Nye'ihuáamua', a'yaa nu tyaja'muahuavii siaj a'yan rɨjca nyatɨ'ɨj nyáaj, ji'nye nyáaj nu nyajta a'yan tyi'tyínyecha'ɨɨj siatɨ'ɨj mua'aj. Caxu siaj mua'aj tyi'tɨ́j jɨn ootyá'ɨtzeerej nye jimi.
48004013	A'yájna siatɨ'ɨj seríj tya'mua'ree, nyatɨ'ɨj anaquéej jamuaaté'exaa ɨ nyúucaria'ra' ɨ Dios, a'yaa nu tyi'cuí'ij nyatɨ'ɨj a'yan huarɨ́j.
48004014	A'ɨ́jna ɨ nyaj jɨn tyi'cui'ca'aj, jéehua pu jamuaatamuárɨe'ristej, siajta mua'aj caxu naataxána'vej, caxu siajta naatyáxaahuataca', sulu tyámua' xu tyinaatyéeje tɨ'ɨj nyaj a'ɨ́ɨn pué'eenye' sɨ́ɨj tɨ tajapua tyí'huɨɨre', na'ríij yaa tɨ'ɨj nyaj a'ɨ́ɨn pué'eenye' ɨ Cɨríistu' tɨ ajta Jesús pué'een.
48004015	¿Ji'nye huarɨ́j a'ɨ́jna ɨ siaj jɨn jutyamua'va'ca'aj? A'yaa pu tyíɨ'rij nyaj a'yan tyaataxáj ja'mua jɨme' yee tɨ pua'aj a'yan tyíɨ'riitacajche', mua'aj xu je'tatú'tu'nyijche' ɨ jujɨ'ɨsij siaj sij nyéetzij naatatú'tu'tye'en.
48004016	Arí ijíij, ¿Nyi seríj nyéjcha'ɨre' a'ɨ́jcɨ jɨme' nyaj tzáahuatyii'ra' jɨn tyaja'mua'ixaatye'?
48004017	'A'ɨ́ɨjma jimi ɨ tyeɨ́tye jéehua xu hua' jitze juxɨe've', majta quee a'ɨ́jna jɨme' mej mij tyámua' jamuáa'uurej. A'yaa mu tya'xɨe've' siaj sij ta jimi ajtácɨɨnyej, siaj sij siajta mua'aj hua' jitze tyu'ca'nyej.
48004018	A'yaa pu tyixa'puɨ' maj ja'mua jitze juxɨe'va'aj ɨ séecan, siaj sij tyámua' huo'uurej, ajta a'náj tɨ na'aj a'yan tyúuxɨe've', capu a'áa na'aj tɨ pua'aj nyijta ja'mua jamuan a'áa jo'catyij.
48004019	Nyiyóojmua', jéehua nu jajpuéjtzi ja'mua jɨme', a'yájna tɨ'ɨj ɨ íitɨ' tɨ jo'tacuí'nyaca' pá'rɨ'ɨj jɨme', 'asta na'aj quee ɨ Cɨríistu' ja'mua jimi tyámua' tyu'tyá'ɨtzeere'en.
48004020	Canu a'tzú jamua'ree je'ej nyaj ye'e huárɨnyij muá'ajma jɨme'. Nyóoche' a'áa jo'catyiiche' ja'mua jimi nyej nyij quee che' tyajá'muayu'sa'aj nyana', sulu nyej nyij tyajamuáa'ixaatye' senyeséeracaj.
48004021	'Siata'aj naate'exaatye' mua'aj mu siaj jaxɨe've' siaj sij ja'rá'astyaj a'ɨ́jcɨ ɨ nyúucari ɨ maj jɨn tyí'ijta, ¿nyi tzaa sequée a'yan tyáanamuajri' je'ej tɨ tyá'xaj a'ɨ́jcɨ jitze ɨ nyúucarij?
48004022	A'yaa pu tye'yu'si' tɨ ɨ Abraham hua'puáca tyiyóojmua'ca'aj ɨ maj tyétyaca. Sɨ́ɨj pu jitzan huanɨé'huaca' a'ɨ́jcɨ ɨ íitaj tɨ ca'nyéjrij jɨn tyí'muarɨe'ca'aj, ajta ɨ sɨ́ɨj, a'ɨ́ɨ pu jitzan huanɨé'huaca' a'ɨ́jcɨ ɨ íitaj tɨ juxáahua jó'cha'canya'aj.
48004023	A'ɨ́jna ɨ tɨ huanɨé'huaca' a'ɨ́jcɨ jitze ɨ íitaj tɨ ca'nyéjrij jɨn tyí'muarɨe'ca'aj, a'ɨ́ɨ pu a'yan éenye'ej huanɨé'huaca' matɨ'ɨj ɨ tɨ'ríi. Ajta ɨ sɨ́ɨj, a'ɨ́jna ɨ tɨ huanɨé'huaca' jitzán ɨ íitaj tɨ juxáahua jó'cha'canya'aj, a'ɨ́ɨ pu a'ɨ́jcɨ jɨn huanɨé'huaca' tɨ Dios a'yan tya'tóoratziiri'.
48004024	Ɨ'ríj tyaj a'yan tyaataxáj tɨ a'yan huatóomua'aj a'ɨ́jna ɨ nyúucarij tɨ a'yan tye'yu'si'. A'ɨ́ɨmaj ɨ uuca ɨ maj hua'pua, a'yaa pu huatóomua'aj ɨ nyúucarij tɨ hua'pua tɨ jɨn Dios tyihuota'íj ɨ tyétyaca. Sɨ́ɨj ɨ nyúucarij pu a'áa ja'ma'can ɨ jɨríj japua tɨ a'yan tyaja'rájtyapua tɨjɨn Sinaí. A'ɨ́j mu jitzán eerányejsi a'ɨ́ɨmaj ɨ tɨ'ríij ɨ maj tyu'tyáhuɨɨre'sij ca'nyéjrij jɨme'. Ajta a'ɨ́jna ɨ nyúucarij, a'ɨ́j puɨ́rɨcɨ a'ɨ́jna ɨ íitɨ' tɨ a'yan ántyapuaj tɨjɨn Hagar.
48004025	A'ɨ́jna ɨ Hagar, a'yaa pu huatóomua'aj a'ɨ́jna ɨ jɨríj ɨ Sinaí, a'áa tɨ jo'táca a Arabia. A'yaa pu ajta huatóomua'aj chájta' tɨ já'aseejre' a Jerusalén, ji'nye óoche' pu ca'nyéjrij jɨn tyí'muarɨe' jamuan ɨ yóojmua'mua'.
48004026	Ajta a'ɨ́jna ɨ Jerusalén tajapuá tɨ ja'ma'can, a'ɨ́ɨ pu juxáahua jó'cha'can. Ajta a'ɨ́ɨ pu pué'een ɨ tanáanaj.
48004027	A'yaa pu'uj na'aj ji'nye a'yaa pu tye'yu'si' tɨjɨn: Pajta muáaj, tɨ quée che' muo'tacuíi'nyij, pata'aj huatá'tyamua've'en. A'yaa paj huárɨnyij, ji'nye jéehua paj tyiyóomua'aj pua'mej mu paj quée a'náj ootájucataca' quée a'ɨ́jna ɨ íitɨ' tɨ víche'.
48004028	'Siajta mua'aj, nye'ihuaamua', a'yaa xu cha'ta siana' séejre' tɨ'ɨj a'ɨ́jna ɨ Isaac tɨ a'ɨ́jcɨ jɨn eeráanye ɨ tɨ jɨn Dios a'yan tya'tóoratziiri'.
48004029	A'ájna ɨmua a'ɨ́jna ɨ yóojra' tɨ a'yan cha'tána'aj éenya'aj huanɨé'huaca' matɨ'ɨj ɨ tɨ'ríi, a'ɨ́ɨ pu je'ej pua'aj jáaruu a'ɨ́jcɨ ɨ yóojra' tɨ huanɨé'huaca' a'ɨ́jcɨ jɨme' ɨ muárɨe'ria'ara' ɨ júuricamara' ɨ Dios. Ajta ijíij, a'yaa pu cha'ta tyí'rɨnyaca.
48004030	Ajta, ¿ji'nye tya'xaj ɨ yu'xarij jitze? Nyi quij a'yan yee: "Pata'aj jaatamuáritye'en a'ɨ́jcɨ ɨ íitaj tɨ ca'nyéjrij jɨn tyí'muarɨe', pajta ɨ yóojra', ji'nye capu a'náj tyi'tɨ́j jacɨ'tyi a'ɨ́jcɨ ɨ yóojra' ɨ íitaj tɨ ca'nyéjrij jɨn tyí'muarɨe', sulu néijmi pu tyá'cɨ'tyij a'ɨ́jcɨ ɨ yóojra' ɨ íitaj tɨ juxáahua jó'cha'can."
48004031	A'ɨ́j pu jɨn, nye'ihuáamua', catu a'ɨ́jcɨ jitze eeráanye a'ɨ́jcɨ ɨ íitaj tɨ ca'nyéjrij jɨn tyí'muarɨe'ca'aj. Catu xaa nyu'u, sulu a'ɨ́j tu jitzán eeráanye a'ɨ́jcɨ ɨ íitaj tɨ juxáahua jó'cha'canya'aj.
48005001	'Cɨ́riistu' pu tɨi'rájto tyej tyij tyaxáahua ma jó'jujhua'nye'. A'ɨ́j xu jɨn caxu che' tóoa'acare'en siaj sij ca'nyéjrij jɨn tyí'muarɨe'ej, caxu che' huariá'cɨ'ca'an a'yájna siatɨ'ɨj tyityaajú'ca'aj.
48005002	'Sianáanamuajri'. Nyáaj ɨ nyaj Pablo pué'een, a'yaa nu tyajá'mua'ixaatye'. Tɨ pua'aj a'yan setyityaatóo'an maj ja'antyísijchixɨ'ɨn ɨ ta'antyuuví'rajme ɨ siaj jitzán sa'racaa, tɨ'ɨj tyá'xaj ɨ nyúucarij maj jɨn tyí'ijta capu tyi'tɨ́j jɨn jamuaatyáhuɨɨre'sij ɨ Cɨríistu'.
48005003	A'yaa nu tyaaté'exaatye'sij tzáahuatyi'ra'aj jɨme' a'tɨ́j tɨ na'a tɨ ja'antyisíjche ɨ junavij, a'yaa pu jimi tyúuxɨe'va'aj ja'me tɨ'ij néijmi'i ará'astej ɨ nyúucarij ɨ maj jɨn tyí'ijta.
48005004	Mua'aj mu siaj a'yan tyá'huo siaj jɨ'ré'nya'aj huatyá'ɨtzeere'en ɨ Dios jimi, mua'aj xu seríj ajtacɨ́j a'ɨ́jcɨ jimi ɨ Cɨríistu', siata ajtacɨ́j a'ɨ́jcɨ jimi ɨ Dios tɨ tyámua' tyajamuaatá'.
48005005	Tyajta ityaj, a'ɨ́j tu jitze arataca'nyáaj ɨ júuricama'ra' ɨ Dios a'yan tyetyi'ijcho've' tyej tyij jɨ'ré'nya'aj huatyá'ɨtzeere'en ɨ Dios jimi a'ɨ́jcɨ jɨme ɨ tyaj jɨn tya'tzaahuatye'.
48005006	A'yaa pu tyí'en, ji'nye ɨ Cɨríistu' jimi, capu a'tzu jitzán juxɨe've' tɨ pua'aj a'tɨ́j arí ja'antyisíjchaca' ɨ junavij nusu quée. Ma ajta a'ɨ́ɨ pu xaa jitzan juxɨe've' tɨ a'tɨ́j a'yan tyihuo'taxɨé've' ɨ tyeɨ́tye tzáahuatyi'ra' jɨme'.
48005007	'Tyámua' xu seríj mua'aj tyityaaju'ca'aj ɨ juyéj jitze. ¿A'tanyíj tyajamuan'tyí'uunyi'ri' siaj sij quee che' ja'astyaj a'ɨ́jcɨ ɨ nyúucarij tɨ jɨ're'can jɨme'?
48005008	Capu a'ɨ́ɨn ca'nyíjra'aj jamuatá' ɨ Dios ɨ tɨ jamuatajé.
48005009	A'yaa mu tyi'xaj tɨ cɨ́ɨra'tzuj ɨ levaduuraj néijmi'i tyináxcaj ɨ cuéjtzij,
48005010	a'ɨ́j nu nyij nyáaj ɨ tavástara' jitze tyi'ca'nyej siaj mua'aj quée seequé tyi'mua'tyij, ajta ɨ Dios pu puéjtzij jaata'sij a'ɨ́jcɨ ɨ tɨ tyajamuan'tyi'úunyi', ajta quee je'ej rɨnyij a'tɨ́j tɨ pue'een.
48005011	'Ajta nyéetzij jɨme, nye'ihuáamua', tɨ pua'aj nyooj a'yan tyajá'mua'ixaatya'aj siaj ja'antyisíichixɨ'ɨn ɨ junavij, camu che' je'ej pua'aj nya'uuréenyijche' a'ɨ́ɨmaj ɨ maj Israel jitze ajtyáma'can, ji'nye capu je'ej pua'aj hua'namuaaraste'ej ja'mej ɨ nyúucarij nyaj ja'mua'ixaatye' tɨ ɨ Cɨríistu' ootateehuaca' ɨ cúruuj jitze.
48005012	Ajta a'ɨ́ɨjma jɨme' ɨ maj a'ɨ́jcɨ jɨn tyajamua'antyi'úunyi', a'yaa pu tyina'ráanajchij nyéetzij maj anaquéej a'ɨ́ɨmaj jujɨ́ɨmua'aj huatyóosiichixɨ'ɨn.
48005013	'Siajta mua'aj nye'ihuáamua', Dios pu jamuaatajé siaj sij juxáahua jo'jujhua'nye'. Ajta caxu a'ɨ́jcɨ jɨn a'yan rɨjca siaj sij a'yan cha' siana' je'ej pua'aj rɨjcaj je'ej tɨ tyajamuá'miteeraste'. Sulu siata'aj juxɨe've'ej huatóohuɨɨre'en séej jamuan siajta séej.
48005014	Ji'nye néijmi'i pu ɨ nyúucarij ɨ maj jɨn tyí'ijta séej na'aj jitze tya'róo'astee ɨ tɨ a'yan tya'xa tɨjɨn: "Pata'aj jaxɨe've' ɨ axa'aj tyévij a'yájna patɨ'ɨj asɨ́ɨj tyí'axɨe've'."
48005015	Tyámua' xu'uj mua'aj, ji'nye tɨpua'aj mua'aj je'ej pua'aj setyúuxajta na'ríij sióoj jujɨ́ɨmua'aj tyúucha'ɨɨre'ej, mua'aj xu sij jujɨ́ɨmua'aj antyúupua'ritye'sij.
48005016	'A'ɨ́j nu jɨn a'yan tyi'xáj tɨjɨn: Siata'aj a'yan tyi'tyechájca a'ɨ́jcɨ jitze xa'róoca'nyaaj ɨ júuricama'ra' ɨ Dios, siaj sij quee tyi'tɨ́j jɨn je'ej pua'aj rɨjca ɨ tɨ ja'mua tzajta' tye'rányinyii.
48005017	Ji'nye je'ej tɨ tya'xɨe've' ɨ tɨ je'ej puá'a een, a'ɨ́ɨ pu jájcha'ɨɨre' ɨ júuricama'ra' ɨ Dios, ajta a'ɨ́jna ɨ júuricama'ra' ɨ Dios a'ɨ́ɨ pu ajta jajcha'ɨɨre' ɨ tɨ je'ej pua'aj een. A'ɨ́ɨ mu a'yan tyityetyúucha'ɨre', a'ɨ́j xu jɨn mua'aj quée a'náj a'yan rɨnyij je'ej siaj tya'xɨe've'.
48005018	Ajta tɨ pua'aj ɨ júuricama'ra' ɨ Dios tyaja'muamua'tyaj, capu ij che' muá'ajma tyaja'mua'iitya'aj ja'mej ɨ nyúucari ɨ maj jɨn tyí'ijta.
48005019	'Tyámua' pu tyé'miteere' je'ej maj rɨcɨj a'ɨ́ɨmaj ɨ maj ja'aste ɨ tɨ je'ej pua'aj een, a'ɨ́ɨ mu juxana'cɨre' séecan jamuan ɨ maj quee ja'tyévi'tɨn, huápuɨ'ɨj mu xána'visi' rɨcɨj a'ɨ́j mu mij jɨn meríj jo'vej,
48005020	a'ɨ́ɨ mu huá'najche ɨ sáanturij, majta tyi'chahuaa. Jéehua mu juxana've', majta quee tyamua' ja'huoomua'raj, majta óochuéere'. Jéehua mu tyo'cájaaxɨejve', majta séecan jaaxɨejtye', majta je'ta' huacɨ'ɨj, majta séecan jimi ajtyu'uuvej.
48005021	Jéehua mu tyihua'chueere', majta juta'ruuve', majta tyí'nyacua'aj, majta néijmi'i jɨn a'yan rɨcɨj ɨ tɨ je'ej pua'aj tyi'een. A'yaa nu nyij mua'ajma tyajá'mua'ixaatye', a'yájna nyatɨ'ɨj nyáaj nyeríj jajcua xɨmua huarɨ́j, tɨjɨn ɨ maj a'yan tyityetyúucha'ɨj camu ujo'tyájrutyij jo'tɨ ɨ Dios tyeje'ijta.
48005022	'Ajta a'ɨ́jna ɨ júuricama'ra' ɨ Dios tɨ tyihuata'caa, a'ɨ́ɨ pu a'ɨ́ɨn pue'een tyej tyámua' tyihuojo'mua'raj, ajta tyámua'vi'ra'aj, ajta tyaj taxáahua séejria'aj, tyaj néijmi'i jɨn tyo'táviicue', tyajta huo'xɨe've'en séecan ɨ tyeɨ́tye, tyajta tyihuo'tapuéjve'en, tyajta quee tyi'tɨ́j a'tyá'ɨtzeeria'aj,
48005023	tyaj quee a'tatzaahuatya'aj, ajta hua' jitze séejre' ɨ tɨ xa'puɨ'. Capu ij ajtáhua'aj sɨ́ɨj séejre' ɨ nyúucarij tɨ tyi'tɨ́j jɨn hua' jitze pua'ritya'aj.
48005024	Majta ɨ maj jitzan ajtyáma'can ɨ Cɨríistu' tɨ ajta Jesús pue'een, mu'rí néijmi'i tyu'táxaahuataca' ɨ tɨ je'ej pua'aj tyi'een tɨ eerányinyica'aj ɨ hua' tzajta' mej mij quée che' je'ej pua'aj tyityetyúucha'ɨɨ.
48005025	Tɨ pua'aj a'ɨ́j jɨn tyajúurij ɨ júuricama'ra' ɨ Dios, tyiche' tyajta tyu'ta'an tɨ'ij ɨ júuricama'ra' ɨ Dios tu'cájuyetyej.
48005026	'Tyiche' quee á'tatzaahuatya'aj, tyajta quee ca'nyíjra'aj tatá'acare'en tyej tyij je'ej pua'aj a'tamua'raj nusu tyej tyij tajɨ́ɨmua'aj tyítajaaxɨejvi'.
48006001	'Nye'ihuáamua', tɨ pua'aj séej a'tɨ́j xaaséj tɨ ootyá'ɨtzeere' tyi'tɨ́j jɨme', siata'aj mua'aj mu siaj ɨ júuricama'ra' ɨ Dios jitze aróoca'nyej jaatáhuɨɨre'en. Ajta siatɨ'ɨj a'yan huárɨnyij tyámua' xu'uj siaj sij quee a'yan cha'ta' siana'aj tyityo'tyá'ɨtzeere'en tɨ'ɨj a'ɨ́ɨn tyo'tyá'ɨtzee.
48006002	Siata'aj huatóohuɨɨre'en séej jamuan siajta séej, a'yaa xu sij a'ɨ́jcɨ jɨn tya'rá'astej ɨ nyúucaria'ra' ɨ Cɨríistu'.
48006003	'Tɨ pua'aj a'tɨ́j a'yan tye'miteerastya'a tɨ tyi'tɨ́j jɨn antyúumua'ree, ajta quee tyi'tɨ́j jɨn antyúumua'ree, a'ɨ́ɨ pu jusɨ́ɨj jucuanamua.
48006004	Che' sɨ́ɨj ajta sɨ́ɨj jusɨ́ɨj huóosej je'ej tɨ tyi'tyúucha'ɨj, ajta tɨpua'aj tyi'tɨ́j jɨn óotzaahuatya'muɨ'ɨj, che' a'ɨ́jna jɨme' je'ej tɨ jusɨ́ɨj tyi'tyúucha'ɨj, che' quee ɨ séecan jɨme'.
48006005	Ji'nye a'yaa pu tyúuxɨe've' tɨ sɨ́ɨj ajta sɨ́ɨj a'yan tyo'viicue' je'ej tɨ tyi'tɨ́j tya'muarɨe'riste'.
48006006	'A'ɨ́jna ɨ tɨ jumua'tyej ɨ nyúucaria'ra' ɨ tavástara', a'yaa pu tyúuxɨe've' tɨ jaatyáhuɨɨre'en a'ɨ́jcɨ ɨ tɨ tya'mua'tyej.
48006007	'Caxu mua'aj jucuanamua, capu ɨ'rij siaj jáacuanamuan ɨ Dios. Tyi'tɨ́j siaj mua'aj tyu'tá', a'yaa xu cha'ta na'aj tya'ancuriáa'sij.
48006008	A'ɨ́jna ɨ a'tɨ́j tɨ a'ɨ́j jɨmi tyi'muarɨe' ɨ tɨ je'ej pua'aj 'een, a'yaa pu tyá'acɨ'tyi tɨ huámuɨ'nyij. Ajta a'tɨ́j tɨ a'ɨ́j jimi tyi'muarɨe' ɨ júuricama'ra' ɨ Dios, a'ɨ́ɨ pu ɨ júuricama'ra' ɨ Dios jaata'sij tɨ júurij ja'ra'nyij jusen jɨme'.
48006009	A'ɨ́j tu jɨn tyiche' quée jaxaahuataj ɨ tyaj jɨn xa'puɨ'ɨ rɨcɨj, ji'nye tɨpua'aj tyequee jaxaahuataj tyi'tɨ́j tɨ 'ancuriáasij a'ájna xɨcáara' jitze je'ej tɨ tye'tyéevijtye'.
48006010	A'ɨ́j pu jɨn, a'náj tyaj a'yan tya'ajxɨe'vi'ra'aj, tyiche' tyámua' huo'uurej ɨ taxa'aj tyeɨ́tye, tyajta jéetze tyámua' tyihuó'cha'ɨn a'ɨ́ɨjma ɨ maj majta tya'tzaahuatye'.
48006011	'Tyámua' xu mua'aj tyeeséej je'ej nyaj va'cán jɨn tyé'yu'uxaj ɨ nyamuájca' jɨme'.
48006012	A'ɨ́ɨmaj ɨ maj já'mua'ɨtziitye', majta a'yan tyí'tyese' siaj sij ca'nyéjrij jɨn ja'antyisíjche ɨ junavíj, a'yaa mu rɨcɨj mej mij ɨ tyeɨ́tye tyámua' huojo'sejraj camu jaxɨe've' tɨ puéejtzi huo'cɨtyij a'ɨ́jcɨ jɨme' maj ja'rá'aste a'ɨ́jcɨ ɨ Cɨríistu' ɨ tɨ óotatɨehuaca' ɨ cúruuj jitze.
48006013	Ajta a'ɨ́ɨmaj ɨ maj ja'antyisíjche ɨ junavíi, camu ja'rá'astyaaj ɨ nyúucarij ɨ maj jɨn tyí'ijta. A'yaa mu tya'xɨe've' siaj mu'aj ja'antyisíjche ɨ junavíj, mej mij a'ɨ́jcɨ jɨn ahuóotzaahuatye'en siaj a'ɨ́jcɨ jɨn a'yan huarɨ́j.
48006014	Nyajta nyáaj canu tyi'tɨ́j jɨn á'nyatzaahuatye', sulu a'ɨ́j nu jɨn á'nyatzaahuatye' tɨ Cɨríistu' nyej jitze ma'can jajpuéetzitariaca' ɨ cúruuj jitze. Jinye a'ɨ́jna jitze ma'can ɨ cúrujra' ɨ Cɨríistu', capu che' ɨ cháanaca nye jimi séejre', nyajta nyáaj canu nyajta che' ɨ cháanaca japua séejre'.
48006015	Capu tyi'tɨ́j huɨɨre' tɨ pua'aj a'tɨ́j ja'antyisíjchaca' ɨ junavíi nusu quée, a'ɨ́ɨ pu juxɨe've' tɨ a'tɨ́j jájcuan jɨn huanɨe'huaj ɨ Dios jimi.
48006016	Che' Dios huo'tyápua'ritye', ajta hua'ancu'vajxɨ'ɨn a'chu maj pua'muá ja'rá'aste a'ɨ́jcɨ ɨ nyúucarij, majta néijmi'i ɨ maj Israel jitze ajtyáma'can ɨ tyeɨ́tyeristyamua'mua' ɨ Dios.
48006017	'Ijíij tɨ yu jo'que'tɨj tá'me canu che' jaxɨe've' tɨ a'tɨ́j nya'ɨtziitya'aj, ji'nye pu'ríj nye jitze séejre' a'ɨ́jcɨ jɨme' ɨ nyaj jajpuéetzi ɨ Jesús jitze ma'can.
48006018	'Nye'ihuáamua', che' ɨ tavástara' ɨ Jesús tɨ ajta Cɨríistu' pué'een, che' a'ɨ́ɨn tyámua' tyajamuaatá'an ɨ ja'mua tzájta'. Che' a'yan tya'ra'nyij.
49001001	'Nyáaj Pablo, a'ɨ́ɨ nu pué'een ɨ Dios tɨ na'antyíhuoo juxɨe'vi'ra' jɨme' nyej nyij jatyáahuɨɨre'en ɨ Cɨríistu' tɨ ajta Jesús pué'een, nyaja'muatyojtye' mua'ajma mu siaj Éfeso ja'chej ɨ siaj tyeɨ́tyeristyamua' pué'een ɨ Dios, siajta tya'tzaahuatye' a'ɨ́j xu jɨn jimi séejre' ɨ Cɨríistu' tɨ ajta Jesús pué'een.
49001002	Che' ɨ Dios ɨ tavástara' ajta ɨ Jesús tɨ ajta Cɨríistu' pué'een, miche' a'ɨ́ɨn jamuaatyáhuɨɨre'en majta tyámua' jamuáa'uurej ja'mua tzajta'.
49001003	'Tyiche' tyaatatyójtzi're'en ɨ Dios ɨ tɨ yo'puáara' pué'een ɨ tavástara' ɨ Jesús tɨ ajta Cɨríistu' pué'een, ji'nye a'ɨ́j pu jitze ɨ Cɨríistu' tyitaatapuéjve néijmi'i ɨ tajapua tɨ tyeje'sejre'.
49001004	Dios pu ta'antyihuoj ɨ Cɨríistu' jitze jájcua xɨmua tɨ'ɨj quee xu jatyatáahuava'caj ɨ cháanacaj, tyej tyij néijmi'i jɨn tyámua' éenya'aj ta'ra'nyij ɨ tatzájta', tyajta quee tyi'tɨ́j jɨn á'ɨtzeeria'aj jimi ɨ Dios.
49001005	Ji'nye a'yaa pu tyi'taaxɨe'vej tyej tyij yóojmua'mua' pue'éenya'aj tá'ra'nyij a'ɨ́jna jɨtze ma'can ɨ Cɨríistu', je'ej tɨ a'ɨ́ɨn jajcua xɨmua tyitaaxɨe'vej.
49001006	A'ɨ́j pu jɨn a'yan jaatamua'aj tyej tyij a'náj tɨ na'aj tye'tyojtzi'ria'aj a'ɨ́jcɨ jɨme' ɨ tɨ jɨn naa huase'rin ɨ Dios, ɨ tɨ juxɨe'vi'ra' jɨn taatá' ɨ juyóoj jitze ma'can ɨ tɨ huápuɨ'ɨj jaxɨe've'.
49001007	A'ɨ́ɨ pu ɨ Cɨríistu' ta jɨme' tyu'nájchitaca' ɨ Dios jimi tɨ'ɨj juxúure' eeráaxɨrej tajitze ma'can tɨ'ij ɨ Dios tyitaatú'uunyi' ɨ tyaj jɨn ootyá'ɨtze.
49001008	Jinye a'yaa pu ɨ Dios tyaaxɨe'vej tɨ tyámua tyitaatyátoonyij, ajta ta jimi jaatyájto a'ɨ́jna ɨ tyaj jɨn tyu'yi'tɨhua'an ajta tyej tyij néijmi'i tyojo'itee ta'ra'nyij,
49001009	a'yaa pu tyitaata' tyej tyij jáamua'tyij tyi'tɨ́j tɨ puɨ́rɨcɨ ɨ tɨ ju'aváataca'aj ɨ Dios jimi. A'ɨ́ɨ pu arí a'yan tyaaxa'puɨ'ɨntaria'ca'aj tɨ'ij ɨ Cɨríistu' jimi taataséejratye'en ɨ tɨ ju'avaataca'aj,
49001010	a'yaa pu'ij tya'róo'astej je'ej tɨ tyaaxájtaca'. Ajta a'ɨ́jna ɨ tɨ ju'avaataca'aj ɨ Dios jimi a'ɨ́ɨ pu a'ɨ́ɨn pué'een tɨ'ij ɨ Cɨríistu' tyihuo'ta'íjtye' néijmi'caa ɨ maj tajapua ja'sejre', majta ɨ maj yan séejre' ɨ cháanacaj japua.
49001011	'Cɨríistu jimi pu ɨ Dios anaquéej ta'antyihuoj ta'aj ij jamuan tyi'táacɨ'tyi, a'yájna tɨ'ɨj ɨ Dios tya'táraj, a'ɨ́ɨ pu a'yan rɨcɨj je'ej tɨ tyaaxɨe've'.
49001012	A'yaa pu tya'xɨe've' tyej ityaj anáaquee jajcho've'ej ɨ Cɨríistu', tyej tyij néijmi'i tyaatatyójtzi're' ɨ tɨ jɨn néijmi'i putyi'uurej.
49001013	Tyetye'tyójtzire' ɨ Cɨríistu', siajta mua'aj mu siaj jáanamuajri' ɨ nyúucarij tɨ a'yan tyi'ja'yájna, ɨ tɨ jɨn jamui'rátoosi, siajta tya'antzaahuaj, mua'aj xu sij jitzan ajtyáma'cantaj xa'raj ɨ Dios tɨ'ɨj a'ɨ́ɨn jujúuricamej ja'mua jimi huatyájto ɨ tɨ a'yan tya'tárajca.
49001014	A'ɨ́jna ɨ júuricama'ra' ɨ Dios a'ɨ́ɨ pu a'ɨ́ɨn pué'een ɨ tyaj jɨn jamua'ree tɨ a'yan tyi'ja'yájna tɨ tyi'tacɨ'tyij ɨ Dios tɨ tyitaata'sij, tɨpua'aj arí ja'antyicɨ'tyij ɨ tɨ jɨn tɨi'rátoosij tyej tyij jimi ajtyáma'can ta'ra'nyij, tyej tyij tyaatatyoójtzi'ren ɨ tɨ jɨn néijmi'i putyi'uurej.
49001015	'A'ɨ́j nu jɨme ɨ nyáaj ja'mua'ree siaj tya'tzaahuatye' ɨ tavástara' jimi ɨ Jesús, siajta hua'xɨe've' néijmi'caa ɨ maj tyeɨ́tyeristyamua' pué'een ɨ Dios,
49001016	canu nyij ja'antyápua'cɨtaca' nyaj tyé'tyoojtzi'ria'aj ɨ Dios ja'mua jɨme', nyajamua'tamua're'rihua'aj nu nyij huatyényuusij ɨ Dios jimi.
49001017	A'yaa nu tya'huavii ɨ Dios ɨ tɨ vástaria'ra' pué'een ɨ tavástara' Jesús tɨ ajta Cɨríistu' pué'een, ɨ tɨ naa huase'rin, tɨ'ij jamuata'an ɨ júuricamej ɨ siaj jɨn tyamua' metyityoomuámua'ria'aj ajta ja'mua jimi huataséjre', ajta siaj sij jɨ'ré'cajnɨme' jáamua'tyij.
49001018	A'yaa nu tya'huavii ɨ Dios tɨ'ij jamo'támiteeraste'en, siaj sij jáamua'rej tyi'tɨ́j tɨ puɨ́rɨcɨj ɨ siaj jajchó've', ɨ tɨ jɨn ɨ Dios jamuaatajé, ajta naa éenya'aj tyihua'cɨ'tyij ɨ tyeɨ́tyeristyamua'mua' ɨ Dios,
49001019	ajta quee iteere' ɨ tɨ jɨn huápuɨ'ɨj tyu'yí'tɨn ɨ Dios, ɨ tɨ jɨn tye'entyimuárɨe' ta tzajta' ɨ tyej tya'tzaahuatye'. A'íi pu a'ɨ́ɨn pué'een ɨ tɨ Dios jaataséejrata'ca' ɨ tɨ jɨn néijmi'i putyi'uurej tɨ ajta jɨn uhuájca'nyej
49001020	tɨ'ɨj jaatájuurityej ɨ Cɨríistu' ajta yo'ví'tɨj u tajapua tɨ'ɨj a'áa ya'ajcájra ɨ jumuájca'ta' pujmua',
49001021	ajta jaata' tɨ'ij néijmi'i putyi'uuriaj, tɨ tyu'ta'íjta, tɨ néijmi'i jɨn antyúumua'reeriaj a'ɨ́jna jɨme' ɨ tɨ jɨn ántyapuaj, tɨ'ɨj na'aj ijíij tɨ tyi'séjre' ajta je'ej tɨ ooj ya tyojoomej.
49001022	Néijmi'i pu jɨn ɨ Cɨríistu' antyúumua'reej, a'ɨ́ɨ pu ajta ɨ Cɨríistu' antyíhuaviihuaca' tɨ'ij a'ɨ́ɨn pue'éenya'aj já'ra'nyij ɨ huá'mu'uj néijmi'caa ɨ maj jusɨ'rii ɨ Dios jimi.
49001023	Ji'nye a'ɨ́ɨmaj ɨ maj jusɨ'rii ɨ tyeyúuj tzajta a'ɨ́ɨ mu a'ɨ́ɨn pué'een ɨ tyevira' ɨ Cɨríistu', a'ɨ́ɨ pu hua'mu'uj pué'een, ji'nye a'ɨ́ɨ pu a'ɨ́ɨn pué'een ɨ Cɨríistu' ɨ tɨ néijmi'i tyámua' tyi'uurej.
49002001	'Jájcua xɨmua' xu mua'aj muɨ'chica'aj a'ɨ́jcɨ jɨme' ɨ siaj je'ej pua'aj rɨjcaa siajta jéehua á'ɨtzeeria'ca'aj,
49002002	a'yaa xu sij tyi'tyeséejria'ca'aj, ji'nye a'yaa xu tyityetyúucha'ɨɨca'aj matɨ'ɨj rɨcɨj a'ɨ́ɨmaj ɨ maj yan séejre' ɨ cháanacaj japua, siajta a'yan rɨjcaa je'ej tɨ tya'ráanajchij a'ɨ́jna ɨ tɨ íiyan tyi'ijta ajta a'ɨ́ɨjma jimi ɨ xɨéjnyu'carij ɨ maj séejre' áacaj tzajta' ɨ tɨ'ij ajta ca'nyíjra'aj hua'ta'caa mej mij quee ja'astej ɨ Dios.
49002003	A'yaa tu tyajta néijmi'i ityáj jájcua xɨmua tyi'tyeséjria'ca'aj, a'yan tyetyityaaju'uj je'ej tyaj tyaaxɨe'va'ca'aj tajɨ́ɨmua'aj, ajta je'ej tɨ tyitá'miteerastya'ca'aj. A'ɨ́j pu jɨme' a'yan tyi'tacɨ'puaca'aj tɨ ɨ Dios jéehua puéejtzi taata'an, a'yájna tɨ'ɨj puéjtzij tyihuo'ta'sij ɨ séecan.
49002004	Ajta ɨ Dios jéehua pu ta'cu'vej ajta va'can jɨn taxɨe've',
49002005	a'ɨ́j pu jɨn taata' tyaj júurij ta'ra'nyij jamuan ɨ Cɨríistu', tyatɨ'ɨj tyóoj muɨ'chica'aj a'ɨ́jcɨ jɨme' ɨ tyaj á'ɨtzeeria'ca'aj. A'ɨ́jna ɨ tɨ jɨn jéehua ja'muaxɨe've' ɨ Dios a'ɨ́j xu jɨn seríj ja'ancuriáa' tɨ'ij jamuáahuɨɨre'en.
49002006	Ajta jamuan ɨ Cɨríistu' taatájuurityej, tyej tyij jamuan oorá'sej u tajapua.
49002007	A'yaa pu a'íjna jɨn huarɨ́j tɨ'ij jaataséejrataj ɨ tɨ jɨn ta'ancu'vajxɨj ajta taaxɨe'vej a'ɨ́jcɨ jitze ma'can ɨ Cɨríistu' tɨ ajta Jesús pué'een.
49002008	A'ɨ́j xu jitze huatama'can ɨ Dios tɨ jɨn ja'muaxɨe've'ej mua'aj ja'ancuriáa' tɨ'ij jamuáahuɨɨre'en ɨ siaj jɨn tya'tzaahuatye'. Caxu jujɨ́ɨmua'aj siana'aj jajtyoo, sulu a'ɨ́ɨ pu ɨ Dios juxɨe'vira' jɨn jamua'ancu'vaxɨj.
49002009	Caxu mua'aj jujɨ́ɨmua'aj a'yan tyéjtyo, ta'aj ij quee a'tɨ́j óotzaahuatya'aj,
49002010	ji'nye ɨ Dios pu a'ɨ́ɨn pué'een ɨ tɨ táatahuaca', a'ɨ́ɨ pu táatahuaca' jimi ɨ Cɨríistu' tɨ ajta Jesús pué'een, tyej tyij tyámua' tyu'muárɨe'en, a'yan tyetyityaaju'uj je'ej tɨ a'ɨ́ɨn jájcua tyitu'cájuyetyej.
49002011	'A'yaa pu'ij, mua'aj mu siaj quee Israél jitze ajtyáma'can, majta a'yan hua'tamua'muaj tɨjɨn "ɨ maj quee ja'antyisi'chej ɨ junavij", majta ɨ maj ja'antyisi'chej ɨ junavij, majta jujɨ́ɨmua'aj a'yan huatóomua'aj tɨjɨn "ɨ maj ja'antyisi'chej ɨ junavij",
49002012	xo'támua'reej siaj jájcua xɨmua quee jimi ajtyáma'cantaca'aj ɨ Cɨríistu', siajta quee a'ɨ́ɨjma jimi ajtyáma'cantaca'aj ɨ maj Israél jitze ajtyáma'can, capu ij tyi'tɨ́j ja'muacɨ'tyíiche' ɨ Dios jimi nusu ɨ tɨ jɨn tya'tóoratziiri'. A'yaa xu éenye'que' séejriaca' ɨ cháanacaj japua, caxu jamua'ajcaa ɨ Dios ajta quee ma'huataca'a ɨ siaj jɨn jacho've'.
49002013	Ajta ijíij, mu'aj xu seríj jimi séejre' ɨ Cɨríistu' tɨ ajta Jesús pué'een a'ɨ́jcɨ jɨme' tɨ a'ɨ́ɨn juxúure' eeráaxɨrej, mua'aj mu siaj jájcua xɨmua a'ɨmuá ja'séejria'ca'aj xu'ríj jimi séejre'.
49002014	'Cɨríistu' pu pué'een ɨ tɨ taatyapua'rij ɨ tatzájta'. A'ɨ́ɨ pu a'yan táaruu tyej tyij séej tyana'a tyeɨ́tyera' pue'éenya'aj tá'ra'nyij, a'ɨ́ɨ pu jaatyú'uj ɨ tɨ tyi'tyánaamua ajta ɨ tyaj jɨn tanyo'si'tya'ca'aj.
49002015	A'ɨ́ɨ pu ja'antyipua'rij ɨ nyúucarij ɨ maj jɨn tyí'ijtaca'aj majta jɨn tyúu'ijtya'ca'aj, ajta ɨ maj hua'puaca'aj pu séej na'aj huatyátaahuaca', mej mij séej mana'aj tyeɨ́tyera' pué'eenya'aj muá'ra'nyij. A'yaa pu éenye'que' huo'tyápua'rij.
49002016	A'ɨ́ɨ pu ja'antyipuá'rij ɨ maj quee naa ja'huóomua'rajca'aj ɨ séecan jamuan, ajta ɨ maj jó'tate ɨ cúruuj jitze a'ɨ́j pu jɨn jitzan ta'ajtyáhuii ɨ Dios, tyej tyij séej tyana'aj tyévira' pue'éenya'aj ta'ranyij.
49002017	'Cɨríistu' pu mu jo've'mej tɨ'ij jamuaaté'exaatye' ɨ nyúucarij ɨ tɨ jɨn jamuaatyápua'ritye' mu siaj a'ɨmuá jo'tyú'uuca'aj, siajta mu siaj ye véjri' séejria'ca'aj.
49002018	Ji'nye ɨ Cɨríistu' jimi tu pu joorej tyej tyij séej tyana'aj jɨn ɨ júuricamej ajtyáxɨɨrej ɨ tavástara' jimi.
49002019	A'ɨ́j xu jɨn mua'aj quee che' a'ɨ́ɨn pué'een ɨ maj séej ɨ chuéj japua ja'ma'can, caxu che' ajéjre' ja'séejre', sulu xu'ríj hua' jitze ajtyáma'can a'ɨ́ɨjma jimi ɨ maj jitzan séejre' ɨ Dios, siajta tyeɨ́tyeristyamua' pué'een.
49002020	A'yaa xu mua'aj een tɨ'ɨj ɨ chi'ij, majta a'ɨ́ɨmaj ɨ tɨ huo'tajé ɨ Jesús, majta ɨ maj ará'tyeej tyí'ixajtaca'aj ɨ Dios jitze ma'can, a'yaa mu tyi'huɨɨre' tɨ'ɨj tyetyéj tɨ japuan ájtaavijhuaj ɨ jaxu'uj, ajta ɨ Cɨríistu' tɨ ajta Jesús pué'een, a'ɨ́ɨ pu a'ɨ́ɨn pué'een ɨ tyetyéj tɨ jéetze juxɨe've'.
49002021	Ɨ Cɨríistu' jimi, néijmi'i pu ɨ chi'ij huatyáama'aj ja'mej 'asta na'aj quee a'yan huárɨnyij tɨ'ɨj tyeyúuj tɨ jitzan ɨ Dios iirájca.
49002022	Siajta mua'aj jitzan xu siajta tyúuvi'raxɨ'sij siaj sij a'yan tyi'huɨ́ɨria'aj xa'ra'nyij tɨ'ɨj tyeyúuj tɨ jitzan iirajca ɨ júuricama'ra' ɨ Dios.
49003001	'A'ɨ́j nu jɨn nyáaj Pablo eetyánami' a'ɨ́jcɨ jɨme' nyaj jahuɨɨre' ɨ Cɨríistu' ɨ tɨ ajta Jesús pué'een tɨ'ij mua'ajma jamuáahɨɨre'en, mu siaj quee Israel jitze ajtyáma'can.
49003002	Xu'ri sij jamua'reej tɨ Dios naata'ij nyej nyij jamuaate'exaatye'en ɨ nyúucaria'ra' ajta je'ej tɨ tya'tóoraj mua'ajma jimi.
49003003	Dios pu arí naataséejraj ɨ tɨ jimi ju'avaataca'aj, a'yájna nyatɨ'ɨj nyeríj cɨ́ɨ tyajamuata'yu'sej.
49003004	Tɨpua'aj seríj jo'ojíjve'en, aj xu sij yo'itee xa'ju'un je'ej nyaj tyiyó'itej tyámua' naa a'ɨ́jcɨ jɨme' ɨ tɨ ju'avaataca'aj ɨ jɨn ɨ Cɨríistu' a'yan huarɨ́j,
49003005	ɨ tɨ quee eexú huo'taséejratya'ca'aj a'ɨ́ɨjma ɨ tyeɨ́tye ɨ maj jájcua xɨmua séejria'ca'aj, ajta ijíij ɨ júuricama'ra' ɨ Dios pu arí huo'taséejraj a'ɨ́ɨjma ɨ maj jimi séejre' mej mij jaatyáhuɨɨre'en, ajta a'ɨ́ɨmaj ɨ maj tyí'ixajtaca'a ɨ Dios jitze ma'can.
49003006	A'íi pu a'ɨ́ɨn pué'een ɨ tɨ ju'avaataca'aj ɨ nyúucaria'ra' ɨ Dios ɨ tɨ néijmi'que' a'yan tyihua'jee maj antyóosɨɨre'en ɨ Cɨríistu' jimi, mej mij sɨ́ɨj mana'a tyeɨ́tyera' pue'éenya'aj muá'ra'nyij, majta néijmi'i ja'ancuria'an a'ɨ́jna ɨ tɨ jɨn tya'tóoratziiri' ɨ Dios a'ɨ́ɨjma jimi ɨ maj Israel jitze ajtyáma'can.
49003007	A'ɨ́j nu jɨn nyáaj tye'entyájrupi nyej nyij huo'té'exaatye' ɨ nyúucaria'ra' ɨ Dios, a'ɨ́ɨ pu a'yan tyinaatapuéjve juxɨe'vi'ra' jɨme' ajta na'ancu'vajxɨ, a'ɨ́j pu jɨn jaataséejrataca' ɨ tɨ néijmi'i jɨn putyi'uurej.
49003008	'Nyáaj nu a'ɨ́ɨn pué'een ɨ tɨ jéetze' cɨléenye' jɨn tyi'tyejvej a'ɨ́ɨjma jimi maj cɨléenye' jɨn tyityetyu'uj ɨ Dios jimi, ajta a'ɨ́ɨ pu tyámua' tyi'naatyájto nyej nyij huo'te'exaatye' ɨ nyúucaria'ra' a'ɨ́ɨjma ɨ maj quee Israel jitze ajtyáma'can, mej mij jáamua'ree je'ej tɨ tyi'een ɨ Cɨríistu' jimi.
49003009	A'yaa pu tyinaa'ijca nyej nyij huo'té'exaatye' neijmi'caa je'ej tɨ ɨ Dios tyaaxá'puɨ'ɨntare, ɨ tɨ néijmi' tyu'taahuaca', a'ɨ́ɨ pu a'yan tya'avaataca'aj tɨ'ɨj na'aj jájcua xɨmua tɨ yaje'rényej.
49003010	A'yaa tu tyij ijíij a'ɨ́ɨmaj jimi tya'mua'ree ɨ maj jusɨ'rii u tyeyúuj tzajta, néijmi'i ɨ maj jɨn tyi'ijta u tajapua, majta mu tyi'tɨ́j jɨn antyúumua'reej jo' tɨ ɨ Dios ja'seejre', mej mij jáamua'ree tɨ quee sɨ́ɨj na'aj ɨ Dios tɨ jɨn a'yan huarɨ́j ɨ jumua'tzíira' jɨme'.
49003011	Dios pu a'yan huarɨ́j je'ej tɨ a'ɨ́ɨn jájcua xɨmua tyaaxá'puɨ'ɨntarej, tɨ'ij ɨ tavástara Cɨríistu' tɨ ajta Jesus pue'en, a'ɨ́jna jɨn a'yan huárɨnyij.
49003012	A'ɨ́j tu tyij jimi ɨ Cɨríistu' taxáahuaj séejre' tyej tyij ajtyáxɨɨrej ɨ Dios jimi, a'ɨ́j jitze tyetyi'ca'nyáaj ɨ tyaj jɨtzan tya'tzaahuatye'.
49003013	A'ɨ́j nu jɨn a'yan tyaja'muahuavii siaj quee juxaahuataj a'ɨ́jcɨ jɨme' ɨ nyaj jamua jɨme' jajpuéetzi, ji'nye jéehua pu naa tye'mej ja'mua jimi.
49003014	'A'ɨ́j nu jɨn tyítunutaj jimi ɨ vástaria'ra' ɨ Cɨríistu',
49003015	ɨ tyaj jitzan ja'ancuria' je'ej tɨ huatóomua'aj sɨ́ɨj ajta sɨ́ɨj ɨ tyeɨ́tyeristyamua'mua', tɨ'ɨj ɨ jútye' ajta íiyaj nɨ ɨ cháanacaj japua.
49003016	A'yaa nu tyáhuoo tɨ ɨ Dios ca'nyíjra'aj jamuaatá'an ɨ já'mua tzajta', siaj sij a'ɨ́jcɨ jitze aróoca'nyej ɨ júuricama'ra' ɨ Dios,
49003017	che' ɨ Cɨríistu' ja'mua tzajta séejria'aj a'ɨ́jna jɨme' siaj tya'tzaahuatye', ajta ɨ siaj jɨn juxɨe've' a'ɨ́ɨn pu pué'een ɨ tɨ jéetze juxɨe've' ja'mua jimi.
49003018	Siaj sij néijmi'i tyámua' ja'huóomua'raj siajta jáamua'ree tɨ jéehua ja'muaxɨe've' ɨ Cɨríistu', tɨ'ɨj na'aj tyi'séejre' aatyé'ɨmua, ajtyapuá' ɨmuaj, aacɨj ɨmua, a'ɨ́ɨ pu a'ɨ́ɨn pué'een ɨ tɨ jɨn ja'muaxɨe've'.
49003019	A'yaa nu tya'huoo ja'mua jɨme' siaj sij jáamua'tyij ɨ tɨ jɨn ɨ Cɨríistu' ja'muaxɨe've', ɨ tɨ quee je'ej ámiteere' tyej tyij yo'itéej ta'ra'nyij, tɨ'ij ajta néijmi'i jɨme' ɨ Dios tyámua' tyajamuatyátoonyij.
49003020	'Ajta ijíij, tyetye'tyojtzi're' ɨ Dios, tɨ jéehua huápuɨ'ɨj jaayí'tɨn tɨ a'yan huárɨnyij je'ej tyaj tyaatáhuaviiraj, nusu je'ej tyaj tyi'mua'tzej, tyetye'tyojtzi're' ɨ tɨ jɨn néijmi'i putyi'uurej tɨ ta tzájta' séejre'.
49003021	Tyiche' tyaatatyójtzi're' ɨ Dios jo' tyaj ja'tasɨ'rii, tyajta a'ɨ́jcɨ ɨ Cɨríistu' tɨ ajta Jesús pué'een, tyiche' tye'tyojtzi'ria'aj tɨ'ɨj na'aj yu tɨ jo'que'tɨj ja'me jusén jɨme'. Che' a'yan tya'ra'nyij.
49004001	'A'ɨ́j nu jɨn nyáaj, ɨ nyaj eetyánami' a'ɨ́jna jɨme' nyaj jahuɨɨre' ɨ tavástara', a'yaa nu tyajá'muahuavii siaj tyámua' tyityetyúucha'ɨɨ, ji'nye a'ɨ́ɨ pu ɨ Dios jamuaatajé.
49004002	Caxu óotzaahuatya'aj sulu naa xu tyihuojo'mua'raj, siajta quee jiye'tzin nyinyu'caj sulu setyo'táviicue' siahua'xɨe'va'aj séej siajta séej,
49004003	siajta huatyóoca'nyej siaj sij séej siana'aj tyeɨ́tyeera' pué'eenye', ji'nye a'ɨ́ɨ pu a'áa ja'ma'can ɨ júuricama'ra' jimi ɨ Dios, a'ɨ́jna jɨme' siaj sij juxáahua séejria'aj.
49004004	Sɨ́ɨj pu'uj ɨ tyévira' ajta sɨ́ɨj na'aj ɨ júuricama'ra' ɨ Dios, a'yájna tɨ'ɨj ajta ɨ Dios tɨ jamuatajé siaj séej siana'aj tyicho'va'aj.
49004005	Sɨ́ɨj pu'uj ɨ tavástara', ajta sɨ́ɨj na'aj ɨ tyaj jitzan tya'tzaahuatye', sɨ́ɨj pu'uj ajta ɨ tyaj nyúucaritze' huáɨ'huaca'.
49004006	Sɨ́ɨj pu'uj ɨ Dios ɨ tyaj néijmi'i jajvástara', ɨ tɨ néijmi'caa jɨn antyúumua'reej, a'ɨ́ɨ pu ajta néijmi'i jɨn tyí'muarɨe' ajta néijmi'caa jimi séejre'.
49004007	'Ajta ityájmaj pu ɨ Cɨríistu' tyitaatapuéjve séej ajta séej je'ej tɨ a'ɨ́j tya'ránajchaca'.
49004008	A'ɨ́j pu jɨn a'yan tyé'yu'si' ɨ yu'xarij jitze tɨjɨn: Tajapuá pu jo'ojnyéj ajta huojo'ví'tɨj a'ɨ́ɨjma ɨ tɨ huo'mue'tɨj tɨ'ij néijmi'caa eetyáanaj, ajta huo'tá' a'ɨ́ɨjma ɨ jutyeɨ́tyeristyamua' mej mij tyámua' tyityahuóo'cha'ɨn.
49004009	'¿Tyi'tanyij pu tyi'xaj ɨ nyúucarij tɨ a'yan tya'xaj yee "a'ɨ́ɨ pu tajapua jo'ojnyéj"? A'yaa pu huatóomua'aj tɨjɨn a'ɨ́ɨ pu ajta anaquéej yava'cáanyej íiyaj nɨ cháanacaj japua.
49004010	Ajta ɨ tɨ yava'cáanyej, a'ɨ́ɨ pu ajta a'ɨ́ɨn pué'een ɨ tɨ tajapua jo'ojnyé tɨ'ij tyu'néijmi'tare' tɨ'ɨj na'aj tyí'pua'maj tyi'séejre'.
49004011	A'ɨ́ɨ pu hua'antyíhuo ɨ maj tamuáamuata' japuan hua'pua ará'asej, ajta séecan mej mij Dios jitze ma'can tyu'taxáj, ajta séecan antyíhuoj mej mij huo're'ixaatye'en ɨ tyeɨ́tye ɨ nyúucaria'ra' ɨ Dios, ajta séecan mej mij huó'cha'ɨɨn ɨ maj jusɨ'rii, ajta séecan maj tyihuo'mua'tyej.
49004012	A'yaa pu'ij tyámua' huó'ruu ɨ tyeɨ́tyeristyamua'mua' ɨ Dios, mej mij a'ɨ́ɨmaj tyu'tyáhuɨɨre'en, majta tyíve'sej jamuan ɨ Cɨríistu',
49004013	'asta tyana'aj quee séej tyévira' pue'éenya'aj ta'ra'nyij a'ɨ́jna ɨ tyaj jɨn tya'tzaahuatye', ajta tyej tyij jáamua'tyij ɨ yóojra' ɨ Dios, aj tu tyij néijmi'i huójse'en ɨ Cɨríistu' jimi.
49004014	Catu che' a'yan éenya'aj ta'aju'un matɨ'ɨj ɨ tɨ'ríi, ɨ maj cha' mana'aj tyojo'namuajran majta quee xu jamua'ree je'ej tɨ quee tyí'ixa'puɨ'ɨn, majta a'yan een tɨ'ɨj ɨ jéetɨrij ɨ tɨ áacaj jáatɨsij jo tɨ na'a pujmua', majta je'en séecan hua'cuanamuaj je'ej tɨ tyihua'raanajchi maj tyihuo'ixaatye'en a'ɨ́jcɨ jɨme' ɨ tɨ hue'tzi pué'een.
49004015	Tyajta ityáj a'yaa tu tyi'xáata tá'ju'un je'ej tɨ tyi'jɨ'ré'can jɨme', ji'nye tyátaxɨe've', a'yaa pu'ij tyúuxɨe've' tyaj huahuóse'en ɨ Cɨríistu' jamuan, ji'nye a'ɨ́ɨ pu a'ɨ́ɨn pué'een ɨ tamu'uj néijmi'caa ityájma.
49004016	Ajta ɨ Cɨríistu' jitze ma'can, néijmi'i tu ɨ tyaj tasɨ'rii ɨ tyeyúuj tzajta tyihuóse'sij, a'ɨ́jna jɨme' tyaj taxɨe've' séej tyajta séej, a'yaa pu tye'mej tɨpua'aj néijmi'i metyí'muarɨe'ej je'ej tɨ tyihuo'cɨ'ɨj séej ajta séej.
49004017	'A'yaa nu nyij tyajá'mua'ixaatye', nyajta a'yan tyajá'mua'ijcatye' ɨ tavástara' jitze ma'can siaj quee che' a'yan tyityetyúucha'ɨɨj matɨ'ɨj ɨ maj quée tya'tzaahuatye', ɨ maj a'yan tyi'tyechej je'ej tɨ ɨ hua'mua'tzíira' jitze tye'rányinyij tɨ quee tyi'tɨ́j huɨɨre'
49004018	majta quee tyi'tɨ́j jo'itej. Camu a'ɨ́ɨmaj jamua'ree je'ej tɨ tyi'een ɨ Dios jimi, ji'nye camu tyihuojo'itej a'ɨ́jna jɨme' maj quee tóocua'nyii ɨ juxɨényu'caa tzajta.
49004019	Muríj huatyétze'riaca', majta a'ɨ́jna jimi huatóotoj je'ej tɨ tyi'tɨ́j tyihua'ráanajchi ɨ huá'tzajta' mej mij néijmi'i jɨn tyu'xána'cɨre'en.
49004020	Siajta mua'aj, caxu a'ɨ́j jɨn jaamua'aj ɨ Cɨríistu' siaj sij a'yan cha'ta siana' je'ej pua'a tyityetyúucha'ɨɨj,
49004021	ji'nye tyámua xu tyáanamuajri' ɨ nyúucaria'ra' siajta a'ɨ́j jitze tyi'huóo'itɨɨri' siaj sij a'yan tyi'tyeséeria'aj xa'ra'nyij je'ej tɨ a'ɨ́ɨn tya'xɨe've', ajta a'yan tyi'jɨ'ré'cajnɨme jimi ɨ Jesús.
49004022	A'ɨ́j pu jɨn a'yan tyúuxɨe've' siaj metyaja'ajhua'xɨj je'ej siaj jájcua xɨmua' tyi'tyeséejria'ca'aj, siajta yo'hua'axɨn je'ej siaj tyityetyúucha'ɨɨca'a, ji'nye je'ej pu pua'aj ja'mua'uuriajca'aj ɨ tɨ já'muacuanamuajca'aj.
49004023	A'yaa pu tyúuxɨe've' siaj huóojajcuare'en a'ɨ́jcɨ jitze ɨ siaj jɨn ma'umuámua're',
49004024	siaj sij tyamua' naa tyityetyúucha'ɨɨ ɨ tɨ tyi'jajcua jɨme', siaj sij a'yan éenya'aj xá'ra'nyi je'ej tɨ ɨ Dios yan tyajamuaatyájto, ɨ tɨ ajta ámiteeria'aj siaj tyámua' tyi'tyesejre' jɨ'ré'cajnɨme'.
49004025	'A'ɨ́j pu jɨn, caxu che' jucuanamuaj, sulu siata'aj huatoojé'yacan jɨn tyaaté'exaatye'en ɨ juxa'aj tyevij, ji'nye néijmi'i tu séej tyana'aj tyévira' jitze ajtyáma'can.
49004026	'Tɨ pua'aj xaatanyínyu'cacuj, caxu a'ɨ́jcɨ jɨn ootyá'ɨtze'rihua'an ɨ Dios jimi, caxu siajta á'tyeevi' siaj nyinyu'cacuj tyi'tɨ́j jɨme'.
49004027	Caxu jatá'care'en tɨ ɨ tyiyáaru' avíitzi jɨn huataséjre'en ja'mua tzajta'.
49004028	'Ɨ tɨ tyí'nahua'ra'aj, che' quée che' tyí'nahua'aj, sulu che' tyu'muárɨe'en tɨ'ij tyi'tɨ́j huamué'tɨn ɨ tɨ jɨn huo'tyáhuɨɨre'en a'ɨ́ɨjma ɨ maj quee je'ej tyéjviicue'.
49004029	'Caxu tyi'tɨ́j xajta tɨ je'ej pua'aj namuajre', sulu a'ɨ́j xu'u huataxáj ɨ nyúucarij tɨ xa'puɨ'ɨn ɨ tɨ hua'tyáhuɨ'rii mej mij jéetze' yo'itee muá'ra'nyi ajta tɨ'ij tyámua' tyi'huo'tá'an a'ɨ́ɨjma ɨ maj janamuaj.
49004030	Caxu xaamújrira'aj jatá'care'en ɨ júuricama'ra' ɨ Dios, ɨ tɨ jɨn ɨ Dios ja'muamuájtyen tɨjɨn jitzan xu ajtyáma'can tɨ'ɨj atyojo'ré'nyej a'náj tɨ ja'mua japua huatányuusij.
49004031	'Siata'aj néijmi'i tyu'tapuá'cɨtaj ɨ siaj jɨn je'ej pua'aj metyityóomuamua're', ɨ siaj jɨn jujaaxɨejtye', nusu ɨ siaj jɨn nyinyu'cacuj, na'ríij ɨ siaj jɨn hua'tají'vii ɨ tyeɨɨtye, nusu ɨ siaj jɨn je'ej pua'aj tyihuá'xaj.
49004032	Siata'aj tyámua' tyityetyúucha'ɨɨj, siajta óocuu'vaj séej siajta séej, setyu'tú'uunyi' séej siajta séej, a'yájna tɨ'ɨj ɨ Dios mua'ajma tyajamuatá'uunyi'ri' ɨ Cɨríistu' jimi.
49005001	'Siajta mua'aj, mu siaj yóojmua'mua' pué'een ɨ Dios, a'yaa xu cha'ta siana'aj huárɨnyij tɨ'ɨj ɨ Dios rɨcɨj.
49005002	Néijmi'icaa xu naa jo'mua'raj siajta hua'xɨe'va'aj, a'yájna tɨ'ɨj ɨ Cɨríistu' tyi'taxɨe've', ajta huatóotoj tajɨ́me' tɨ'ɨj huatóomu'vejritaca' tajitze ma'caan ɨ Dios jimi, a'yaa pu'ij éenya'aj séejre' tɨ'ɨj mu'véjrij tɨ naa tyáarɨe' u tajapua.
49005003	'A'yaa pu ja'mua jimi tyúuxɨe've' siaj tyámua' tyityetyúucha'ɨɨj, ji'nye tyeɨ́tyeristyamua'mua' xu pué'een ɨ Dios, caxu a'ɨ́j xajta ɨ siaj jɨn huóoxana'cɨre'en, na'ríij tyi'tɨ́j siaj jɨn je'ej pua'aj rɨcɨj, nusu siaj tyi'nyacua'tzaj.
49005004	Caxu tyí'xajta nyúucarij jɨme' tɨ je'ej pua'aj huánamuajrii, na'ríij ɨ tɨ quee tyi'tɨ́j huɨɨre', ji'nye capu xa'puɨ'ɨn, jéetze pu naa siaj tyaatatyójtzi're'en ɨ Dios.
49005005	A'yaa xu tya'mua'reeriaj tɨjɨn tɨ pua'aj a'tɨ́j juxana'cɨria'aj, nusu je'ej pua'aj metyóomua'riaj, na'ríij jéehua tyi'nyacua'tzaj, a'yaa pu huase'rin ɨ Dios jimi tɨ'ɨj sɨ́ɨj tɨ hua'ná'miche ɨ sáanturij, a'ɨ́ɨjma capu hua'cɨ'tyij maj utyájrutye jo'tɨ ɨ Dios tyeje'íjta ajta ɨ Cɨríistu'.
49005006	'Che' quee a'tɨ́j ja'muacuanamuaj a'ɨ́jna jɨme' ɨ nyúucarij tɨ quee tyi'tɨ́j huɨɨre', ji'nye Dios pu jéehua puéejtzi huo'tá'sij a'ɨ́ɨjma ɨ maj quee já'tyese'.
49005007	A'ɨ́j xu jɨn caxu mua'aj hua'ajtyánaxcan a'ɨ́ɨjma.
49005008	A'náj ɨmua xu mua'aj tɨ́ca'riste' séejria'ca'aj, siajta ijíij xu'rij nyéeri'iste' séejre', a'ɨ́jna jɨme' siaj tavástara' jimi séejre'. A'ɨ́j xu jɨn tyamua' tyityetyúucha'ɨj matɨ'ɨj ɨ maj nyéeriste' séejre',
49005009	ji'nye a'ɨ́jna ɨ tatzárij néijmi'i pu tyámua tyi'uurej, ajta a'yan rɨcɨj je'ej tɨ tye'tyévijtye', ajta tzáahuatyi'ra'aj jɨn séejre'.
49005010	A'náj tɨ na'aj xu jahuoocaj je'ej tɨ tya'ráanajchi ɨ tavástara'.
49005011	Caxu hua'ajtyánaxcaan a'ɨ́ɨmaj ɨ maj je'ej pua'aj tyityetyúucha'ɨj ɨ maj tɨ́ca'riste' séejre', sulu siata'aj nyéeri'iste' jaataséejrataj je'ej maj rɨcɨj.
49005012	Ji'nye tyú'tyevi'raste' tɨ a'tɨ́j jaataxaj je'ej maj a'ɨ́ɨmaj avíitzij jɨn rɨcɨj,
49005013	ajta néijmi'i pu tyámua' naa tyu'taséjre'si ɨ tatzárij jɨme',
49005014	ji'nye a'ɨ́jna ɨ tatzári néijmi'i pu tyí'isejrata je'ej tɨ een. A'ɨ́j pu jɨn a'yan tyé'yu'si' tɨjɨn: Huatájɨsij, muáaj mu paj tyácusij, ájchesij hua' tzajta' ɨ muɨ'chítyee, ajta ɨ Cɨríistu' pu muatyátatzavi'tye'sij.
49005015	'A'ɨ́j xu jɨn tyámua' tyityetyúucha'ɨɨj. Caxu a'yan tyityetyúucha'ɨɨj matɨ'ɨj ɨ maj quee ma'umuámua're', sulu tyámua' xu metyityoomuámuaria'aj.
49005016	Tyámua' xu eenye' siajta a'yan rɨjca je'ej tɨ tyí'xa'puɨ'ɨ ijíij tɨ óoj je'ej tyíɨ'rij, ji'nye je'ej pu pua'aj tyí'rɨcɨj ya tɨ jooméj.
49005017	Caxu je'ej pua'aj metyityoomuámua'ria'aj, sulu a'yaa xu tya'huóocaj siaj sij yo'itée xá'ra'nyij je'ej tɨ tyá'xɨe've' ɨ tavástara'.
49005018	Caxu ta'ruj, ji'nye je'ej pu pua'aj já'mua'uurej, jéetze pu naa siaj néijmi'i a'ɨ́j jitze aróoca'nyej ɨ júuricama'ra' ɨ Dios.
49005019	Setyi'huóo'ixaatye' tyámua naa a'ɨ́jcɨ jɨme' ɨ chuíicarij, siajta ɨ siaj jɨn tye'tyojtzi're' ɨ Dios, siata'aj tyu'táchuiica, siaj sij tyamua' tyaatá'an néijmi'i jɨme' ɨ ja'muaxɨéjnyu'caa ɨ tavástara'.
49005020	A'náj tɨ na'aj xu tye'tyójtzi'ria'aj ɨ Dios ɨ tɨ néijmi'i tyu'taahuaca' tɨ'ɨj na'aj íiyan tɨ tyí'isejre', nyúucaritze' ɨ tavástara' Jesús tɨ ajta Cɨríistu' pué'een.
49005021	'Siata'aj huóohuɨɨre'en séej siajta séej, a'ɨ́jcɨ jɨme' ɨ siaj tzáahuatyi'ra'aj jimi tyícha'ɨj ɨ Cɨríistu'.
49005022	'Siajta mua'aj mu siaj huɨɨche, siata'aj huá'astyaj ɨ jucɨ́nastyamua' a'yájna siatɨ'ɨj tyá'astej ɨ tavástara'.
49005023	Ji'nye ɨ cɨ́na'ra' pu mu'úura' pué'een ɨ ju'ɨ́ɨj, tɨ'ɨj ajta ɨ Cɨríistu' hua'mu'új tyi pue'een néijmicaa ɨ maj jimi jusɨ'rii, a'ɨ́ɨ pu'ij hua' japua huatányuusij.
49005024	Ajta a'yájna matɨ'ɨj ɨ maj jusɨ'rii tya'astej ɨ Cɨríistu', a'yaa pu cha'ta na'aj tyúuxɨe've' mej mij a'ɨ́ɨmaj ɨ maj huɨɨche huá'astyaj néijmi'i jɨme ɨ jucɨnastyamua'.
49005025	'Siajta mua'aj mu siaj hua'cɨ́nastyamua' pué'een, siata'aj huo'xɨe've'en ɨ ju'ɨrastyamua' a'yájna tɨ'ɨj ɨ Cɨríistu' tyihuá'xɨe've' a'ɨ́ɨjma ɨ maj jimi jusɨ'rii, a'ɨ́ɨ pu ajta hua' jitze ma'can huamuɨ́'.
49005026	A'yaa pu huarɨ́j tɨ'ij jaajájcuare'en, ajta tyamua' huó'ruu ɨ hua' tzajta', a'ɨ́jna jɨme' maj já'antzaahuaj a'ɨ́jcɨ ɨ nyúucarij tɨ jaatyájto hua' jimi,
49005027	tɨ'ij a'yan tyaataséjrataj tɨ'ɨj ɨ tyeyúuj tɨ naa een, tɨ quee tyi'tɨ́j a'me'ej, ajta quee huatyátzu'taca', sulu tɨ tyámua' naa huase'rin ajta quee tyi'tɨ́j jɨn á'ɨtzeere'.
49005028	A'yaa pu cha'tána'aj tyúuxɨeve' mej mij ɨ maj nyɨnyeɨ'chej huo'xɨeve'en ɨ ju'ɨrastyamua', a'yájna matɨ'ɨj jujɨ́ɨmua' tyúuxɨe've'. A'ɨ́jna ɨ tɨ ja'xɨe've' ɨ ju'ɨ́ɨ, a'ɨ́ɨ pu ajta jusɨ́ɨj juxɨeve'.
49005029	Ji'nye capu a'tɨ́j jaxana've' ɨ jutyévij, sulu a'ɨ́ɨ pu tyá'cue'tye ajta tyamua' tya'xá'puee, tɨ'ɨj ajta ɨ Cɨríistu' tyamua' tyihua'cha'ɨj ɨ maj jimi jusɨ'rii,
49005030	ji'nye a'ɨ́ɨ pu tyévira' pué'een. Tyajta ityáj tu ɨ Cɨríistu' jitze ajtyáma'can.
49005031	A'ɨ́j pu jɨn ɨ tyaatɨ' ma juuréjsi ɨ jutáata ajta ɨ junáana tɨ'ij ja'antyáanaxca ɨ ju'ɨ́ɨ, majta a'ɨ́ɨmaj ɨ maj hua'pua, sɨ́ɨj mu'uj mij tyévijra' pué'eenya'aj muá'ju'un.
49005032	A'yaa pu'ij tyi'séejre' ɨ tɨ ju'avaataca'aj ɨ Dios jimi. Nyajta nyáaj a'ɨ́j nu jɨme' tyí'ixaj a'ɨ́jcɨ ɨ Cɨríistu', nyajta néijmi'i jɨme' ɨ maj jimi jusɨ'rii.
49005033	A'yaa pu'ij tyúuxɨe've', mua'aj mu siaj nyejnyeɨ'che, siata'aj huo'xɨé've'en ɨ ju'ɨ́rastyamua a'yájna siatɨ'ɨj jujɨ́ɨmua'a tyúuxɨe've', majta ɨ hua'ɨrastyamua' miche' huo'tyá'tzaahuatye'en ɨ jucɨnastyamua'.
49006001	'Siajta mua'aj mu siaj hua'yóojmua', siahuá'astyaj ɨ juhuóosimua' a'yájna tɨ'ɨj tya'ráanachij ɨ tavástara', ji'nye a'yaa pu tyi'xa'puɨ'ɨn.
49006002	A'ɨ́jna ɨ nyúucarij ta'nájca ɨ Dios tɨ jɨn tyita'táratziiri' a'yaa pu tya'xaj tɨjɨn: "Pata'aj tzáahuatyi'ra'aj jimi tyíchaɨɨj a táataj pajta a'náanaj,
49006003	ta'aj muáahuɨɨre'en pataj á'tyeevi'in paj júuri puá'ra'nyij íiyajnɨ cháanacaj japua."
49006004	'Siajta mua'aj mu siaj hua'huóosimua' pué'een, caxu hua'jaaxɨejtya'aj mu juyóojmua', sulu tyámua' xu tyi'huóocha'ɨn, siaj sij huo'mua'tyej, siajta huo'té'exaatye'en tyámua' je'ej tɨ tya'xɨe've' ɨ tavástara'.
49006005	'Siajta mu siaj ca'nyéjrij jɨn tyí'huɨɨre', siata'aj huá'astyaj ɨ maj íiyan cháanacaj japua tyaja'mua'ijtye'. Siahua'astyaj tzáahuatyi'ra'aj jɨme', a'yájna siatɨ'ɨj tzáahuatyi'ra'aj jɨn tya'huɨɨre' ɨ Cɨríistu'.
49006006	Siahuo'tyáhuɨɨre', caxu a'áaj siana'aj matɨ'ɨjta a'ɨ́ɨmaj ja'muaséejraj, siaj sij hua' jimi tyámua' tyu'tyá'ɨtzeere', sulu siata'aj a'yan tyihuo'tyáhuɨɨre'en siatɨ'ɨj tya'huɨɨre' ɨ Cɨríistu', ajta je'ej tɨ tya'xɨe've' ɨ Dios.
49006007	Siata'aj tyámua' naa tyu'muárɨe'en, a'yájna siatɨ'ɨj ɨ tavástara' siaj jimi tyí'huɨɨre' caxu ɨ tyétyacaa jimi.
49006008	A'yaa pu tyúuxɨe've' siaj jáamuaa'ree sɨ́ɨj ajta sɨ́ɨj, tɨpua'aj ɨ tɨ tyi'ijtyi're' nusu ɨ tɨ juxaahuaj tyi'muarɨe', a'yaa tu ɨ tavástara' jimi tya'ancuriá'sij je'ej tɨ sɨ́ɨj tyi'tɨ́j jɨn xa'puɨ' huarɨ́j.
49006009	'Siajta mua'aj, mu siaj tyihuá'ijtye', a'yaa xu cha'ta siana' tyamua' tyihuo'cha'ɨɨn ɨ maj ja'mua jimi tyi'muarɨe', caxu hua'nyeechaj. Xo'támua'ree tɨjɨn mua'aj majta a'ɨ́ɨmaj ɨ maj ja'mua jimi tyi'muarɨe' néijmi'i xu a'ɨ́j jitze ajtyáma'can ɨ tavástara' tajapua tɨ ja'seejre', siajta a'ɨ́jcɨ jimi juxa'aj xu'uj een.
49006010	'Ajta ijíij nye'ihuáamua', xáahuo siaj sij huatyóoca'nyej ɨ tavástara' jimi, siaj sij tyu'tyámue'tɨn ɨ muárɨe'ria'ra' jɨme'.
49006011	Siata'aj tyámua' tyitya'cóonaj néijmi'i jɨme' ɨ tɨ Dios jaatyajto ja'mua jimi ɨ siaj jɨn huatyényo'se'en, siata'aj sij tyo'táviicue' néijmi'i jɨme' ɨ tɨ jɨn ja'muacuanamuaj ɨ tyiyáaru'.
49006012	Ji'nye catu a'ɨ́ɨjma nyo'si'tye' ɨ tyeɨ́tye, sulu a'ɨ́ɨjma ɨ maj tyi'tɨ́j jɨn antyúumua'reej, majta a'ɨ́ɨmaj ɨ maj tyí'ijtaca', a'ɨ́ɨjma ɨ xɨéjnyu'carij maj je'ej pua'aj een, ɨ maj majta tyityatatyí tyi'tɨ́j jɨme' tɨ́ca'riste' íiyaj nɨ cháanacaj japua, ajta u tajapuá.
49006013	A'ɨ́j xu jɨn néijmi'que' cóonaj ɨ Dios tɨ jaatyájto ja'mua jimi, siata'aj sij tyo'táviicue'en a'ájna xɨcáara' jitze' ɨ tɨ je'ej pua'aj tyi'rɨcɨj, ajta siatɨ'ɨj tyámua' huoo'uuren a'yaa xu' sij tyityaaju'un.
49006014	'A'ɨj xu jɨn tyámua eenye', caxu ajtacɨ'ca'an, ajta je'ej siaj rɨcɨj, a'yaa xu jáa'uuren je'ej tɨ tyi'jɨ'ré'can jɨme'.
49006015	Siajta a'náj tɨ na'aj tyámua' eenye', siaj sij jaariá'xaj ɨ nyúucaria'ra' ɨ Dios.
49006016	Ajta a'ɨ́jna ɨ siaj jitzan tya'tzaahuatye' a'ɨ́ɨ pu jamuatyáhuɨɨre'ej tɨ'ij quee jamua'antyipuá'ritye'en ɨ tyiyáaru'.
49006017	Ajta ɨ tɨ jamua japua huatányuusij a'yaa pu tyajamuatyáhuɨ're'ej tɨ'ɨj ɨ xantáaru' tɨ ju'tyámuucu'uj, ajta ɨ nyúucaria'ra' ɨ Dios a'ɨ́ɨ pu pué'een ɨ chúun tɨ juxa'aj tya'antámuamua tɨ jamui'tyéchuiitye'sij ɨ júuricama'ra' ɨ Dios.
49006018	Caxu jatapuá'cɨtacare'en siaj jahuoocaj ɨ Dios jimi, sulu a'yaa xu jéehua tya'huoocaj, xa'róoca'nyej ɨ júuricama'ra' jitze ɨ Dios. Xa'tanyéjnye'rij, caxu tya'xaahuataj siaj hua' jɨme' jahuóocaj ɨ Dios jimi ɨ maj tya'tzaahuatye'.
49006019	Siata'aj nyajɨ́me jahuoocaj ɨ Dios jimi, ta'aj ij naata'an je'ej nyaj tyu'xaj, nyej nyij tyihuo'ixaatye'en ɨ tyeɨ́tye, nyajta quee tyí'tzɨɨnya'aj tyi'tɨ́j jɨme', a'yaa nu nyij tyihuo'té'exaatye'sij a'ɨ́jcɨ ɨ tɨ aviitzi' ɨ Dios jimi, a'ɨ́jna jɨme' ɨ nyúucaria'ra'.
49006020	Dios pu a'ɨ́jna jɨn nyojo'ta'ítyaca' nyej nyij huo'té'exaatye'en ɨ nyúucaria'ra', a'ɨ́j nu jɨn eetyánami' ijíij. Siáahuooca ɨ Dios jimi nyej nyij quée tyi'tzɨɨnya'aj nyetyihuo'te'exaatye'en a'ɨ́jna jitze ma'can.
49006021	'A'ɨ́jna ɨ Tíquico, ɨ ta'ihuaara' ɨ tyaj jaxɨe've' tɨ a'yan cha'ta na'aj tyá'tzaahuatye' ɨ tavástara' jimi nyatɨ'ɨj nyáaj ajta quee tyi'tɨ́j jɨn á'ɨtzeere' ɨ Dios jimi, a'ɨ́ɨ pu néijmi'i tyajamuaaté'exaatye'sij siaj sij jáamua'ree je'ej tɨ tyí'nyahuɨɨre' ajta je'ej nyaj rɨcɨj.
49006022	A'ɨ́j nu jɨn jaata'ítyij ja'mua jimi, siaj sij jáamua'ree je'ej tɨ tyí'nyahuɨɨre' ajta ca'nyíjra'aj jamuaatá'an.
49006023	'Che' ɨ Dios jamatyápua'ritye' néijmi'caa ɨ ja'muatzajta, ajta néijmi'caa ɨ ja'mua'ihuamua', ajta ɨ tavástara' Jesús tɨ ajta Cɨríistu' pué'een, che' a'ɨ́ɨn jamuaataxɨé've'en, ji'nye mua'aj xu tya'tzaahuatye',
49006024	Che' tyámua tyi'éenye' néijmi'caa jimi ɨ maj jusén jɨn jaxɨe've' ɨ tavástara' Jesús tɨ ajta Cɨríistu' pué'een.
50001001	'Nyáaj Pablo ajta a'ɨ́jna ɨ Timoteo, ityáj tu jahuɨɨre' a'ɨ́jna ɨ Jesús ɨ Cɨríistu', a'yaa tu ja'muatyojtye' néijmi'caa mua'ájmaj mu siaj Filipos jo'cháatɨmee, siajta a'ɨ́ɨjma jitze ajtyáma'can ɨ maj ja'tzaahuatye' a'ɨ́jcɨ ɨ Jesús ɨ Cɨríistu', ɨ maj tyajá'mua'ijtye', majta ɨ maj já'muahuɨɨre' tyi'tɨ́j jɨme', néijmi'ca tu yaja'muatyojtye'.
50001002	Che' ɨ Dios ɨ tyaj javástara' ajta ɨ tavástara' Jesús ɨ tɨ ajta Cɨríistu' pué'een, miche' a'ɨ́ɨn tyámua' tajamuaácha'ɨɨn majta jamuatyápua'ritye' ɨ ja'muaxɨéjnyu'ca tzajta.
50001003	'Nyatɨ'ɨjta mua'ajma jamo'támua'ree jéehua nu tye'tyójtzi're' ɨ nya Dios,
50001004	ajta nyatɨ'ɨjta jahuoocaj ɨ Dios jimi, nyenyatyámua'va'aj nu ja'mua jimi nyajta jahuoo néijmi'caa mua'ajmaj jɨme',
50001005	ji'nye mua'aj xu a'náj tɨ na'aj naatáhuɨɨ nyej nyij huo'ixaatye' ɨ tyeɨ́tye a'ɨ́jna ɨ nyúucaria'ra' ɨ Dios, sianaatáhuɨɨ ɨ jájcua ɨmua siajta ijíij siooche xu a'yan rɨcɨj.
50001006	Tyámua' nu naa tya'mua'ree tɨ ɨ Dios a'ɨ́jcɨ ɨ tɨ ju'huatyáhuii tɨ tyámua' jamuáa'uure ɨ ja'mua' tzajta', a'ɨ́ɨ pu ajta ja'antyícɨ'sij a'ájna xɨcáara' jitze tɨ'ɨj uvé'nyej ɨ Jesús tɨ ajta Cɨríistu' pué'een.
50001007	A'yaa pu tyi'xa'puɨ' nyaj a'yan tyi'mua'ajcaj ja'mua jɨme', ji'nye mua'aj xu nyatzajta séejre' siajta a'yan tyinaataséjra siaj a'náj tɨ na'aj nyahuɨɨre', tɨ pua'aj nyanámi'huaj, na'ríij a'ɨ́ɨjma jimi anyo'tyávaacaj ɨ maj tyityatatyíj nyej nyij a'yan tyaataxáj yee xa'puɨ'ɨn ɨ nyúucarij nyaj hua'ixaatye'.
50001008	Dios pu jamua'ree nyaj jéehua huápuɨ'ɨj ja'muaséejramu', a'ɨ́j nu jɨn já'muaxɨe've' ɨ tɨ ajta nyéetzij jɨn naaxɨe'vej a'ɨ́jna ɨ Jesús tɨ ajta Cɨríistu' pue'een.
50001009	A'yaa nu tya'huoo ɨ Dios jimi siaj jéetze' huóoxɨe've' jujɨ́ɨmua', tɨ'ij ajta ɨ Dios jamuaata'an siaj sij jéetze tyámua' naa néijmi'i tyojo'itee xa'ra'nyij siajta tyámua metyityoomuámua'ria'aj,
50001010	ajta siaj sij jáamua'ree tyi'tɨ́j tɨ jéetze xa'puɨ'. A'yaa xu tyámua tyi'tyecháaj xa'ju'un, siajta huaju'uj xa'ju'un juxáahuaj, 'asta na'aj quee uvé'nyej a'ɨ́jna ɨ Cɨríistu',
50001011	ji'nye mua'aj xu tyu'taséejrataj ɨ siaj jɨn jéehua tyámua' naa tyu'ruuj, a'ɨ́jna jitze ma'can ɨ Jesús tɨ ajta Cɨríistu' pué'een, ajta jéehua tyaatatyójtzi're'ej ɨ Dios.
50001012	'Nye'ihuáamua', a'yaa nu tyá'xɨe've' siaj jáamua'ree, je'ej tɨ tyi'tɨ́j náaruu, a'yaa pu'ij tyi'nyahuɨɨre' mej mij jéetze' mue'tɨj jáanamua ɨ nyúucaria'ra' ɨ Dios.
50001013	Ji'nye ɨ nyaj nami' a'ɨ́j pu jɨn séejre' nyaj jahuɨɨre' ɨ Cɨríistu', mej mij jáa'mua'ree a'ɨ́ɨmaj ɨ xantáaru'uj ɨ maj jacha'ɨj a'ɨ́jna ɨ tɨ va'cán jɨn tyi'tyéjve majta néijmi'i ɨ séecan.
50001014	Ajta matɨ'ɨj naaséj nyaj nami'huaca'aj, mue'tɨ́j mu ɨ nye'ihuáamua' ahuóoca'an mej mij jaaria'xaj ɨ nyúucaria'ra' ɨ Cɨríistu', camu tyitzɨɨnye'ej sulu a'ɨ́j mu jitze tyi'ca'nyéej ɨ tavástara'.
50001015	'A'yaa pu tyi'ja'yájna maj séecan a'yan tyi'xaj ɨ Cɨríistu' jitze ma'can, ji'nye jéehua mu chueerij nyéetzij jɨme', majta nyéjcha'ɨɨre', majta séecan a'yan tyí'ixa tzáahuatyi'ra'aj jɨme' majta jutyámua'va'aj.
50001016	Séecan mu ɨ Cɨríistu' jitze ma'can tyi'xaj tzáahuatyi'ra'aj jɨme', máamua'reeriaj tɨ Dios a'íjna jɨn nyojo'ta'ítyaca', nyej nyij huo'te'exaatye'en ɨ nyúucaria'ra,
50001017	majta ɨ séecan a'yaa mu rɨcɨj mej mij jujɨ́ɨmua' huatyóohuɨɨre'en, camu tzáahuatyi'ra' jɨn tyí'xaj, sulu a'yaa mu tya'xɨe've' mej mij naatamuárɨe'riste'en ijíij nyaj eetyánami'.
50001018	Ajta ¿ji'nyé rɨnyi? A'ɨ́ɨ pu jéetze' juxɨe've' ɨ maj tyí'xaj ɨ Cɨríistu' jitze ma'can, a'ɨ́j nu jɨn nyetyamua've', capu nye jitze juxɨe've' tɨ pua'aj tzáahuatyi'ra'aj jɨn metyí'ixajta nusu mequée. 'Nyajta nyooche' jéetze' huatányetyamua've'sij,
50001019	ji'nye a'yaa nu tya'mua'ree tɨ a'íjna naatyáhuɨɨre'sij, siajta mua'aj xu naatáhuɨɨ a'ɨ́jna jɨme' siaj jahuoo ɨ Dios jimi, ajta a'ɨ́jna ɨ júuricama'ra' ɨ Cɨríistu' a'ɨ́ɨ pu ajta naatáhuɨɨ.
50001020	Ji'nye jéehua nu jacho've' tɨ ɨ Dios quee a'náj naatatyévi'ra'astaj, sulu a'náj tɨ na'aj pu jaataséjrataj mej mij jáamua'ree nyej ɨ Cɨríistu' jitze arányaca'nyej tɨ pua'aj nya júurij na'ríij nyaj huámuɨ'nyij.
50001021	Ji'nye nyéetzij jɨme', nyej nyooj júuri a'ɨ́ɨ pu a'ɨ́ɨn pué'een nyaj jɨn jaatyáhuɨɨre'sij a'ɨ́jcɨ ɨ Cɨríistu', ajta tɨ pua'aj náamuɨ'nyi, nu'ríj tyu'tyámue'tɨj u tajapuá.
50001022	Ajta tɨ pua'aj ná'tyeevin' nyaj júuri na'ra'nyi, aj nu néijmi'i séejran je'ej nyaj tyí'muarɨe', canu che' jamua'reeren tyi'tɨ́j tɨ jéetze' xá'puɨ', tyij nyaj já'atyeevi' nyaj júuri, nusu nyaj jiye'tzín huámuɨ'nyij.
50001023	Jéehua pu nyamuarɨe'riste' nyej nyij jamua'ree tyi'tɨ́j tɨ jéetze' na'ráanajchi, a'yaa nu tya'xɨe've' nyaj huámuɨ'nyij nyej nyij jamuan jo'ra'nyij ɨ Cɨríistu', ji'nye a'yaa pu jéetze tyámua' naa tye'mej nyej jimi,
50001024	ajta ja'mua jɨme' a'yaa pu tyúuxɨe've' nyej nyooj juurij.
50001025	Nyajta a'yan tyámua' naa tya'mua'ree a'ɨ́jcɨ jɨme', a'yaa nu huaquéej na'me siaj sij jéetze' tya'antzaahuatye'en, siajta huóotyamua've'en.
50001026	A'yaa nu ja'mua jamuan yetyu'tyaváaj na'mej, siaj sij tyaatatyójtzi're'en ɨ Cɨríistu' tɨ Jesús pué'een.
50001027	'A'yaa pu tyúuxɨe've' siaj a'yan tyi'tyasa'aj siaj a'yan tyi'tyechajca je'ej tɨ tye'ijta ɨ nyúucaria'ra' ɨ Cɨríistu'. A'yaa xu eenye', tɨ pua'aj a'áa nya'tanyéj nyej nyij jamuámuaarej na'ríij nye quee, a'yaa nu tya'xɨe've' nyaj jáamua'ree siaj néijmi'i tyá'tzaahuatye', siajta néijmi'i nyo'se'ej a'ɨ́jna jɨme siaj ja'tzahua'tye' ɨ nyúucaria'ra' ɨ Dios,
50001028	caxu hua'tzɨ́ɨnya'aj a'ɨ́ɨjma ɨ maj jamuájcha'ɨɨre'. A'yaa pu tyámua naa tye'miteere' maj a'ɨ́ɨmaj á'pua'ren, siajta mua'aj a'yaa xu tya'mua'reeren tɨ ja'muahuɨɨre'en. A'íi pu ɨ Dios jimi ja'ma'can.
50001029	A'ɨ́j xu jitze huatama'can ɨ Cɨríistu', capu a'ɨ́ɨ na'aj ja'muacɨ'tyij siaj ja'tzaahuatye', sulu siaj sij siajta jajpuéetzi xá'ra'nyij jitzan ma'can.
50001030	Mua'aj nyajta nyáaj taxa'aj tu tyí'tyenyo'se'. Xu'rij jaaséj je'ej nyaj jájcua tyu'tyéenyo'sej, ajta ijíij a'yaa xu siooj tyi'namuaj nyej nyooche' a'yan tyi'nyo'se'.
50002001	'A 'yaa pu'uj, tɨpua'aj ɨ Cɨríistu' jamuaata'an siaj séecan ca'nyíjra'aj huata'an, tɨpua'aj a'yan setya'xɨe'va'aj siaj séecan tyámua' tyu'tyéjeevej, tɨpua'aj néijmi'i a'ɨ́jna jitze xa'róoca'nyej ɨ júuricama'ra' ɨ Dios, tɨpua'aj siahua'cu'va'aj ɨ juxa'aj tyeɨ́tyee,
50002002	sianaatatyámua'viste'ej a'ɨ́jna jɨme siaj tyámua naa tyi'tychajca, siaj sij néijmi'i juxa'aj tyi'huóoxɨe've'eN, siaj juxa'aj siana'aj tyéejtyoove'en siajta juxa'aj siana'aj tyi'mua'ajcaj.
50002003	Caxu tyi'tɨ́j je'ej uuriaj siaj sij a'ɨ́jna jɨn ahuóotzaahuatye'en, sulu caa xu'uj tyityetyóoxaahuataj, siajta a'yan tyaataxáj maj ɨ séecan jéetze' tyámua' een siata'aj sij quee jujɨ́ɨmua'aj óotzaahuatya'aj.
50002004	Che' quee a'tɨ́j jahuooca ɨ tɨ jitzan juxɨe've', sulu che' ajta jaatáhuɨɨre' ɨ séej tyi'tɨ́j tɨ a'yan tya'ɨtziitye'.
50002005	'Siata'aj juxa'aj siana'aj tyi'mua'ajca sɨ́ɨj ajta sɨ́ɨj tɨ'ɨj ajta tyi'mua'tzej ɨ Cɨríistu' tɨ ajta Jesús pué'een,
50002006	ajta ɨ Cɨríistu', a'yaa pu cha'tána'aj tyi'séejria'ca'aj tɨ'ɨj ɨ Dios, ajta capu a'ɨ́jna jitze tyu'tyáaca'an tɨ a'yan cha'tána'aj eenye' tɨ'ɨj ɨ Dios,
50002007	Sulu áa pu tyoohuá'xɨj juxɨe'vi'ra' jɨme' ɨ tɨ jɨn tyi'tyaváaca'aj u tajapuá, aj pu'ij a'yan huataséjre tɨ'ɨj ɨ a'tɨ́j maj tyé'ijtye. A'yaa pu huóoruj matɨ'ɨj séecan ɨ tyeɨ́tye, ajta a'yan tyu'tóosejrataca' tɨ'ɨj a'tɨ́j tɨ quee tyi'tɨ́j jɨn tyi'tyejve,
50002008	a'yaa pu tyu'tyóoxaahuataca' tɨ'ɨj ɨ tɨ quee va'cán jɨn tyi'tyejve, ajta huatóoa' tɨ huámuɨ'nyij ɨ cúruuj jitze.
50002009	A'ɨ́j pu jɨn ɨ Dios tye'entyáarujtyej tyi'tɨ́j jɨme' tɨ jéetze' ve'ej ajta tɨ jéetze naa séejre' ɨ tyétyacaa jimi,
50002010	mata'aj mij néijmi'i a'ájna xɨcáara' jitze tyítunutaxɨ'ɨn jimi ɨ Jesús, ɨ maj tajapuá ja'séjre', majta ɨ maj yan séejre' ɨ cháanacaj japua, majta ɨ maj tajityé já'seejre',
50002011	mata'aj mij néijmi'i jáamua'tyij tɨ ɨ tavástara' a'ɨ́ɨn pué'een ɨ Jesús tɨ ajta Cɨríistu' pué'een, tyej tyij a'ɨ́jna jɨn tyaatatyójtzi're'en ɨ Dios ɨ tyaj jajvástara'.
50002012	'A'yaa pu'ij, nye'ihuáamua' mu nyaj já'mua'xɨe've', a'yájna siatɨ'ɨj mua'aj a'náj tɨ na'aj tyina'astijre, caxu a'áaj siana'aj nyatɨ'ɨjta a'áa jo'catyii ja'mua jamuan, jéetze xu ijíij nyaj ya' ɨmuá huatyéjve. A'ɨ́j xu jitze tyu'ca'nyej ɨ tɨ ja'muahuɨɨre'en jéehua tzáahuatyi'ra'aj jimi sejcha'ɨɨj,
50002013	ji'nye ɨ Dios, a'ɨ́ɨ pu ca'nyíjra'aj jamuaata'sij, siaj sij xa'puɨ'ɨn huárɨnyij, ajta jamuatáhuɨɨre'sij siaj sij ja'antyícɨ'tyij.
50002014	'A'yaa xu néijmi'i jɨn huárɨnyij caxu je'ej pua'aj tyuuxáataj, siata'aj quee junyositya'aj,
50002015	ta'aj ij quee a'tɨ́j tyi'tɨ́j ja'mua jitze puá'ritye'ej nusu siaj tyi'tɨ́j jɨn ootyá'ɨtzeere'en, siaj sij yójmua'mua' pue'éenyaj xá'ra'nyi ɨ Dios, tyámua sia' éenya'aj hua' tzajta ɨ maj je'ej pua'aj tyí'tyetyeɨtye majta quee xa'puɨ'ɨn metyityoomuámua're'. Hua' tzajta' a'yaa xu tyi'tyatatzarej matɨ'ɨj ɨ xu'ra'vejtyee íiyan cháanacaj japua,
50002016	siajta tyámua' eenye' a'ɨ́jcɨ jitze ɨ nyúucarij tɨ júuricamej tyu'tá'caa, a'yaa pu'ij tɨ'ɨj uvé'nye ɨ Cɨríistu', aj nu nyij ootányatzaahuatye'sij ja'mua jɨme', a'yan nyetya'mua'réeriaj nyej quee huáapua'aj tyu'muárɨej.
50002017	Tyij nyajta nyáaj huámuɨ'nyij siaj sij mua'aj ja'antyícɨ'tyij ɨ siaj tyu'támu'vejritaj ɨ Dios jimi a'ɨ́jna jɨme' ɨ siaj tya'tzaahuatye', nyáaj nu nyetyamua've' nyajta jamuaata'sij siaj sij a'yan cha'ta siana'aj tyityaatóotyamua've'en.
50002018	Siata'aj huatóotyamua've'en siajta mua'aj, siajta nyéetzij naatá'an ɨ nyaj jɨn huatányetyamua've'en.
50002019	'A'ɨ́j nu jitze tyi'ca'nyej ɨ tavástara' Jesús, a'yaa nu tyá'xɨe've' nyaj jiye'tzin ɨ Timoteo huata'ítyej ja'mua jimi, nyej nyij huatányetyamua've'en nyatɨ'ɨj jáamua'ree je'ej tɨ tyajá'muahuɨɨre'.
50002020	Ji'nye capu ma'a a'tɨ́j tɨ a'yan cha'ta na'aj tyí'mua'tze nyatɨ'ɨj nyáaj, siajta jéehua jitzan juxɨe've',
50002021	néijmi'i mu a'yan tyáhuoo je'ej tɨ hua' jitze tyúuxɨe've', camu a'ɨ́jna huóo je'ej tɨ jitzan tyúuxɨe've' ɨ Cɨríistu' tɨ Jesús pué'een.
50002022	Siajta mua'aj xu'ríj jamua'ree tɨ tyámua' tyi'tyúucha'ɨj a'ɨ́jna ɨ Timoteo, ajta jéehua arí tyu'tyáhuɨɨ a'ɨ́jna jɨme' tɨ jaaxájtaca' ɨ nyúucaria'ra' ɨ Dios, a'yaa pu tyináahuɨɨ tɨ'ɨj nyiyóoj tɨ pué'eenye'.
50002023	A'yaa nu nyij tyá'xɨe've' nyaj jaata'ítyej ja'mua jimi, nyatɨ'ɨj jáamua'reej je'ej tɨ ye'é tye'mej nye jimi,
50002024	nyajta nu nyavástara' jimi tyi'ca'nyej nyej nyij nyasɨ́ɨj ca'nácan a'áa ja'tanyéj ja'mua jimi.
50002025	'A'yaa pu ajta nya'ase tɨ xá'puɨ' nyej nyajta ja'mua jimi jaata'ítye ɨ nye'ihuáara' Epafrodito, ɨ tɨ nyajamuan tyi'muarɨe', ɨ siaj mua'aj yo'ta'ítyaca' nye jimi tɨ'ij tyinaatá'an tyi'tɨ́j tɨ tyiná'ɨtziitya'ca'aj.
50002026	'Jéehua pu a'ɨ́ɨn ja'muaseejramu', ajta je'ej pua'aj jaatá'aj a'ɨ́jna jɨme' ɨ siaj jáamua'reeri' tɨ a'ɨ́ɨn tyi'ijcuí'nyaca'.
50002027	A'yaa pu tyi'jayájna tɨ tyí'cui'ca'aj, tɨ́mua' pu huamuɨ́', ajta ɨ Dios pu já'ancu'vajxɨ a'ɨ́jcɨ, ajta capu a'ɨ́j na'aj sulu a'yaa pu cha'ta na'aj tyiná'acu'uvajxɨj nyéetzij, nyej nyij quee nyaxaamuɨjritya'aj ɨ nyaj jɨn jajpuéjtzi.
50002028	A'ɨ́j nu jɨn a'yan tya'xɨe've' nyaj jiye'tzin jaata'ítyej ja'mua jimi, siata'aj sij quee che' juxaamujritya'aj.
50002029	Siata'aj jaataxɨé've'en xuutyámua'va'aj ɨ tavástara' jitze ma'can, siajta jéehua huo'xɨe've' ɨ tyétyaca tɨ'ɨj a'ɨ́jna,
50002030	ji'nye tɨ́mua' pu huamuɨ́' a'yan tyí'muarɨe'caj ɨ Cɨríistu' jitze ma'can. A'yaa pu tyí'xɨe'viria'ra'ca'aj tɨ huámuɨ'nyij, a'ɨ́j pu jɨn tɨn huamuɨ́' a'ɨ́jna jɨme' tɨ naatyáhuɨɨre'en ɨ siaj jɨn quee mua'aj pu jáaruu.
50003001	'A'yaa pu'ij nye'ihuáamua', siata'aj huóotyamua've'en ɨ tavástara' jimi. Capu nya'una'aviste' nyej nyajtáhua'aj tyajaamuata'ítyi' je'ej nyaj nyeríj tyajamuata'ítyi'ri', ajta a'ɨ́ɨ pu jamuaatyáhuɨɨre'sij.
50003002	Tyamua' xu'uj a'ɨ́ɨmaj jimi ɨ tyétyaca ɨ maj a'yan een matɨ'ɨj ɨ tzɨ'cɨ́ɨj ɨ tɨ quée a'tɨ́j huá'ya'mua, ɨ maj quee tyámua' tyi'muarɨe', majta juhué'ra' ájtasi'chej,
50003003	ji'nye ɨ maj jɨ'ré'cajnɨme' ja'antyisi'chej ɨ junavíj, ityáj tu a'ɨ́ɨn pué'een, ajta ɨ júuricama'ra' ɨ Dios, a'ɨ́ɨ pu ca'nyíjra'aj tatá'ca tyej tyij tyaatatyójtzi're'en, a'ɨ́j tu jɨn tatyamua've' tyaj jitzan ajtyáma'can ɨ Cɨríistu' tɨ ajta Jesús pué'een, tyajta quee tyi'tɨ́j jitze tyi'ca'nyej tɨ séejre'.
50003004	Nyáaj nu nyajta a'yan tyu'tányacɨ'puaj nyaj a'ɨ́jna jitze tyu'ca'nyej. Capu maaj a'tɨ́j a'ɨ́jna jɨn a'yan tyu'tóocɨ'puaj nya'tɨ'ɨj nyáaj,
50003005	tɨ'ɨj tyoomá'caj aráhueica xɨcaj nyaj huanɨé'huaca', aj mu mij ja'antyisíjchaca' ɨ nyanavíj, hua' jitze nu ajtyáma'can ɨ maj yóojmua'mua' pué'een a'ɨ́jna ɨ Israel, nyajta a'ɨ́j jitze eeráma'can ɨ Benjamín, hebreo nu pué'een nyajta a'ɨ́ɨjma jitze huanɨé'huaca'. Nyajta a'ɨ́jna jɨme' ɨ nyúucarij ɨ maj jɨn tyi'ijta, a'ɨ́ɨjma nu jitze ajtyáma'cantaca'aj fariseos,
50003006	jéehua nu huápuɨ'ɨj ja'astyajca'a a'ɨ́jna ɨ nyeye'ráj, a'ɨ́j nu jɨn je'ej pua'aj hua'uuriajca'aj ɨ maj tya'tzaahuatye' ɨ Jesús jimi, nyajta quee a'náj tyi'tɨ́j jɨn ootyá'ɨtzee a'ɨ́jna jitze ɨ nyúucarij ɨ maj jɨn tyi'ijta.
50003007	Ajta néijmi'i a'íjna, ɨ tɨ jéehua nyejitze juxɨe'va'ca'a, íjiij nyaj jahuɨɨre' ɨ Cɨríistu', a'yaa nu tya'mua'ree tɨ quee tyi'tɨ́j huɨɨre'.
50003008	Ajta a'yaa pu jéetze, capu ma' ja'tyi'tɨ́j tɨ jéetze' nyetyáhuɨ'ri tɨ'ɨj nyaj jáamua'tyi a'ɨ́jna ɨ nyavástara', a'ɨ́jna ɨ Cɨríistu' tɨ ajta Jesús pué'een. A'ɨ́j nu jitze huatama'can ɨ Cɨríistu' nyeríj néijmi'i tyojo'rɨe', nyáaj nu metyóoraxɨj yaa tɨ'ɨj xɨéerij nyej nyij tyu'tyámue'tɨn ɨ Cɨríistu' jimi,
50003009	ajta nyej nyij jitzan ajtyáma'cantaj na'ra'nyij, canu nyej nyáaj tyámua' tyi'tyevij, a'ɨ́jna jɨme' ɨ nyaj néijmi'i ará'astej je'ej tɨ tyá'xa ɨ yu'xarij jitze, sulu a'yaa nu tyámua' tyi'tyevij a'ɨ́jna jɨme' nyaj ja'tzaahuatye' ɨ Cɨríistu', ɨ tɨ Dios a'yan tyinaata' ɨ nyaj jɨn tya'tzaahuatye'.
50003010	A'yaa nu tya'xɨe've' nyaj jáamua'tyi a'ɨ́jna ɨ Cɨríistu', nyajta jáamua'tyi ɨ muárɨe'ria'ra' ɨ tɨ jɨn huatájuuriaca', ajta ɨ tɨ jɨn jaapuéejtzitariaca', nyej nyij a'yan séeria'aj ná'ra'nyi tɨ'ɨj a'ɨ́jna ɨ Cɨríistu' tɨ'ɨj huamuɨ́',
50003011	a'yaa nu tye'ejcho've' nyaj jaatáa'sej a'ájna xɨcáara' jitze matɨ'ɨj huatájuuritaj ɨ muɨ'chítye.
50003012	'Canu a'yan tyi'xaj nyej nyáaj nyeríj néijmi'i tyu'táasaca', canu nyajta a'ɨ́ɨn pué'een ɨ tɨ quee tyi'tɨ́j jɨn á'ɨtzeere', a'yaa nu nyóoche' tyu'mé nyej nyij jaatáa'sej, ji'nye a'ɨ́ɨ pu ɨ Cɨríistu' tɨ ajta Jesús pué'een anaquéej nyéetzij naatáa'saca'.
50003013	Nye'ihuáamua', canu a'yan tyajá'mua'ixaatye' yee nu'ri néijmi'i jɨn tyámua' huarɨ́j, sulu a'yaa nu rɨcɨj nyej nyij quee che' a'ɨ́jna jɨtze tyí'mua'ajcaj ɨ nyaj nyeríj metyaja'ajhuá'xɨj, nyajta je'en huatányaca'nyej nyej nyij jaatáa'sej ɨ ta'nájca,
50003014	nyata'aj nyij a'áa ja'rá'astij jo' tyaj ya'mue'tɨn ɨ tɨ náa een ɨ Dios tɨ jɨn taatajéj a'ɨ́jna jitze huatama'can ɨ Cɨríistu' tɨ ajta Jesús pué'een.
50003015	'Néijmi'i ɨ tyaj tyeríj huóosi a'ɨ́jna jitze ɨ tyaj jitzan tya'tzaahuatye', a'yaa pu tyúuxɨe've' tyaj seequé tyu'mua'tyij. Tɨpua'aj mua'aj tyi'tɨ́j jitze seequé setyi'mua'tzej, Dios pu ajta a'yan tyajamuataséejratye'sij.
50003016	Ajta a'yájna, a'yaa pu tyúuxɨe've' tyaj a'yan tyi'tyechajcaj je'ej tyaj tyeríj tyi'tɨ́j tyu'táa'saca'.
50003017	'Nye'ihuáamua', siata'aj a'yan huárɨnyij je'ej nyej nyáaj rɨcɨj siajta a'ɨ́ɨjma jitze tyi'huóo'itɨɨ ɨ maj a'yan tyi'tyechej je'ej tyaj tyeríj mua'ajma tyajamuáa'ixaa.
50003018	Nu'ríj mue'tɨ́j a'yan tyajamuáa'ixaa, ijíij nu nyajtáhua'aj a'yan tyajamuaate'exaatye'sij na'canyeyí'nya'aj, a'ɨ́jna jɨme' maj mue'tɨ́j a'yan tyityetyúucha'ɨj matɨ'ɨj ɨ maj jájcha'ɨɨre' ɨ Cɨríistu' ɨ tɨ huamuɨ́' ɨ cúruuj jitze,
50003019	a'yaa pu tyihuá'cɨ'tyij maj jo'vetyij. Jéetze' pu hua' jitze juxɨe've' maj jéehua tyu'cua'nyij, a'ɨ́ɨ pu'ij hua' dios pué'een, majta a'ɨ́jna jɨn ootzaahuatye' ɨ tɨ tyu'tyévi'raste'. A'ɨ́j mu'u jitze tyí'mua'tze iiyan tɨ tyí'seejre' ɨ cháanacaj japua.
50003020	Tyajta ityáj, tajapuá tu ja'ma'can, tyajta a'yan tye'ejchó've' tɨ ɨ tavástara' a'ɨ́jna ɨ Jesús tɨ ajta Cɨríistu' pué'een yava'cáanyej tɨ'ij tɨi'rátoonyij,
50003021	a'ɨ́ɨ pu seequé ja'uuren ɨ tyaj jatyáhue'ra' tɨ quee tyi'tɨ́j huɨɨre' tɨ'ij a'yan jáa'uurej tɨ'ɨ ɨ tyévira' tɨ naa huase'rin. Ajta a'ɨ́jna jɨn a'yan joorej ɨ tɨ néijmi'i jɨn putyí'uurej ɨ tɨ jitzan eeráma'can tɨ'ɨj tyámua' tyu'uurej ɨ tɨ tyi'séejre'.
50004001	'A'yaa pu'ij, nye'ihuáamua' ɨ nyaj já'muaxɨ'eve', ɨ nyaj jéehua ja'muaseejramu', mua'aj xu a'ɨ́ɨn pué'een ɨ nyaj jɨn huatányetyamua've'en, ɨ nyaj jamuaamue'tɨj, a'yaa xu tyámua' tyityaaju'un ɨ tavástara' jimi.
50004002	'Jéehua nu hua'huavii a'ɨ́ɨjma ɨ Evodia nyajta a'ɨ́jcɨ ɨ Síntique, mej mij antyúucɨ'piire'en maj tyámua' tyuu'ihuáamua'aj muá'ra'nyij ɨ tavástara' jimi.
50004003	Pajta muáaj, mu paj nyéetzij jamuan tyi'muarɨe', a'yaa nu tyi'muahuavii paj huo'táhuɨɨre' a'mújma mu úuca, ji'nye a'ɨ́ɨ mu jéehua huatyéenyo'sej mej mij naatáhuɨɨre' tyaj huo'ixaatye'en ɨ nyúucaria'ra' ɨ Dios a'ɨ́jna jamuan ɨ Clemente, majtáhua'aj ɨ séecan ɨ maj nyajamuan tyu'muárɨej. A'ɨ́ɨmaj mu meríj á'yu'si' je'ej maj ántya'ruj ɨ yu'xarij jitze júuricamej tɨ tyu'tá'caa.
50004004	'A'náj tɨ na'aj xu jutyamua'va'aj ɨ tavástara' jimi. Nyajtáhua'aj nu jamuate'exatye'sij: Siahuóotyamua've'.
50004005	Miche' néijmi'i a'yan tyajamuaamuátyaj siaj tyámua' naa tyi'tyetyeɨtye. Pu'ríj ya véjri' tɨ'ɨj ɨ tavástara' uvé'nyejsi.
50004006	'Caxu tyi'tɨ́j jɨn je'ej tyityóomua'ajca, sulu néijmi'i xu jɨn huatyényuunyij ɨ Dios jimi, xaatáhuaviiri', siajta tyaatatyójtzi're'en.
50004007	A'yaa pu ɨ Dios tyajamuaatá'sij ɨ siaj jɨn tyámua' huárɨnyij ɨ jutzájta', ajta a'íjna jéetze pu tyámua' een je'ej maj quee tyiyo'itej ɨ tyétyacaa, ajta ɨ tɨ jɨn tyámua' ja'mua'uuren a'ɨ́ɨ pu ja'cha'ɨɨj ja'mej ɨ já'muaxɨejnyu'ca, ajta je'ej siaj tyi'mua'tzej a'ɨ́jna jɨtze ma'can ɨ Cɨríistu' tɨ Jesús pué'een.
50004008	'Uve'tyáatɨcan jɨme', nye'ihuáamua', siata'aj a'ɨ́jna jitze tyú'mua'tyij ɨ tɨ jɨ're'cajnɨme', siajta ɨ tɨ a'yan tye'tyévijtye' siaj sij tzáahuatyi'ra'aj jimi tyícha'ɨɨj, siajta a'ɨ́jna jitze ɨ tɨ huatóoje'yej, siajta ɨ tɨ jumua'tɨj, ɨ tɨ naa huaserin, ɨ tɨ naa namuajre'. Siata'aj néijmi'i a'ɨ́jna jitze tyu'mua'tyij je'ej siaj tyi'tɨ́j tyámua' tyu'yi'tɨn, mej mij a'ɨ́jna jɨn tyámua' jamojo'sejraj.
50004009	'Siata'aj a'yan huárɨnyij je'ej nyaj tyajamuamua'tye, siajta je'ej nyaj tyajamuáa'ixaatye', je'ej siaj tyináanamuajri' ajta je'ej siaj tyinaasej, a'yaa xu huárɨnyij ajta ɨ Dios tɨ tyámua' ja'mua'uurej a'ɨ́ɨ pu ja'mua jamuan séeria'aj ja'mej.
50004010	'Jéehua nu nyetyamua've' ɨ tavástara' jimi a'ɨ́jna jɨme' ɨ siaj mua'aj no'támua'reeri'. Canu a'yan tyi'xaj yee mua'aj xu nyojo'huaxɨj, sulu caxu pu jooriajva'aj je'ej siaj ye'éj tyinatáhuɨɨre'en.
50004011	Canu nyajta a'yan tyí'xaj yee canu je'ej tyéjviicue', ji'nye nu'ríj jaarɨ́'rej nyaj huatányetyamua've'en a'ɨ́jna jɨme' a'chu nyej tyi'tɨ́j tyí'cha'ɨj.
50004012	Nyáamua'ree je'ej tɨ tyu'asej tɨ pua'aj nyej quee je'ej tyéjviicue'raj, nyajta jamua'ree tɨ pua'aj jéehua nyetyí'ijcha'ɨɨj. Nu'ríj jaarɨ'rej je'ej nyaj huárɨnyij néijmi'i jɨme', a'yaa nu'uj tányana'aj tɨpua'aj tyámua' nya'axcaj nusu tɨ pua'aj nye'ícuataj, ajta tɨ pua'aj jéehua nyetyi'ijcha'ɨɨj nusu nyequée tyi'tɨ́j tyícha'ɨj.
50004013	Néijmi'i nu putyi'uurej nyej nyij tyu'tyámue'tɨj, a'ɨ́jna jɨme' nyaj ɨ Cɨríistu' jitze arányaca'nyej.
50004014	Siajta mua'aj xu xa'puɨ' xu huarɨ́j, a'ɨ́jna jɨme' siaj naatáhuɨɨ ɨ nyaj jɨn óoviicue'rej.
50004015	'Nyatɨ'ɨj a'áa ja'rájraa a Macedonia, nyej nyij huatyényechenyij nyaj huo'ixaatye' ɨ nyúucaria'ra' ɨ Dios, mua'aj xu naatáhuɨɨ mu siaj Filipos jóosɨ'rii, mua'aj xu a'ɨ́ɨn pué'een ɨ siaj tyinatapuéjve, siajta mua'aj tya'ancuriáa' nyéetzij jimi.
50004016	Ajta nyatɨ'ɨj a'áa jo'tyávaaca'aj a Tesalónica, caxu séej siana' tyinaata'ítyi'ri' ɨ tɨ tyiná'ɨtzitya'ca'aj nyej nyij a'ɨ́jna jɨn huatyényahuɨɨre'en.
50004017	Canu nyajta a'yan tya'huooj siaj sij tyinaanájchitye'en, sulu a'yaa nu tya'xɨe've' siaj mua'aj jéetze tya'ancuriá'an ɨ Dios jimi.
50004018	Néijmi'i nu tya'ancuriáa', ajta arí tyina'vá'ɨtzi'tyee. Ɨ Epafrodito siaj jimi tyinyojo'ta'ítyi'ri', jéehua nu tyí'ijcha'ɨj. Ɨ siaj mutyinyojo'ta'ítyi'ri' a'yaa pu een tɨ'ɨj mu'véjri tɨ naa tyáarɨe', tɨ ajta ja'ráanajchi ɨ Dios.
50004019	A'ɨ́j pu jɨn ɨ Dios ɨ nyaj jahuɨɨre', a'ɨ́ɨ pu néijmi'i tyajamuata'sij ɨ tɨ tyajamuá'ɨtziitye', a'yájna tɨ'ɨj a'ɨ́j tya'ráanajchi, ji'nye a'ɨ́ɨ pu néijmi'i tyí'ijcha'ɨj ɨ Cɨríistu' jimi ɨ tɨ Jesús pué'een.
50004020	Tyiche' jusén tye'tyójtzi'ria'aj ɨ Dios, a'ɨ́jna ɨ tavástara'. Che' a'yan tya'ra'nyij.
50004021	'Siata'aj huo'tatyóojtye' nyejitze ma'can néijmi'caa ɨ maj jusɨ'rii ɨ Dios jimi, a'ɨ́jna jɨme' tɨ ɨ Cɨríistu' hua' japua huatanyúj. Majta ɨ nye'ihuáamua' ɨ maj nya jamuan ya huatyíj, a'ɨ́ɨ mu majta yaja'muatyojtye'.
50004022	Néijmi'i ɨ maj ya huatyíj ɨ maj jimi séejre' ɨ Dios, a'ɨ́ɨ mu yajá'muatyojtye', majta a'ɨ́ɨjma ɨ maj jitzan ajtyáma'can ɨ tyeɨ́tyeristyamua'mua' ɨ tɨ tyihua'ijtye' ɨ Roma maj ja'ajtyáma'can.
50004023	'Che' ɨ tavástara', a'ɨ́jna ɨ Cɨríistu' tɨ Jesús pué'en, che' a'ɨ́ɨn tyámua' tyajamuáacha'ɨɨn.
51001001	'Nyáaj Pablo, nyáaj nu tyí'huɨɨre' ɨ Cɨríistu' jimi, ji'nye a'yaa pu tya'ránajchaca' ɨ Dios, nyajamuan a'ɨ́jna ɨ nye'ihuáara' Timoteo,
51001002	a'yaa tu ja'muatyojtye' mua'ajma mu siaj Colosas ja'che, siajta tyámua' tyuu'ihuáamua' ɨ Cɨríistu' jimi. Che' ɨ Dios ɨ tyaj jajvástara' tyámua' tyajamuáacha'ɨɨn, ajta tyamua' jamuáa'uure' mu já'muaxɨejnyu'caa tzajta'.
51001003	'Tyatɨ'ɨjta huatyényuunyij tyajta tu tye'tyojtzi're ɨ Dios jamua jɨme', ɨ vástaria'ra' a'ɨ́jcɨ ɨ tavástara' ɨ Jesús tɨ ajta Cɨríistu' pué'een.
51001004	Ji'nye a'yaa tu tyáamua'reeri' siaj tyá'tzaahuatye' ɨ Cɨríistu' jimi, siajta jéehua huá'xɨe've'e ɨ maj majta tya'tzaahuatye' ɨ Dios jimi,
51001005	a'yaa xu rɨcɨj seejcho'va'a je'ej tɨ arí mua'ajmaj tyajamuaacɨ'ɨj u tajapua. A'íj xu mua'aj seríj huánamuajri' ɨ nyúucarij tɨ jɨ'ré'cajnɨme' tzáahuatyi'ra'aj jɨn jaxaj ɨ Dios
51001006	ɨ tɨ'ij ajta ja'mua jimi huataséjre, A'íjna ɨ nyúucarij a'yaa pu tɨ'ɨj ɨ cɨyéj ta'ajhuóose'sij, ajta je'en huatatáque'sij néijmi'que' íiyan ɨ cháanacaj japua, a'yájna tɨ'ɨj huarɨ́j ja'mua jimi siatɨ'ɨj jáanamuajri' ɨ tɨ jɨn jéehua ja'muaxɨe've' ɨ Dios siajta jaamua'aj ɨ tɨ jɨ'récajnɨme' a'ɨ́jna jimi.
51001007	A'yaa pu tyajamuaamuá'tye a'ɨ́jna ɨ Epafras, ɨ tɨ tajamuan tyí'muarɨe' siajta a'yan tya'mua'ree tɨ tyámua' naa tyí'huɨɨre' ɨ Cɨríistu' jimi.
51001008	A'ɨ́ɨ pu arí taatéexaa je'ej tɨ tyaja'muahuɨɨre' ajta siaj jéehua juxɨe've' a'ɨ́jna jɨme' tɨ ɨ júuricama'ra' ɨ Dios ja'muahuɨɨre'.
51001009	'A'ɨ́j tu jɨn ityáj, tyatɨ'ɨj jáamua'reeri, catu a'náj jaatapuá'cɨ'taca' tyaj jahuoocaj ɨ Dios jimi tyajta a'yan tya'huavii tɨ a'ɨ́ɨn jamuáamua'tyej je'ej tɨ tya'ajxɨe'vi'ra' siaj sij néijmi'i jo'itéej xa'ra'nyij ajta siaj sij jáamua'ree je'ej tɨ tyi'een ɨ júuricamara' jimi ɨ Dios.
51001010	A'yaa xu tyámua' tyityetyúucha'ɨj xa'ju'un matɨ'ɨj ɨ maj tyeɨ́tyeristyamua'mua pué'een ɨ tavástara', siaj sij a'náj tɨ na'aj tyámua' eenye' siajta a'yan huárɨnyij je'ej tya'ráanajchi ɨ tavástara', siajta a'yan eenye' tɨ'ɨj cɨyéj tɨ ajhuóose'si ajta je'en antatáque'esij, a'ɨ́jna jɨme' siaj jamua'tyej ɨ Dios.
51001011	A'yaa tu tya'huavii tɨ a'ɨ́ɨn jamuaatá'an néijmi'i ɨ ca'nyíjra'aj ɨ já'muatzajta', siaj sij a'ɨ́j jitze arooca'nyáaj setyo'táviicue', siajta jachó'va'aj je'ej tɨ tyi'tɨ́j ja'mua'uurej, siajta je'en a'ɨ́jna jɨn huatóotyamua've'en,
51001012	aj xu sij tyaatatyóojtzi're'ej ɨ tyaj jajvástara', ɨ tɨ jamuaatá' siaj sij ja'ancuriáan a'ɨ́jcɨ ɨ tɨ já'muacɨ'tyi a'ájna jo'tɨ a'náj tɨ na'aj jo'nyeeri'ij je'ej tɨ a'ɨ́ɨn tyihuo'tá'sij ɨ jutyeɨ́tyeristyamua'.
51001013	Dios pu tajapuá huatanyúj a'ájna jo'tɨ jo'tɨ́ca', ajta je'en tojo'ví'tɨj jo'tɨ tyejé'ijta a'ɨ́jna ɨ yóojra' ɨ tɨ huápuɨ'ɨj jaxɨe've',
51001014	a'ɨ́ɨ pu tyu'nájchitaca' ɨ tyaj jɨn tyé'cha'ɨɨca' ɨ Dios jimi, a'ɨ́jcɨ jɨ́me' ɨ tɨ yóojra' tajɨ́me' huamuɨ́', tɨ'ij tyitaatú'uunyi' ɨ tyaj jɨn á'ɨtzeeria'ca'aj.
51001015	'Cɨríistu' pu a'ɨ́ɨn pué'een ɨ tyaj jɨn jáamua'ree je'ej tɨ een ɨ Dios ɨ tyaj quee jaséj, a'ɨ́ɨ pu ajta a'ɨ́ɨn pué'een ɨ tɨ anaquéej séejria'ca' tɨ'ɨj quee xu majá'tyi'tɨɨtacaj.
51001016	Dios pu ɨ Cɨríistu' jimi néijmi'i tyú'taahuaca' tɨ'ɨj na'aj pua'muaj tyí'seejre' u tajapuá ajta íiyaj nɨ cháanacaj japua, néijmi'i ɨ tɨ tyi'seejre' ajta ɨ tɨ quee tyi'séejre', ajta ɨ júuricamej ɨ maj néijmi'que' tyí'ijta. Dios pu néijmi'caa huátaahuaca' mej mij a'ɨ́j jitze ajtyáma'cantaj.
51001017	Cɨríistu' pu'rí séejria'ca' tɨ'ɨj quee xu majá'tyi'tɨɨtaca', ajta ɨ tɨ tyí'seejre' a'ɨ́j pu jitze néijmi'i tya'róoca'nyej.
51001018	Ajta ɨ Cɨríistu' pu a'ɨ́ɨn pué'een ɨ hua'mu'uj ɨ maj jusɨ'rii ɨ tyeyúuj tzajta' ɨ tɨ ajta tyévira' pué'een. A'ɨ́ɨ pu a'ɨ́ɨn pué'een ɨ tɨ jájcua ɨmua séjria'ca'aj, ɨ tɨ anaquéej huatájuuriaca', tɨ'ij a'ɨ́ɨn pue'éenya'aj ta'ra'nyij ɨ tɨ néijmi'i jɨn antyúumua'reej.
51001019	Ji'nye a'yaa pu tya'ránajchaca' ɨ Dios tɨ ɨ Cɨríistu' jimi séeria'aj tá'ra'nyij ɨ tɨ jɨn néijmi'i putyi'uurej,
51001020	ajta ɨ Cɨríistu' jitze huatama'can Dios pu néijmi'caa tyámua' tyu'tyéeje mej mij jitzan huatyá'ɨtzeere'en, matɨ'ɨj mana'aj a'ɨ́ɨjma ɨ maj tajapuá já'seejre', majta ɨ maj yan séejre' ɨ cháanacaj japua, a'ɨ́ɨ pu tyámua' huó'ruu a'ɨ́jna jɨme' tɨ ɨ Cɨríistu' ɨ juxúure' eeráaxɨre ɨ cúruuj jitze.
51001021	'Anaquéej xu mua'aj a'ɨmuá ja'ma'cantaca'aj ɨ Dios jimi, siajta jájcha'ɨɨria'ca' ɨ ju tzajta', a'ɨ́jna jɨme' siaj je'ej tyityeetyúucha'ɨɨca'aj,
51001022	ajta ijíij ɨ Cɨríistu' pu tyámua' jamuáaruj tɨ'ɨj huamuɨ́' ɨ cúruuj jitze, ajta jaapuéjtzitariaca'. A'yaa pu'ij huarɨ́j tɨ'ij jamuá'anvi'tɨn ɨ Dios jimi, siajta je'en jimi huatyá'ɨtzeere'en, tyámua' sia'éenya'aj, siajta quee che' tyi'tɨ́j jɨn á'ɨtzeeria'aj, capu ajta a'tɨ́j já'mua jitze tyi'tɨ́j jɨn tyi'puá'ritya'aj tá'me.
51001023	A'yaa pu tyúuxɨe've' tyamua' naa tyá'tzaahuatya'aj, siajta quee yo'hua'nan ɨ siaj jajcho've' a'yájna tɨ'ɨj tya'xaj ɨ nyúucaria'ra' ɨ Dios ɨ siaj jáanamuari'. A'ɨ́ɨ pu a'ɨ́ɨn pué'een ɨ nyúucarij ɨ maj merij huó'ixaa néinjapua ɨ cháanacaj, ɨ nyaj nyáaj Pablo a'ɨ́jna jɨn tyi'huɨɨre' nyej nyij huo're'ixaatye'en.
51001024	'Ijíi nu nyetyamua've a'ɨ́jna jɨme' ɨ nyaj jɨn jajpuéetzitarej ja'mua jɨme', ji'nye a'yaa nu tya'néijmi'tare' a'íjcɨ ɨ nyahué'ra' jitze ɨ tɨ á'ɨtzeere' ɨ Cɨríistu' tɨ jɨn jaapuéjtzitariaca', nyáaj nu a'yan rɨnyij a'ɨ́jna jitze ɨ tyeɨ́tyeristyamua'mua jimi ɨ maj tyévira' pué'een.
51001025	Dios pu a'ɨ́jna naata'íj nyej nyij huo'tyáhuɨɨre' ɨ maj jusɨ'rii ɨ tyeyúuj tzajta, a'yaa pu tyinaa'íjcaj nyej nyij tyámua' jamuáa'uurej, nyajta huo'ré'ixaatye' néijmi'que ɨ nyúucaria'ra',
51001026	a'ɨ́jna ɨ nyúucarij, ɨ tɨ ju'avaataca' ɨ Dios jimi tɨ'ɨj na'aj ajca'huá'ɨmua ajta ya tɨ je'ré'nyej, ɨ tɨ ijíij arí huó'ixaa jéjre'cɨtze' a'ɨ́ɨjma ɨ maj tya'tzaahuatye'.
51001027	A'ɨ́ɨmaj pu ɨ Dios hua'taséejra'tye ɨ tɨ naa huase'rin jimi, ɨ maj majta jɨn huatóotyamua've'sij, ajta a'ɨ́jna jɨn jamuatyécha'ɨɨsij néijmi'ca jimi ɨ maj quee Israel jitze ajtyáma'can. A'ɨ́jna ɨ tɨ ju'avaataca'aj a'ɨ́ɨ pu a'ɨ́ɨn pué'een ɨ Cɨríistu', ɨ tɨ ja'mua jimi séejre', ɨ siaj siajta jajcho've' ɨ tɨ naa huase'rin tɨ'ij jamua jimi séeria'aj ta'ra'nyij.
51001028	'Ityáj tu tyihuá'ixaatye' ɨ Cɨríistu' jitze huatama'can, tyámua tyetyihua'ixaatye'ej tyajta tyihua'mua'tyaa mej mij jáamua'ree tzáahuatyi'ra' jɨme' ɨ tɨ a'yan tyi'ja'yájna, mej mij tyámua' eenye'ej huatóosejrataj ɨ Cɨríistu' jimi.
51001029	A'ɨ́j nu jɨn ca'nyíin tyí'muarɨe', nyajta a'yan tyí'nyo'se' néijmi'i jɨme' nyajta a'ɨ́jna jɨme' ɨ Cɨríistu' tɨ jɨn néijmi'i putyi'uurej.
51002001	'A'yaa nu tya'xɨe've' siaj jáamua'ree nyaj jéehua ja'mua jɨme' nyo'se'ej, nyajta hua' jɨme' ɨ maj Laodicea ja'che, nyajta hua' jɨme' ɨ maj quee a'náj naaséej nyetyévijra' jitze.
51002002	A'yaa nu rɨcɨj mej mij a'ɨ́ɨmaj huatyóoca'nyej ɨ jutzájta', mej mij majta tyámua' tyuu'ihuáamua'aj muá'ra'nyij, majta huóoxɨe've', tɨ'ij huó'cɨ'tyij ɨ maj jɨn yo'itée muá'ra'nyij néijmi'i ɨ tɨ ju'avataca'a ɨ Dios jimi, ɨ tɨ a'ɨ́ɨn pué'een ɨ Cɨríistu',
51002003	ji'nye a'ɨ́j pu jimi néijmi'i tyi'séjre'e ɨ tɨ tyúuxɨe've' tyej tyij tyámua' me tyityoomuámua'ria'aj tyajta néijmi'i tyojo'itée tá'ra'nyij.
51002004	A'yaa nu mua'ajma tyajá'mua'ixaatye', ta'aj ij quee a'tɨ́j já'muacuanamuaj a'ɨ́jna jɨme' ɨ nyúucarij tɨ náa namuajre'.
51002005	Tyij nyee quee nyajta ja'mua jamuan ajo'tyéjvee, nya júuricamej pu ja'mua jimi séejre', a'ɨ́j nu jɨn nyetyamua've nyaj jáamua'ree siaj tyámua' tyityaaju' a'ɨ́jna jɨme' siaj tya'tzaahuatye' ɨ Cɨríistu' jimi.
51002006	'A'ɨ́j pu jɨn, mua'aj mu siaj seríj ja'antzaahua ɨ Cɨríistu' tɨ'ɨj juvástara', a'yaa pu tyúuxɨe've' siaj sij a'yan tyityetyúucha'ɨj matɨ'ɨj ɨ maj Cɨríistu' jimi séejre',
51002007	siaj sij a'yan eenye' tɨ'ɨj ɨ cɨyéj tɨ tyetye'ɨmuá jo'canáanajme, a'ɨ́jna jitze xúuca'nyeej ɨ siaj jitzan tya'tzaahuatye', a'yájna matɨ'ɨj tyajamuamua'tyej, siajta a'náj tɨna'aj tye'tyojtzi'ria'aj ɨ Dios.
51002008	'Tyámua' xu'uj mua'aj, caxu tóoa'care'en maj ja'muacuanamuaj ɨ nyúucarij jɨme' tɨ hue'tzij pué'een, ji'nye camu a'ɨ́ɨmaj Cɨríistu' jimi jo'vá'ju', sulu a'ɨ́j mu hua'ixaatye' je'ej maj jujɨ́ɨmuaa tyéjtyo, majta a'ɨ́jna jɨn tyí'mua'ta íiyan tɨ tyi'ma'can cháanacaj japua.
51002009	'Ji'nye néijmi'i ɨ Dios tɨ jimi tyaja'ma'can, a'ɨ́j pu jimi tyi'séejre' ɨ Cɨríistu',
51002010	ajta ɨ Dios a'ɨ́j pu jitze néijmi'icaa tyámua' ja'mua'uurej, ji'nye ɨ Cɨríistu' pu antyúumuareej a'ɨ́ɨjma jimi ɨ júuricamej ɨ maj tyí'ijta, majta tyi'tɨ́j jɨn tyityetyu'uj.
51002011	A'ɨ́j xu siajta mua'aj jimi seríj ja'rá'aste a'ɨ́jcɨ jɨme' ɨ maj ja'antyisí'che ɨ junavíi, ɨ Dios tɨ jɨn a'yan jamuáaru siatɨ'ɨj jimi ajtyáhuiixɨ ɨ Cɨríistu', ajta tyajamuacáa'ri'ri ɨ siaj jɨn je'ej pua'aj rɨjcaa.
51002012	Siatɨ'ɨj huáɨ'huaca', aj xu siajta jamuan avá'nami'huaca' ɨ Cɨríistu', siajta je'en jamuan huatájuuriaca', ji'nye mua'aj xu ja'antzaahuaj a'ɨ́jna ɨ Dios tɨ néijmi'i jɨn putyi'uure tɨ'ij jaatájuuritye.
51002013	Jájcua xɨmua pu muɨ'chica'aj ɨ ja'mua júuricamej a'ɨ́jna jɨme' ɨ siaj jéehua je'ej pua'aj rɨjcaa, ajta ijíij ɨ Dios pu'ri ɨ júuricamej jamuaatá' jamuan ɨ Cɨríistu', ɨ tɨ ajta néijmi'i tyitaatú'uunyiri' ɨ tyaj jɨn ootyá'ɨtzee.
51002014	Dios pu jo'úuj ɨ tɨ á'yu'si'huaca'aj ɨ tyaj jɨme' tyé'cha'ɨɨca' ɨ tɨ ajta ca'nyéjrij jɨn tyi'ta'ijtya'ca'aj, a'yaa pu tye'entyipuá'riaca' tɨ'ɨj óotateehuaca' ɨ cúruuj jitze, a'ɨ́jna jamuan ɨ Cɨríistu'.
51002015	Dios pu tyihuáa'ri'ri' ɨ maj tyityatatya'ca'aj ɨ júuricamej maj je'ej pua'aj een, ajta ɨ Cɨríistu' jimi huo'tatyévi'raste jéejre'cɨtze' tɨ'ɨj eetyájra hua'najáapuaj ɨ tɨ huo'mué'tɨj.
51002016	'A'ɨ́j pu jɨn, che' quee a'tɨ́j je'ej tyaja'muaxajta je'ej siaj tyi'tɨ́j tyí'cua', na'ríij je'ej siaj tyityeye', nusu a'ɨ́jna xɨcáara' tɨ jitzán a'yaa tyúuxɨe've' siaj tyú'ye'estej tɨ'ɨj ta tyo'tyé'iiten ɨ máxcɨre', na'ríij tɨ'ɨjta tya'rá'asti a'náj maj juso'pii.
51002017	Néijmi'i a'íjna a'yaa pu mua'ajma tyaja'mua'uurej, ajta a'yan tyí'huɨɨre' tyej tyij jáamua'ree je'ej tɨ yatyojoomej, ajta ɨ tɨ jɨ'ré'cajnɨme' a'ɨ́ɨ pu a'ɨ́ɨn pué'een ɨ Cɨríistu'.
51002018	Caxu tóoa'care'en mej mij je'ej pua'aj já'mooria a'ɨ́ɨmaj ɨ maj a'yan tyúuséjrata matɨ'ɨj ɨ maj quee tyi'tɨ́j jɨn tyityetyu'uj, majta a'ɨ́ɨmaj nájchej ɨ maj tyí'huɨɨre' u tajapua, a'yaa mu majta tyi'xaj maj nu'uj tyi'tɨj tyí'seej, a'ɨ́ɨ mu mij jéehua jɨn óotzaahuatye' ɨ tɨ quée tyi'tɨ́j huɨɨre'.
51002019	Camu a'ɨ́ɨmaj a'ɨ́j jitze ajtyáma'can ɨ Cɨríistu', ɨ tɨ néijmi'i ve'sij ɨ tyaj jatyáhue'ra' ajta tyá'cuetyej, tyej tyij néijmi'i jitzan séejria'aj tɨ'ɨj ɨ Dios tyá'xɨe've'.
51002020	Xu'ríj mua'aj huácuij ɨ Cɨríistu' jamuan a'ɨ́j mu jɨn quee che' tyajá'mua'ijtye' ɨ maj tyí'ijta íiyan ɨ cháanacaj japua. ¿Ji'nye éejnɨme' siaj sij a'yan cha'ta siana' rɨcɨj matɨ'ɨj a'ɨ́ɨmaj ɨ maj yan ma'can ɨ cháanacaj japua? A'yaa mu tyajá'mua'ijtye'
51002021	tyi'tɨ́j jɨme' tɨ'ɨj: "Capaj jamuarɨe'ej, capaj jacua'caj, capaj ji'tyá'aj mua' muáca' jitze."
51002022	Néijmi'i ɨ nyúucarij tɨ a'yan tyi'ijta a'yaa pu ajta tye'entyipua'rij, ji'nye tyeɨ́tye mu' a'yan tyí'ijtaj majta a'yan tyihuá'muatyej.
51002023	A'yaa pu tyi'ja'yájna tɨ a'yan hua'se'rin tɨ'ɨj ɨ tɨ xa'puɨ', ji'nye tzáahuatyi'ra' mu jɨn a'yan rɨcɨj majta quee óotzaahuatye', a'yaa mu majta ca'nyíin jɨn rɨcɨj, ma' ajta quée capu tyi'tɨ́j huɨɨre', sulu a'yaa pu'uj tyi'huɨɨre mej mij jujɨ́ɨmua'aj a'ɨ́jna jɨn ahuóotzaahuatye'en.
51003001	'A'yaa pu'ij, mua'aj mu siaj seríj huatájuuriaca' jamuan ɨ Cɨríistu', siajta'aj a'ɨ́j tyu'huóonyij ɨ tajapuá tɨ tyeje'séejre', jo'tɨ ɨ Cɨríistu' muájca'ta' ja'ajcájca ɨ Dios.
51003002	Siata'aj a'ɨ́j jitze tyú'mua'tyij tajapuá tɨ tyeje'sejre', caxu a'ɨ́j jitze tyi'mua'ajca íiyan tɨ ty'ma'can ɨ cháanacaj japua.
51003003	Ji'nye mua'aj xu'rí huácuij ɨ Cɨríistu' jamuan, ajta ɨ Dios pu jamuaata'sij siaj sij ɨ Cɨríistu' jamuan ja'séeria'aj xa'ra'nyij.
51003004	Cɨríistu' pu a'ɨ́ɨn pué'een ɨ ja'muajúuricamej. Tɨ'ɨj a'ɨ́ɨn yan huataséjre', mua'aj xu siajta jamuan huataséjre'ej tyámua' sia'éenya'aj.
51003005	'Siata'aj jaa'tapuá'cɨ'ta néijmi'i ɨ tɨ je'ej puá'aj een ɨ tɨ ja'mua jitze séejre', che' quee a'tɨ́j juxana'cɨria'aj, caxu tóoa'care'en tɨ tyajamuaata'íjtye'ej ɨ tɨ ja'mua tzajta eerányinyij, caxu che' jahuooca ɨ tɨ ja'mua jitze juxɨe've'ej tɨ ajta je'ej pua'aj een, siajta quee tyi'nyacua'tzaj, ji'nye ɨ Dios jimi a'yaa pu een tɨ'ɨj ɨ a'tɨ́j tɨ jana'miche' ɨ tɨ quee Dios pué'een.
51003006	A'íj mu jɨme' néijmi'i jɨn jajpuéetzij mua'ju'un ɨ maj quee já'astijre' ɨ Dios,
51003007	siajta mua'aj a'yaa xu anaquéej éenya'aj tyá'astyajca' siajta néijmi'i jɨn a'yan rɨjcaa.
51003008	Ajta ijíij, a'yaa pu tyúuxɨe've' siaj néijmi'i tyu'tapuá'cɨtaj, caxu nyinyu'cacuj, caxu a'yan rɨjca je'ej tɨ ja'mua jitze tyúuxɨe've'e, caxu tyi'tɨ́j je'ej pua'aj úuriaj, caxu je'ej pua'aj tyihua'xajta ɨ tyeɨ́tye nusu siaj mua'aj je'ej pua'aj tyí'xajta.
51003009	Caxu jucuanamuaj séej jamuan siajta séej, ji'nye xu'rí tyu'tapuá'cɨ'taca' ɨ siaj jɨn je'ej pua'aj aami' tyityetyúucha'ɨɨca'aj, siajta ɨ siaj jɨn je'ej puá'aj rɨjcaj,
51003010	siajta seríj jájcuan jɨn tyu'tyóochejtye, Dios pu jamuaajájcuarej ɨ ja'mua tzajta', siaj sij a'yan éenya'aj xá'ra'nyi tɨ'ɨj a'ɨ́jna ɨ jamuáataahuaca', siaj sij tyámua' naa tyáamua'tyij.
51003011	Capu che' juxɨe've' tɨpua'aj sɨ́ɨj Griego pué'eenye' nusu Israel jitze ajtyáma'cantaj, tɨpua'aj aróo'astej a'ɨ́jna jɨme' tɨ ja'antyisíjchaca' ɨ junavíj nusu quée, tɨpua'aj séej ɨ chuéj japua ja'chajca, nusu séej jimi tyí'muarɨe'ej, na'ríij juxáahuaj jo'cha'can, sulu a'ɨ́ɨ pu ɨ Cɨríistu' a'ɨ́ɨn pué'een ɨ tɨ juxɨe've' tɨ ajta néijmi'caa jimi huatyá'ɨtzeere'en ɨ jutyeɨ́tyeristyamua'.
51003012	'Dios pu mua'ajmaj ja'muaxɨe've' ajta a'ɨ́ɨn jamua'antyíhuo siaj sij jitzan ajtyáma'cantaj xa'ra'nyij. Siata'aj hua'cu'vaj ɨ juxa'aj tyeɨ́tye, siata'aj tyámua' tyihuó'cha'ɨɨn, caxu óotzaahuatya'aj, sulu siata'aj tyámua' eenye' siajta tyo'táviicue' tɨ pua'aj tyi'tɨ́j je'ej já'mooriaj.
51003013	Siata'aj tyó'ta'viicue' séej jamuan siajta séej, siajta tyu'tú'uunyi' tɨ pua'aj sɨ́ɨj jájriaxɨejtye'en ɨ juxa'aj tyévij. A'yájna tɨ'ɨj ɨ tavástara' tyajamuaatú'uunyi'ri', a'yaa xu sij siajta mua'aj tyu'tú'uunyi' séej siajta séej.
51003014	Ajta a'yájna siata'aj a'ɨ́jna ucóochejtye'en ɨ siaj jɨn huóoxɨe've', ji'nye a'ɨ́ɨ pu a'ɨ́ɨn pué'een ɨ tɨ náa een.
51003015	Ajta ɨ Cɨríistu' tɨ jɨn tyámua' jamuáaruj che' a'ɨ́ɨn ú'seejria'aj ɨ ja'mua tzajta', ji'nye a'ɨ́j pu jɨn jamuaatajé ɨ Dios siaj sij séej tyévira' siana'aj pué'eenye'. Siajta tyaatatyójtzi're'en ɨ Dios.
51003016	'Che' ɨ nyúucaria'ra' ɨ Cɨríistu' a'náj tɨ na'aj ja'mua tzajta séejria'aj néijmi'i jɨme' ɨ tɨ jéehua tyi'huɨɨre'. Siata'aj huatóohuɨɨre'en séej jamuan siajta séej, siaj sij jáamua'ree je'ej siaj tyihuo'ixaatye' néijmi'icaa amitéeria'can jɨme'. Siata'aj chuíicarij jɨme' tyaatatyójtzi're'en ɨ Dios, néijmi'i xu ɨ jujúuricamej jɨn tyu'táchuiicaj.
51003017	Ajta néijmi'i je'ej siaj tyi'tɨ́j uurej nusu je'ej siaj tyí'ixaj, a'yaa xu huárɨnyij néijmi'i jɨme' ɨ nyúucaritze' ɨ tavástara' a'ɨ́jna ɨ Jesús, siajta tyaatatyóojtzi're' ɨ Dios ɨ tyaj jajvástara' a'ɨ́jna jitze huatama'can ɨ Cɨríistu'.
51003018	'Mua'aj mu siaj huɨɨchej, siahua'rá'astijre' ɨ ju'cɨ́nastyamua', ji'nye a'yaa pu tyúuxɨe've' maj a'yan huárɨnyij ɨ maj tya'tzaahuatye ɨ tavástara' jimi.
51003019	Siajta mua'aj mu siaj nyejnyeɨ'chej, siata'aj huo'xɨe've'en ɨ ju'ɨrástyamua', caxu je'ej pua'aj tyihuá'jeeva.
51003020	'Siajta mu siaj hua'yoojmua' pué'een, siahuá'astyaj a'ɨ́ɨmaj ɨ já'muahuoosimua', ji'nye a'yaa pu tya'ráanajchi ɨ tavástara'.
51003021	Siajta mua'aj, mu siaj hua'huóosimua' pué'een, caxu hua'jaaxɨejtya'aj ɨ juyóojmua', mej mij quee je'ej tyóomuajtyaj.
51003022	'Siajta mua'aj mu siaj tyí'ijtyi're', siata'aj néijmi'i jɨn hua'rá'astijre'en a'ɨ́ɨjma ɨ maj tyajá'mua'ijtye' íiyajnɨ cháanacaj japua, caxu ja'aj siana'aj matɨ'ɨjta a'ɨ́ɨmaj ja'muasejra, siaj sij tyámua' hua' jimi eenye', sulu a'yaa xu tzáahuatyi'ra'aj jɨn huárɨnyij, a'ɨ́jna jɨme' siaj tzáahuatyi'ra'aj jimi tyícha'ɨj ɨ tavástara'.
51003023	Néijmi'i je'ej siaj tyi'tɨ́j jɨn rɨcɨj, a'yaa xu huárɨnyij tzáahuatyi'ra'aj jɨme', a'yájna siatɨ'ɨj tya'huɨɨɨre' a'ɨ́jcɨ ɨ tavástara', ji'nye caxu a'ɨ́ɨjma huɨɨre' ɨ tyétyacaa.
51003024	Siajta a'yan tya'mua'ree tɨ ɨ tavástara' jamuaata'sij je'ej tɨ tyi'tɨ́j tyaja'muacɨ'tyi a'ɨ́jcɨ siaj jaamué'tɨj. Ji'nye mua'aj xu jahuɨɨre' ɨ Cɨríistu' ɨ tɨ ja'muavástara' pué'een.
51003025	Ajta a'ɨ́jna ɨ tɨ je'ej pua'aj rɨcɨj, a'yaa pu cha'ta je'ej pua'aj tyá'cɨ'tyij, ji'nye juxá'aj xu'uj een ɨ Dios jimi.
51004001	Siajta mua'aj mu siaj tyihuá'ijtye', siata'aj tyámua' tyihuo'cha'ɨɨn ɨ maj ja'mua jimi tyi'huɨɨre' siajta a'yan tyihuo'ta'an je'ej tɨ tyi'tyéevijtɨj. Xo'támua'ree tɨ ɨ tavástara' tajapua tɨ ja'séejre' ajta mua'ajma tyajá'mua'ijtye'.
51004002	'Siata'aj a'náj tɨ na'aj jahuooca ɨ Dios jimi, tyámua' xu' tyitya'tanyéjnyerij siajta tyé'tyoojtzi'ria'aj ɨ Dios.
51004003	Siajta a'yan tya'huoocaj ɨ Dios jimi ityájma jɨme', ta'aj ij ɨ tavástara' taatáhuɨɨre'en tyej tyij huo'ixaatye ɨ nyúucaria'ra tyajta a'ɨ́jna ɨ tɨ ju'avaa ɨ Dios jimi, ji'nye a'ɨ́j nu jɨn eetyánami'.
51004004	Siáahuooca ɨ Dios jimi nyéetzij jɨme' nyej nyij amitéeria'can jɨn tyihuo'ixaatye', je'ej tɨ nyéetzij tyinaacɨ'ɨj.
51004005	'Tyámua xu tyityetyúucha'ɨɨj a'ɨ́ɨjma jimi ɨ maj quee tyá'tzaahuatye', a'náj tɨ na'a xu xa'puɨ' rɨjca.
51004006	Siajta a'náj tɨna'aj tyámua' tyí'xajta siajta huojo'mua'raj, a'yaa pu ajta tyúuxɨe've' siaj tyámua tyihua'ixaatye'ej séej siajta séej.
51004007	'Ajta a'ɨ́jna ɨ ta'ihuáara' Tíquico ɨ tyaj jéehua jaxɨe've', a'ɨ́ɨ pu nya jamuan tyámua' naa tyí'huɨɨre' ɨ tavástara' jimi, a'ɨ́ɨ pu'ij ajta néijmi'i jamuaatéxaatye'sij je'ej tɨ tyí'nyahuɨɨre'.
51004008	A'ɨ́j nu jɨn ja'mua jimi jaata'ítyij, ta'aj ij jamuaate'exaatye' je'ej tɨ tyí'tahuɨɨre' ajta je'en ca'nyíjra'aj jamuatá'an.
51004009	Onesimo pu ajta jamuan jo'mej, ɨ tyaj jéehua jaxɨe've' a'ɨ́jna jɨme' tɨ tyámua' naa tyi'muarɨe'e, tɨ ajta já'mua jitze ajtyáma'can, a'ɨ́ɨ mu néijmi'i jamuaatéxaatye'sij je'ej tɨ tyi'tɨ́j tyi'tahuɨɨre' iiye'ej.
51004010	'Ajta a'ɨ́jna ɨ Aristarco tɨ ajta nya jamuan eetyánami', a'ɨ́ɨ pu ajta ja'muatyojtye', jamuan a'ɨ́jna ɨ Marcos, ɨ tɨ nyoosájra' pué'een a'ɨ́jcɨ ɨ Bernabé. Xu'rí mua'aj jamua'ree je'ej siaj huárɨnyij a'ɨ́jcɨ jimi ɨ Marcos, tɨpua'aj jamojo'va'muaarej tyámua' xu tyeetyéjeevej.
51004011	A'ɨ́ɨ pua ajta yaja'muatyojtye' ɨ Jesús, ɨ maj a'yan jatamua'muaj tɨjɨn Justo. A'ɨ́ɨmaj mu a'ɨ́ɨn pué'een ɨ maj Israel jitze maj ajtyáma'can, ɨ maj nya jamuan tyi'muarɨe', tyej tyij huo'té'exaatye'en ɨ tyeɨ́tye je'ej tɨ tyi'een jo'tɨ ɨ Dios tyeje'ijta, a'ɨ́ɨ mu jéehua tyámua' tyinaatyáhuɨɨ.
51004012	Ajta pu ɨ Epafras yaja'muatyoojtye', a'ɨ́jna ɨ tɨ tyi'huɨɨre' ɨ Cɨríistu' jimi, tɨ ajta ja'mua jitze ajtyáma'can, a'náj tɨ na'aj pu jahuoo ɨ Dios jimi já'mua jɨme', siaj sij mua'aj tyámua' eenye', siajta a'yan huárɨnyij je'ej tya'axɨe've' ɨ Dios.
51004013	Nyáaj nu tyámua' tya'mua'ree siaj jéehua jitzan juxɨe've' a'ɨ́jcɨ ɨ Epafras, ajta a'ɨ́ɨjma jimi ɨ maj Laodicea ja'ma'can, ajta a'ɨ́ɨjma jɨme' ɨ maj Hierápolis ja'chej.
51004014	A'ɨ́jna Lucas ɨ tɨ tyí'hua'taca a'ɨ́ɨ pu ajta yaja'muatyoojtye', ajta a'ɨ́jna ɨ Demas.
51004015	'Siahuo'tatyóojtye' a'ɨ́ɨmaj ɨ ta'ihuáamua' ɨ maj Laodicea jo'cháatɨme. Siajta jaatatyojtye' a'ɨ́jcɨ ɨ Ninfas siajta néijmi'icaa ɨ maj júusɨ'ɨri jo'tɨ já'che a'ɨ́jna ɨ Ninfas.
51004016	Siatɨ'ɨj mua'aj jo'jíive'en a'íjcɨ ɨ yu'xarij, siata'aj jaata'ítyej a'ájna 'a Laodicea, mata'aj a'ɨ́ɨmaj majta jo'jíjve'en, a'yaa xu siajta mua'aj tyo'jíjve'en a'ɨ́jcɨ ɨ yu'xarij Laodicea tɨ ja'ma'can.
51004017	Siajta a'yan tyaate'exaatye' a'ɨ́jcɨ ɨ Arquipo tɨjɨn: "Tyámua' paj huárɨnyij a'ɨ́jcɨ jɨme' je'ej maj tyimuaata'ij a'ɨ́jna jitze huatama'can ɨ tavástara'."
51004018	'Nyáaj Pablo, nyáaj nu tyaja'muaata'ítyi'ri' a'íjna ɨ nyaj jo'yú'uxaca' nyamuájca' jɨme'. Xo'támua'ree nyaj eetyánami'. Che' ɨ Dios jéehua jamuatyáhuɨɨre'en.
52001001	'Nyáaj ɨ nyáaj Pablo pué'een, a'ɨ́jna ɨ Silvano ajta a'ɨ́jna ɨ Timoteo, a'yaa tu já'muatyojtye' muá'ajma mu siaj Tesalónica ja'che, ɨ siaj siajta tya'tzaahuatye' ɨ Dios jimi, siajta jimí tyámua' tyi'tyeséejre' ɨ tavástara' a'ɨ́jna ɨ Jesús tɨ ajta Cɨríistu' pué'een. Che' ɨ Dios tyámua' tyajamuáacha'ɨɨn ajta jamuaatyápua'ritye'en ja'mua tzajta.
52001002	'A'náj tɨ na'aj tu tye'tyojtzire' ɨ Dios ja'mua jɨme', tyajta jamua'tamua're'rii tyatɨ'ɨjta jahuooca ɨ Dios jimi.
52001003	A'náj tɨ na'aj tu ja'tamua're'riij je'ej tɨ jéehua ɨ Dios tyámua' jamuáaruj a'ɨ́jna jɨme' ɨ siaj jitzan tya'tzaahuatye', siajta jéehua tyi'muarɨe' a'ɨ́jna jɨme' siaj jaxɨe've' siaj séecan hutyáhuɨɨre'en ɨ Dios jimi, jéehua xu tye'viicue' a'ɨ́jna jɨme' siaj jachó've' ɨ tavástara' a'ɨ́jna ɨ Jesús tɨ ajta Cɨríistu' pué'een, a'ɨ́jna jitze ma'can ɨ Dios.
52001004	Nye'ihuáamua' ɨ nyaj jéehua ja'muaxɨe've' ɨ Dios jitze ma'can, tyáamua'ree tɨ ɨ Dios jamua'antyíhuoo.
52001005	Ji'nye tyatɨ'ɨj jamuáa'ixaa ɨ nyúucaria'ra' ɨ Dios, catu a'yaa tyana'aj tyajamuáa'ixaaj, sulu a'yaa tu tyajta huarɨ́j je'ej tɨ tye'ijta ɨ júuricama'ra' ɨ Dios tyajta a'ɨ́jna jɨme' ɨ tɨ jɨn néijmi'i putyi'uurej, jéehua tu a'ɨ́jna jɨn tye'tyojtzi're'. Tyámua' xu mua'aj tya'mua'ree je'ej tyaj huarɨ́j tyej tyij mua'ajma tyámua' jamuáa'uurej.
52001006	'Siajta mua'aj, a'yaa xu huarɨ́j je'ej tyaj tyajamuáa'ixaj, siajta a'yájna je'ej tɨ tye'ijta ɨ tavástara', siajta jáanamuajri' ɨ nyúucarij xuutyámuava'aj a'yájna je'ej tɨ tyajamuaata' ɨ júuricama'ra' ɨ Dios a'ɨ́jna jɨme' ɨ nyaj jɨn jajpuéjtzij.
52001007	A'ɨ́j xu tyámua' tyihuo'ta' a'ɨ́ɨjma ɨ maj tya'tzaahuatye' ɨ Macedonia maj ja'ma'can, siajta ɨ Acaya maj ja'ma'can.
52001008	Capu a'áa na'aj ja'namuajre je'ej siaj mua'aj rɨcɨj, sulu néinjapua pu namuajre' je'ej siaj mua'aj rɨcɨj a'ɨ́jna jɨme' ɨ nyúucaria'ra' ɨ tavástara', a'yaa mu tya'mua'reej siaj mua'aj ja'astej ɨ nyúucaria'ra' ɨ Dios, a'ɨ́j pu jɨn quee che' juxɨe've' tyaj ityáj tyihua'ixaatya'aj ja'mua jɨme'.
52001009	A'ɨ́ɨ mu jujɨ́ɨmua'aj jaataxájtaca' je'ej tyaj huarɨ́j tyatɨ'ɨj a'áa ja'ra'aj, ajta je'ej siaj mua'aj metyihuoohua'xɨj ɨ sáanturij siaj sij a'ɨ́j huatyáhuɨɨre'en ɨ tɨ jɨ're'caj nɨme' Dios pué'een
52001010	siajta a'yan tye'ejcho've'ej tɨ ajtáhua'aj ya'uve'nyej ɨ tavástara' ɨ tɨ yóojra' pué'een ɨ Dios, ɨ tɨ ajta jaatájuurityej. A'ɨ́jna ɨ Jesús a'ɨ́ɨ pu a'ɨ́ɨn pué'een ɨ tɨ tɨi'rátoosij tɨ'ij quee puéejtzi taacɨ'tyij.
52002001	'Siajta mua'aj nye'ihuáamua', tyámua' xu tyá'mua'ree tyaj quee huáapua'aj tyana'aj jamojo'vá'muáariaca'.
52002002	Ajta a'yájna siatɨ'ɨj seríj siajta tya'mua'ree, anaquéej mu je'ej pua'aj táaruu a'ɨ́ɨmaj ɨ Filipos maj ja'che, Dios pu taatáhuɨɨ tyej tyij mua'ajma jamuaate'exaatye'en ɨ nyúucaria'ra', ajta ca'nyíjra'aj taatá' tyej tyij ca'nyíin jɨn huatyényo'se'en.
52002003	Ji'nye catu hue'tzij jɨn tyajamuáa'ixaa, catu tyajta a'ɨ́jna jɨme' tyej tyij je'ej pua'aj jamuáa'uurej, nusu tyej tyij tyi'tɨ́j jɨn jamuáacuanamuaj.
52002004	Ajta ityájma, Dios pu ta'antyíhuo ajta taata'íj tyej tyij huo'ixaatye'en ɨ nyúucaria'ra', a'ɨ́j tu tyi jɨn tyaja'mua'ixaatye'. Catu a'yan tya'huoo tyej tyijj tyámua' tyihuo'tá'an ɨ tyeɨ́tye, sulu tyej tyij tyámua' tyaatá'an ɨ Dios, ɨ tɨ jamua'ree je'ej tyaj tyí'mua'tzej ɨ tatzájta'.
52002005	A'yájna siatɨ'ɨj mua'aj seríj tya'mua'ree tyej quee a'náj nyúucarij jɨn tyajamuáa'ixa tɨ naa huánamuajrii, catu tyajta a'yan tya'huoo tyej tyij a'ɨ́jna jɨn tyi'tɨ́j ancuriá'an. Dios pu jamua'ree tyaj tzáahuatyi'ra' jɨn a'yan rɨcɨj.
52002006	Catu tyajta ja'huoo mej mij séecan naa tojo'sejra, tɨpua'aj mua'ajma jimi nusu séecan jimi.
52002007	Tyij quee ɨ'ríitacaj tyaj a'yan huárɨnyiiche' a'ɨ́jna jɨme' tɨ ɨ Cɨríistu' ta'antyíhuo, ajta ityáj catu a'yan huarɨ́j, sulu tyamua' tu tyajamuáacha'ɨj. A'yájna tɨ'ɨj ɨ hua'náana ɨ tɨ'rii tyámua' tyihuá'cha'ɨj ɨ juyójmua',
52002008	a'yaa tu jéehua tyaja'muaxɨe've' mua'ajma, capu a'yaa na'aj tyita'ránajchaca' tyaj a'ɨ́j jamuaaté'exaatye'en ɨ nyúucaria'ra' ɨ Dios, sulu tyej tyajta huá'cui'nyij ja'mua jitze ma'can. A'yaa tu jéehua tyaja'muaxɨe've'.
52002009	Ta'ihuáamua', mua'aj xu jamua'ree tyaj jéehua tyu'muárɨej, tyajta jaapuéjtzitariaca'. Jéehua tu tyu'umuárɨej tújca tyajta tɨ́ca', tyej tyij quee a'tɨ́j huatamuárɨe'riste'en tyatɨ'ɨj ja'mua'ixaatya'ca'aj ɨ nyúucaria'ra' ɨ Dios.
52002010	'Mua'aj xu tyámua' naa tya'mua'ree, a'yájna tɨ'ɨj ajta ɨ Dios tya'mua'ree, tyej tyámua' naa tyi'tyítacha'ɨɨj ja'mua jimi mu siaj tyá'tzahuatye', catu a'tɨ́j je'ej pua'aj huáruuj, catu tyajta tyi'tɨ́j jɨn ootya'ɨtzee.
52002011	A'yaa xu siajta tyamua'ree tyaj jéehua ca'nyíjra'aj jamuaata' tyajta tyámua' tyajamuatyéeje séej tyajta séej, a'yájna tɨ'ɨj tyihuá'itɨɨj ɨ hua'táata ɨ juyóojmua'.
52002012	A'yaa tu tyajta tyajamuaa'íjca siaj sij tyámua' tyityetyúucha'ɨɨj a'yájna matɨ'ɨj ɨ maj ɨ Dios jimi séejre', ji'nye a'ɨ́ɨ pu a'ɨ́ɨn pué'een ɨ tɨ jamuaatajé, siaj sij a'áa ja'rá'astij jo'tɨ a'ɨ́ɨn tyejé'ijta.
52002013	'A'ɨ́j tu jɨn ityáj a'náj tɨ na'aj tye'tyojtzi're' ɨ Dios, ji'nye siatɨ'ɨj mua'aj jáanamuajri' ɨ nyúucaria'ra' ɨ Dios, ɨ tyaj jamuáa'ixaa, a'yaa xu tya'ancuriá' tɨ'ɨj Dios nyuuca, caxu a'yan tya'ancuriá' tɨ'ɨj ɨ tyétyacaa nyúuca. A'yaa pu tyija'yájna tɨ nyúucaria'ra' pué'een ɨ Dios, a'ɨ́ɨ pu tyámua' jamuáaruu ɨ já'mua tzajta' mu siaj tyá'tzahuatye'.
52002014	Siatɨ'ɨj mua'aj ta'ihuáamua' jaapuéjtzitariaca' ɨ ja'muatyeɨ́tyeristyamua' jimi, a'yaa pu cha'tána'aj tyihuo'ruuj a'ɨ́ɨjma ɨ maj Judea jo'cháatɨmee, ɨ maj majta jusɨ'ri u tyeyúuj tzajta' mej mij jaatyánajche ɨ Dios, ɨ maj majta ɨ Cɨríistu' jitze ajtyáma'can, ji'nye a'ɨ́ɨ mu majta jajpuéjtzica'aj a'ɨ́ɨjma jimi ɨ juxa'aj tyeɨ́tye ɨ maj Judea ja'ma'can.
52002015	A'ɨ́ɨ mu a'ɨ́ɨn pué'een ɨ maj jaajé'caj ɨ tavástara' tɨ ajta Jesús pué'een, a'yájna matɨ'ɨj majta tyihuo'cui a'ɨ́ɨjma ɨ maj Dios jitze ma'can tyi'xajtaca'aj, a'ɨ́ɨ mu majta taatamuárij ityájma. Camu tye'tyojtzi're' ɨ Dios, majta mu hua'ajcha'ɨɨre' néijmi'caa ɨ tyeɨ́tye,
52002016	ji'nye tyatɨ'ɨjta tyihua'ixaatya'muɨ'ɨj a'ɨ́ɨmaj ɨ maj quée Israel jitze ajtyáma'can, tɨ'ij ajta huo'huɨɨre'en, camu a'ɨ́ɨmaj tata'caa tyaj a'yan huárɨnyij. A'yaa mu mij tya'mue'tɨj tɨ ɨ Dios jéehua puéejtzi huo'ta'an. Ajta ta'aj ij huatyáapua'rej a'íjna, Dios pu arí jéehua puéejtzi huo'tá'.
52002017	'Ta'ihuáamua, tyatɨ'ɨj ajtacɨ́j ja'mua jimi, catu ma jamuuhuá'xɨj, tyij tyajta quee ja'muasejraca'aj, a'náj tɨna'aj tu mua'ajma jitze tyí'imua'ajcaa, tyajta a'yan jéehua tya'xɨe'va'ca'aj tyaj jamojo'tyéesej.
52002018	A'yaa tu tyu'tatyesej tyaj a'áa ja'tanyéj, nyajta nyáaj Pablo mue'tɨ́j nu a'yan tyá'xɨe'va'ca'aj nyaj a'áa ja'tanyéj, ajta ɨ tyiyáaru' pu tyi'tyánaamuaaj.
52002019	Ji'nye ¿a'tanyíj a'ɨ́ɨn pué'een ɨ tyaj jɨn tyi'ijcho've', ɨ tyaj jɨn tatyamua've', ajta ɨ tyaj jɨn á'tatzaahuatye'en a'ájna xɨcáara' jitze tɨ'ɨj uvé'nyej ɨ tavástara' tɨ ajta Jesús pué'een? Tɨpua'aj sequee mua'aj a'ɨ́ɨn pué'eenye', capu máaj a'tɨ́j a'ɨ́ɨn pue'éenya'aj ta'mej.
52002020	A'yaa pu tyi'ja'yájna, mua'aj xu a'ɨ́ɨn pué'een ɨ tyaj jɨn á'tatzaahuatye' siajta ɨ tyaj jɨn tatyamua've'.
52003001	'Aj tu tyij tyatɨ'ɨj quee che' je'ej huarɨ́j, a'yaa tu tyaaxa'puɨ'ɨntarej tyaj tajɨ́ɨmua'a a'áa jo'tyá'ɨtzeere' a'ájna a Atenas
52003002	tyajta je'en a'ɨ́j huata'ítyaca'aj ɨ ta'ihuáara' Timoteo ɨ tɨ tajamuan tyi'muarɨe' ɨ Dios jimi, tyej tyij huo'té'exaatye ɨ nyúucaria'ra' ɨ Cɨríistu', a'yaa tu éejnɨme' jaata'ítyaca' ja'mua jimi tɨ'ij ca'nyíjra'aj jamuaata'an a'ɨ́jna jitze ɨ siaj jitzan tya'tzaahuatye',
52003003	ajta tɨ'ij quee huatóoxaahuataj a'ɨ́jna jɨme' ɨ sij jɨn jajpuéetzi. Ji'nye mua'aj xu a'yan tyá'mua'ree tɨ a'yan tyúuxɨe've' siaj a'yan tyaapuéjtzitarej.
52003004	Ajta, tyatɨ'ɨj tyooj a'áa jo'tya'caj ja'mua jamuan, a'yaa tu tyajamuáa'ixa tyaj a'yan tya'ajpuéetzij ta'me'nyíiche', a'yaa pu'ij tyu'rɨ́j, siajtɨ'ɨj seríj tya'mua'ree.
52003005	A'ɨ́j nu jɨn, nyatɨ'ɨj quee che' pu jáaruj nyaj a'áa ja'tanyéj, a'yaa nu tyu'ta'íjtaca'a mej mij tyajamuaata'íhuo nyej nyij jáamua'ree je'ej tɨ tyajá'muahuɨɨria'ca'aj a'ɨ́jna jɨme' ɨ siaj jitzan tya'tzaahuatye', ji'nye a'yaa nu tyí'tzɨɨnya'caa tɨ ɨ tyiyáaru' tyi'tɨ́j jɨn jamuatamuárie'riste'en siaj sij quee che' tya'tzahuatya'aj ajta tɨ'ij quee che' tyi'tɨ́j huɨ́ɨria' já'ra'nyij ɨ tyaj jɨn tyu'muárɨej ja'mua jimi.
52003006	'Ajta ɨ Timoteo pu'rij yará'aj a'áa tɨ ja'rájra ja'mua jimi, a'yaa pu tyitaaté'exaaj siaj tyámua' een a'ɨ́jna ɨ siaj jitzan tyá'tzahuatye' ajta je'ej siaj tyihua'xɨe've' ɨ séecan. A'yaa pu tyitaaté'exaaj siaj jéehua ta'tamuá're'rii, siajta jéehua jaxɨe've' siaj taaséej, a'yájna tyatɨ'ɨj tyajta ityáj tya'xɨe've' tyaj jamuaséej.
52003007	A'ɨ́j tu jɨn, ta'ihuáamua', tyij ajta jéehua tyi'tatyesi'huaritye' tyajta taxaamuɨjritye', jéehua tu huatátatyamua'vej tyatɨ'ɨj jáamua'reeri' siaj sióoj tyámua' naa tyá'tzahuatye'.
52003008	Tyatɨ'ɨj a'yan tyáamua'reeri' siaj sióoj tyá'tzaahuatye' ɨ tavástara' jimi, jéehua pu ca'nyíjra'aj taatá' ɨ tatzájta.
52003009	¿Ji'nye tyíɨ'rij tyej tyij jéehua tyaatatyójtzi're'en ɨ Dios a'ɨ́jna jɨme ɨ tyaj jɨn tyatyamua've' jimi, mua'ajma jɨme'?
52003010	Tújca tyajta tɨ́ca' a'yaa tu tya'huavii ɨ Dios tɨ taatá'an tyej tyij tyajtáhua'a jamuaséej, tyajta jamuatáhuɨɨre'en tyaj janéijmi're'en ɨ tɨ jamuá'ɨtziitye' ɨ siaj jɨn tya'tzaahuatye'.
52003011	'A'yaa tu jéehua tya'xɨe've' tɨ ɨ Dios ɨ tyaj jajvástara, ajta a'ɨ́jna ɨ tavástara' ɨ Jesús, maj a'ɨ́ɨn taatáhuɨɨre'en tyej tyij a'áa ja'atanyéj ja'mua jimi.
52003012	Che' ajta ɨ tavástara' jamuáave'sij siaj sij jéehua huóoxɨe've' séej siajta séej, siajta huo'xɨe've'en néijmi'caa ɨ tyeɨ́tye, a'yájna tyatɨ'ɨj ityáj tyajá'muaxɨe've'.
52003013	Tɨ ajta tyámua' jamuáa'uurej ɨ ja'muatzajta', siaj sij quee tyi'tɨ́j jɨn á'ɨtzeeria'aj ɨ Dios jimi ɨ tyaj jajvástara' a'ájna tɨ'ɨj uve'nyej ɨ tavástara' ɨ Jesús, jamuan ɨ maj tyí'huɨɨre' u tajapuá. Che' a'yan tya'ra'nyij
52004001	'Ajta ijíij ta'ihuáamua', a'yaa tu tyaja'muahuaviij tyajta a'yan tyaja'mua'ijcatye' a'ɨ́jna jitze ma'can ɨ tavástara' Jesús, siaj a'náj tɨ na'aj tyámua' eenye' siajta tyámua' tyityetyúucha'ɨɨ a'yájna siatɨ'ɨj tyaarɨ'rej ityájma jimi, siaj sij tyaatatyójtzi're'en ɨ Dios, a'yájna siatɨ'ɨj seríj rɨcɨj.
52004002	'Mua'aj xu'ríj jamua'ree je'ej tyaj tyajamuáa'ixaj jitzan huatama'can ɨ tɨ jɨn tyi'tyéjve ɨ tavástara' Jesús.
52004003	A'yaa pu ɨ Dios tyá'xɨe've' siaj tyámua' eenye', tɨ quee a'tɨ́j juxaana'cɨria'aj
52004004	a'yaa pu tyúuxɨe've' tɨ sɨ́ɨj ajta sɨ́ɨj tyámua' tyéecha'ɨɨn ɨ jutyévi, tɨ'ij tzáahuatyi'ra'aj jɨn séejria'aj,
52004005	tɨ quee a'yan rɨjca je'ej tɨ jusɨ́ɨj tya'xɨe've' tyi'tɨ́j jɨme' tɨ quee xa'puɨ'ɨ, a'yájna matɨ'ɨj rɨcɨj ɨ tyeɨ́tye ɨ maj quee jamua'tyej ɨ Dios.
52004006	Che' quee a'tɨ́j tyi'tɨ́j jɨn a'yan rɨjca, ajta quee juxana'cɨria'aj jamuan ɨ́ra'ara'an ɨ juxa'aj tyévij, ji'nye tavástara' pu jéehua puéejtzi jaatá'si a'tɨ́j tɨ a'yan rɨcɨj, a'yaa tu tyeríj tyeemí' tyajamuáa'ixaa.
52004007	Ji'nye capu ɨ Dios a'ɨ́jna taatajé tyej tyij je'ej pua'aj éenye'que' séejria'aj, sulu tyej tyij jɨ'ré'nya'aj séejria'aj ɨ tatzájta'.
52004008	A'yaa pu'ij, a'ɨ́jna ɨ tɨ quee tyá'tzaahuatye' je'ej tyaj tyajá'mua'ixaatye', capu a'ɨ́j ma'úuhua'xɨj ɨ hua'nyuuca ɨ tyétyaca, sulu a'ɨ́j pu quee á'tzaahuatye' ɨ Dios ɨ tɨ jujúuricamej jamuaata' tɨ'ij ja'mua tzajta' séejria'aj.
52004009	'Ajta a'ɨ́jna jɨme' ɨ siaj jɨn huóoxɨe've'en ɨ siaj ju'ihuáamua', capu juxɨe've' tyaj a'ɨ́jna jɨn tyajá'muayu'se'ej, ji'nye Dios pu arí jamuaamua'tyej je'ej siaj tyityahuóoxɨe've'en séej jamuan siajta séej.
52004010	A'yaa xu mua'aj rɨcɨj a'ɨ́jna jɨme' siaj hua'xɨe've' ɨ ju'ihuáamua' ɨ maj a'áa jo'cháatɨme néijmi'que' a'áa tɨ huaca'aj a Macedonia. Tyajta ityáj, a'yaa tu tyaja'muahuaviij ta'ihuáamua' siaj jéetze' huóoxɨe've'en.
52004011	Siata'aj juxáahuaj naa tyi'tyechajca setyi'muárɨe'ej ɨ jumuáca' jɨme' je'ej tɨ tyi'tɨ́j tyaacɨ́'ɨj séej ajta séej, a'yájna tyatɨ'ɨj tyeríj tyajamuaa'íjca,
52004012	mej mij ɨ maj quee tya'tzaahuatye' jamuaatyátzaahutye'en, ajta tɨ'ij quee tyi'tɨ́j jamua'ɨtziitya'aj.
52004013	'Ta'ihuáamua', catu jaxɨe've' siaj quee jamua'reerej je'ej tɨ tye'mej a'ɨ́ɨmaj jimi ɨ maj meríj huácuij, siata'aj quee juxamuɨjritya'aj matɨ'ɨj ɨ séecan, ɨ maj quee jachó've' ɨ tavástara'.
52004014	A'yájna tyatɨ'ɨj tyá'atzahuatye' tɨ ɨ Jesús huamuɨ́' ajta je'en huatájuuriaca', a'yaa tu tyij tyajta tya'tzahuatye', tɨ ɨ Dios huo'tájuuritye'ej ɨ Jesús jamuan a'ɨ́ɨjma ɨ maj huácuij jimi metya'tzáahuatye'ej.
52004015	'A'ɨ́j tu jɨn a'yan tyaja'mua'ixaatye' ɨ tavástara' jitze ma'can tɨjɨn, ityáj ɨ tyaj júurij yan huatyá'ɨtzeere'ej íiyaj nɨ cháanacaj japua, catu anáatya'aj ta'ju'un a'ɨ́ɨjma jimi ɨ maj meríj huácuij.
52004016	Ji'nye nyúucarij pu huatánamuajre tɨ'ij tyu'ta'íjta, a'yaa pu ajta tyu'tánamuajre tɨ'ɨj a'tɨ́j tɨ ca'nyíin tyu'tácɨ'sitye'en a'ájna jo'tɨ ɨ Dios ja'seejre', aj pu'ij ɨ tavástara' aje'cányejsi u jútye'. Majta ɨ maj huácuij metyatzáahuatya'aj ɨ Cɨríistu' jimi, a'ɨ́ɨ mu anaquéej huatájuuritaj,
52004017	tyajta je'en ityáj, ɨ tyaj júuri a'yan séejre' ɨ cháanacaj japua, a'ɨ́ɨ pu ajta tá'vi'tɨn ɨ jéetɨrij tzajta hua' jamuan ɨ maj moochán huatájuuriaca', tyej tyij ja'antyinájchej ɨ tavástara' ɨ jéetɨrij tzajta, a'yaa tu tyij jusén jɨn tyeje'séeria'aj tá'ju'un ɨ tavástara' jamuan.
52004018	A'ɨ́j xu jɨn, siata'aj ca'nyíjra'aj hua'tóo'an a'ɨ́jna jɨme' ɨ nyúucarij ɨ nyaj jamuáa'ixaaj.
52005001	'Ajta a'ɨ́jna jɨme' a'tzáaj tɨ uvé'nyejsi ɨ tavástara' nusu a'náj tɨ huataséjre'sij, ta'ihuáamua', capu juxɨe've' tyaj a'ɨ́jna jɨn tyajá'muayu'se'ej.
52005002	Tyámua' xu mua'aj naa tya'mua'ree tɨ a'ájna xɨcáara' tɨ jitzan uvé'nyesij ɨ tavástara', a'áaj pu a'yan tye'mej siatɨ'ɨj pua'aj quee jacho've', a'yaa pu tyu'taséejre'sij tɨ'ɨj náhua'rij tɨ utyárutyij tɨ́ca' jo'siaj ja'chej.
52005003	Matɨ'ɨj ɨ tyeɨ́tye a'yan tyi'xajta tɨjɨn: "Capu che' tyi'tɨ́j je'ej rɨcɨj, pu'ríj tyu'puá'riajraa," aj pu'ij a'ájna atyojo'rényejsi ɨ xɨcáara' maj jitzan antyipuá'rij, a'yájna tɨ'ɨj íitaj tɨ ootacuí'nyej, capu huatáɨ'riitarij maj huatóo'uunaj.
52005004	Siajta mua'aj, ta'ihuáamua', caxu tɨ́ca'riste' séejre', a'ɨ́j pu jɨn quee a'yan tye'mej ja'mua jimi tɨ'ɨj náhua'rij tɨ utyájrutye jo'siaj ja'che', a'ájna xɨcáara' jitze tɨ'ɨj tavástara' uvé'nyej.
52005005	Néijmi'i xu mua'aj a'ɨ́ɨjma jimi ajtyáma'can ɨ maj a'aá ja'seejre' jo'tɨ jo'nyeeri'ij ɨ Dios jimi. Catu hua' jitze ajtyáma'can ɨ maj tɨca'riste' jo'jujhuan, nusu jo'tɨ quee jo'nyeeri'ij,
52005006	a'ɨ́j tu jɨn quee a'yan rɨnyij matɨ'ɨj ɨ séecan ɨ maj a'yan séejre' matɨ'ɨj ɨ maj cu'tzuj, sulu tyiche' atanyéjnye'rij tyajta tyámua' me tyityomuámua'ria'aj.
52005007	A'ɨ́ɨmaj ɨ maj cu'tzuj, a'yaa mu tɨ́ca' tyi'tyacu'cuj, majta ɨ maj juta'rujve, a'ɨ́ɨ mu majta tɨ́ca' juta'rujvej,
52005008	tyajta ityaj, nyéeri'iste' tyaj cɨɨnyej, a'yaa pu tyúuxɨe've' tyaj a'náj tɨ na'aj tyámua' eenye'. Tyiche' huátacha'ɨɨn, a'ɨ́jna jɨme' ɨ tyaj jɨn tya'tzaahuatye' ɨ tavástara' jimi tyajta huátaxɨe've'en, tyiche' tyajta a'ɨ́jna jɨn avátanaj ɨ tyaj jɨn jacho've' tɨ ɨ Dios tɨi'rátoonyij.
52005009	Ji'nye capu ɨ Dios a'ɨ́jna jɨn ta'antyihuo tyej tyij jajpuéetzij tá'ra'nyij, sulu tɨ'ij táahuɨɨre'en a'ɨ́jna jitze ma'can ɨ tavástara' Jesús tɨ ajta Cɨríistu' pué'een.
52005010	A'ɨ́ɨ pu taji'tze ma'can huamuɨ́', tyej tyij júurij tá'ra'nyi jamuan ɨ tavástara', tɨpua'aj ɨ tyaj júurij, na'ríij ɨ maj meríj huácuij, néijmi'i tu jimí huatyá'ɨtzeere'ej jusén jɨme'.
52005011	A'ɨ́j xu jɨn ca'nyíjra'aj huatóoa'an séej siajta séej, a'yájna siatɨ'ɨj seríj rɨcɨj.
52005012	'Ta'ihuáamua', a'yaa tu tyajá'muahuavii siaj tyámua' tyihuá'ajcha'ɨɨ a'ɨ́ɨjma ɨ maj ja'mua jimi tyí'muarɨe', ɨ maj majta a'ɨ́jna jɨn antyúumua'reej maj tyajamuaamua'tyej je'ej tɨ tyá'xɨe've' ɨ tavástara'.
52005013	A'yaa pu tyúuxɨe've' siaj jéehua huo'xɨe've'en, a'ɨ́jna jɨme' ɨ maj tyí'muarɨe' ja'mua jimi. Tyámua' xu huojo'mua'raj séej siajta séej.
52005014	'A'yaa tu tyajta tyaja'mua'ijcatye', ta'ihuáamua', siaj tyámua' huo'uurej a'ɨ́ɨjma ɨ maj quee xá'puɨ' rɨcɨj, siajta ca'nyíjra'aj huo'tá'an a'ɨ́ɨjma ɨ maj quee juca'nye ɨ juxɨéjnyu'caa tzajta', siajta huo'táhuɨɨre'en a'ɨ́ɨjma ɨ maj quee tyámua' rɨcɨj, siajta néijmi'caa á'cu'vaj.
52005015	'Tyámua' xu'uj mua'aj tɨ'ij quée a'tɨ́j je'ej pua'aj ja'uuriaj ɨ juxa'a tyévij. Sulu siata'aj a'náj tɨ na'aj tyámua' eenye', a'yájna siatɨ'ɨj jujɨ́ɨmua'aj tyityetyúucha'ɨj siajta a'yan cha'ta siana'aj tyityetyúucha'ɨɨj néijmi'icaa jimi ɨ maj yan séejre' ɨ cháanacaj japua.
52005016	'A'náj tɨna'aj xu jutyamua'va'aj.
52005017	Siajta a'náj tɨna'aj jahuoocaj ɨ Dios jimi.
52005018	Néijmi'i xu jɨn tyé'etyojtzi'ria'aj ɨ Dios, ji'nye a'yaa pu tya'xɨe've' ja'mua jɨme ɨ siaj tya'tzaahuatye' ɨ Cɨríistu' jimi ɨ tɨ ajta Jesús pué'een.
52005019	'Caxu já'je'cataj ɨ júuricama'ra' ɨ Dios.
52005020	Caxu jaxaahuataj a'ɨ́jna ɨ siaj Dios jitze ma'can tyihuo'té'exaatye'en.
52005021	Siata'aj anaquéej tyámua' tyáamua'ree tyi'tɨ́j tɨ xa'puɨ' nusu ɨ tɨ quée siajta je'en a'ɨ́j huatyátzaahuatye'en ɨ tɨ xá'puɨ'.
52005022	Xa'ajtácɨɨnyij a'ɨ́jna jitze ɨ tɨ je'ej pua'aj een.
52005023	'Che' a'ɨ́ɨ cha'ta na'aj ɨ Dios, a'ɨ́jna ɨ tɨ jamuatyápua'rityej, che' a'ɨ́ɨn tyámua' jamuáa'uurej, siaj sij quee tyi'tɨ́j jɨn á'ɨtzeeria'aj ɨ já'muaxɨejnyu'ca tzajta', nusu ja'muamua'tzíira' jitze, na'ríij ɨ ja'muatyévi jitze, a'ájna xɨcáara' jitze tɨ'ɨj uvé'nyesij ɨ tavástara', a'ɨ́jna ɨ Jesús tɨ ajta Cɨríistu' pué'een.
52005024	A'ɨ́jna ɨ tɨ a'íjna jɨn jamuatajé, capu tyi'tɨ́j jɨn á'ɨtzeere', a'ɨ́ɨ pu ajta néijmi'i jɨn aróo'astej.
52005025	'Ta'ihuáamua'a, siata'aj siajta ityájmaj jɨme' jahuooca ɨ Dios jimi.
52005026	'Siahuo'tatyójtye' néijmi'caa ɨ ta'ihuáamua'.
52005027	'A'yaa nu tyaja'mua'íjcatye' ɨ tavástara' jitze ma'can, siaj jo'jíjve'en a'íjna ɨ yu'xarij néijmi'caa jimi ɨ ta'ihuáamua'.
52005028	'Che' ɨ tavástara' Jesús ɨ tɨ ajta Cɨríistu' pué'een, che' a'ɨ́ɨn tyámua' tyajamuáacha'ɨɨn.
53001001	'Nyáaj Pablo, jamuan ɨ Silvano, ajta a'ɨ́jna ɨ Timoteo a'yaa tu ja'muatyojtye mua'ajma mu siaj tya'tzaahuatye' Tesalónica siaj ja'che, siajta jusɨ'rii ɨ Dios jimi, siajta jimí ɨ tavástara' Jesús tɨ ajta Cɨríistu' pué'een.
53001002	Che' ɨ Dios ɨ tyaj jajvástara', ajta ɨ tavastara' Jesús tɨ ajta Cɨríistu' pué'een, miche' jamuáacha'ɨɨn, majta jamuaatyápua'ritye'en tyámua' naa ja'mua tzajta'.
53001003	'Nye'ihuáamua', a'náj tɨ na'aj tu tyé'tyojtzi're' ɨ Dios ja'mua jɨme', a'yájna tɨ'ɨj tye'tyévijtye' tyaj a'yan huárɨnyij, ji'nye mua'aj xu'ríj jéetze' tya'tzahuatye' siajta seríj jéetze' juxɨe've' séej jamuan siajta séej.
53001004	A'ɨj tu jɨn ityáj tyámua' tyajá'muaxaa ɨ séecan jimi ɨ maj jusɨ'rii ɨ Dios jimi, a'ɨ́jna jɨme' ɨ siaj jéehua tye'viicue' siajta tya'tzaahuatye', tyij majta je'ej pua'aj ja'mua'uurej nusu siajta jajpuéejtzi.
53001005	A'yaa pu'ij tye'miteere' tɨ ɨ Dios a'yan tyaaxá'puɨ'ɨntare siaj sij a'áa jo'tyájrutye jo'tɨ a'ɨ́ɨn tyejé'ijta, a'ɨ́jna jɨme' ɨ siaj jɨn jajpuéjtzi.
53001006	'A'yaa pu tyi'xa'puɨ' tɨ ɨ Dios puéjtzi huo'ta'an a'ɨ́ɨjma ɨ maj je'ej pua'aj ja'mua'uurej ɨ siaj jɨn jajpuéjtzi,
53001007	ajta mua'aj mu siaj jajpuéjtzij, Dios pu jamuaatá'sij siaj huóoso'pe'en a'yájna tɨ'ɨj ajta ityájma. A'yaa pu tye'mej a'ájna xɨcáara' jitze tɨ'ɨj huataséjre' u jútye' ɨ tavástara' Jesús, a'ɨ́ɨjma jamuan ɨ maj tajapuá tyí'huɨɨre' ɨ maj va'can jɨn tyityatatyíj, a'yaa pu atyeje'caama'aj tá'me u jútye' ɨ tɨéj tzajta.
53001008	A'ɨ́j pu jɨn yava'cányejsi ta'aj ij puéjtzi huo'tá'an a'ɨ́ɨmaj ɨ maj quee jamua'tye ɨ Dios, majta quee ja'astijre'e ɨ nyúucaria'ra' ɨ tavástara' Jesús.
53001009	A'ɨ́ɨ mu mij jusén jɨn jajpuéetzij mua'ju'un, majta a'ɨmuá huojóohua'xɨj jo'tɨ quee ja'seejre' ɨ tavástara' tɨ jɨn naa éen ajta ɨ tɨ néijmi'i jɨn putyi'uurej,
53001010	A'ájna xɨcáara' jitze tɨ'ɨj uvé'nyej ɨ tavástara' mej mij a'ɨ́ɨmaj jaatyátzaahuatye'en ɨ tyeɨ́tyeristyamua'mua', majta néijmi'i ɨ maj jimi tya'tzaahuatye', a'yaa pu ajta mua'ajma tyajá'muacɨ'tyij siaj jaaséej ji'nye setya'antzaahua je'ej tyaj tyajamuáa'ixaj.
53001011	'A'ɨ́j tu jɨn a'náj tɨ na'aj jahuavii ɨ Dios ja'mua jɨme', a'yaa tu tya'huavii tɨ jamuata'an ɨ tɨ jɨn jamua'antyíhuo, ajta a'yan huárɨnyij je'ej siaj mua'aj tya'xɨe've' a'ɨ́jna jɨme' ɨ tɨ jɨn néijmi'i putyi'uurej, ajta néijmi'i jɨme ɨ siaj jɨn tyámua' tyu'muárɨej a'ɨ́jna jɨme' ɨ siaj tyá'tzahuatye'.
53001012	A'yaa pu'ij, a'ɨ́jna ɨ tɨ jɨn ántyapuaj a'ɨ́jna ɨ tavástara' Jesús mua'aj xu jaatyátzaahuatye'sij, ajta a'ɨ́ɨn tyámua' ja'mua'uuren jitzan ma'can ɨ Dios ajta a'ɨ́jna jitze ma'can ɨ tavástara' Jesús tɨ ajta Cɨríistu' pué'een.
53002001	'Ajta ijíij, ta'ihuáamua', a'náj tɨ uvé'nyejsi ɨ tavástara' Jesús tɨ ajta Cɨríistu' pué'een ajta tɨ'ɨj a'ɨ́ɨn tájsɨɨre'sij jujimí, a'yaa tu jéehua tyajá'muahuavii
53002002	siaj quee seequé tyi'muajca, caxu siajta tyi'tá'care'en tɨ a'tɨ́j ja'muamuaritya'aj a'yan tyí'xajta yee a'yaa pu tyinaaté'exaa ɨ júuricama'ra' ɨ Dios, tɨ arí atyojo're'nyesij a'ájna ɨ xɨcáara' tɨ jitzan uvé'nyesij ɨ tavástara', nusu a'yan tyaja'mua'ixáatya'aj yee a'yaa mu tyináa'ixaaj, na'ríij yee yu'xarij nu ja'ráapij ɨ Pablo tɨ jo'yu'xaca' tɨ jitzan á'yu'si' tɨ arí atyojo'ré'nyej a'ájna xɨcáara' tɨ jitzan uvé'nyesij ɨ tavástara'.
53002003	Caxu tyi'tɨ́j jɨn tyi'tá'care'en mej mij jamuáacuanamua. Ji'nye tɨ'ɨj quee xu a'ájna atyojo'ré'nyej, a'yaa pu tyúuxɨe've' tɨ anaquéej huataséjre'en ɨ tɨ jájcha'ɨɨre' ɨ Dios, ajta a'ájna tɨ'ɨj ajta huataséjre'sij a'ɨ́jna ɨ tɨ quee tyi'tɨ́j ja'astijre', a'ɨ́jna ɨ tɨ hua' jitze ajtyáma'can a'ɨ́ɨmaj ɨ Dios tɨ hua'antyipua'ritye'sij.
53002004	A'íi pu a'ɨ́ɨn pué'een ɨ tɨ hua'ajcha'ɨɨre' a'ɨ́ɨjma ɨ maj ɨ Dios jimi séejre', a'ɨ́ɨ pu ajta a'yan tyúuxaj tɨ jéetze' juxɨe've', ajta ujo'tyárutyij u tyeyúuj tzajta' jo' maj ya'na'miche ɨ Dios, aj pu'ij a'yan tyu'tóosejrata tɨ a'ɨ́ɨ a'ɨ́ɨn pué'een ɨ Dios.
53002005	'¿Nyi sequée che' jamua'ree nyaj a'yan tyajamuáa'ixaaj nyatɨ'ɨj a'áa jo'tyaváaca' ja'mua jamuan?
53002006	Siajta ijíij jamua'ree tyi'tɨ́j tɨ puɨ́rɨcɨj ɨ tɨ quee tyi'ta'caa, ta'aj ij quee huataséjre' a'ɨ́jna ɨ a'tɨ́j, 'asta na'aj quee atyojo'ré'nyej a'náj tɨ a'yan tyaaxa'puɨ'ɨntarej.
53002007	Ji'nye a'ɨ́jna ɨ tɨ avíitzij jɨn je'ej pua'aj rɨcɨj pu'rí huatyóochej, a'ɨ́ɨ pu'quij á'ɨtzeere' maj jatyítyej a'ɨ́jna ɨ tɨ ijíij quee tyi'ta'caa.
53002008	Aj pu'ij huataséjre'sij a'ɨ́jna ɨ tɨ quee tyi'tɨ́j já'astijre', ajta ɨ tavástara' Jesús pu ja'pua'ritye'en ɨ junyúuca jɨme' a'ájna tɨ'ɨj uve'nyej.
53002009	Ajta a'ɨ́jna ɨ tɨ quee tyi'tɨ́j já'astijre', a'ɨ́ɨ pu jahuɨɨria'aj ta'mej ɨ tyiyáaru', jéehua pu tyi'tɨ́j jɨn a'yan rɨnyij mej mij tyámua' tyo'taséej ɨ tyeɨ́tye, a'ɨ́j pu jɨn jéehua hua'cuanamuan.
53002010	A'yaa pu néijmi'i jɨn tyihuá'cuanamuan a'ɨ́ɨjma ɨ tyeɨ́tye, ji'nye camu jaataxɨe'vej maj tya'antzaahuatye'en majta jaaxɨe've'en ɨ tɨ jɨ'ré'cajnɨme' mej mij a'ɨ́jna jɨn jaatáa'sej ɨ tɨ huo'huɨɨre'en.
53002011	A'ɨ́j pu jɨn Dios tyi'ta'caa tɨ ɨ tɨ je'ej pua'aj een huo'cuanamuaj, majta a'ɨ́j ántzaahuatye'en ɨ tɨ hué'tzij pué'een,
53002012	tɨ'ij ɨ Dios puéjtzij huo'ta'an a'ɨ́ɨjma ɨ maj quee ja'antzaahuaj ɨ tɨ a'yan tyi'ja'yájna, sulu maj a'ɨ́jna jɨn jutyamua've'ej ɨ tɨ je'ej pua'aj een.
53002013	'Tyajta ityáj a'yaa tu a'náj tɨ na'aj tye'tyojtzire' ɨ Dios ja'mua jɨme', ta'ihuáamua' jéehua tu ja'muaxɨe've' ɨ tavástara' jimi, ji'nye Dios pu jamua'antyihuoj siaj sij mua'aj a'ɨ́ɨn pue'éenye' ɨ tɨ anaquéej huo'huɨɨre'en, a'ɨ́jna jɨme' tɨ a'ɨ́ɨn tyámua' jamuáaruj ɨ jujúuricamej jɨme' siatɨ'ɨj ja'antzaahuaj ɨ tɨ a'yan tyi'ja'yájna ɨ Dios jimi.
53002014	A'yaa pu een jɨme' ɨ Dios jamuaatajé a'ɨ́jna jitze ma'can ɨ nyúucarij tyaj jamuáa'ixaa ɨ Cɨríistu' jitze ma'can, tɨ'ij a'yan tyajamuáacɨ'tyij siaj a'áa ja'séeria'aj xá'ra'nyij jamuan ɨ tavástara' Jesús ɨ tɨ ajta Cɨríistu' pué'een.
53002015	'A'ɨ́j xu jɨn ta'ihuáamua' tyámua' eenye' ɨ jutzájta', siajta quee yo'hua'nan je'ej tyaj tyajamuamuá'tye nusu ɨ tyaj jamuá'ixaa ɨ yu'xarij jitze.
53002016	Che' a'ɨ́ɨn cha'tána'aj ɨ Cɨríistu' ajta ɨ Dios ɨ maj taaxɨe'vej majta tyámua' tyitaatyéeje, tyej tyij jimi tyi'ijcho've'ej,
53002017	miche' a'ɨ́ɨn jamuaata'ca'nyisti' ɨ ja'muaxɨéjnyu'caa tzajta, majta tyámua' jamuáa'uurej siaj sij a'náj tɨna'aj tyámua' rɨjca siajta a'ɨ́j xajta ɨ tɨ xá'puɨ'.
53003001	'Uve'tyáatɨcan jɨme', ta'ihuáamua', siata'aj tajɨ́me' jahuóocaj, tyata'aj tyij ɨ nyúucaria'ra ɨ tavástara' jiye'tzín huo'té'exaatye' néijmi'icaa ɨ maj a'yan huacháatɨmee, a'yájna tɨ'ɨj tyu'namuajre ja'mua jimi.
53003002	Siata'aj siajta jahuoocaj ta'aj ɨ tavastara' taatyáhuɨɨre'en a'ɨ́ɨjma jimi ɨ tyétyaca ɨ maj je'ej pua'aj tyityetyúucha'ɨj ɨ maj majta je'ej pua'aj tyí'tyetyeɨtye, ji'nye camu néijmi'i tyá'tzahuatye'.
53003003	Ajta ɨ tavástara' ɨ tɨ quee tyi'tɨ́j jɨn á'ɨtzeere', a'ɨ́ɨ pu'ij tyámua' ja'mua'uuren ajta ja'muacha'ɨ́ɨj ja'me, tɨ'ij quee tyi'tɨ́j je'ej ja'mua'uuriaj.
53003004	Tyajta ityáj a'ɨ́j tu jitze tyí'ca'nye ɨ tavástara' siaj mua'aj tyámua' rɨcɨj, siajta a'yan siooj eenya'aj xa'ju'un tya'tɨ'ɨj tyajamuaata'íj.
53003005	Che' ɨ tavástara' jamuatá'huɨɨre'en siaj sij huóoxɨe've'en séej siajta séej, a'yájna tɨ'ɨj ɨ Dios tyaja'muaxɨe've', siata'aj siajta tyo'táviicue' tɨpua'aj siajpuéjtzij a'yájna tɨ'ɨj ajta ɨ Cɨríistu' tyo'táviicue'ri'.
53003006	'Ta'ihuáamua', a'yaa tu tyaja'mua'ijtye nyúucaritze' ɨ tavástara' Jesús tɨ ajta Cɨríistu' pué'een, siaj ajtácɨɨnyej a'ɨ́jna jimi ɨ ta'ihuáara' tɨ je'ej pua'aj tyi'tyúucha'ɨj, ajta quee a'yan rɨcɨj je'ej tyaj mua'ajma tyajamuáa'ixa.
53003007	Ji'nye mua'aj xu seríj jamua'ree je'ej siaj ye'ej huárɨnyij, siaj sij a'yan huárɨnyij tyatɨ'ɨj ityáj, catu ityáj tyi'tɨ́j jɨn je'ej pua'aj huarɨ́j ja'mua jimi,
53003008	catu tyajta huáapua'aj tyu'cua séej jimi. Sulu a'yaa tu a'náj tɨ na'aj tyu'muárɨej tújca tyajta tɨ́ca', tyej tyij quée tyi'tɨj jɨn jamuaatamuárɨe'riste'en.
53003009	Ma'ajta a'yaa pu tye'tyeviitya'caj tyaj mua'ajma jamuaatáhuaviij siaj sij taatáhuɨɨre'en, catu a'yan huarɨ́j sulu a'yaa tu tyu'muárɨej tyej tyij jamuáamua'tyej je'ej siaj ye'ej huárɨnyij.
53003010	Tyatɨ'ɨj ja'mua jamuan ajo'tyá'ca'aj, a'yaa tu tyajamuaata'íj tɨjɨn: A'ɨ́jna ɨ tɨ quée tyi'muarɨe'muɨ'ɨj, che' quee ajta tyu'cua'nyij.
53003011	Ajta ijíij a'yaa tu tyáamua'reeri' maj séecan je'ej pua'aj tyityetyúucha'ɨj, majta quee tyi'tɨ́j jɨn tyí'muarɨe' sulu múucɨɨnyive' mej mij tyú'ɨtziitaj.
53003012	A'ɨ́ɨjma jɨme' a'yaa tu tyaja'mua'ijcatye' a'ɨ́jna jitze ma'can ɨ tavástara' Jesús tɨ ajta Cɨríistu' pué'een, maj tyu'muárɨe'en mej mij a'ɨ́jna jɨn jaamue'tɨn ɨ maj jɨn huatyóohuɨɨre'en.
53003013	'Siajta mua'aj ta'ihuáamua', caxu jacua'nyijra'aj ɨ siaj jɨn xa'puɨ' rɨcɨj.
53003014	Tɨ pua'aj a'tɨ́j quee ja'astyaj je'ej tyaj tyajá'mua'ixaatye' a'íjna jitze ɨ yu'xarij, siata'aj jáamua'tyi a'tɨ́j tɨ pué'een, siajta je'en ajtácɨɨnyej a'ɨ́jcɨ jimi ta'aj ij huatóotyevi'ra'astaj.
53003015	Caxu siajta jajcha'ɨɨria'aj, sulu tyámua' xu tyeetyéjeeve, ji'nye ja'mua'ihuáara' pu pué'een.
53003016	'Ajta ɨ tavástara' tɨ tyámua' ja'mua'uurej, a'ɨ́ɨ pu a'náj tɨna'aj ja'mua tzajta' séeria'aj ta'mej néijmi'i jɨme'. Che' ɨ tavastara' ja'mua jimi séejria'aj.
53003017	'Nyáaj Pablo, nyamuáca' nu jɨn tyajá'muayu'se' a'íjna jitze ɨ yu'xarij. A'yaa nu tye'yu'xaj néijmi'i ɨ nyaj tyaja'mua'ityi'.
53003018	Che' ɨ tavástara' Jesús tɨ ajta Cɨríistu' pué'een, che' a'ɨ́ɨn tyámua' tajamuáacha'ɨn muá'ajma.
54001001	'Nyáaj Pablo, ɨ nyaj jahuɨɨre' ɨ Cɨríistu' tɨ Jesús pué'een, a'yaa pu ɨ Dios tyina'antyíhuo ajta ɨ Cɨríistu' tɨ ajta Jesús pué'een ɨ tyaj jajcho've',
54001002	a'yaa nu tyí'muatyojtye Timoteo, mu paj nyiyóoj pué'een a'ɨ́jna ɨ tyaj jitzan tya'tzaahuatye'. Che' ɨ Dios ajta ɨ Cɨríistu' tɨ Jesús pué'een ɨ tavástara', che' a'ɨ́ɨn tyámua' tyi'muaacha'ɨɨn, ajta muá'ancu'vajxɨ' ajta a jimi séejria'aj ɨ tɨ jɨn tyámua' muáaruj.
54001003	'A'yájna nyatɨ'ɨj nyeríj tyimuaatáhuaviiri' nyatɨ'ɨj a'áa joomá'caj a Macedonia, a'áa paj jo'tyá'ɨtzeere' a Éfeso, pej pij séecan huata'íjtye'en mej mij quee hue'tzij jɨn tyihua'mua'tyej,
54001004	majta quee a'ɨ́j jitze tyúu'iteeritya'aj je'ej maj tyityetyúucha'ɨɨca'aj ɨ tahuáasimua'cɨ'ɨj. A'yaa pu'uj tyi'huɨɨre' mej mij a'ɨ́jna jɨn huatyóonyo'si'tye', capu tyi'huɨɨre' mej mij a'ɨ́jna jɨn a'yan huárɨnyij je'ej tɨ ɨ Dios tya'xɨe've'.
54001005	'A'ɨ́jna ɨ paj jɨn tyi'huo'ta'íjtye'sij a'ɨ́ɨ pu a'ɨ́ɨn pué'een ɨ maj jɨn huóoxɨe've' séej majta séej, a'ɨ́jna jɨme' ɨ xɨéjnyu'carij tɨ jɨ'ren, majta ɨ maj jɨn tyámua' metyityoomuáamua're'ej, majta jɨ'ré'cajnɨme' ja'tzáahuatye'ej ɨ tavástara'.
54001006	Séecan mu meríj a'íjna jɨn je'ej pua'aj huarɨ́j majta jo'vej a'ɨ́jna jɨme' ɨ nyúucarij tɨ quee tyi'tɨ́j huɨɨre'.
54001007	A'yaa mu tya'xɨe've' maj huo'mua'tyej ɨ nyúucaria'ra' ɨ Dios, majta a'ɨ́ɨmaj quee yo'itee je'ej maj tyí'xaj, nusu je'ej maj tyi'tɨ́j tyihua'mua'tyej a'yan metyuuséerataj tɨjɨn tyámua' mu naa tya'mua'ree.
54001008	'A'yaa tu tya'mua'ree tɨ tyí'huɨɨre' ɨ nyúucarij ɨ maj jɨn tyí'ijta, tɨpua'aj a'yan muáarɨnyij je'ej tɨ tyúuxɨe've' a'ɨ́jna jitze.
54001009	Tyiche' jo'támua'ree tɨ ɨ nyúucarij ɨ maj jɨn tyí'ijta quee a'ɨ́ɨjma jimi huatyátuiihuaca' ɨ maj tyámua' tyityetyúucha'ɨj. A'ɨ́jna ɨ nyúucarij a'ɨ́ɨjma pu jimi huatyátuiihuaca' ɨ maj quee tyihuojo'itej, ɨ maj quee tyu'namuaj, ɨ maj je'ej pua'aj rɨcɨj, ɨ maj tyi'ijxána'cɨra'aj, ɨ maj quee tzáahuatyi'ra'aj jimi tyicha'ɨj ɨ Dios, ɨ maj já'xahuataj ɨ huá'ye'raj, ɨ maj huá'cui'caa ɨ juhuáasimua', ajta néijmi'caa jimi ɨ maj tyí'tyacui'ca,
54001010	ajta a'ɨ́ɨmaj jimi ɨ maj juxana'acɨre' uuca jamuan, nusu séecan jamuan ɨ tyéetyacaa, ɨ maj tyi'tɨ́j jɨn je'ej pua'aj rɨcɨj, ɨ maj tyi'hue'tacaa, a'yaa tɨ'ij huatóomua'aj tɨjɨn néijmi'i ɨ maj je'ej pua'aj tyihua'mua'tyej tyi'tɨ́j tɨ quee xá'puɨ'.
54001011	A'yaa pu tyi'mua'taj a'ɨ́jna ɨ nyúucaria'ra' ɨ Dios ɨ tɨ nyéetzij a'yan tyinaata'ij nyej nyij huo'ixáatye'en.
54001012	'Nyetye'tyojtzi're' a'ɨ́jcɨ ɨ tɨ ca'nyíjra'aj nyata'caa, nyajta ɨ Cɨríistu' tɨ Jesús pué'een ɨ tavástara', ji'nye a'yaa pu naatamua'aj tɨjɨn nyaj quee tyi'tɨ́j jɨn ootyá'ɨtzee, ajta na'antyíhuo nyej nyij jatyáhuɨɨre'en,
54001013	tyij nyajta jajcua xɨmua' je'ej pua'aj tyi'tyínyecha'ɨɨca'aj, je'ej nu pua'aj já'uuriajca'aj nyajta je'ej pua'aj tye'jeevaca'aj. Ajta ɨ Dios pu ná'ancu'vajxɨ nyéetzij, ji'nye canu nyeexu tya'tzaahuatya'ca'aj nyajta quee jamua'reeria'ca'aj je'ej nyaj rɨjca.
54001014	Ajta ɨ tavástara' jéehua pu huápuɨ'ɨj tyámua' tyinyejcha'ɨ́ɨj ta'raj, a'ɨ́ɨ pu naatá' ɨ nyaj jɨn tya'tzaahuatye' ajta nyej nyij huo'xɨe've' a'ɨ́jna jitze huatama'can ɨ Cɨríistu' tɨ ajta Jesús pué'een.
54001015	'A'yaa pu tyi'ja'yájna, a'yaa pu'ij tyúuxɨe've' maj néijmi'i tya'antzaahuatye' tɨ ɨ Cɨríistu' a'ɨ́jna jɨn yan tanyéj íiyaj nɨ cháanacaj japua tɨ'ij hui'rátoonyi a'ɨ́ɨjma ɨ maj je'ej pua'aj tyityetyúucha'ɨɨj, nyáaj nu sɨ́ɨj a'ɨ́ɨn pué'een ɨ nyaj je'ej pua'aj tyi'tyínyeecha'ɨɨca'aj.
54001016	Ajta ɨ Dios pu na'ancu'uvajxɨ, a'ɨ́j pu jimi ɨ Cɨríistu' naataséjra tɨ jéehua nyaxɨe've'. A'yaa nu nyij nyáaj tyihuɨɨre' tɨ'ɨj ɨ maj jitzan jaaséej a'ɨ́ɨmaj ɨ maj tya'tzahuatye' ɨ maj jusén jɨn júurij mua'ju'un.
54001017	Tyiche' jaatyátzaahuatye' tyajta tyaatatyójtzi're'en a'ɨ́jcɨ ɨ tajtúhuan tɨ jusén jɨn tyi'tyéjve, capu a'náj muɨ'nyij, ajta sɨ́ɨj na'aj a'ɨ́ɨn pué'een ɨ Dios. Che' a'yan tya'ra'nyij.
54001018	'Nyiyóoj Timoteo, a'yaa nu tyí'mua'ijcatye paj a'ɨ́jna jɨn huatyényo'se'en ɨ paj jɨn tyámua' naa tyihuɨɨre' ɨ tavástara' jimi, a'yájna matɨ'ɨj anaquéej a jimi tyu'taxájtaca' a'ɨ́ɨmaj ɨ maj tyí'ixaj ɨ Dios jitze ma'can.
54001019	Séecan ɨ maj quee a'yan huarɨ́j je'ej maj hua' jimi tyu'taxájtaca', a'ɨ́ɨ mu huamué'tɨchej ɨ maj jitzan tya'tzaahuatya'ca'aj.
54001020	A'yaa pu tyihuo'ruuj a'ɨ́ɨjma ɨ Himeneo ajta ɨ Alejandro, ɨ nyaj nyeríj tyutátui ɨ tyiyáaru' jimi, mej mij jáarɨ'rej maj quee je'ej pua'aj tya'xajta ɨ Dios.
54002001	'A'yaa nu tyaja'muahuavii siaj jéehua jahuoocaj ɨ Dios jimi siajta tye'tyojtzi'ria'aj néijmi'icaa jɨme' ɨ tyeɨ́tye.
54002002	A'yaa pu tyúuxɨe've' siaj hua' jɨme' jahuoocaj ɨ maj tyityatatyíj siajta néijmi'caa jɨme' ɨ maj tajtúhuan jɨn tyityetyu'uj, tyata'aj tyij taxáahuaj mahuacháatɨme'nyij, tyajta tyámua' tyi'tyitacha'ɨɨj néijmi'caa jimi.
54002003	A'yaa pu tyi'xa'puɨ' ajta a'yan tya'ráanajchi ɨ Dios tɨ tajapua huatanyúj,
54002004	ji'nye a'yaa pu ɨ Dios tya'xɨe've' tɨ néijmi'caa táahuɨɨre'en ajta maj néijmi'i jáamua'ree ɨ tɨ jɨ'ré'cajnɨme' a'ɨ́jna jimi.
54002005	Ji'nye sɨ́ɨj pu'uj ɨ Dios, ajta sɨ́ɨj na'aj a'ɨ́ɨn pué'een ɨ tɨ hua' japua huatanyúj ɨ tyeɨ́tyee ɨ maj jɨn ootya'ɨtzee ɨ Dios jimi. A'ɨ́ɨ pu a'ɨ́ɨn pué'een ɨ Cɨríistu' tɨ Jesús pué'een.
54002006	A'ɨ́ɨ pu ta jitze ma'can huamuɨ́' tɨ'ij néijmi'icaa táahuɨɨre'en ajta tyej tyij a'yan tyihuo'té'exaatye' ɨ tyeɨ́tyee je'ej tɨ ɨ Dios tyaaxa'puɨ'ɨntarej.
54002007	Ajta tyej tyij a'yan tyihuo'ré'ixaatye'en ɨ tyeɨ́tye, a'ɨ́j pu jɨn nyéetzij na'antyíhuo nyej nyij tyu'tyáhuɨɨre'en ɨ Dios jimi, ajta nyej nyij huo'mua'tyej ɨ maj jitzan tya'tzaahuatye'en, ɨ tɨ a'yan tyi'ja'yájna, a'ɨ́ɨjma ɨ maj quee Israel jitze ajtyáma'can. Nyajta tzáahuatyi'ra'aj jɨn tyí'xaj, canu tyí'hue'ej.
54002008	'A'yaa nu nyij tyá'xɨe've' maj ɨ tyétyacaa néijmi'que' jahuoocaj, majta ajméjca'taxɨ'ɨn ɨ Dios jimi tyámua' ma' éenya'aj ɨ jutzájta' majta quee nyínyu'cacuj, nusu múujaaxɨéevi'raj.
54002009	A'yaa nu nyajta tya'xɨe've' maj ɨ úuca tyámua' mana'aj tyu'tyóochejtye je'ej tɨ tye'tyévijtye, miche' quee huápuɨ'ɨj tyámua' ju'uurej ɨ jucɨpuá jitze, miche' majta quee tyo'carújtya'ajma'aj tyi'tɨ́j tɨ ooro tyi'pue'éenyejme, nusu tyi'tɨ́j peerla, nusu maj a'ɨ́jna tyi'tyóoche'tyahua'an ɨ cáanarij tɨ tya'najchij.
54002010	Miche' a'ɨ́jna jɨn tyámua' huóo'uurej ɨ maj jɨn ɨ séecan jámua'areej maj tyámua' tyí'tyetyeɨtye, a'yájna tɨ'ɨj tye'tyévijtye' a'ɨ́ɨmaj jimi ɨ uuca ɨ maj tya'tzaahuatye' ɨ Dios jimi.
54002011	A'yaa pu tyúuxɨe've' maj ɨ uuca tyámua' naa néijmi'i tyu'namuaj je'ej maj tyihua'ixaatye', majta néijmi'i jɨn tyu'tyátzaahuatye'en,
54002012	nyajta quee tyi'ta'caa maj ɨ úuca tyihua'mua'tyej u tyeyúuj tzajta', miche' majta quee tyihua'ijtya'aj ɨ tyéetyaca. A'yaa nu tya'xɨe've' maj quee ave'nyuuca'an,
54002013	ji'nye Dios pu anaquéej a'ɨ́j huatyátaahuaca' ɨ Adán, ajta je'en ɨ Eva,
54002014	ajta ɨ Adán capu a'tɨ́j jáacuanamua, sulu Eva pu ɨ tyiyáaru' jáacuanamua, a'ɨ́j pu jɨn ootyá'ɨtzeere ɨ Dios jimi.
54002015	Ajta a'yaa pu tya'huɨɨre'en ɨ íitaj tɨpua'aj tyámua' tyihuó'cha'ɨ́ɨn ɨ juyójmua', ajta tyámua' tya'tzaahuatya'aj, hua'xɨe'va'aj ɨ séecan ajta jɨ'réenya'aj ɨ jutzájta'.
54003001	'A'yaa pu tyi'ja'yájna. Tɨ pua'aj a'tɨ́j a'yan tya'xɨe'va'aj tɨ a'ɨ́jna jɨn antyúumua'reeriaj tɨ tyihuo'ixaatye'en ɨ tyeyúuj tzajta', a'yaa pu tya'xɨe've' tɨ tyi'tɨ́j jɨn tyámua' huárɨnyij.
54003002	A'ɨ́j pu jɨn, a'ɨ́jna ɨ tɨ a'yan tyi'tɨ́j jɨn tye'entyúumua'reeriaj, a'yaa pu tyúuxɨe've' tɨ quee tyi'tɨ́j jɨn á'ɨtzeeria'aj. Ajta tɨ séej na'a tyévi'tɨnye'en ɨ íitaj, tɨ'ij tyámua' éenye'que' séejria'aj mata'aj tzáahuatyi'ra'aj jimi tyícha'ɨɨj. Ajta a'náj tɨna'aj a'yan tya'ajxɨe'vi'ra'aj tɨ tyámua' tyihuo'tyéjeeve ɨ maj jamuaare jo'tɨ ja'che, tɨ ajta jaayí'tɨhua' tɨ tyámua' tyihuó'mua'tyej,
54003003	ajta quee jutahueeva'aj, ajta quee junyo'sa'va'aj, che' tyámua' tyi'tyevistan a'ɨ́ɨjma jimi ɨ tyeɨ́tye, ajta quee janyacua'tzaj ɨ túumi.
54003004	A'yaa pu tyúuxɨe've' tɨ tyámua' naa atyeje'chaj, majta ɨ yóojmua'mua janamuajraj, majta néijmi'i ɨ maj jamuan aja'che tyámua' tyityetyúucha'ɨɨj,
54003005	ji'nye tɨ pua'aj quee jaayí'tɨhua'an tɨ tyámua' tyihuo'ta'íjtye'en a'ɨ́ɨmaj ɨ maj jamuan aja'che, ¿ji'nye tyíɨ'rij tɨ tyámua' tyihuó'cha'ɨn a'ɨ́ɨmaj ɨ maj jusɨ'rii ɨ Dios jimi?
54003006	A'ɨ́j pu jɨn a'yan tyúuxɨe've', tɨ a'ɨ́jna ɨ tɨ tyi'hua'mua'tyej quee oochan na'aj tya'antzáahuatye'en, na'ríij quee a'ɨ́ɨ pu óotzaahuatye'en a'ɨ́jna jɨme' tɨ tyi'tɨ́j jɨn tyi'tyéjvee, tɨ'ɨj ij a'yan tyi'mue'tɨche'en tɨ'ɨj ɨ tyiyáaru'.
54003007	A'yaa pu ajta tyúuxɨe've' maj tzáahuatyi'ra'aj jimi tyícha'ɨɨj ɨ maj quee tya'tzaahuatye', mej mij quee séecan jaatyáxahuataj nusu ɨ tyiyáaru' tyi'tɨ́j jɨn ja'antyimue'tɨn.
54003008	'A'ɨ́ɨmaj ɨ maj tyi'tɨ́j jɨn antyúumua'reej u tyeyúuj tzajta, a'yaa pu tyúuxɨe've' maj tyétyacaa pué'eenye' maj tzáahua'tyi'ra'aj hua' jimi tyícha'ɨj, maj quee a'náj tyi'hué'taj, majta quee juta'rujva'aj, majta quee janyacua'tzaj ɨ túumi ɨ maj jaamue'tɨj hue'tzij jɨme'.
54003009	A'yaa pu tyúuxɨe've' maj néijmi'i ántzaahuatye' a'ɨ́jna ɨ tɨ ju'vaataca'aj ɨ Dios jimi, majta tyámua' naa metyityoomuámua'ria'aj.
54003010	A'yaa pu ajta tyúuxɨe've' maj ɨ tyeɨ́tye huo'séj maj jaataséjrataj ɨ maj jaaxa'puɨ'ɨntarej, tɨpua'aj mequee tyi'tɨ́j jɨn je'ej pua'aj tyi'tyeséejri'aj, aj mu mij tyi'tɨ́j jɨn antyúumua'réeriaj mua'ju'un u tyeyúuj tzajta.
54003011	A'yaa pu'uj tana'aj tyí'een ɨ úuca jimi, maj tzáahuatyira'aj jɨn séejria'aj, majta quee je'ej pua'aj tyi'xaxa'ta'an, maj quee tyi'tɨ́j jɨn á'ɨtzeeria'aj.
54003012	Sɨ́ɨj tɨ tyí'huɨɨre' u tyeyúuj tzajta', a'yaa pu tyúuxɨe've' tɨ séej na'aj ɨ íitaj tyévi'tɨnye'en, ajta jaayí'itɨhua'an tɨ tyihuo'ta'íjtye'en ɨ juyóojmua, ajta néijmi'icaa ɨ maj jamuan aja'chej.
54003013	Ji'nye a'ɨ́ɨmaj ɨ maj tyámua' tyi'huɨɨre' u tyeyúuj tzajta', a'ɨ́ɨ mu jamue'tɨn mej mij tyámua' huojo'seejra ɨ tyeɨ́tyee, majta juxáahuaj séeria'aj mua'ju'un a'ɨ́jna jɨme' maj tya'tzaahuatye' ɨ Cɨríistu' jimi tɨ Jesús pué'een.
54003014	'A'yaa nu tyi'ijcho've'ej nyaj jiye'tzín muojo'tyéesej, a'ɨ́j nu jɨn a'yan tyí'muayu'se',
54003015	tɨpua'aj nye quee jiye'tzín a'áa ja'tanyéj, a'yaa nu tya'xɨe've' paj jáamua'ree je'ej maj huárɨnyij a'ɨ́ɨmaj ɨ tyeɨ́tyeristyamua'mua' ɨ Dios, maj a'ɨ́ɨn pué'een ɨ maj jusɨ'ri u tyeyúuj tzajta', mej mij tyaatatyójtzi're'en ɨ Dios tɨ júurij, ɨ tɨ hua'huɨɨre' ajta a'ɨ́j hua'ixaatye' ɨ tɨ a'yan tyi'ja'yájna.
54003016	A'yaa tu tya'mua'ree tɨ ɨ nyúucarij ɨ tyaj jitzan tya'tzaahuatye' jo'tɨ na'aj séejre', ji'nye a'yaa pu tya'xáj ɨ yu'xarij jitze tɨjɨn: Cɨríistu' pu a'yan tyu'tóosejrataca' tɨ'ɨj tyáatɨ', tyu'tyáamue'tɨj a'ɨ́jna jɨme' ɨ júuricama'ra' ɨ Dios, majta jaaséj ɨ maj tajapua tyi'huɨɨre'. Néijmi'que' mu ɨ cháanacaj japua tyihuoté'exaa a'ɨ́jna jitze ma'can, majta tya'antzaahua a'ɨ́jna jimi, ajta ɨ Dios yo'ví'tɨj u tajapuá.
54004001	'Ajta ɨ júuricama'ra' ɨ Dios, a'yaa pu tyí'xaj ja'huo'itéecan jɨme' maj séecan jaatyáhue'taj ɨ maj jitzan tya'tzaahuatye', mej mij a'ɨ́ɨjma ántzaahuatye'en ɨ maj hue'tzij jɨn tyihua'mua'tyej a'ɨ́jna jitze ma'can ɨ tyiyáaru'.
54004002	A'ɨ́ɨjma mu ántzaahuatye'sij ɨ maj je'ej pua'aj tyi'jepe' majta tyi'hue'tacaa, je'ej mu pua'aj tyitetyúucha'ɨj, majta je'ej pua'aj metyityoomuámua're'.
54004003	A'ɨ́ɨmaj ɨ tyeɨ́tyeera' metyu'ijmuej maj quee nyejnyeɨ'chaj, ajta maj je'cácaa mana'aj tyi'cua'ajcaj ɨ tɨ tyí'cue'ri' ɨ Dios tɨ yan tyu'tyájto, mej mij tyu'cua'nyij ɨ maj tya'tzaahuatye', majta ɨ maj jamua'ree ɨ tɨ a'yan tyi'ja'yájna metye'tyóotzi'ria'aj.
54004004	Ji'nye néijmi'i ɨ Dios tɨ tyu'taahuaca' tyámua' pu tyí'een, a'ɨ́j tu jɨn néijmi'i tya'ancuriáa'sij tyetye'tyóotzi'ria'aj ɨ Dios,
54004005	ji'nye ɨ nyúucaria'ra' ɨ Dios ajta ɨ tyaj jɨn jahuoo jimí, a'ɨ́ɨ pu tyámua' néijmi'i tyi'uurej.
54004006	'A'íj paj huo'mua'tyej a'ɨ́ɨjma ɨ maj tya'tzaahuatye', aj pej pij tyámua' tyu'tyáhuɨɨre'sij ɨ Cɨríistu' jimi tɨ ajta Jesús pué'een, petyu'tyáhuɨire'sij a'ɨ́jna jitze ɨ nyúucarij ɨ paj jitzan tyá'antzaahua matɨ'ɨj muaamuá'tyej.
54004007	'Capaj ja'tzaahuatya'aj a'ɨ́jcɨ ɨ nyúucarij íiyan tɨ ma'can ɨ cháanacaj japua. Pata'aj jaarɨ'rej paj a'yan huárɨnyij je'ej tɨ ɨ Dios tyá'xɨe've',
54004008	tyij ajta cɨ́ɨ tyihuɨɨré' tɨ pua'aj pahuá'cua'ajtye'en pej pij huatyá'ca'nyej ɨ mua'tyévij jitze, ajta paj a'yan huárɨnyij je'ej tɨ tyá'xɨe've' ɨ Dios jéehua pu tyí'huɨɨre', ijíij paj pooj yan séejre' ɨ cháanacaj japua, ajta muaatyáhuɨɨre'sij pej pij júuri puá'ra'nyij jusén jɨme'.
54004009	A'yaa pu tyi'ja'yájna, ajta a'yan tyúuxɨe've' mej mij néijmi'i ja'antzahuatye'en.
54004010	A'ɨ́j tu jɨn tyi'muarɨe' tyajta a'ɨ́jna jɨn nyo'se', ji'nye a'ɨ́j tu jitze tyi'ijcho've'ej ɨ Dios tɨ júuri, ɨ tɨ néijmi'caa huɨɨre' ɨ tyeɨ́tye, ajta jéetze a'ɨ́ɨjma ɨ maj tya'tzaahuatye'.
54004011	'A'yaa paj tyihuo'ta'íjtye'en pajta a'yan tyihuo'mua'tyej.
54004012	Capaj tyi'ta'care'en maj mua'xahuataj a'ɨ́jna jɨme' paj quee a'chu vastɨ', sulu a'yaa paj tyihuo'tyáhuɨɨre'en ɨ maj tya'tzaahuatye' mej mij muéetzij jitze tyihuóo'iteeritye'en je'ej paj tyi'xaj, je'ej paj tyi'tyiá'cha'ɨj, ajta je'ej paj tyihuá'xɨe've', pajta tyámua' huárɨnyij a'ɨ́jna jitze ɨ tyaj jitzan tya'tzaahuatye', pej pij tyámua' eenye'en a tzájta'.
54004013	A'yaa paj pooj rɨjca, 'asta nyequée a'áa ja'rá'astij, pata'aj huo'tánamuajraste'en ɨ yu'xarij pajta tyihuo'mua'tyej pata'aj pij a'ɨ́jna jɨn ca'nyíjra'aj huo'ta'an.
54004014	Capaj jaxaahuataj tyi'tɨ́j tɨ je'ej ɨ Dios tyimuaatapuéjve matɨ'ɨj huáasij mua'vá'muarɨej, majta tyu'taxájtaca' a jɨme' ɨ Dios jitze ma'can.
54004015	'Pata'aj tyámua' huárɨnyij a'íjna jitze, pajta a'íj jitze tyi'hua'mua'tyej, mata'aj mij néijmi'i muaaséj paj néijmi'i jɨn tyámua' rɨcɨj.
54004016	Tyámua' paj tyi'hua'cha'ɨɨn, pajta je'ej paj tyi'tɨ́j tyihuá'mua'tyej ɨ séecan, pajta pooj tyámua' tyu'me'en. Tɨ pua'aj a'yan puáarɨnyij, muáaj paj asɨ́ɨj a japua huatányuusij, pajta a'ɨ́ɨmaj japua ɨ maj muanamuajran.
54005001	'Capáj je'ej pua'aj tyé'tya'xɨ'ɨj ɨ tɨ arí vástacɨrɨe', sulu tyámua' paj tyetyéjeevej patɨ'ɨj a'táata, pajta a'ɨ́ɨjma ɨ maj tyaamua, pata'aj tyámua' tyihuo'tyéjeeve patɨ'ɨj a'ihuáamua'.
54005002	Pajta ɨ ucaríjsee tyámua' paj tyihuo'tyejeeve a'yájna patɨ'ɨj a'náana, pajta ɨ maj iimua a'yájna patɨ'ɨj á'cu'tzimuaj, tyámua' paj néijmi'caa tyu'tyéjeevej.
54005003	'Pata'aj huo'táhuɨɨre'en ɨ uuca ɨ maj huóojɨɨmua'astariaca', tɨ pua'aj mequée je'ej tyéejviicue'raj tyi'tɨ́j jɨme'.
54005004	Ajta tɨ pua'aj sɨ́ɨj ɨ íitɨ' tɨ antyúusɨɨjtaria'ca' tyiyóojmua' na'ríij tyiya'cuarimua'aj, miche' a'ɨ́ɨmaj anaquéej jaatyáhuɨɨre'en mej mij a'ɨ́jna jɨn ja'rá'astej maj huo'tyáhuɨɨre'en ɨ jutyeɨ́tyeristyamua', ji'nye a'yaa pu tya'ráanajchi ɨ Dios.
54005005	A'ɨ́jna ɨ íitɨ' tɨ jɨ'ré'cajnɨme antyúusɨɨjtariaca', ajta quee je'ej tyéjviicue', a'ɨ́j pu jitze tyi'ijcho've' ɨ Dios, ajta quee a'náj jaatapuá'cɨtaj tɨ jahuoo, a'yaa pu a'náj tɨ na'aj rɨnyij tújca ajta tɨ́ca'aj.
54005006	Ajta ɨ íitɨ' tɨ antyúusɨɨjtariaca', ajta je'en a'yan rɨjca je'ej tɨ jimi tyúuxɨe've', a'yaa pu een ɨ Dios jimi tɨ'ɨj ɨ tɨ huamuɨ́'.
54005007	A'yaa paj pajta tyihuo'ta'ijtye ɨ tyeɨ́tye ɨ nyúucarij jɨme' mej mij quee tyi'tɨ́j jɨn á'ɨtzeeria'aj.
54005008	Ji'nye a'tɨ́j maj quee jitzan juxɨe've' ɨ tyeɨ́tyeristyamua'mua', majta ɨ maj jamuan aja'chej, a'ɨ́ɨ pu jaatyáxaahuataca' ɨ tɨ jitzan tya'tzaahuatye', ajta jéetze' je'ej pua'aj rɨcɨj quee ɨ sɨ́ɨj tɨ quee a'náj tya'antzahuaj.
54005009	'A'ɨ́ɨmaj ɨ maj huóojɨɨmua'astariaca', a'ɨ́ɨjma papu'uj ooyú'uxa ɨ maj hueícatye nyinyi'ra'aj jajcha'ɨj nusu jéetze', ajta maj séej mana'aj huávichej.
54005010	Ajta a'yan tyúuxɨe've' maj néijmi'i jamua'reeriaj maj xa'puɨ'ɨn rɨcɨj, majta tyámua' tyihuo'xá'pueri' ɨ juyóojmua', ajta huo'taxɨe've'en a'ɨ́ɨjma ɨ maj jáamuariacaa, nusu tɨ hua'nájo'sixɨ ɨ hua'ɨ́ɨca jitze a'ɨ́ɨmaj ɨ maj ajtyu'uj ɨ Dios jimi, ajta huo'táhuɨɨ a'ɨ́ɨjma ɨ maj jajpuéjtzij. Ajta a'ɨ́jna jɨme' ɨ tɨ a'náj tɨ na'aj tyámua' néijmi' jɨn huarɨ́j.
54005011	'Capaj a'ɨ́ɨjma á'yu'xaj ɨ maj huóojɨɨmua'astariaca' majta móoj íimuaa, ji'nye tɨ pua'aj majtáhua'aj a'yan tyaataxɨe've' maj huáhuɨɨchej, aj mu mij ajtácɨɨnyij ɨ Cɨríistu' jimi,
54005012	aj mu mij jéetze ootyá'ɨtzeere'sij ɨ Dios jimi, a'ɨ́jna jime' maj jatyáxaahuataca' je'ej maj anaquéej tyi'tɨ́j jɨn tyitya'tóoraj.
54005013	Majta a'yan tyeeyí'itɨn maj mahuojo'muaarin ɨ hua'che meyee majta meyee, a'ɨ́j mu mij jɨn jéehua huɨna'se'ej, majta quee a'yaa mana'aj rɨcɨj sulu majta mu tyúuxajtave' je'ej tɨ quee tyi'tyéevijtɨj.
54005014	A'ɨ́j nu jɨn a'yan tya'xɨe've' maj huáhuɨɨchej ɨ maj móoj íimuari'taj matɨ'ɨj huóojɨɨmua'astariaca', miche' tyiyóomua'aj muá'ra'nyij, majta tyámua' tyu'muárɨe'en jo'ma já'che, mej mij quee tyi'tá'care'en tɨ ɨ tɨ tájcha'ɨre' tyi'tɨ́j jɨn hua'jitze tyo'ojpuá'ritye'en.
54005015	Ji'nye séecan ɨ maj antyúujɨɨmua'astariaca' mu meríj ajtacɨ́j ɨ Dios jimi, mej mij a'ɨ́j ántzaahuatye' ɨ tyiyáaru'.
54005016	'Tɨpua'aj sɨ́ɨj ɨ íitɨ' tɨ tyá'tzaahuatye', séecan jamuan a já'cha ɨ maj huóojɨɨmua'astariaca', che' huo'táhuɨɨre', tɨ'ij quee huá'muarɨe'eristya'aj a'ɨ́ɨjma ɨ maj tyí'huɨɨre' u tyeyúuj tzajta, a'yaa pu tyu'táɨ'riitarij mej mij huo'táhuɨɨre' ɨ maj huóojɨɨmua'astariaca' majta quee je'ej tyéejviicue'.
54005017	'Majta ɨ huáasij ɨ maj tyámua' tyi'muarɨe' u tyeyúuj tzajta, a'yaa pu tyúuxɨe've' maj tyámua' tyihuo'cha'ɨɨn, siajta jéetze a'ɨ́ɨmaj ɨ maj tyihua'ixa'tyee majta ɨ maj tyihua'mua'tyej.
54005018	Ji'nye a'yaa pu tyé'yu'si' ɨ yu'xarij jitze tɨjɨn: "Capaj ja'anjɨ́'quihua'an ɨ púuye tɨ jayuu ɨ tyeríicuj." A'yaa pu ajta tye'yu'si' tɨjɨn: "A'yaa pu tyi'xa'puɨ'ɨj maj tyaanájchityen' a'tɨ́j tɨ tyí'muɨjhuaca."
54005019	'Capaj tyi'tɨ́j jitzan pua'ritya'aj ɨ vástɨ', tɨ pua'aj sɨ́ɨj na'aj tyi'tɨ́j jitzan pua'ritya'aj, sulu miche' ma hua'puaj, na'ríij maj huéicaj ɨ maj jitzan tyi'pua'ritye'.
54005020	'Ajta ɨ maj mooj tyi'tɨ́j jɨn je'ej pua'aj rɨcɨj, pata'aj hua'ajtyá'xɨ'ɨn néijmi'i metyi'namuáaracaj ɨ tyeɨ́tye mej mij majta a'ɨ́ɨmaj tyu'tyátzaahuatye'en.
54005021	'A'yaa nu tyi'mua'ijcatye' ɨ Dios jimi nyajta ɨ Cɨríistu' jimi tɨ ajta Jesús pué'een, nyajta a'ɨ́ɨjma jimi ɨ maj tyí'huɨɨre' ɨ tajapuá Dios tɨ hua'antyíhuo, paj néijmi'i jɨn a'yan huárɨnyij je'ej nyaj tyimuáa'ixaa, capaj séej je'ej jo'séjraj pajta séej xɨe'va'aj, sulu juxa'aj paj néijmi'caa jo'mua'raj.
54005022	Capaj a'tɨ́j avá'muɨjhua'an pequee xu jáamua'reerej je'ej tɨ een ɨ jutzajta, na'ríij quee jamuan paj ootyá'ɨtzeere'en ɨ Dios jimi. Pata'aj asɨ́ɨj tyámua' tyi'huá'cha'ɨɨn pej pij quee tyi'tɨ́j jɨn ootyá'ɨtzeere'en ɨ Dios jimi.
54005023	'Pajta quee a'ɨ́j pana'aj ya'caj ɨ jájtyi, sulu pata'aj cɨ́ɨ ɨ nahuáj tyu'ye'en, pej pij quee tyi'cui'ij mua'tzájta'.
54005024	'Je'ej maj séecan tyi'tɨ́j jɨn tyitya'ɨtzeere', a'ɨ́ɨ pu séejre' matɨ'ɨj quee xu hua'xɨjtya'aj, ajta séecan jɨme', capu je'ej ámiteere' ɨ maj jɨn ootyá'ɨtzee, sulu majca'huáyee pu huataséjre'sij.
54005025	A'yaa pu ajta tyi'séejre' je'ej maj tyi'tɨ́j jɨn tyámua' rɨcɨj, ajta ɨ tɨ quee tyámua' een capu ɨ'rij tɨ huatyóo'avaaj jusén jɨme'.
54006001	'A'ɨ́ɨmaj ɨ maj ca'nyéjrij jɨn tyi'muarɨe', a'yaa pu tyúuxɨe've' maj tzáahuatyi'ra'aj tyícha'ɨɨj hua' jimi ɨ maj tyihua'ijtye, mej mij quee je'ej pua'aj tya'xájtaj je'ej tyaj jatamua'mua ɨ Dios tɨ tavástara', ajta je'ej tyaj tyihua'mua'tyej.
54006002	Ajta tɨpua'aj séecan ɨ maj tyajá'mua'ijtye majta tya'tzahuatye'ej, caxu hua'xahuari'raj a'ɨ́jcɨ jɨme' siaj ju'ihuáamua' ɨ tavástara' jimi. A'yaa xu jéetze tyámua' tyihuo'táhuɨɨre', ji'nye ɨ maj tyaja'muaijtye' a'ɨ́ɨ mu majta tya'tzahuatye' ɨ Dios jimi siajta tyámua' tyi'tyúu'ihuamua'aj.
54006003	'Tɨpua'aj sɨ́ɨj a'yan seeque tyí'mua'taj ajta quee a'yan tyu'me'en je'ej tyaj ityáj tyaja'muamua'tyej ɨ tavástara' Jesús tɨ ajta Cɨríistu' pué'een jitze ma'can, ajta quee a'yájna je'ej tyaj tyityítacha'ɨj,
54006004	a'ɨ́ɨ pu a'ɨ́ɨn pué'een ɨ tɨ óotzaahuatye' ajta quee tyi'tɨ́j huayi'tɨn. Capu ɨ'ríj tyej tyámua' jamuan tyu'taxáj, a'ɨ́j pu jɨn tyihua'chueere', ajta je'ej pua'aj tyi'jepe'ej, capu ɨ'ríj tɨ a'tɨ́j jitzan tyu'ca'nyej,
54006005	ajta jéehua nyo'se' a'ɨ́ɨjma jamuan ɨ maj quee tyámua' metyityoomuámua're', ajta quee jamua'tyej ɨ tɨ a'yan tyi'ja'yájna, a'yaa pu tye'miteeraste' maj séecan a'ɨ́jna jɨn tyi'mue'tɨn ɨ maj a'yan tyúuseejrata tɨjɨn Cɨríistu' mu jimi tyí'huɨɨre'.
54006006	Ajta a'yan tyija'yájna tɨpua'aj a'tɨ́j tyámua' huoo'uurej tɨ'ij ja'antzaahuatye'en ɨ Dios, a'yaa pu jéehua tya'ancuriáa'sij tɨ pua'aj jutyamua'va'a je'ej tɨ tyi'tɨ́j tyi'ijcha'ɨj.
54006007	Ji'nye catu tyi'tɨ́j hua'á'sima'aj tyatɨ'ɨj yan huaséjre ɨ cháanacaj japua, a'ɨ́j tu jɨn tyequee tyajta tyɨ'tɨ́j á'tɨnyij íiyan tɨ ma'can ɨ cháanacaj japua,
54006008	tɨpua'aj tyi'tɨ́j tyejcha'ɨɨj tyaj jáacua'nyij tyajta ɨ tyaj tyu'tyátachejtye'en, tyiche' a'ɨ́jna jɨn huatátatyamua've'en.
54006009	Majta a'ɨ́ɨmaj, ɨ maj a'yan tyá'xɨe've' maj huoochíjtyaanyi'taj, a'yaa mu een matɨ'ɨj ɨ maj cójnari jɨn huo'tyáajɨ'quej, a'ɨ́ɨ pu'ij hua'tyánamua ɨ hua' tzajta' mej mij a'yan huárɨnyij je'ej tɨ hua' jitze tyúuxɨe've', a'ɨ́ɨ pu néijmi'i tyihuáa'ri'ra ajta hua'antyipuáritye'sij jusen jɨme'.
54006010	Ji'nye a'ɨ́j pu jitze ɨ túumi tye'rányinyij néijmi'i ɨ tɨ je'ej pua'aj tyie'een, séecan mu meríj jatyáxahuataca' ɨ maj jitzan tyá'tzaahuatye' a'ɨ́jna jɨme' maj jéehua huápuɨ'ɨj janyacua'aj ɨ túmii, a'ɨ́j mu jɨn jéehua jajpuéjtzij.
54006011	'Pajta muáaj, mu paj Dios jimi séejre', capaj tyi'tɨ́j a'yan uuriaj. Pata'aj tyámua' tyi'tyíacha'ɨɨj, pajta hua'cu'vaj, pata'aj tyámua' tya'tzaahuatya'aj, pajta huá'xɨe'va'aj néijmi'caa, pajta huatyá'ca'nyej ɨ paj jɨn jaxaamuɨjritye', capaj á'atzaahuatya'aj.
54006012	Pata'aj a'ɨ́jna jɨn huatyényo'se'en ɨ paj jɨn tyá'tzaahuatye', capaj yo'jɨpuan ɨ paj jusén jɨme' juurij pua'mej, ji'nye a'ɨ́j pu jɨn ɨ Dios muatajé, a'ɨ́j paj jɨn tyámua tyu'taxájtaca' jéehua metyi'séeracaj.
54006013	Ajta ijíij, ɨ Dios jimi ɨ tɨ néijmi'caa tá'caa mej mij júuri, ajta jimí ɨ Cɨríistu', ɨ tɨ ajta xá'puɨ' tyu'taxájtaca' a'ɨ́jna jimi ɨ tajtúhuan tɨ a'yan ántyapuaaca'aj tɨjɨn Poncio Pilato, a'yaa nu tyi'mua'ijtye'
54006014	paj a'yan huárɨnyij je'ej nyaj tyí'mua'ijtye', pajta tyámua' eenye' pej pij quee tyi'tɨ́j jɨn á'ɨtzeeria'a, 'asta na'aj quee uvé'nyej ɨ tavástara' Jesús tɨ ajta Cɨríistu' pué'een.
54006015	Ajta a'yan tyé'mej a'náj tɨ ɨ Dios a'yan tyaaxá'puɨ'ɨntarej, ji'nye a'ɨ́ɨ pu a'ɨ́ɨn pué'een ɨ tɨ tyihuá'ijtye' a'ɨ́ɨjma ɨ maj tajtúhuan jɨn tyityetyúupu', ajta huá'vastara' a'ɨ́ɨmaj ɨ tyaj a'yan hua'tamuá'mua tɨjɨn tavástara' ɨ maj yan mana'aj séejre' ɨ cháanacaj japua.
54006016	A'ɨ́ɨ pu'uj a'ɨ́ɨn pué'een ɨ tɨ quee a'náj muɨ'nyij, ajta a'áa ja'seejre' jo'tɨ jéehua já'taj, jo'tɨ quee já'ɨ'rij tɨ a'tɨ́j ajtyáxɨɨrej. Capu a'tɨ́j a'náj jaaséj, capu ajta ɨ'rij tɨ a'tɨ́j jaaséej. Tyiche' tyaatatyójtzi're'en a'ɨ́jna ɨ tɨ néijmi'i jɨn antyúumua'reej jusén jɨme'.
54006017	'A'ɨ́ɨmaj ɨ maj chíjtyaanyi' pué'een, a'yaa paj tyihuo'ta'íjtye'en maj quee óotzaahuatya'aj, majta quee a'ɨ́j jitze tyi'ca'nyaj ɨ maj jéehua tyi'ijcha'ɨj, ji'nye capu tye'tyeeren ɨ maj jéehua tyi'ijcha'ɨj. A'yaa pu tyi'xa'puɨ'ɨn maj a'ɨ́jna jitze tyi'ijcho'va'aj ɨ Dios, a'ɨ́jna ɨ tɨ juxɨe'vi'ra' jɨn jéehua tyitaatapuéejve'si tyej tyij a'ɨ́jna jɨn huátatyamua've'en.
54006018	Pahuo'ta'íjtye'en maj tyámua' huárɨnyij, miche' a'ɨ́jna jɨn huoochíjtyaanyi'taj ɨ maj jéehua tyámua' tyu'muárɨe' a'ɨ́jna jɨme' ɨ tɨ xa'puɨ' een, majta a'yan tya'ajxɨé'vi'ra' maj tyi'huo'ta'an a'ɨ́ɨmaj ɨ maj quee je'ej tyéjviicue', mej mij tyihuo'rian ɨ maj tyi'ijcha'ɨj.
54006019	A'yaa mu jéehua tya'ancuriáasij ɨ maj jɨn huatyóohuɨɨre'sij majca'huáyee, ajta a'yan tyihua'cɨ'tyij maj jusén jɨme' juurij muá'ra'nyij.
54006020	'Muáaj Timoteo, pata'aj tyámua' tyéecha'ɨɨn je'ej tɨ tyi'tɨ́j jɨn ɨ Dios tyimuata'íj. Capaj huá'astyaj ɨ maj cha'mana'aj tyi'xaj a'ɨ́jna jɨme' ɨ nyúucarij tɨ quee tyi'tɨ́j huɨɨre', nusu a'ɨ́ɨjma ɨ maj a'yan tyóotzahuatye' maj jéehua tyo'mua'ree, ajta quee a'yan tyi'ja'yájna,
54006021	ji'nye séecan mu meríj huó'namuajri', a'ɨ́j mu jɨn ajtacɨ́j ɨ maj jitzan tyá'tzaahuatye'. 'Che' ɨ tavástara' tyámua tyajamuáahuɨɨre'en ajta tyámua' jamuáa'uurej.
55001001	'Nyáaj Pablo, ɨ nyaj jahuɨɨre' ɨ Cɨríistu', Dios pu juxɨe'vi'ra' jɨn na'antyihuoj, a'ɨ́jna jɨme' ɨ tɨ a'yan tya'tóoratziiri' tɨ taatá'an tyaj júuri tá'ra'nyi jusén jɨme' jamuan ɨ Cɨríistu' tɨ Jesús pué'een,
55001002	a'yaa nu ya tyí'muatyojtye muéetzij Timoteo mu paj nyiyóoj pué'een. Che' ɨ Dios ajta ɨ Cɨríistu' tɨ tavástara' pué'een, miche' a'ɨ́ɨn tyámua' tyimuáacha'ɨɨn, majta muá'ancu'vajxɨ'ɨn mej mij tyámua' tyimuaatyápua'ritye' mua' tzájta'.
55001003	'A'náj tɨ na'aj nu mua'támua're'rii nyatɨ'ɨjta jahuooca, tújca na'ríij tɨ́ca', a'yaa nu tyé'tyojtzi're' ɨ Dios, ɨ nyaj jimí tyámua' eenya'aj tyi'huɨɨre', a'yájna matɨ'ɨj majta tyí'huɨɨria'ca'aj ɨ nyahuáasimua'cɨ'ɨj.
55001004	A'náj tɨ na'aj nu mua'tamuá're'rii ɨ paj acá'yi'nya'aj, a'ɨ́j nu jɨn a'yan tya'xɨe've' nyaj muaaséej, nyej nyij huatányetyamua've'en.
55001005	Ji'nye a'yaa nu tya'mua'ree paj tzáahuatyi'ra' jɨn tya'tzaahuatye'. Anaquéej pu a'yáacuari' Loida tya'antzaahua ajta a'náana Eunice, a'yaa nu nyij nyajta tyámua' naa tya'mua'ree paj a'yan cha'ta pana'aj muáaj tya'tzaahuatye'.
55001006	'A'ɨ́j nu jɨn a'yan tyi'mua'ixaatye paj quee jatyaxa'huata'an je'ej tɨ ɨ Dios tyimuaata' nyatɨ'ɨj mua'vá'muarɨej ɨ nyamuáca' jɨme'.
55001007	Ji'nye capu ɨ Dios a'ɨ́jna jɨn jujúuricamej taatá' tyej tyij tyí'tzɨɨnya'a, sulu tyej tyij a'ɨ́jcɨ jitze arátaca'nyej, tyej tyij tyajta huo'xɨe've', tyajta tyámua' metyityomuámua'ria'aj.
55001008	Capaj atyevi'ra'aj paj tyámua' tyihuo'ixaatye'en ɨ tyeɨ́tye jitzan huatama'can ɨ tavástara', capaj pajta atyevi'ra'aj nya jɨme' a'ɨ́jna jɨme' nyaj nami'. Sulu a'ɨ́j paj jitze je'ej tɨ ɨ Dios tyimuaata' pajta a'ɨ́jna jɨme ɨ paj jaxaamuɨjritye' pej mij jéetze' jáanamua ɨ nyúucaria'ra ɨ Dios.
55001009	Dios pu tajapua huatanyúj ajta taatajé tyej tyij jitzan ajtyama'cáantaj ta'ra'nyij, capu a'ɨ́jna jɨme' ta japua huatanyúj je'ej tyaj tyi'tɨ́j huáruuj, sulu a'yaa pu arí anaquéej tyaaxá'puɨ'ɨntaria'ca', ajta a'yan tyi'taxɨe'va'ca' jajcua xɨmua, a'ɨ́jna jitze ma'can ɨ Cɨríistu' tɨ ajta Jesús pué'een.
55001010	A'ɨ́jna ɨ tɨ jɨn taaxɨe'vej ijíij pu arí huataséjre a'ɨ́jna jitze ma'can ɨ Cɨríistu' tɨ ajta Jesús pué'een, a'ɨ́ɨ pu ja'antyipua'rij ɨ maj jɨn cui'caa, ajta ɨ junyúuca jɨn taataséjra ɨ tyaj jɨn júuri tá'ju'un jusén jɨme'.
55001011	'Dios pu na'antyíhuo nyej nyij huo'té'exaatye' ɨ tyeɨ́tyee ɨ nyúucaria'ra', ajta nyej nyij jimi tyu'tyáhuɨɨre'en, nyajta tyihuo'mua'tyej.
55001012	A'ɨ́j nu jɨn nyáaj a'yan tya'ajpuéjtzi. Ajta canu nyetyevi'ra' a'ɨ́jna jɨme', ji'nye nyáaj nu jamua'ree a'tɨ́j nyaj jitzan tyi'canyej, nyajta a'yan tya'mua'ree tɨ a'yan tyinaatá'sij a'ájna xɨcáara' jitze je'ej tɨ tyi'tɨ́j nye jimi tya'táraj.
55001013	'A'yaa paj huárɨnyij pajta a'yan tyihuo'mua'tyej je'ej paj tyi'tɨ́j tya'ancuriáa' nyéetzij jimi, pajta a'yan tyu'me'en je'ej tyej tya'tzaahuatye', pahua'xɨe'va'aj a'yájna tɨ'ɨj ɨ Cɨríistu' tyitaaxɨe've' ityájma.
55001014	A'ɨ́ɨ pu muatáhuɨɨre'sij ɨ júuricama'ra' ɨ Dios ɨ tɨ tatzájta séejre', tyámua' paj tyeecha'ɨɨn je'ej tɨ tyi'tɨ́j jɨn tyimua'antyihuoo.
55001015	'A'yájna patɨ'ɨj períj tya'mua'ree, néijmi'i ɨ maj Asia ja'chej a'ɨ́ɨ mu ma núurɨej, a'ɨ́ɨ mu hua' jitze ajtyáma'can ɨ Figelo, ajta ɨ Hermógenes.
55001016	Che' ɨ tavástara' hua'ancu'vajxɨ'ɨn ɨ tyeɨ́tyeristyamua'mua' a'ɨ́jcɨ ɨ Onesíforo, ji'nye jéehua pu yetyinyava'tuiiri' ɨ nyaj jɨn huarúj, ajta quee jaatatyévi'irastej nyaj eetyánami'huaj.
55001017	Ajta tɨ'ɨj ɨ Onesíforo a'áa ja'rá'aj a Roma, a'ɨ́ɨ pu huatyóochej tɨ náahuoonyij 'asta na'aj quee náatyoj.
55001018	Che' ɨ tavástara' jéehua ja'ancu'vajxɨ'ɨn a'ájna xɨcáara' tɨ jitzan uvé'nyejsi. Muáaj paj tyámua' tya'mua'ree tɨ taatáhuɨɨ a'ájna a Éfeso.
55002001	'Pajta muáaj nyiyój, pata'aj huatyá'ca'nyej a'tzájta' a'ɨ́jna jɨme' je'ej tɨ ɨ Dios tyimuaataséejra a'ɨ́jcɨ jitze ma'can ɨ Cɨríistu' tɨ ajta Jesús pué'een.
55002002	Je'ej paj períj nyéetzij tyináanamuajri' nyaj a'yan tyihuo'ixaa ɨ tyeɨ́tye, a'yaa paj tyihuo'íjcatye' a'ɨ́ɨjma ɨ tyétyacaa ɨ paj hua' jitze tyi'ca'nyej mej mij majta a'yan tyihuó'mua'tyej ɨ séecan.
55002003	'Pata'aj tajamuan tyo'táviicue' a'ɨ́jcɨ jɨme' ɨ paj jajpuéetzi tɨ'ɨj ɨ xantáaru' tɨ tyí'huɨɨre' jimi ɨ Cɨríistu' tɨ ajta Jesús pué'een.
55002004	Capu sɨ́ɨj xantáaru' a'yan rɨcɨj je'ej tɨ jusɨ́ɨj tya'xɨe've' tyi'tɨ́j jɨme', ji'nye a'yaa pu jitzan tyúuxɨe've' tɨ tyámua' tyu'tyá'ɨtzeere'en a'ɨ́jcɨ jimi ɨ tɨ tye'ijtye'.
55002005	A'yaa pu ajta tyi'een a'ɨ́ɨmaj jimi ɨ maj hua'ajcacaa, a'ɨ́jna ɨ tɨ huajcaj capu tyi'tɨ́j mue'tɨn, tɨpua'aj quee a'yan tyu'tatyese'en je'ej tɨ tyi'huóoxɨe've'.
55002006	A'ɨ́jna ɨ tyí'muɨjhuaca ɨ juchuéj japua, a'yaa pu tyu'tácɨ'pej tɨ a'ɨ́ɨn anaquéej tya'ancuriá'an ɨ tɨ tyú'cɨɨtyej.
55002007	A'íj paj jitze tyu'mua'tyij je'ej nyaj tyí'mua'ixaatye', ji'nye ɨ tavastara' pu muaatá'sij pej pij tyámua' tyiyo'itéej puá'ra'nyij.
55002008	'Ootámua'ree a'ɨ́jcɨ ɨ Cɨríistu', ɨ tɨ huatájuuriaca' a'ɨ́j tɨ jitze eeráma'can ɨ David, a'ɨ́ɨ pu a'ɨ́ɨn pué'een ɨ nyúucarij ɨ nyaj hua'ixaatye'.
55002009	A'ɨ́j nu jɨn néijmi'i tye'viicue' ɨ nyaj jajpuéjtzi, nyajta eetyánami' tɨ'ɨj sɨ́ɨj tɨ tyi'tyacui'caa, ajta ɨ nyúucaria'ra' ɨ Dios ɨ nyaj jaxaj capu eetyánami'.
55002010	A'ɨ́j nu jɨn néijmi'i tyo'táviicue'ri' néijmi'ca jimi ɨ Dios tɨ hua'antyíhuo, tɨ'ij ajta a'ɨ́ɨjma huáhuɨɨre'en ajta ɨ Cɨríistu' tɨ ajta Jesús pué'een hui'rátoonyij, mej mij jusén jɨn jimi séjria'aj.
55002011	A'íjna pu a'yan tyi'jɨ'ré'cajnɨme' tɨ a'yan tɨjɨn: Tɨ pua'aj jamuan táacui'nyij, jamuan tu tyajta júuri tá'mej,
55002012	tɨpua'aj tyetyo'táviicue' ɨ tyaj jajpuéjtzi, jamuan tu tyajta tyu'ta'íjta, tɨpua'aj tyeetyáahue'taj, a'ɨ́ɨ pu ajta ityájma taatyáhue'taj,
55002013	tɨpua'aj tye quee tyámua' tyi'tyítacha'ɨɨj, a'ɨ́ɨ pu a'náj tɨna'aj tyámua' éenya'aj ta'mej, ji'nye capu ɨ'rij tɨ jusɨ́ɨj huatyóohue'taj.
55002014	'Huo'támua'ree ɨ séecan pajta ɨ Dios jimi huo'tyátoonyij, mej mij quee jujɨ́ɨmua'aj je'ej pua'aj tyúujeevaj. Capu tyi'tɨ́j huɨɨre', a'yaa pu'uj je'ej pua'aj huá'uure a'ɨ́ɨjma ɨ maj janamuaj.
55002015	A'yaa paj jéehua tyí'tyasa'aj paj a'yan tyu'táseejrataj ɨ Dios jimi, tɨ'ɨj sɨ́ɨj ɨ maj a'yan tyaataxájtaca' tɨjɨn xa'puɨ' pu huarɨ́j, tɨ'ɨj sɨ́ɨj tɨ tyí'muɨjhuaca tɨ quée tyi'tɨ́j jɨn jutyevi'ra', ajta a'yan tyámua' tyihuá'mua'tyej a'ɨ́jcɨ ɨ nyúucarij tɨ a'yan tyi'ja'yájna.
55002016	Capaj janamuajra a'ɨ́jcɨ ɨ nyúucarij tɨ quee je'ej huatóomua'aj, ajta quee tyi'tɨ́j xaj, ji'nye a'ɨ́ɨmaj ɨ maj a'yan tyi'xaj, jéetze' mu je'ej pua'aj tyityetyúucha'ɨj,
55002017	ajta je'ej maj tyihua'mua'tyej jéehua pu je'ej pua'aj tyú'uurej. A'yaa pu tyí'rɨcɨj a'ɨ́ɨjma jimi ɨ Himeneo ajta ɨ Fileto,
55002018	ɨ maj meríj a'yan tyitya'ajtacɨ́j ɨ nyúucarij jitze tɨ a'yan tyi'ja'yájna, a'yan metyi'xáataj tɨjɨn muríj huatájuuriaca' ɨ muɨ'chítye, a'yaa mu mij meríj séecan tye'entyí'uunyi'ri'ij je'ej maj tyá'tzahuatye'.
55002019	Ajta ɨ Dios a'yan tyi'tɨ́j huáruuj, tyej tyij jitzan arátaca'nyej, ajta jitzan a'yan tye'yu'si' tɨjɨn: "Tavástara' pu huá'muajtyej ɨ maj jitzan ajtyáma'can"; ajta a'yan tɨjɨn: "Néijmi'i ɨ maj já'astijre' ɨ tavástara', miche' ajtácɨɨnyej a'ɨ́jcɨ jitze ɨ tɨ je'ej pua'aj een."
55002020	'Ɨ chi'ij tzajta' tɨ ve'éj, capu a'ɨ́ɨ na'aj tyó'sejre' ɨ ooro tɨ jɨn tyi'taavíjhua nusu ɨ plaata jɨme', sulu ajta pu tyó'sejre'e ɨ cɨyéj tɨ jɨn tyí'taavijhua, ajta xaríj jɨme', séecan pu a'yan tyí'huɨɨre' matɨ'ɨj tyí'ye'estyaj, ajta séecan cha' na'aj pu'uj tyi'tɨ́j jɨn tyí'huɨɨre'.
55002021	Tɨ pua'aj a'tɨ́j a'yan eenye' tɨ quee tyi'tɨ́j jɨn á'ɨtzeeria'aj, tyámua' pu séeria'aj ta'mej, ajta jéehua tyu'tyáhuɨɨre'sij ɨ tavástara' jimi, néijmi'i jɨme' ɨ tɨ xa'puɨ' een.
55002022	'Pata'aj quee a'yan rɨ́jca je'ej maj tyityetyúucha'ɨj ɨ maj tyaamua, pata'aj jáahuoonyij ɨ tɨ naa een, ɨ paj jitzan tya'tzaahuatye', pajta tyámua' eenye' a'tzájta' a'ɨ́ɨjma jamuan ɨ maj tyámua' tya'tzaahuatye' ɨ tavástara' jimi.
55002023	Capaj hua'astyaj ɨ maj cha' mana'aj tyi'xaj, papu'ri jamua'ree tɨ a'yan na'aj tyi'huɨɨre' maj a'ɨ́j jɨn tyúunyo'si'tye'en ɨ tyeɨ́tye.
55002024	Ajta sɨ́ɨj tɨ tavástara' jimi tyi'huɨɨre' capu a'yan tye'tyévijtye tɨ a'yan éenye'que' jo'cha'canye'en, sulu che' tyámua' tyi'tyúucha'ɨj néijmi'caa jimi. Ajta jaayi'tɨhua'an tɨ tyihuo'mua'tyej, ajta quee nyu'camu'uj tyo'táviicue'
55002025	ajta quee ootzáahuatya'aj tyámua' huo'uuree a'ɨ́ɨjma ɨ maj quee tyihuojo'itej, ajta tyi'ijcho'va'aj tɨ ɨ Dios huo'tá'an mej mij seequé tyu'mua'tyij, majta jáamua'rej ɨ nyúucarij tɨ a'yan tyi'ja'yájna,
55002026	tɨ'ɨj huatáɨ'riitarej maj iirácɨnye jo'tɨ tyiyáaru' hueje'tyáanaj, jo'tɨ a'ɨ́ɨn a'yan tyiyá'xɨe'va'ca'aj maj ja'rá'astijre'en.
55003001	'A'yaa pu ajta tyúuxɨe've' paj jamua'reeriaj tɨ a'yan tye'me tɨ'ɨj néijmi'i tye'entyipua'risime'en tɨ jéehua je'ej pua'aj tyi'éenya'aj ta'mej.
55003002	Capu hua' jitze juxɨe'va'aj ta'mej je'ej tɨ tyihua'uurej ɨ séecan, majta jéehua jaxɨe'va'aj mua'ju'un ɨ túmii, majta jéehua ootzáahuatye'en, majta huo'tyáxaahuataj ɨ juxa'aj tyeɨ́tye. Je'ej mu pua'aj tya'xáataj muá'ju'un ɨ Dios, majta quee hua'tzáahuatya' muá'ju'un ɨ juhuóosimua', camu tyamua' tyihuo'tá'sij a'ɨ́ɨmaj ɨ maj tyi'tɨ́j jɨn huo'tyáhuɨ, majta quee tzáahuatyi'ra'aj tyicha'ɨɨj muá'ju'un ɨ maj jitzan tya'tzaahuatye'.
55003003	Camu hua'xɨé'va'aj muá'ju'un ɨ tyeɨ́tye, camu majta hua'cu'váaj muá'ju'un, sulu jéehua mu je'ej pua'aj tyuuxáataj muá'ju'un, majta a'yan rɨnyij je'ej tɨ tyihua'ráanajchij, mejcha'ɨ́ɨria'aj mu muá'ju'un néijmi'i ɨ tɨ xá'puɨ' een.
55003004	Avíitzij mu jɨn tyu'tatuire'sij ɨ juxa'aj tyevij majta quee oocu'váaj muá'ju'un, jéehua mu ootzáahuatya'aj muá'ju'un, a'ɨ́jna jɨme' tɨ a'yan tyihuá'miteraste' maj jéehua juxɨe've', majta a'ɨ́j huoonyij maj a'yan huárɨnyij je'ej tɨ tyihua'ráanajchi, camu jaxɨé'va'aj muá'ju'un maj jáahuoonyij ɨ Dios.
55003005	A'yaa mu tyuuséerataj muá'ju'un ɨ tyeɨ́tyee jimi, tɨ'ɨj ɨ maj já'astijre' ɨ Dios, ajta camu a'yan rɨcɨj je'ej maj tyi'xaj. 'Capaj hua'jaahuatya'aj a'ɨ́ɨjma ɨ tyeɨ́tye maj a'yan rɨcɨj.
55003006	Ji'nye a'ɨ́ɨjma mu jitze ajtyáma'can ɨ maj hué'tzij jɨn utyáru'pij u huá'chi'ta ɨ tyeɨ́tye, majta hua'cuanamuaj a'ɨ́ɨjma ɨ uuca ɨ maj quee tyé'viicue' ɨ jutzajta', ɨ maj juxaamuɨjritye' a'ɨ́jna jɨme' ɨ maj ootyá'ɨtzee ɨ Dios jimi, majta jéehua tyi'ijxána'cɨra' a'ɨ́jna jɨme' maj a'yan rɨcɨj je'ej tɨ tyi'tɨ́j tyihua'ráanajchij,
55003007	a'náj tɨ na'aj mu hua'namuaj ɨ maj tyihuá'mua'tyej, ajta camu a'náj yo'itéej muá'ju'un ɨ nyúucarij tɨ a'yan tyi'ja'yájna.
55003008	Ajta a'ɨ́ɨmaj ɨ tyétyaca Janes ajta ɨ Jambrés a'ɨ́ɨ mu a'yan cha'ta mana'aj tyé'ejcha'ɨɨria'ca'aj ɨ Moisés, a'yaa mu majta tyéjcha'ɨɨre' ɨ nyúucarij tɨ a'yan tyi'ja'yájna. A'ɨ́ɨ mu pué'een ɨ maj je'ej pua'aj metyityomuámua're', majta quee tzáahuatyi'ra' jɨn tya'tzaahuatye'.
55003009	Camu che' á'tyeeren ɨ maj a'yan rɨcɨj, ji'nye néijmi' mu jamua'reeren tɨ quee tyi'tɨ́j huɨɨre' je'ej maj tyi'xaj, a'yájna tɨ'ɨj tyihuo'ruuj a'ɨ́ɨmaj ɨ maj hua'pua ɨ maj jájcha'ɨɨria'ca'aj ɨ Moisés.
55003010	'Pajta muáaj a'yaa paj tyámua' naa tyu'mé'en je'ej nyaj tyimuaamua'tyej, je'ej nyaj éenye'que' jó'cha'acan, je'ej nyaj tyí'muɨjhuacaa, je'ej nyaj tya'tzahuatye', nyajta tyé'viicue' tyámua' naa ɨ nyaj jɨn jajpuéjtzi,
55003011	muáaj paj jamua'ree maj je'ej pua'aj náaruu, nyajta jéehua jajpuéetzij, a'yájna matɨ'ɨj náaruu a'ájna a Antoquíia, majta a'ájna a Iconio, majta a'ájna a Listra. Jéehua nu jaapuéjtzitariaca'. Ajta nyavástara' pu néijmi' jɨn naatáhuɨɨ.
55003012	A'yaa pu tyi'ja'yájna tɨjɨn a'tɨ́j tɨ na'aj tɨ tyí'tyese' tɨ ja'rá'astijre'en ɨ Cɨríistu' tɨ ajta Jesús pué'een, jéehua pu jajpuéetzij ja'mej,
55003013	ajta a'ɨ́ɨmaj ɨ maj je'ej pua'aj tyityetyúucha'ɨj majta ɨ maj hua'cuanamuaj ɨ tyeɨ́tye, mooche' mu jéetze' je'ej pua'aj rɨnyij ɨ jutzajta', séecan mu ɨ tyeɨ́tye hua'cuanamuan, majta jujɨ́ɨmua'aj tyo'tyóohue'tze'sij.
55003014	'Pajta muáaj, a'yaa paj pooj tyá'tzaahuatya'aj je'ej paj tyaarɨ'rej, pajta a'yan tya'mua'reerej tɨ a'yan tyi'ja'yájna. Pajta jamua'ree a'tyán maj a'yan tyimuamuá'tyej.
55003015	Ootámua'reej patɨ'ɨj pa'rɨ'ɨstaca'aj, tyámua' paj tya'mua'ree je'ej tɨ tye'yu'si' ɨ yu'xarij jitze Dios tɨ janyúucaj, a'ɨ́ɨ pu a'ɨ́ɨn pué'een ɨ nyúucarij tɨ muaatá'sij paj tyámua' metyóomua'riaj, ajta tɨ'ij muáahuɨɨre' a'ɨ́jna jɨme' paj tya'tzaahuatye' ɨ Cɨríistu' jimi tɨ ajta Jesús pué'een.
55003016	Néijmi'i ɨ tɨ tyé'yu'si' ɨ yu'xarij jitze, Dios jimi pu ja'ma'can, ajta a'yan tyí'huɨɨre' mej mij a'ɨ́j huo'mua'tyej majta a'ɨ́jna jɨn tyámua' huo'uurej ɨ tyeɨ́tyee, mej mij a'ɨ́jna jitze huo'té'exaatye' ɨ maj jɨn ootyá'ɨtzee ɨ Dios jimi, ajta mej mij jɨ'réenya'aj muá'ra'nyij ɨ jutzájta',
55003017	ta'aj ij a'ɨ́jna ɨ tyaatɨ' ɨ tɨ Dios jitze ajtyáma'can tyámua' eenye'en tɨ'ij a'yan huárɨnyij néijmi'i jɨme' je'ej tɨ tyi'xa'puɨ'.
55004001	'Ɨ Dios jitze ma'can, ajta ɨ Cɨríistu' tɨ Jesús pué'een, tɨ a'yan uve'nyejsi tɨ'ij tyu'ta'íjta a'ɨ́ɨjma jimi ɨ maj yan huacháatɨmee ɨ cháanacaj japua, ajta a'ɨ́ɨjma jimi ɨ maj meríj huácuij, a'yaa nu jéehua tyi'mua'ijcatye'
55004002	paj huo'ixaatye'en ɨ nyúucarij, pajta huo'táhuavii mej mij tyámua' tyáanamua, tɨ pua'aj a'yan metyaaxɨe'va'a, na'ríij mequée. Pata'aj huo'tyámue'tɨj, pajta huo'tá'ijmu mej mij quee je'ej pua'aj rɨjca, ca'nyíjra'aj paj huo'tá'an, pajta xájtari' naa tyihuo'mua'tyej.
55004003	Ji'nye a'náj pu atyojo'ré'nyejsi matɨ'ɨj ɨ tyeɨ́tye quee che' janamuáaracuj muá'ju'un ɨ maj xá'puɨ' tyihua'mua'tyej, sulu a'yaa mu mue'caa tyu'tájeevi ɨ maj tyihua'mua'tyej, mej mij a'ɨ́jna huo'ixaatye'en je'ej maj tyi'tɨ́j tyi'namuajracuj.
55004004	A'ɨ́ɨ mu jaatyáxaahuataj ɨ tɨ a'yan tyi'ja'yájna, majta a'ɨ́jna ántzaahuatye'sij ɨ nyúucarij tɨ quee tyi'tɨ́j je'ej tyi'xaj.
55004005	Pajta muáaj tyámua' paj eenye', pata'aj tyo'táviicue' ɨ paj jɨn jajpuéjtzij, pajta póoj hua'ixaatya'aj ɨ nyúucaria'ra' ɨ Dios, tyámua' paj naa tyu'muárɨe'en a'ɨ́jcɨ jɨme' ɨ paj jɨn tyí'huɨɨre' ɨ Dios jimi.
55004006	'Puríj nye jimi a'yan tye'mej nyej nyij a'yan tyu'tyáhuɨɨre'en tɨ'ɨj mu'véjri, ajta arí atyojo'ré'nyejsi a'náj nyaj muɨ'nyij.
55004007	Jéehua nu nyeríj tyámua' tyu'tyéenyo'sej nyej nyij a'yan huárɨnyij je'ej tɨ tyi'xa'puɨ' ɨ Dios jimi, a'ɨ́j nu jɨn nyeríj ja'antyicɨ'ɨj ɨ nyaj jɨn antyínyamua'ree, nyajta néijmi' jɨn ja'rá'astijrej ɨ nyavástara'.
55004008	A'ɨ́j nu'uj nyij tyicho've' ɨ curúun ɨ nyaj jaamue'tɨj a'ɨ́ɨn tɨ naatɨ́'tye'sij ɨ nyavástara', tɨ tajtúhuan jɨn tyi'tyéjve, a'ájna xɨcáara' tɨ jitzan a'yan tyaxá'puɨ'ɨntare' nye jimi. Ajta capu nyéetzij na'aj naatɨ́'tye'sij ɨ curúun, sulu néijmi'caa ɨ maj a'yan tye'ejcho've' tɨ a'ɨ́ɨn uvé'nyej huápuɨ'ɨj naa huase'rihua'aj.
55004009	'Pata'aj huatá'ca'nyej paj ca'nácan yanatyéesej,
55004010	ji'nye ɨ Demas, a'ɨ́j pu jéetze' tya'ránajchaca' iiyan tɨ tyí'sejre' ɨ cháanacaj japua, a'ɨ́j pu jɨn ma núurɨej tɨ'ɨj ij a'áa jo'mej a Tesalónica. Ajta ɨ Crescente a'áa pu jo'raj a Galacia, ajta ɨ Tito a'ájna a Dalmacia.
55004011	A'ɨ́ɨ pu'quij ɨ Lucas nya jamuan yahuatyá'ɨtzee. Pata'aj jáahuonyij ɨ Marcos pajta muya'rávi'tɨj ajamuan, ji'nye a'ɨ́ɨ pu jéehua naatáhuɨɨ ɨ nyaj jɨn tyi'muarɨe'.
55004012	Nyajta a'ɨ́jcɨ ɨ Tíquico nyaata'ítyaca' a'ájna a Éfeso.
55004013	Patɨ'ɨj mu ja'rájra'nyi mu paj nyaja'ráchuiitye'en ɨ nya máancaj ɨ nyaj a'áa yoohuá'xɨj a Troas, a'ájna a Carpo tɨ ja'che, pajta mu tyinyaja'rápijtye'en ɨ yu'xarij, pajtáhuaj ɨ seecan ɨ yu'xarij tɨ tyi'jiri'ij nyéetzij tɨ tyí'nya'arij.
55004014	'Ajta a'ɨ́jna ɨ Alejandro tyapúusti'ij tɨ tyí'ta'huaca, jéehua pu je'ej pua'aj náaruu, ɨ tavástara' pu a'yan tya'najchitye' je'ej tɨ tyi'tɨ́j huáruuj.
55004015	Tyámua' paj tyi'hua'cha'ɨɨn a'ɨ́jcɨ jimi, ji'nye jéehua pu jájcha'ɨɨre' ɨ nyúucarij ɨ tyaj huá'ixaatye' ɨ tyeɨ́tye.
55004016	'Nyatɨ'ɨj anaquéej nya japua huatanyúj a'ɨ́ɨjma jimi ɨ maj tyityatatyíj, capu a'tɨ́j naatáhuɨɨ, néijmi'i mu ma núurɨej. A'yaa nu tye'ejcho've' tɨ ɨ Dios quee puéejtzi hua'tá'care'en a'ɨ́jcɨ jɨme' je'ej maj huarɨ́j.
55004017	Ajta ɨ nyavástara' pu naatáhuɨɨ ajta ca'nyíjra'aj naatá', a'ɨ́j nu jɨn huo'té'xaatye' ɨ tyeɨ́tye ɨ nyúucaria'ra' ɨ tavástara', mej mij néijmi'i jáanamuaj a'ɨ́ɨmaj ɨ maj quee Israel jitze ajtyáma'can. A'yaa pu a'ɨ́jna jɨn ɨ nyavástara' tyinɨi'rájto tɨ'ij quee tyi'tɨ́j je'ej nyooriaj,
55004018	ajta ooj a'yan tyi'nyahuɨɨria'a ta'mej néijmi' jɨme', ajta ná'vi'tɨn u jútye' jo'tɨ a'ɨ́ɨn tyejé'ijta. Tyiche' a'náj tɨ na'aj tye'tyojtzi'ria'aj. Che' a'yan tyá'ra'nyij.
55004019	'Pata'aj nya jɨme' huo'tatyójtye a'ɨ́jcɨ ɨ Prisca, pajta ɨ Aquila, pajta néijmi'icaa ɨ Onesíforo maj jamuan aja'chej.
55004020	Ajta ɨ Erasto a'áa pu jo'tyá'ɨtzee a Corinto, nyajta ɨ Trófimo a'áa nu yo'tyájto tyi'cuí'can a'ájna chájta' Mileto.
55004021	Pata'aj huatá'ca'nyej paj yatanyéj tɨ'ɨj quee eexú huáseevi'. A'ɨ́ɨ mu ya muatyójtye' ɨ Eubulo, ajta ɨ Pudente, ajta a'ɨ́jna ɨ Lino, ajta ɨ Claudia, majta néijmi'i ɨ ta'ihuáamua' maj tya'tzaahuatye'.
55004022	'Che' ɨ tavástara' muéetzij jimi huatyá'ɨtzeere'en, ajta ɨ Dios jéehua tyámua' tyajamuaatá'an néijmi'icaa mua'ajma.
56001001	'Ɨ yu'xarij a'ɨ́ɨn tɨ jo'yu'xaca' ɨ Pablo, Dios tɨ jimi tyí'huɨɨre', ajta a'ɨ́ɨn yo'ta'ítyaca' ɨ Jesús ɨ tɨ Cɨríistu' pué'een, a'ɨ́ɨ pu na'antyíhuo nyej nyij a'ɨ́j jimi tyu'tyáhuɨɨre' mej mij tya'antzaahuatye'en a'ɨ́ɨmaj ɨ Dios tɨ hua'antyíhuo, majta je'en jéetze' yo'itée muá'ra'nyij tzáahuatyi'ra'aj jɨme' je'ej tɨ een ɨ taye'ráj,
56001002	a'ɨ́j tu tyicho've'ej tyej tyij júuri ta'ra'nyi jusén jɨme'. Ɨ Dios tɨ quee tyi'hue'tacaa pu a'yan tya'tóoraj jájcua xɨmua,
56001003	ajta ijíij, tɨ'ɨj atyojo'ré'nyej a'náj tɨ jaaxá'puɨ'ɨntare, a'ɨ́ɨ pu taatá' tyej tyij jáamuaa'ree ɨ nyúucaria'ra', a'ɨ́j pu jɨn a'yan tyinaata'íj nyej nyij huo'té'exaatye'en a'ɨ́jcɨ ɨ tɨ jɨn Dios tya'tóora.
56001004	A'ɨ́jcɨ ɨ Tito, ɨ paj nyiyóoj pué'een a'ɨ́jcɨ jitze ɨ tyaj jitzan tyá'tzaahuatye' tyahua'puaj. Che' ɨ Dios ɨ tyaj jajvástara', ajta a'ɨ́jna ɨ Cɨríistu' tɨ Jesús pué'een ɨ tɨ tajapuá huatanyúj, miche' a'ɨ́ɨn tyámua' tyimuáacha'ɨɨn', majta muatyápua'ritye' mua' tzajta'.
56001005	'Nyatɨ'ɨj a'áa mojoorɨej a'ájna a Creta, a'yaa nu huarɨ́j pej pij ja'antyícɨ'tyij ɨ tɨ á'ɨtzeeria'ca'aj, ajta pej pij séej chájta'naj pajta séej hua'antyihuoonyi a'ɨ́ɨjma ɨ huáasij ɨ maj tyu'tyáhuɨɨre'sij u tyeyúuj tzajta, a'yájna nyatɨ'ɨj tyimuaa'íjca.
56001006	A'yaa pu tyúuxɨe've' a'ɨ́jna jimi ɨ a'tɨ́j tɨ tye'entyárutyij vástaj jɨme', tɨ quee tyi'tɨ́j jɨn á'ɨtzeeria'aj. Ajta séej na'aj tyéevi'tɨnye' ɨ 'íita, majta ɨ yóojmua'mua' néijmi'i tyá'tzaahuatya'a, majta quee tyi'tɨ́j hua' jitze pua'ritya'aj nusu maj quee tyi'huojo'iteej.
56001007	Ji'nye a'ɨ́jna ɨ tɨ tyi'tɨ́j jɨn 'antyúumua'ree a'ɨ́ɨjma jimi ɨ maj tya'tzaahuatye' ɨ Dios jimi, a'ɨ́j pu jɨn a'yan tyúuxɨe've' tɨ tyamua' tyi'tyúucha'ɨɨj. Juxɨe've' tɨ tyámua' tyihuojo'iteej, tɨ quee je'ej pua'aj tyihuojo'mua'raj, ajta quee jutahueeva'aj, nusu tɨ a'ɨ́ɨjma ja'jaahuatya'aj ɨ maj júunyo'se've', ajta quee janyacua'tzaj ɨ túmii ɨ maj je'ej pua'aj éenye'que' jaamue'tɨj.
56001008	A'yaa pu tyúuxɨe've' tɨ a'náj tɨ na'aj jajxɨe'vi'ra' tɨ'ij huo'taxɨé've'en a'chu maj pua'muáj jamuaaren, ajta tyámua' eenye'en, tɨ quee tyi'tɨ́j jɨn á'ɨtzeeria'aj, tɨ tyámua' metyóomua'riaj, ajta tyámua' tyi'tyúucha'ɨɨj néijmi'caa jimi.
56001009	Juxɨe've' ajta tɨ tyámua' tya'tzaahuatya'aj ɨ nyúucarij tɨ a'yan tyi'ja'yájna, je'ej tyaj tyeríj tyaamuá'tyej, tɨ'ij ajta a'yan ca'nyíjra'aj tyihuo'ta'an a'ɨ́jna jɨme' je'ej tɨ tyihua'mua'tyen, tɨ'ij a'ɨ́jna jɨn hua'antyimue'tɨn a'ɨ́ɨmaj ɨ maj seequé tya'xaj ɨ nyúucarij.
56001010	'Ji'nye jéehua mu séejre' ɨ maj quee tyi'tɨ́j já'astej, a'ɨ́ɨ mu a'ɨ́ɨn pué'een ɨ maj ja'antyisi'chej ɨ junavíj, ɨ maj a'yan tyihuá'mua'tye a'ɨ́jcɨ jɨme' ɨ nyúucarij tɨ quee tyi'tɨ́j je'ej tyihua'tyáhuɨ'ri, tɨ ajta huá'cuanamua.
56001011	A'ɨ́ɨjma ɨ maj a'yan tyi'xaj tyiche' huo'tá'ijmu mej mij quee che' a'yan tyí'ixajta, ji'nye jéehua mu tyihua'antyiu'unyi'ra matɨ'ɨj mana'aj ɨ maj seequé aja'chej, a'ɨ́j mu hua'muatyej ɨ tɨ quee a'yan tyi'ja'yájna mej mij a'ɨ́jna jɨn huatyóohuɨɨre'en.
56001012	'Sɨ́ɨj tɨ Dios jitze ma'can tyi'xaj tɨ a'áa cha'tána'aj jache a Creta, a'yaa pu tyu'taxájtaca' a'ɨ́ɨjma jimi ɨ jutyeɨ́tyeristyamua tɨjɨn: "Néijmi'i mu tyí'hue'taca ɨ Creta maj huacháatɨmee, majta simuáruunyij, majta cuéerɨ'ɨj, majta tyamua' tyityahuɨ'na'se'."
56001013	A'yaa pu tyi'jɨ'ré'cajnɨme' je'ej tɨ tyu'taxájtaca', a'ɨ́j pu jɨn juxɨe've' paj ca'nyíin jɨn hua'ajtyá'axɨ'ɨn, mata'aj mij tyámua' tya'antzaahuatye'en,
56001014	ajta mej mij quee jamuajra a'ɨ́jcɨ ɨ nyúucarij tɨ quée tyi'tɨ́j je'ej tyi'tyáahuaɨ'ri, tɨ a'ɨ́ɨjma jitze eeráanyej ɨ maj Israel jitze ajtyáma'can, nusu je'ej maj tyi'ijtaj a'ɨ́jna jɨme' ɨ tɨ quee a'yan tyi'ja'yájna.
56001015	A'ɨ́ɨjma jimi ɨ maj tyámua'a 'een ɨ jutzájta', néijmi'i pu tyámua' tyí'een ɨ Dios tɨ tyú'taahuaca, majta a'ɨ́ɨmaj ɨ maj quee tyá'tzaahuatye, majta quee tyámua' een ɨ jutzajta, capu tyi'tɨ́j séejre tɨ náa een, ji'nye camu tyámua' metyityoomuámua're'.
56001016	A'yaa mu tyityóomuajtye maj jamua'tye ɨ Dios, ma majta quee jamua'tyej, ji'nye camu a'yan rɨcɨj je'ej tɨ ɨ Dios tya'xɨe've', je'ej mu pua'aj tyihuojó'sej, majta quee tyi'tɨ́j ja'aste, camu tyi'tɨ́j huayi'tɨn tɨ tyámua' een.
56002001	'Ajta je'ej paj tyi'tɨ́j tyihua'ixaatyej, a'yaa pu tyúuxɨe've' paj a'náj tɨna'aj tzáahuatyi'ra'aj jɨn tyámua' tyihua'ixaatye'.
56002002	Ajta ɨ huáasij jimi a'yaa pu tyúuxɨe've' maj tzáahuatyi'ra'aj hua' jimi tyícha'ɨɨj, majta quee tyi'tɨ́j jɨn á'ɨtzeeria'aj, majta tyamua' tyá'tzaahuatya'aj, ajta maj huo'xɨe've'en ɨ juxa'aj tyeɨ́tye, mata'aj mij néijmi'i jɨn tyámua' tyo'táviicue'.
56002003	A'yaa pu cha'tána'aj tyi'huóoxɨe've' a'ɨ́ɨjma jimi ɨ ucaríijse, mej mij majta tyámua' tyityetyúucha'ɨɨj, capaj tyi'tá'care'en maj je'ej pua'aj tyúuxajta séej jamuan majta séej, nusu maj jaya'care'en ɨ nahuáj, sulu miche' tyamua' tyityetyúucha'ɨɨj,
56002004	majta huo'mua'tyej ɨ maj úucaj maj huo'xɨe've'en ɨ jucɨnástyamua', majta ɨ juyóojmua',
56002005	maj tyámua' metyityoomuámua'ria'aj majta quee juxana'cɨria'aj, maj tyamua' tyí'tyechej, mej mij hua'astyaj ɨ jucɨ́nastyamua', ta'aj ij quee a'tɨ́j je'ej pua'aj tyihua'xajtaj ɨ nyúucaria'ra' jimi ɨ Dios.
56002006	'A'yaa paj pajta tyihuo'mua'tyej mej mij tyámua' tyityetyúucha'ɨɨj
56002007	néijmi'i jɨme', pajta muáaj a'yan tyihuo'mua'tyej je'ej maj tyámua' huárɨnyij. Pajta a'yan tyihuó'mua'tyej tzáahuatyi'ra'aj jɨme', je'ej maj tyi'tɨ́j uurej,
56002008	a'yan petyihua'ixaatye'ej amitéerican jɨme', ta'aj ij quee a'tɨ́j je'ej pua'aj tyihua'xajtaj. A'yaa pu tyu'tóotyevi'ra'astaj a'ɨ́jna ɨ tɨ je'ej puaj tyihua'xaj, ji'nye capu je'ej tyu'táɨ'riitarij tɨ je'ej pua'aj tyitaaxaj ityájma.
56002009	'Pata'aj a'yan tyihuo'tá'ixaatye'en a'ɨ́ɨmaj ɨ maj ca'nyéjrij jɨn tyi'huɨɨre', mej mij huá'astyaj a'ɨ́ɨjma ɨ maj tyihuá'ijtye', mej quee je'ej mana' tyihuá'jeevaj.
56002010	Miche' quee tyihua'nahue'raj, sulu mej mij tyámua' eenye', mej mij a'ɨ́jna jɨn a'yan tyu'tóosejrataj maj tyámua' tyihua'mua'tyej je'ej tɨ tye'ijtaj ɨ Dios.
56002011	'Ji'nye a'yaa pu ɨ Dios tyaatasérajtaca' ɨ tɨ jɨn tá'cu'vej néijmi'caa ɨ tyeɨ́tye.
56002012	A'ɨ́jna ɨ tɨ jɨn Dios taxɨe've', a'ɨ́ɨ pu tamua'tyéj tyej tyij meyóohuaxɨj néijmi'i ɨ tɨ je'ej pua'aj tyi'een, ɨ tyaj jaxɨe've ɨ cháanacaj japua, tyata'aj tyij tyámua' tyi'tyítacha'ɨɨj tyahua'xɨe'va'aj ɨ Dios jimi,
56002013	'asta na'aj quee a'ájna atyojo'ré'nyej ɨ tyaj jɨn huátatyamua've'en je'ej tyaj tyi'tɨ́j tyi'ijcho've', a'ájna tɨ'ɨj yan huataséjre' a'ɨ́jna ɨ Dios ɨ tɨ néijmi'i jɨn antyúumua'reej, ajta a'ɨ́jna ɨ Jesús tɨ ajta Cɨríistu' pué'een.
56002014	A'ɨ́ɨ pu huamuɨ́' ta jitze ma'can, tɨ'ij néijmi'caa táahuɨɨre'en, ajta néijmi' tyitacáari' ɨ tyaj jɨn á'ɨtzeere', tyej tyij a'ɨ́jna jitze ajtyáma'cantaj ta'ra'nyij, a'ɨ́jna jɨme' tyej tyámua' huárɨnyij.
56002015	'A'ɨ́ɨ pu a'ɨ́ɨn pué'een ɨ tɨ juxɨe've' paj huo'mua'tyej, pajta ca'nyíjra'aj huo'ta'an néijmi'i jɨme' ɨ paj jɨn antyíamua'ree. Capaj tyi'tá'care'en tɨ a'tɨ́j mua'xaahuataj.
56003001	'Pata'aj huo'ta'ixaatye' ɨ tyeɨ́tye mej mij hua'rá'astijre'en a'ɨ́ɨjma ɨ maj tyí'ijta, miche' a'yan huárɨnyij je'ej maj tyihua'ijtye', majta a'náj tɨna'aj tyámua' eenye' mej mij xa'puɨ' huárɨnyij.
56003002	Miche' quee je'ej pua'aj tyihua'xajta ɨ juxa'aj tyeɨ́tye, miche' tyamua eenye' ɨ jutzájta majta hua'cu'vaj, mej mij majta quee óotzaahuatya'aj a'ɨ́ɨjma jimi ɨ séecan.
56003003	'Ji'nye jájcua xɨmua tu tyajta ityáj a'yan eenya'aj, catu tyi'tɨ́j mua'reeriaca'aj catu tyajta tyi'tɨ́j ja'astyajca'aj. A'yaa tu éenye'que'ej je'ej pua'aj tyi'tyechajca'aj tyahua'ajcha'ɨ́ɨria'aj ɨ taxa'aj tyeɨ́tye, majta a'ɨ́ɨn tájcha'ɨɨria'ca'aj ityájma, tyajta tajɨ́ɨmua' tájaaxɨejvi'raca'aj séej jamuan tyajta séej.
56003004	Ajta a'ɨ́jna ɨ Dios ɨ tɨ tajapua huatanyúj, a'ɨ́ɨ pu jataséejrataca' ɨ tɨ jɨn naa tojo'mua'ra, ajta ɨ tɨ jɨn taxɨe've' néijmi'caa ɨ tyaj yan séejre ɨ cháanacaj japua,
56003005	tyij tyajta quee tyi'tɨ́j jɨn xa'puɨ' tyámua' huarɨ́j, sulu a'ɨ́j pu jɨme' ɨ tɨ a'ɨ́ɨn ta'ancu'vajxɨ, ajta tyitacá'ri'ri' ɨ tyaj jɨn ootyá'ɨtzee, a'ɨ́j pu jɨn jájcuacan ɨ júuricamej taatá' a'ɨ́jna jitze ma'can ɨ júuricama'ra' ɨ Dios.
56003006	Ji'nye a'ɨ́j pu jitze ma'can ɨ Jesús tɨ ajta Cɨríistu' pué'een, jéehua taatá a'ɨ́jna ɨ júuricama'ra' ɨ Dios,
56003007	ajta tyatɨ'ɨj quee che' tyi'tɨ́j jɨn á'ɨtzeere'ej a'ɨ́jcɨ jimi a'ɨ́jna jɨme' tɨ a'ɨ́ɨn tá'ancu'vajxɨ, a'yaa tu tyij tyi'ijcho've' tɨ táacɨɨ'tyij tyaj jimi júuri tá'ra'nyi jusen jɨme'.
56003008	'A'yaa pu tyi'jɨ'ré'caj nɨme', a'ɨ́j nu jɨn a'yan tya'xɨe've paj jéehua huo'ixáatye'en, mata'aj mij a'ɨ́ɨmaj ɨ maj tya'tzahuatye' ɨ Dios jimi tyámua' huárɨnyij. A'íi pu néijmi'i naa tyí'een' ajta néijmi'caa jimi tyi'tyáhuɨ'rii.
56003009	Capaj hua'namuajraj a'ɨ́ɨjma ɨ maj cha'mana'aj tyi'xaj, ajta je'ej maj tyi'tɨ́j tyi'xaj a'ɨ́ɨjma jimi ɨ tahuásij ɨ maj anaquéej yan huacháatɨma'caa, majta ɨ maj tyúu'ihuo a'ɨ́jcɨ jɨme' je'ej tɨ huatóomua'aj ɨ yu'xarij ɨ Moisés tɨ jo'yu'xaca'. Néijmi'i ɨ tɨ a'yan tyi'een capu tyi'tɨ́j huɨɨre' ajta quee je'ej huatóomua'aj.
56003010	'Tɨ pua'aj a'tɨ́j tyi'tɨ́j je'ej pua'aj uuriaj ɨ tyeyúuj tzajta, pata'aj jaatá'ijmu séej na'ríij hua'puaj pua'muaj, ajta tɨpua'aj quee muáanamuaj, a'yaa paj tyaaté'exatye'en tɨ quee che' ajo'ré'nyinyiica'an,
56003011	a'yaa paj tyáamua'ree tɨ a'ɨ́jna ɨ a'tɨ́j arí je'ej pua'aj tyo'cájrupij, tɨ'ij ajta ɨ xánacɨria'ra' je'ej pua'aj joorej.
56003012	'Nyatɨ'ɨj muéetzij jimi jaata'ítyej a'ɨ́jcɨ ɨ Artemas, nyajta a'ɨ́jcɨ ɨ Tíquico, pata'aj jiye'tzín a'áa nyojo'tyéesej a Nicópolis, ji'nye a'yaa nu tyaaxá'puɨ'ɨntarej nyaj a'yan huácatyij tɨ'ɨj na'aj tyu'séevi'ij tá'me.
56003013	Pata'aj néijmi'i jɨme' huo'táhuɨɨre' a'ɨ́jcɨ ɨ Zenas, pajta a'ɨ́jcɨ ɨ Apolo, pajta tyihuo'ta'an tyi'tɨ́j tɨ hua'ɨtziitye' mej mij huaju'un ta'aj ij quee tyi'tɨ́j a'ɨtzeeria'aj hua' jimi.
56003014	Majta a'ɨ́ɨmaj ɨ tatyeɨ́tyeristyamua' a'yan tyáarɨ'rej maj tyámua' tyu'muárɨe'en tyi'tɨ́j jɨme', majta tyu'tyáhuɨɨre' jo'tɨ tyi'tɨ́j já'ɨtzeere'.
56003015	'Néijmi'i ɨ maj nya jamuan yahuatyú'uj, a'ɨ́ɨ mu ya muatyoojtye'. Pata'aj huo'tatyóojtye'en ta jɨme' a'ɨ́ɨjma ɨ tyaj hua'xɨe've' ɨ maj a'yan cha'ta mana' tya'tzaahuatye'. Che' Dios tyámua' tyajá'muahuɨɨria'aj néijmi'icaa mua'ajma.
57001001	'Nyáaj Pablo, ɨ nyaj eetyánami' a'ɨ́jna jɨme' nyaj ja'astijre ɨ Cɨríistu' ɨ tɨ ajta Jesús pué'een, ajta ɨ nye'ihuáara' Timoteo, a'yaa tu muatyojtye' muéetzij Filemón, ɨ paj tájamuan tyí'muarɨe' tyajta jéehua muaxɨe've',
57001002	tyajta a'ɨ́ɨjma ɨ maj a'áa jóosɨ'rii jo'paj ja'chej, tyajta a'ɨ́jna tyojtye' ɨ ta'ihuáara Apia tyajta ɨ Arquipo, ɨ tɨ ajta a'yan cha'ta naa éenye'que' á'aviicue're' tyatɨ'ɨj 'ityáj.
57001003	Che' a'ɨ́jna ɨ Dios ɨ tyaj jajvástara', ajta a'ɨ́jna ɨ tavástara' Jesús tɨ ajta Cɨríistu' pué'een, miche' a'ɨ́ɨn tyámua' náa tyajamuáacha'ɨn, majta tyámua' jamuáa'uurej ɨ ja'muaxɨejnyu'ca tzajta'.
57001004	'A'náj tɨ na'aj nu tye'tyojtzi're' ɨ Dios nyajta jahuoo muéetzij jɨme' nyatɨ'ɨjta mo'támua'ree,
57001005	ji'nye a'yaa nu tyí'namua je'ej paj tyihua'xɨe've' pajta jéehua tya'tzaahuatye' ɨ tavástara' jimi, pajta néijmi'icaa xɨe've' ɨ tyeɨ́tyeristyamua'mua' ɨ Dios.
57001006	A'yaa nu tyá'huoo ɨ Dios jimi tɨ'ij a'ɨ́jna ɨ paj jɨn tya'tzaahuatye' muatáhuɨɨre'en pej pij huame'en ɨ tavástara' jimi, pajta néijmi'i jɨn a'yan huárɨnyij a'ɨ́jna jitze huatama'can ɨ Cɨríistu'.
57001007	Jéehua nu nyetyamua've' muéetzij jimi, ji'nye muáaj paj ca'nyíjra'aj huo'tá', pajta tyámua' tyihuo'tyeeje a'ɨ́ɨjma ɨ tyeɨ́tyeristyamua'mua' ɨ Dios.
57001008	'A'yaa pu'ij tyij nyajta a'ɨ́jna jɨn antyínyamua'ree nyej nyij tyimuaata'íjtye' je'ej paj huá'rɨnyij a'ɨ́jna jitze huatama'can ɨ Cɨríistu',
57001009	a'yaa nu tya'xɨe've' nyaj a'yan tyimuaatáhuavii, a'ɨ́jna jɨme' ɨ nyaj jéehua muaxɨe've'. Nyáaj Pablo, ɨ nyaj nyerí vástɨ', nyajta eetyánami' a'ɨ́jcɨ jɨme' nyaj ja'tzaahuatye' ɨ Cɨríistu' ɨ tɨ Jesús pué'een,
57001010	a'yaa nu tyí'muaahuavii a'ɨ́jcɨ jɨme' ɨ nyiyóoj Onésimo, ɨ ajta tya'tzaahuatye', ji'nye nyáaj nu ca'nyíjra'aj jaata a'yújna jo' nyaj je'tyánami'.
57001011	Jájcuaxɨɨmua, capu tyi'tɨ́j je'ej tyimuaatyáhuɨɨ a'ɨ́jna ɨ Onésimo, ajta ijíij jéehua pu nyahuɨɨ'ri nyéetzij, ajta muéetzij.
57001012	Nu'rij nyij nyajtáhua'aj jájcua jɨn jaata'ítyij muéetzij jimi, a'ɨ́ɨ pu a'ɨ́ɨn pué'een ɨ nyiyóoj ɨ nyaj jéehua jaxɨe've'.
57001013	A'yaa nu nyáaj tyá'xɨe'va'ca'aj tɨ ya huatyá'ɨtzeere'en nya jamuan, tɨ'ij a'áa jɨ́me naatáhuɨɨre'en, ji'nye nyáaj nu eetyánami' a'ɨ́jna jɨme' ɨ nyaj tyihuá'ixaatye' ɨ tyeɨ́tye ɨ Cɨríistu' jitze' huatama'can.
57001014	Ajta canu a'yan tya'xɨe've nyaj a'yan huárɨnyij nye que xu muéetzij muaata'ixaatye', tɨ'ij a'yan huárɨnyij ca'nyéjrij jɨme' je'ej tɨ quee muéetzij tyimua'ráanajchi.
57001015	Tyij quee a'ɨ́jna jɨn a'tzu á'tyeej tɨ ɨmuá je'ej huárupij, tɨ'ij a jimi huatyá'ɨtzeere'en jusén jɨme',
57001016	capu che' a'yájna tɨ'ɨj sɨ́ɨj tɨ ca'nyéjrij jɨn tyi'huɨɨre', sulu tɨ'ɨj ɨ a'ihuáara' ɨ paj jéehua jaxɨe've', jéehua nu nyáaj jaxɨe've', ajta jéetze pu muéetzij jimí juxɨe've', ji'nyé tyévij pu pué'een, ajta a'ihuáara' pué'een ɨ tavástara' jimi.
57001017	'A'yaa pu'ij, tɨ pua'aj a'yan petyinaaséejri' nyaj a'ihuáara' pué'een a'ɨ́jna jitze ɨ tyaj jitzan tya'tzaahuatye', a'yaa paj tyaataxɨe've'en a'ɨ́jcɨ ɨ Onésimo patɨ'ɨj tyinaataxɨé've' nyéetzij.
57001018	Tɨ pua'aj tyi'tɨ́j jɨn je'ej pua'aj muáaruu, na'aríij tyi'tɨ́j mua'cha'ɨɨre', nyéetzij paj naajíjve'en.
57001019	Nyáaj Pablo, nyáaj nu nyamuáca' nu jɨn tyí'muayu'se'. Nyáaj nu tyí'muanajchitye'en. Nyajta nyáaj canu a'yan tyi'mua'ixaatye' paj muáaj jo'tyéeyu'xaj, ji'nye muáaj paj tyiná'cha'ɨɨre' a'ɨ́jcɨ jɨme' tɨ muatyáhuɨɨre' pej pij júuri puára'nyij jusen jɨme'.
57001020	A'yaa nu nyij nye'ihuáara' tyimuahuavii, pej pij a'ɨ́jna jɨn naatáhuɨɨre'en ɨ tavástara' jitze huatama'can, pata'aj ca'nyíjra'aj naatá'an ɨ nyaxɨéjnyu'caa tzajta a'yájna patɨ'ɨj nye'ihuáara' tyi'pué'een ɨ Cɨríistu' jimi.
57001021	'A'yaa nu tyi'muayu'se', ji'nye tyámua' nu tya'mua'ree paj a'yan rɨnyij, pajta jéetze' a'yan rɨnyij je'ej nyaj tyí'muahuavii.
57001022	Ajtáhua'aj a'yájna, pata'aj séej ɨ chi'ij tyámua' huá'uure nyej nyij a'áa ja'rá'astij, ji'nye a'yaa nu tye'ejchó've' tɨ ɨ Dios naatá'an, nyej nyij a'áa ja'tanyéj a jimi, ji'nye a'yaa xu mua'aj tyá'huoo ɨ Dios jimi.
57001023	'A'ɨ́ɨ pu ajta yámuatyojtye' ɨ Epafras, ɨ tɨ nyajamuán ya eetyánami' a'ɨ́jcɨ jɨme' tɨ ajta a'yan tyu'mé ɨ Cɨríistu' jimi tɨ ajta Jesús pué'een,
57001024	a'ɨ́ɨ mu majta yajá'muatyoojtye' a'ɨ́jna ɨ Márcos, ajta ɨ Aristarco, ajta ɨ Demas, ajta ɨ Lucas, ɨ maj nyahuɨɨre' ɨ tyaj jɨn tyí'muarɨe'.
57001025	'Che a'ɨ́jna ɨ tavástara' Jesús tɨ ajta Cɨríistu' pué'een, che' a'ɨ́ɨn tyámua' tyajamuáacha'ɨn.
58001001	'A'yaa pu jájcua ɨmua' ɨ Dios mui'tɨ́j tyihuó'ixaa ɨ tahuáasimua'cɨ'ɨj, ajta quee séej na'aj jɨme' ɨ nyúucarij, a'yaa pu séecan tyu'ta'ítyaca mej mij jitzan ma'can tyu'taxáj.
58001002	Ajta ijíi, tɨ'ɨj arí néijmi'i tye'entyipuá'rij, Dios pu ɨ juyóoj ujo'ta'ítyaca' tɨ'ij a'ɨ́ɨn tyitaaté'exaatye'en jitzan huatama'can, a'ɨ́j pu jitzan huatama'can jaatyátaahua'ca' ɨ cháanacaj, ajta je'en a'yan tye'entyíhuo tɨ'ij néijmi'i tyá'cɨ'tyij a'ɨ́jcɨ ɨ yóojra'.
58001003	A'ɨ́ɨ pu a'ɨ́ɨn pu'éen ɨ tɨ jɨn huápuɨ'ɨj tyámua' naa huase'rin ɨ Dios, ajta ɨ tyévira' a'yan cha'tána'aj huase'rin tɨ'ɨj ajta ɨ Dios, a'ɨ́ɨ pu néijmi'i tyí'vi' tɨ'ɨj na'aj ɨ tɨ tyí'seejre' a'ɨ́jna jɨme' ɨ junyúuca. Tɨ'ɨj tyitacá'ri'raj ɨ tyaj jɨn ootyá'ɨtzee ɨ Dios jimi, aj pu'ij huatyéeyixɨj ɨ ɨpuárij japua muájca'ta' ɨ Dios,
58001004	ajta a'yan tye'rájra tɨ a'ɨ́ɨn jéetze va'can jɨn tyi'tyaváaj ta'raa, mequée a'ɨ́ɨmaj ɨ maj tajapuá tyí'huɨɨre', ji'nye a'ɨ́j pu jɨn tye'entyajrupij ɨ tɨ jéetze' juxɨe've' jɨme' me quee a'ɨ́ɨmaj ɨ maj tajapuá tyí'huɨɨre'.
58001005	'Ji'nye ɨ Dios capu a'náj a'yan séej tyu'té'exaa a'ɨ́ɨjma ɨ maj tajapua tyi'huɨɨre' yee: Muáaj paj nyiyóoj pué'een, nyáaj nu ijíij mua'antyíhuo. Capu ajta a'yan séej tyu'té'exaa a'ɨ́ɨjma ɨ maj tajapua tyi'huɨɨre' yee: Nyáaj nu táatajra' pue'éenya'aj na'mej, ajta a'ɨ́ɨn nyiyóoj pu pue'éenya'aj ta'mej.
58001006	'Ajta a'ɨ́jna jitze huatama'can ɨ juyóoj, a'yaa pu tyihuo'té'exaa a'ɨ́ɨjma ɨ maj yan cháanacaj japua huacháatɨmee tɨjɨn: Miche' néijmi'i ɨ maj tyí'huɨɨre' ɨ Dios jimi jaatyáanajche.
58001007	Ajta a'ɨ́ɨjma jimi ɨ maj tajapuá tyí'huɨɨre', a'yaa ɨ Dios tyí'xaj tɨjɨn: A'yaa pu huá'uure a'ɨ́ɨjma ɨ maj tajapua tyí'huɨɨre' tɨ'ɨj áacaj, ajta a'yan huá'uurej tɨ'ɨj tɨéj a'ɨ́ɨjma ɨ tɨ tyihuá'ijtye'.
58001008	'Ajta a'ɨ́jna jitze huatama'can ɨ juyóoj, a'yaa pu tyi'xaj tɨjɨn: Muáaj mu paj Dios pué'een, capu a'náj antyipuá'rij ɨ paj jɨn antyia'amuarée, ajta ɨ paj jɨn tyi'tyéjve jɨ'réenya'aj pu séejre', pajta a'yan tyí'ijta je'ej tɨ tye'tyé'vijtye
58001009	'Muáaj paj jaxɨe've' ɨ tɨ tyámua' een pajta quee jaxɨe've' ɨ tɨ je'ej pua'aj een, a'ɨ́j pu jɨn ɨ Dios mua'antyihuoj, a Dios, ajta muaata' ɨ paj jɨn jéetze' huatá'tyamua've'en mequée a'ɨ́ɨmaj ɨ a'tyeɨ́tyeristyamua'.
58001010	'A'yaa pu ajta tyi'xaj tɨjɨn: Muáaj nyavástara', jájcua ɨmuá paj jaatyátaahuaca' ɨ cháanacaj, pajta a'ɨ́jna huatyátaahuaca' ɨ tajapuá tɨ séejre'.
58001011	'Ajta néijmi'i pu tye'entyipuá'rij tɨ'ɨj na'aj pua'muáj tyí'seejre', pajta muáaj, juséj paj jɨn séeria'aj pua'mej. Néijmi'i pu a'yan tyutyemí'ma'cantarij tɨ'ɨj ɨ cáanarij,
58001012	'a'yaa paj tyetyátutaj tɨ'ɨj ɨ cáanarij tyi'tutzijhuacaa, a'yaa paj néijmi'i seequé tyí'uurej, tɨ'ɨj a'tɨ́j tɨ seequé eenye' tyu'tyóochejtye'en. Pajta muáaj paj pooche' a'ɨ́ɨn pana'aj pué'een, capaj a'náj á'pua'ren.
58001013	'Capu ɨ Dios a'náj séej a'yan tyu'té'exaa a'ɨ́ɨjma ɨ maj tajapua tyí'huɨɨre' yee: Huatyéyixɨ' ɨ nyamuáca'ta', 'asta nyana'aj quee huo'mué'tɨn a'ɨ́ɨjma ɨ maj muájcha'ɨɨre' mej mij muéetzij mua'rá'astijre'.
58001014	'Ji'nye néijmi'i ɨ maj tajapuá tyí'huɨɨre', a'ɨ́ɨ mu a'ɨ́ɨn pué'een ɨ júuricamej Dios tɨ tyihuá'ijtye', mej mij huo'tyáhuɨɨre' a'ɨ́ɨjma ɨ tɨ huá'cɨ'tyij tɨ Dios hua' japua huatányuunyij.
58002001	'A'ɨ́j pu jɨn a'yan tyúuxɨe've' tyaj jéehua tyámua' naa tyáanamuaj a'ɨ́jna ɨ nyúucarij, tyej tyij quee ajtácɨɨnyej a'ɨ́jna jitze ɨ juyéj.
58002002	A'ɨ́jna ɨ nyúucarij ɨ tɨ Dios ará'tyeej jaataxájtaca'aj a'ɨ́ɨjma jimi ɨ maj tajapua tyí'huɨɨre', a'ɨ́ɨ pu ajta tyí'huɨɨria'ca'a, majta a'ɨ́ɨmaj ɨ maj quee ja'ra'astijrej, a'yaa pu puéejtzi tyihuo'cɨ'ɨj je'ej tɨ tye'tyévijtya'ca'aj.
58002003	¿Ji'nye ij tyɨ́ɨ'ri tɨ quee puéejtzi táacɨ'tyij tɨ pua'aj a'yan tyetyá'xahuataj a'ɨ́jcɨ ɨ nyúucaria'ra' ɨ Dios, tɨ ajta jéehua huápuɨ'ɨj juxɨe've'?" Ji'nye a'ɨ́ɨ pu ɨ tavástara' anaquéej a'yan tyaataxájtaca', majta je'en séecan a'yan tyaataxájtaca' je'ej maj tyáanamuajri' a'ɨ́jcɨ ɨ nyúucarij.
58002004	Dios pu ajta jaataséjrataca' a'ɨ́jcɨ jɨme' tɨ a'yan huarɨ́j tyi'tɨ́j jɨme' tɨ huápuɨ'ɨj naa huase'rin, ajta jaatyájto ɨ jujúuricamej huá'tzajta' je'ej tɨ tya'ránajchaca'.
58002005	'Capu ɨ Dios jaatyájto a'ɨ́ɨmaj jimi ɨ maj tajapuá tyí'huɨɨre', mej mij a'ɨ́jcɨ jɨn antyúumua'reeriaj muá'ra'nyij ɨ cháanacaj tyaj japuan huacháatɨma'aj ta'ju'un, a'ɨ́jna ɨ tyaj a'yan jɨme' tyí'xaj.
58002006	A'yaa pu'uj a'tɨ́j a'náj tyí'ixajtaca'aj tɨjɨn: ¿Tyi'tanyij je'ej tyi' pué'een ɨ tyévij? ¿Tyi'tájnyi jɨn mua'antyúumua'ree ɨ tyétyacaa? ¿Ji'nye pej pij hua'tamua're'rii majta a' jitze juxɨe've'?
58002007	A'yaa paj jáaruu tɨ'ij jéetze' cɨléenye' jɨn tyi'tyaváj tá'ra'nyij, me quée a'ɨ́ɨmaj ɨ maj tajapua tyí'huɨɨre', pajta tyámua' tyaatá', a'ɨ́jcɨ jɨme' paj ja'antyihuo tɨ'ij jéehua huápuɨ'ɨj tyáacɨ'tyij, majta néijmi' tyámua' jo'taséj,
58002008	'pajta néijmi'i tyaata'a tɨ'ij tyi'tɨ́j jɨn atyúumua'reeriaj, mej mij a'ɨ́jna jɨn ja'rá'astijre'en. 'A'yaa pu'ij, tɨ'ɨj néijmi'i jimi tyu'tyátuiihuaca', Dios pu ajta néijmi'i tyaata'. Ajta ijíij capu eexu séejre' maj néijmi' já'astijria'aj.
58002009	Tyajta a'yan tye'sej a'ɨ́jcɨ ɨ Jesús, tɨ ɨ Dios a'yan jáaruu tɨ'ij cɨ́ɨ na'aj á'tyeevi' tɨ jéetze' cɨléenye' jɨn tyi'tyaváaj tá'ra'nyi mequée a'ɨ́ɨmaj ɨ maj tajapuá tyí'huɨɨre', a'ɨ́ɨ pu ijíij va'can jɨn ty'tyejvej, a'ɨ́jna jɨme' tɨ a'ɨ́ɨn jaapuéejtzitariaca' tɨ'ɨj huamuɨ́'. Dios, ɨ tɨ jéehua taxɨe've', a'yaa pu tyu'ta' tɨ'ɨj ɨ Jesús néijmi'caa jitze ma'can huámuɨ'nyij, ajta je'en néijmi'ca taahuɨɨre'en.
58002010	'Néijmi'i ɨ tɨ tyi'seejre' Dios pu tyia'rij ajta néijmi'i jimí tyi'iseejre' a'ɨ́jna jɨme' tɨ a'ɨ́ɨn néijmi'i tyú'taahuaca', a'yaa pu'ij tyáxɨe've' mej mij néijmi'i ɨ yóojmua'mua' jimí huatyá'ɨtzeere'en jusén jɨme'. A'ɨ́j pu jɨn ɨ Dios, a'yan tyaanéijmi'tare' a'ɨ́jna jɨme' tɨ jajpuéetzita'riaca'a ɨ Cɨríistu' ta'aj ij tyámua' tyu'uurej, ajta néijmi'caa táahuɨɨre'en.
58002011	Ji'nye néijmi'i mu séej mana'aj jitze ajtyáma'can, a'ɨ́ɨjma ɨ tɨ huatyóa'rij, ajta a'ɨ́ɨjma a'ɨ́ɨn tɨ arí hua'antyívi'tɨca'aj. A'ɨ́j pu jɨn, capu jatyevi'raste' a'ɨ́jcɨ yóojra' tɨ a'yan huatamuá'muatye'en yee: "Nye'ihuáamua' mu pué'een,"
58002012	ajta a'yan tyu'taxájtaca' ɨ yu'xarij jitze tɨjɨn: Nyetyihuo'té'exaatye'sij muéetzij jitze ma'can ɨ nye'ihuáamua', nyajta tyu'táchuiicaj hua' tzájta' a'ɨ́ɨjma ɨ maj jusɨ'ri.
58002013	'A'yaa pu ajta tyi'xaj tɨjɨn: A'ɨ́j nu jitze tyi'ijcho'va'aj na'mej. 'Ajtáhua'aj a'yan tɨjɨn: Ya' nyaj huatyéjve, hua' jamuan ɨ yóojmua'tyee ɨ Dios tɨ naatávi'tɨstej.
58002014	'A'yájna matɨ'ɨj a'ɨ́ɨmaj ɨ yóojmua'mua' ɨ maj seeque aja'chej, juxa'aj mana' éenye' tyáhue'ra', majta juxa'aj ée'nye' tyáaxure', a'yaa pu ajta ɨ Jesús huóoruu tɨ'ij a'yan cha'ta na' ée'nye' tyáhuera'aj, ajta a'yan ée'nye' tyaxúure'ej, ta'aj ij ja'antyipuá'ritye'en a'ɨ́jcɨ ɨ tɨ a'ɨ́jna jɨn antyúumua'reeriaca'aj tɨ huo'cui'nyi tɨ tyeɨ́tye, a'ɨ́ɨ pu a'ɨ́ɨn pué'een ɨ tyiyáaru'.
58002015	A'yaa pu'ij tyihui'rájto a'ɨ́ɨjma ɨ maj a'yan séejria'ca'aj matɨ'ɨj ɨ maj ca'nyéjrij jɨn tyimuarɨe' a'ɨ́jna jɨme maj tyí'tzɨɨnya'caa maj huá'cui'nyi.
58002016	A'yaa pu tyi'ja'yájna, tɨ quee a'ɨ́jna jɨn mujo've'mej tɨ'ij a'ɨ́ɨmaj huatyáhuɨɨre'en ɨ maj tajapuá tyí'huɨɨre', sulu ta'aj ij a'ɨ́ɨjma huatyáhuɨɨre'en ɨ maj Abraham jitze eeráma'can.
58002017	A'ɨ́j pu jɨn a'yan huó'ruj matɨ'ɨj ɨ ihuáamua'mua', ta'ij ij a'ɨ́jna jɨn tye'entyájrutyej ɨ tɨ néijmi'i jɨn tyu'tyáhuɨɨren' ɨ Dios jimi, ajta a'yan tyihuá'ancu'vajxɨ' ɨ tyeɨ́tye, ajta tyihuacáari' ɨ maj jɨn ootyá'ɨtzee ɨ Dios jimi.
58002018	Ajta je'en a'ɨ́ɨn jaapuéjtzitaria'ca', ajta tyo'táviicue'ri', ijíij pu arí ɨ'rij tɨ a'ɨ́ɨn huo'táhuɨɨre'en a'ɨ́ɨjma ɨ maj á'viicue're' tyi'tɨ́j jɨme'.
58003001	'A'yaa pu'ij, nyei'huáamua', mua'aj xu ɨ Dios jitze ajtyámacan, ajta a'ɨ́ɨn jamuaatajé siaj sij néijmi' jimi huatyá'ɨtzeere'en, siata'aj tyámua' a'ɨ́j jitze tyú'mua'tyij ɨ Jesús, ɨ Dios tɨ uyo'ta'ítyaca' ajta a'ɨ́ɨn néijmi jɨn tyí'huɨɨre' ɨ Dios jimi, a'ɨ́ɨ pu ajta taaté'exaa a'ɨ́jna ɨ nyúucarij ɨ tyaj jitzan tya'tzaahuatye'.
58003002	Ji'nye a'ɨ́ɨ pu ɨ Jesús néijmi'i jɨn tyámua' tyi'seejre' ɨ Dios jimi, ɨ tɨ ja'antyihuoj tɨ'ij a'ɨ́jna jɨn tyu'tyáhuɨɨre'en, a'yájna tɨ'ɨj ajta ɨ Moisés néijmi'i jɨn tya'rá'aste tɨ'ɨj tyí'ihuaɨria'ca'aj ɨ chí'ra'an tzajta ɨ Dios.
58003003	Ajta ɨ Jesús Dios pu jéetze pu va'can tye'entyáarujtye, quee a'ɨ́jcɨ ɨ Moisés, a'yájna tyatɨ'ɨj tyajta jéetze' tyámua' tya'tá'ca a'ɨ́jcɨ ɨ tɨ chi'ij tyita'huaca tyequee a'ɨ́jcɨ ɨ chi'ij.
58003004	Néijmi'i ɨ chi'ij tɨ tyí'iseejre' a'tɨ́j pu ja'ajta'huaca', ajta ɨ Dios pu a'ɨ́ɨn pué'een ɨ tɨ néijmi'i tyú'taahuaca' tɨ'ɨj na'a ɨ tɨ yan tyi'seejre'.
58003005	A'yaa pu'ij, a'ɨ́jna ɨ Moisés, ɨ tɨ tyi'tɨ́j jɨn tyí'huɨɨria'ca'aj, néijmi'i pu jɨn tyámua' huarɨ́j ɨ chí'ra'an tzajta ɨ Dios, a'yaa pu tyi'huɨɨria'ca'aj tɨ'ij jaataxáj je'ej tɨ tyi'tɨ́j ɨ Dios tyu'taxájta.
58003006	Ajta ɨ Cɨríistu', ɨ tɨ yóojra' pué'een, a'ɨ́ɨ pu néijmi' jɨn tyámua' tyi'huɨɨre' ɨ chí'ra'an tzajta ɨ Dios, ajta a'ɨ́jna ɨ chí'ra'an ityáj tu a'ɨ́ɨn pué'een ɨ tyéɨɨtyeristyamua', tɨ pua'aj tyetyo'táviicue' tyej tyámua' eenye' tyajta tatyamua'va'aj a'ɨ́jcɨ jɨme' ɨ tyaj jitzan tyi'ijcho've'.
58003007	'A'ɨ́j pu jɨn, a'yájna tɨ'ɨj tyí'ixa ɨ júuricama'ra' ɨ Dios ɨ yu'xarij jitze a'yan tɨjɨn: Tɨ pua'aj mua'aj ijíij siánamuaj je'ej tɨ ɨ Dios ty'xaj,
58003008	caxu tyityánamuan ɨ juxɨéjnyu'caa tzajta, matɨ'ɨj a'ɨ́ɨjma ɨ maj quee jáanamuajri'i, majta je'en tyi'tɨ́j jɨn jaatatyésej ɨ Dios a'ájna jo'tɨ quee ja'tyi'tɨj.
58003009	A'áa mu tyi'tɨ́j jɨn natatyésej a'ɨ́ɨmaj ɨ ja'muahuáasimua'cɨ'ɨj, majta a'áa já'tyee hua'puatyej nyinyi'ra'aj metyi'séeraj je'ej nyaj tyi'tɨ́j jɨn rɨjca.
58003010	A'ɨ́j nu jɨn huo'tájaaxɨejvi'ri'i néijmi'caa a'ɨ́ɨmaj ɨ tyeɨ́tyee, nyajta a'yan tyu'taxájtaca' tɨjɨn: A'náj tɨ na'a mu je'ej pua'aj tyi'mua'tze ɨ jutzajta', majta quee a'náj jaxɨe've' maj jamua'tyij je'ej nyej nyáaj tyi'ijtaj.
58003011	A'ɨ́j nu nyij jɨn nyú'camu'uj a'yan nyetya'tányaratziiri' maj quae a'náj ujo'tyárutyij jo' maj ja'huóoso'pe'en nya jamuan.
58003012	'Nye'ihuáamua', tyámua' xu'uj mua'aj tɨ'ij quee sɨ́ɨj tɨ ja'mua jitze ajtyáma'can je'ej pua'aj tyi'tyúucha'ɨɨj ɨ jutzájta', nusu tɨ quee ajta che' tya'tzaahuatye'ej, tɨ'ij a'ɨ́jna jɨn 'ajtára'nyij ɨ Dios jimi tɨ júuri.
58003013	Sulu siata'aj ca'nyíjra'aj huatóoa'an séej siajta séej jamuan a'náj tɨna'aj, ijíij siaj sióoj júuri, tɨ'ij quee sɨ́ɨj tye'tyanámuaj ɨ jutzájta' tyi'tɨ́j jɨme' tɨ hue'tzij pué'een ajta je'en a'ɨ́jna jɨn je'ej pua'aj huárɨnyij.
58003014	Ji'nye a'yaa pu ityájma tyi'tɨ́j tyi'tacɨ'tyij jamuan ɨ Cɨríistu', tɨ pua'aj tyetyo'táviicue' tyaj a'náj tɨna'aj tyámua' eenye' 'asta na'aj quee néijmi'i tye'entyipua'rej, a'yájna tyatɨ'ɨj tye'ejcho'va'ca'aj tya'tɨ'ɨj huatyátahui.
58003015	'A'ɨ́j pu jɨn a'yan tya'xaj ɨ yu'xarij jitze tɨjɨn: Tɨ pua'aj mua'aj ijíij sianamuáj je'ej tɨ ɨ Dios tyi'xaj, caxu tyi'tyánamuan ɨ jutzajta, matɨ'ɨj a'ɨ́ɨmaj ɨ maj quee jáanamuajri'.
58003016	'¿A'tyaanyíj maj a'ɨ́ɨn pué'een ɨ maj quee ja'rá'astej matɨ'ɨj jáanamuajri' ɨ nyúcaria'ra' ɨ Dios? A'ɨ́ɨmaj mu a'ɨ́ɨn pué'een ɨ Moisés tɨ hui'rájto a'ájna a Egipto.
58003017	Ajta a'ɨ́ɨjma ɨ Dios tɨ huá'puatye nyinyi'ra' huá'jaaxɨejvi' a'ɨ́ɨmaj mu a'ɨ́ɨn pué'een ɨ maj ootyá'ɨtzee ɨ jimí, majta je'en huá'cui a'ájna jo' tɨ quée já'tyi'tɨj.
58003018	A'ɨ́ɨ mu majta a'ɨ́ɨn pué'een ɨ tɨ Dios hua' jɨme' a'yan tya'tóoratziiri' mej mij quee a'náj ujo'tyárutyej jo' maj ja'huóoso'pe'en, a'ɨ́jna jɨme' maj quee ja'antzaahuaj.
58003019	A'yaa pu tyi'ja'yájna, a'yaa tu tya'mua'reej tɨ quee a'yan tyihuo'cɨ'ɨj maj ujo'tyájrutyej, jinye camu tya'antzaahuaj.
58004001	'A'ɨ́j pu jɨn, ijíij tu 'ooj je'ej tyíɨ'rij tɨ'ij táahuɨɨre' a'ɨ́jna ɨ Dios tɨ jɨn tya'tóoratziiri' tyej tyij ujo'tyájrutye jo' tyaj ja'huátaso'pe'en, tyiche' tyámua' tyi'huátacha'ɨɨn, tɨ'ij quee sɨ́ɨj tyi'tɨ́j jɨn ootyá'ɨtzeere' ajta je'en quee jáacɨ'tyij tɨ a'áa jo'tyájrutye.
58004002	Ji'nye ityáj tu ja'ancuria' a'ɨ́jna ɨ nyúucarij ɨ Dios tɨ jɨn tɨi'rátoosij, ajta a'ɨ́ɨjma capu huo'tyáhuɨɨ matɨ'ɨj jáanamuajri', ji'nye camu a'yan huarɨ́j tɨ'ɨj tye'ijtaca'aj ɨ nyúucarij maj jáanamuajri'.
58004003	Tyajta ityáj, ɨ tyej tyá'antzaahua, ityáj tu a'áa jo'tyárutyij jo' tyaj ja'huátaso'pe'en, a'ɨ́jna ɨ tɨ Dios jɨn a'yan tyu'taxájtaca' hua' jɨme' tɨjɨn: A'ɨ́j nu jɨn nyú'camu'uj nyetya'tányaratziiri', mej mij quee a'áa jo'tyárutyej jo' maj nya jamuan ja'ahuóoso'pe'en. 'Ajta ɨ Dios jimi purí néijmi'i tyi'cɨ'piihuaca'aj tɨ'ɨj na'aj tyetyátaahuaca' ɨ cháanacaj,
58004004	ji'nye a'yaa pu tya'xaj ɨ yu'xarij jitze a'ɨ́jna jɨme' ɨ xɨcáara' ta'ráahua'puaj tɨjɨn: Dios pu huóoso'pe tɨ'ɨj ja'antyicɨ'ɨj ɨ tɨ jɨn tyu'muárɨej a'ájna xɨcáara' jitze ɨ ta'ráahua'puaj.
58004005	'Ajtáhua'aj pu a'yan tya'xaj yu'xarij jitze tɨjɨn: Camu a'áa jo'tyárutyij jo'nyaj huaja'ta'caa mej mij huóoso'pe'en.
58004006	'Ajta mooche mu séecan á'ɨtzeere' maj a'áa jo'tyájrutye jo'maj jamuan ja'huóoso'pe'en ɨ Dios, a'ɨ́ɨmaj ɨ maj quee a'áa jo'tyájrupi, a'ɨ́jna jɨme' maj quee ja'rá'astijre a'ɨ́jcɨ ɨ nyúucarij ɨ Dios tɨ jɨn hui'ratoonyíiche'.
58004007	A'ɨ́j pu jɨn ɨ Dios arí ajtáhua'aj séej xɨcáara' jitze tya'táraj ajta a'yan jaatamua'aj tɨjɨn "ijíij", a'ɨ́jna pu jimi a'yan ará'tyeej tyaataxájtaca' ɨ David a'náj tɨ a'yan atyojo'ré'nyesij, a'yaa pu tyu'taxájtaca' tɨjɨn: Tɨ pua'aj ijíij mua'aj siánamuaj je'ej tɨ tyí'xaj ɨ Dios, caxu tyi'tyánaamuan ɨ jutzájta'.
58004008	'Ji'nye tɨ pua'aj a'ɨ́jna ɨ Josué huo'ta'nyíjche' maj huóoso'pe'en a'ɨ́ɨjma ɨ maj Israél jitze ajtyáma'can, capu ɨ Dios a'yan tyataxáatajche' ajtáhua'aj séej xɨcáara' jitze.
58004009	A'ɨ́j pu jɨn óoche' á'ɨtzeere' hua' jimi ɨ tyeɨ́tyeristyamua'mua' ɨ Dios mej mij jamuan huóoso'pe'en,
58004010	ji'nye a'ɨ́jna ɨ a'tɨ́j tɨ a'áa jo'tyájrityij jo'tɨ ɨ Dios tyihuaja'ta'caa tɨ'ij a'tɨ́j huóoso'pé'en, a'yaa pu tyá'cɨ'tyij tɨ huóoso'pe'en ɨ tɨ jɨn tyí'muarɨe' tɨ'ɨj ajta Dios tyi'huóoso'pej.
58004011	A'ɨ́j pu jɨn, tyiche' ca'nyíjra'aj huatáta'an tyej tyij tyámua' eenye' ajta ij táacɨ'tyij tyaj a'áa jo'tyájrutye jo'tyaj ja'huátaso'pe'en, ta'aj ij quée a'tɨ́j a'yan rɨjca matɨ'ɨj jájcua xɨmua huarɨ́j ɨ maj quee tya'antzaahua.
58004012	'Ji'nye a'ɨ́jna ɨ nyúucaria'ra' ɨ Dios, a'ɨ́ɨ pu juurij ajta néijmi'i putyi'uurej. Ajta jéetze' tyí'huɨɨre' quée ɨ chúun tɨ juxa'aj tya'antámuamua, a'ɨ́ɨ pu tyáru'pij ɨ xɨéjnyu'caria'ra'an jitze ɨ tyévij, ajta ɨ mua'tzíiria'ra' tzajta, ajta jaayí'itɨn tɨ jáamua'ree je'ej tɨ sɨ́ɨj tyí'mua'tze, ajta je'ej tɨ sɨ́ɨj tyá'xɨe've' ɨ juxɨéjnyu'caa tzajta tɨ'ij tyi'tɨ́j jɨn je'ej huárɨnyij.
58004013	Ajta néijmi'i ɨ Dios tɨ tyu'taahuaca' capu tyi'tɨ́j ɨ'ríj tɨ'ij jimi huatyóo'avaaj, néijmi'i pu jimi tyí'seejre', ajta a'yan tyúuxɨe've' tyaj néijmi'i jimi huatátasejrataj.
58004014	'A'ɨ́jna ɨ Jesús, ɨ tɨ yóojra' pué'een ɨ Dios, a'ɨ́ɨ pu a'ɨ́ɨn pué'een ɨ tɨ ta jimi va'can jɨn tyi'tyéjve ɨ Dios jimi, ajta arí tajapua jo'ojnyéj. A'ɨ́j pu jɨn tyiche' tyámua' eenye ɨ tyaj jitzan tya'tzaahuatye'.
58004015	Ji'nye a'ɨ́jna ɨ tɨ ta jime' va'can jɨn tyi'tyejve ɨ Dios jimi, a'ɨ́ɨ pu jaayí'itɨn tɨ'ij tá'ancuvajxɨ'ɨn a'ɨ́jna jɨme' tyaj quée taca'anye ɨ ta tzajta', ji'nye a'ɨ́ɨ pu ajta a'yan tyaapuéjtzitariaca' tyatɨ'ɨj ityáj, ajta a'ɨ́jna capu a'náj tyi'tɨ́j jɨn ootyá'ɨtzee.
58004016	Tyiche' taxáahuaj ajtyáxɨɨre jo'tɨ jo'tyéjve ɨ ɨpuárij ɨ tɨ jitzan acájcaj ɨ Dios tɨ jéehua taxɨe've', tɨ'ij a'ɨ́ɨn ta'ancu'vajxɨ'ɨn ajta je'en táahuɨɨre'en tyatɨ'ɨj á'viicue'ria'aj.
58005001	'Néijmi'i ɨ maj va'cán jɨn tyí'huɨɨre' ɨ Dios jimi, a'ɨ́ɨ mu a'yan tyihua'va'huoosij ɨ tyeɨ́tye, mej mij a'ɨ́jna jɨn antyúumua'reeriaj mej mij hua' japua huatányuunyij ɨ Dios jimi, ajta mej mij tyu'támu'vejrita ɨ Dios jimi, majta ya'muáatyee huatámu'vejritaj a'ɨ́jcɨ jɨme' ɨ maj jɨn ootyá'ɨtzee.
58005002	Ajta a'ɨ́jna ɨ tɨ tyi'tɨ́j jɨn tyi'tyejvej a'ɨ́ɨmaj mu tye'ijtye' ɨ tyeɨ́tye, a'ɨ́j pu jɨn ɨ'ríj tɨ'ij huá'ancu'vajxɨ'ɨn a'ɨ́ɨmaj ɨ maj quee tyi'tɨ́j mua'ree, majta ɨ maj tyi'tɨ́j jɨn á'ɨtzeere' ɨ Dios jimi,
58005003	ajta a'ɨ́jna jɨme' tɨ quee juca'nyej a'ɨ́j pu jɨn juxɨe've' tɨ anaquéej tyu'támu'vejritaj a'ɨ́jna jɨme' tɨ a'ɨ́ɨn ootyá'ɨtzee ɨ Dios jimi, ajta jé'en a'ɨ́ɨjma jɨme' ɨ tyeɨ́tye ɨ maj a'yan cha'ta mana' tyi'tɨ́j jɨn tyityo'tyá'ɨtzeerej ɨ Dios jimi.
58005004	Capu ɨ'ríj tɨ a'tɨ́j jusɨ́ɨj a'íjna jɨn tye'entyárutyej, sulu Dios pu a'yan tyaata'íjtye'sij, a'yájna tɨ'ɨj tyaata'íj a'ɨ́jcɨ ɨ Aarón.
58005005	A'yaa pu cha'tána'aj, a'ɨ́jna ɨ Cɨríistu' capu jusɨ́ɨj antyúuhuoj tɨ'ij va'cán jɨn tyen'tyájrutye, sulu Dios pu a'ɨ́jna jɨn tye'entyáarujtyej, ji'nye a'ɨ́ɨ pu a'yan tyaaté'exaa tɨjɨn: Muáaj paj nyiyóoj pué'een, ijíij nu a'táataj pue'éenya'aj na'mej.
58005006	'A'yaa pu ajtáhua'aj tyaaté'exaa ɨ yu'xarij jitze tɨjɨn: Muáaj paj jusen jɨme' va'can jɨn tyi'tyaváaj pua'mej ɨ Dios jimi a'yájna tɨ'ɨj ajta a'ɨ́jna ɨ Melquisedec.
58005007	Tɨ'ɨj óoj ɨ Cɨríistu' yan séejria'caj ɨ cháanacaj japua, a'yaa pu jéehua tyu'tyéenyuu ajta huóoyiinyaca' a'ɨ́jna jimi ɨ Dios, ɨ tɨ a'yan tyeeyí'tɨn tɨ japuan huatányuunyij tɨ'ij quee huámuɨ'nyij, ajta néijmi'i tya'rá'astej, a'ɨ́j pu jɨn ɨ Dios jáanamuajri'.
58005008	A'yaa pu'ij a'ɨ́jna ɨ Cɨríistu', ɨ tɨ yóojra' pué'een ɨ Dios, a'yaa pu tyaapuéetzitarej tɨ'ɨj ij jáamua'reeri' ɨ tɨ néijmi'i tya'rá'astijre,
58005009	ajta tɨ'ɨj néijmi'i jɨn tyámua' huarɨ́j, aj pu'ij a'ɨ́jna jɨn tye'entyájrupij tɨ'ij a'ɨ́ɨn hui'rátoonyi jusén jɨme' néijmi'caa ɨ maj jimi tyatzaahuatye',
58005010	ajta ɨ Dios a'ɨ́jna jɨn tye'entyáarujtye tɨ'ij va'cán jɨn tyu'tyáhuɨɨren' ɨ Dios jimi, a'yájna tɨ'ɨj ajta tyu'tyáhuɨɨ a'ɨ́jna ɨ Melquisedec.
58005011	'Jéehua tu tyajá'muaixaatye' a'íjcɨ jɨme', ajta tyési'i tyej tyij tyamua' naa tyajamuaaté'exaatye'en, ji'nye caxu mua'aj jiye'tzin yo'itée xá'ju'un.
58005012	Ma siajta sérij á'tyee, purí a'yan tyi'xa'puɨ'ɨntacaj siaj sij mua'aj tyihuo'mua'tyej, ma siajta quee caxu, sulu a'yaa pu tyúuxɨe've' tɨ a'tɨ́j ajtáhua'aj tyajamuáamua'tye a'ɨ́jna jɨme ɨ nyúucarij ɨ maj jɨn huatyóohuij. A'yaa xu een matɨ'ɨj a'ɨ́ɨmaj ɨ tɨ'ríij maj jumua'tɨj léechi ya'caa, maj quee xu yó'japuɨ'ra' ɨ cue'ráj.
58005013	A'ɨ́ɨmaj ɨ maj ɨ léechi jɨn juuri a'yaa mu een matɨ'ɨj ɨ tɨ'ríij ɨ maj mooj hua'tzi'tyej, a'ɨ́j mu jɨn quee xu yó'itej a'ɨ́jcɨ ɨ nyúucarij ɨ maj jɨn tyihuo'muá'tyej je'ej tɨ sɨ́ɨj tyi'tyúucha'ɨj ɨ Dios jimi.
58005014	A'ɨ́jna ɨ nyúucarij a'yaa pu tyí'huɨɨre' tɨ'ɨj ɨ cue'ráj ɨ maj jacua'ca ɨ maj huóosij, ɨ maj meríj jamua'ree tyi'tɨ́j ti xa'puɨ'ɨn ajta ɨ tɨ quee xa'puɨ'ɨn, ji'nye mu'ríj jaayí'itɨn a'ɨ́jcɨ jɨme' maj tyámua' tyityetyúucha'ɨj ɨ Dios jimi.
58006001	'A'ɨ́j pu jɨn tyiche' huaju'un tyej tyij jéetze' huahuóse'en ɨ Dios jimi, tyata'aj tyij jéetze jáarɨ'rej ɨ nyúucaria'ra' ɨ Cɨríistu'. Tyiche' quee a'ɨ́j tyana'aj namuajraj ɨ nyúucarij tɨ jɨme' jaxaj tyej tyij seequée tyu'mua'tyij, a'ɨ́jcɨ jɨme' ɨ ye'ráj tɨ quee tyi'tɨ́j huɨɨre' ɨ Dios jimi, nusu ɨ nyúucarij tɨ jaxaj tyej tyij tya'antzahuatye'en ɨ Dios jimi,
58006002	je'ej maj tyitaamua'tyej tyej tyij huáɨ'huaca' ɨ Cɨríistu' jitzan huatama'can, nusu ɨ tyaj huavá'muarɨe'xɨ'ɨn a'ɨ́ɨjma ɨ maj tya'tzaahuatye', ajta a'ɨ́jna jɨme' ɨ nyúucarij tɨ jaxaj a'náj maj huatájuuritaj a'ɨ́ɨmaj ɨ maj meríj huácuij, ajta tɨ ɨ Dios huá'xɨjtye'en séej ajta séej je'ej tɨ tyá'cɨ'tyij jusén jɨme'.
58006003	A'yaa tu néijmi'i jɨn rɨnyij tɨ pua'aj ɨ Dios a'yan tyitatá'care'en.
58006004	'Ji'nye a'ɨ́ɨmaj ɨ ja'antzaahuaj ɨ nyúucarij tɨ a'yan tyi'ja'yájna, mu'ríj jaamuá'aj a'ɨ́jna ɨ Dios tɨ huo'tapuéejve, majta ja'ancuriáa' ɨ júuricama'ra' ɨ Dios,
58006005	a'ɨ́ɨ mu majta jaataxɨé'vej a'ɨ́jcɨ ɨ nyúucarij tɨ jéehua tyi'huɨɨ're' ɨ Dios tɨ jimi jo've'me, majta ja'ancuriáa' a'ɨ́jna ɨ tɨ jɨn ɨ Dios tyu'ta'íjta jusén jɨme',
58006006	tɨpua'aj a'ɨ́ɨmaj majtáhua'aj je'ej pua'aj huárɨnyij, capu che' je'ej tyiɨ'rij mej mij majtáhua'aj jitzan ajtyáhuiixɨ'ɨn ɨ Dios, ji'nye a'ɨ́ɨ mu majtáhua'aj jó'tateesij ɨ cúruuj jitze a'ɨ́jcɨ ɨ tɨ yóojra' pué'een ɨ Dios, majta hua' tzájta' ɨ tyeɨ́tye jatyáxa'huatacaa.
58006007	A'yaa mu een tɨ'ɨj ɨ chuéj ɨ maj japuan huáviiyaca' ajta je'en néijmi'i ɨ chuéj tzajta ajo'cárutyij ɨ jajtyi, aj pu'ij japuan tye'ejnyéjsi ɨ tɨ tyu'tyáhuɨɨre'sij a'ɨ́ɨjma jimi ɨ maj japuan tyu'huástej,
58006008	ajta tɨ pua'aj japuan ajnyéj a'ɨ́jna ɨ tzícare'ej, ajta a'ɨ́jna ɨ tɨ jéehua tyi'tyáxamue', capu tyi'tɨ́j huɨɨre' a'ɨ́jna ɨ chuéj, aj pu'ij a'yan tyé'me tɨ ɨ Dios je'ej pua'aj ja'uure, ajta je'en jaatyáteeraj.
58006009	'Tyij tyajta a'yan tyajá'mua'ixaatye', mua'ajma nye'ihuáamua' mu tyaj jéehua ja'muaxɨe've'e, a'yaa tu tyámua' tya'mua'ree siaj mua'aj a'ɨ́ɨn pué'een ɨ siaj tyámua' tyityaaju' tɨ'ij jamuáahuɨɨre'en.
58006010	Ji'nye Dios pu tyámua' rɨnyij ja'mua' jimi, ajta quee yo'hua'xɨj je'ej siaj tyu'muárɨe, ajta a'ɨ́jna jɨme' siaj huotaxɨé'vej ɨ Dios jitze maj ajtyáma'can, a'yájna siatɨ'ɨj sióoj rɨcɨj.
58006011	A'yaa tu tya'xɨe've' siaj mua'aj a'yan sɨ́ɨj ajta sɨ́ɨj tyúusejrataj siaj jutyamua've' a'ɨ́jna jɨme' je'ej siaj tyi'muarɨe', ta'aj ij néijmi'i a'yan atyojo'ré'nyej je'ej siaj tyi'ijcho've'.
58006012	Catu jaxɨe've' siaj huɨ'ná'sa'a, sulu siata'aj a'yan huárɨnyij matɨ'ɨj a'ɨ́ɨmaj ɨ maj tya'ancuriáa'sij ɨ tɨ jɨn Dios tyihua'táratziiri' a'ɨ́jna jɨme' maj tya'tzaahuatye' majta néijmi'i jɨn tyo'táviicue'ri'.
58006013	'Tɨ'ɨj ɨ Dios a'yan tya'táratziiri' a'ɨ́jcɨ ɨ Abraham, a'ɨ́ɨ pu a'yan tyaaté'exaa ɨ junyúuca jɨme', ji'nye capu aja'ja'tɨɨtaca'aj tɨ jéetze' va'can jɨn tyi'tyávaaca'aj tɨ'ij nyúucarij jɨn tya'táratzii,
58006014	a'yaa pu tyaaté'exaa tɨjɨn: "Nyáaj nu jéehua muaatyáhuɨɨre'sij, nyajta huo'támui'rejsi a'ɨ́ɨjma ɨ maj muéetzij jitze eerama'cáantaj muá'ju'un."
58006015	Ajta a'ɨ́jna ɨ Abraham a'tyéevi'ij pu tyu'cho've' juxɨe'vi'ra' jɨme', aj pu'ij ja'ancuriáa' a'ɨ́jna ɨ tɨ jɨn Dios tya'táraatziiri'.
58006016	Tɨpua'aj ɨ tyeɨ́tye tyi'tɨ́j jɨn metya'tóoratzii, a'ɨ́j mu jimi tya'tóoratziiraj ɨ tɨ jéetze va'can jɨn tyi'tyejve mequee a'ɨ́ɨmaj, ajta matɨ'ɨj tyi'tɨ́j a'yan tyu'taxaj, a'yaa mu tyá'mua'ree tɨ a'yan tye'mej je'ej maj meríj tyaaxa'puɨ'ɨntare, a'ɨ́j pu jɨn quee che' je'ej tyiɨ́rij maj seeque tyaataxáj.
58006017	A'yaa pu'ij, Dios pu a'yan tyaxá'puɨ'ɨntare tɨ'ij huo'taséejratye'en tyámua' naa a'ɨ́ɨmaj ɨ tɨ huá'cɨ'tyij je'ej tɨ a'ɨ́ɨn tyihua'táratziiri', mej mij jáamua'ree tɨ quee seeque ja'uurej a'ɨ́jcɨ ɨ tɨ jɨn arí a'yan tyaaxá'puɨ'ɨntarej. A'ɨ́j pu jɨn a'yan tya'tóoraj tɨ néijmi'i jɨn a'yan huárɨnyij je'ej tɨ tyu'taxájtaca'.
58006018	A'íjna ɨ tɨ tyí'hua'pua tɨ quee ɨ'ríj tɨ seeque jáa'uurej, tɨ ajta quee ɨ'rij tɨ Dios jatyáahue'ta, a'íj tu jitze huatyátaca'nyej tɨ'ij Dios táahuɨɨre' tyajta a'ɨ́jna jitze tyi'ca'nyej je'ej tɨ a'ɨ́ɨn tyitaata' ityájma.
58006019	A'ɨ́jna ɨ tyaj jɨn jajcho've', ca'nyíjra'aj pu tatá'acaa tɨ'ij quée tyi'tɨ́j ta'ɨtzitya'aj ɨ tatzájta', a'yájna tɨ'ɨj ɨ báarcuj a'ɨ́jna jitze tyuuca'nye ɨ tyapúusti' ta'cáatojvi. A'ɨ́jna ɨ tyaj jɨn tyi'ijcho've' tajapua pu je'ráma'can, huárita' a'ɨ́jna ɨ cɨ́ɨxurij tɨ jé'ta' ja'cáavii,
58006020	jo'tɨ ɨ Jesús anaquéej jo'tyájrupij tɨ'ij tajapuá huatányuunyij, ajta a'ɨ́jna jɨn tye'entyájrupij tɨ'ij va'can jɨn tyu'tyáhuɨɨre'en ɨ Dios jimi jusén jɨme', a'yájna tɨ'ɨj ajta a'ɨ́jna ɨ Melquisedec.
58007001	'A'ɨ́jna ɨ Melquisedec a'ɨ́ɨ pu rey jɨn tyi'tyávaaca'aj a'ɨ́ɨjma jimi ɨ maj Salem já'chajca'aj, ajta va'can jɨn tyi'tyávaaca'aj ɨ Dios jimi. Tɨ'ɨj Abraham mu pu já'ajvej tɨ'ɨj néijmi'icaa antyimue'tɨj a'ɨ́ɨjma ɨ maj rey jɨn tyityatatya'ca'aj, a'ɨ́ɨ pu ɨ Melquisedec ujo'mej tɨ'ɨj ij ja'antyinajchaca' a'ɨ́jcɨ ɨ Abraham, aj pu'ij tyamua' tyeetyájto,
58007002	aj pu'ij ɨ Abraham tyaatá' tamuáamuata' pua'mácaa tɨ a'ɨ́jna jitze ajtyáma'can ɨ tɨ tyu'mué'tɨj jo'maj jo'nyó'sej. Ajta a'ɨ́jna ɨ maj jɨn a'yan jatamuá'muaj tɨjɨn Melquisedec, a'yaa pu huatóomua'aj tɨjɨn: "Ɨ rey tɨ tyámua' naa tyí'ijta," ajta ɨ́jna ɨ tɨ rey jɨn tyi'tyejve a'ájna a Salem, a'yaa pu huatóomua'aj tɨjɨn: "Rey tɨ tyámua' tyihuá'cha'ɨj mej mij juxáahua ajo'cháatɨme'nyij."
58007003	Capu je'ej ámiteere' a'tɨ́j tɨ táatajra', nusu a'tɨ́j tɨ náanajra' pué'een, capu ajta je'ej ámitɨeere' a'tɨ́j tɨ jitze eeráama'can, nusu a'náj tɨ huanɨé'huaca', na'ríij a'náj tɨ huamuɨ́', a'ɨ́j pu jɨn, a'yaa cha'tána'aj tɨn huaserin tɨ'ɨj ajta ɨ yóojra' ɨ Dios, ɨ tɨ va'cán jɨn tyi'tyévee jusén jɨme'.
58007004	'Ajta a'yájna, siata'aj tyámua' tyeeséj tɨ jéehua juxɨe'va'ca'aj a'ɨ́jna ɨ Melquisedec, a'ɨ́j pu jɨn ɨ Abraham tyaatá'aj a'chu tamuáamuata' pua'mácaa, tɨ a'ɨ́ɨjma jitze tye'ejtyáma'cantaca'aj ɨ maj rey jɨn tyityatatya'ca'aj ɨ tɨ hua'antyimue'tɨj.
58007005	A'yájna tɨ'ɨj tya'xaj ɨ nyúucarij Moisés tɨ jo'yu'xaca', a'ɨ́ɨmaj ɨ maj Leví jitze eeráma'can ɨ maj majta tyi'tɨj jɨn tyityatatyíj ɨ Dios jimi, a'yaa mu tyityaatóocɨ'puaj maj huo'táhuavii ɨ tyeɨ́tye tamuáamuata' pua'mácaa ɨ maj tyí'ijcha'ɨj, tyij maj majta hua'ihuáamua' pué'een nusu majta ɨ Abraham jitze eeráma'can matɨ'ɨj a'ɨ́ɨmaj.
58007006	Ajta a'ɨ́jna ɨ Melquisedec, capu a'ɨ́jna jitze eeráma'cantaca'aj ɨ Leví, a'ɨ́ɨ pu ajta ja'ancuriá' tamuáamuata' pua'mácaa a'ɨ́jna jimi Abraham, je'ej tɨ ɨ Dios tyi'tɨ́j jɨn tya'tóoraj a'ɨ́jna jimi ɨ Abraham. A'yaa pu a'ɨ́jna jɨn ɨ Melquisedec tyámua' tyeetyájto a'ɨ́jcɨ ɨ Abraham,
58007007	ajta quee ɨ'rij tɨ a'tɨ́j a'yan tyaataxáj yee capu a'yan tyi'ja'yájna tɨ a'ɨ́ɨn jéetze' va'cán jɨn tyi'tyéjve ɨ tɨ tyámua' tyihua'ta'caa.
58007008	Ajta íiyaj nɨ cháanacaj japua, a'ɨ́ɨmaj ɨ maj tya'ancuriáavej ɨ tɨ tamuaamuata' tya'rá'asej a'ɨ́ɨ mu pué'een ɨ tyeɨ́tye ɨ maj cui'caa, ajta ɨ yu'xarij jitze a'yaa pu tya'xaj a'ɨ́jcɨ ɨ Melquisedec tɨ'ɨj ɨ tɨ óoj juuri.
58007009	A'yaa pu tyíɨ'rij tyaj a'yan tyaataxaj tɨjɨn a'ɨ́ɨmaj ɨ maj Leví jitze eeráma'can, ɨ maj majta tya'ancuriáavej ɨ tɨ tamuáamuata' tya'rá'asej, a'ɨ́ɨ mu tyu'nájchitaca' a'ɨ́jna jimi ɨ Melquiesedec tɨ'ɨj a'ɨ́ɨn tyaanájchi ɨ Abraham,
58007010	ji'nye tɨ'ɨj a'ɨ́jna ɨ Melquisedec eerájra tɨ'ɨj ja'antyinajche a'ɨ́jcɨ ɨ Abraham, a'ɨ́ɨ mu meríj jitzan séejria'ca'aj ɨ maj jitzan eerama'cantaj mua'ju'un.
58007011	'A'ɨ́ɨmaj ɨ maj Israél jitze ajtyáma'can a'ɨ́j mu ancuriáa' ɨ nyúucarij a'ɨ́j tɨ jitze eeráma'can ɨ Leví. Ajta ijíij, a'ɨ́ɨmaj ɨ maj va'can jɨn tyityatatya'ca'aj majta tyámua' eenye', capu juxɨé'va'caj tɨ sɨ́ɨj huataséjre' tɨ ajta va'can jɨn tyi'tyejve, capu che' a'ɨ́j tɨ jitze eeráma'can ɨ Aarón sulu a'ɨ́j tɨ jitze ajtyáma'can ɨ Melquisedec.
58007012	Ji'nye matɨ'ɨj seeque jáaru ɨ maj jɨn tyityatatyíj, a'yaa pu ajta tyúuxɨe've' maj seequé jáa'uure ɨ nyúucarij ɨ maj jɨn tyu'ta'íjta,
58007013	ajta a'ɨ́jna ɨ tavástara', ɨ tɨ ja'xaj ɨ yu'xarij jitze, séej pu tyeɨ́tyejra' jitze ajtyáma'can, ɨ tɨ quee eexú a'náj a'tɨ́j tyi'tɨ́j jɨn eerájra tɨ'ij tyu'tyáhuɨɨre'en ɨ Dios jimi.
58007014	Ji'nye tyámua' tu tya'muaree tɨ ɨ tavastara' Judá jitze eeráama'can, ajta ɨ Moisés capu a'náj tyi'tɨ́j huataxájtaca' a'ɨ́ɨjma tyeɨ́tyera' jitze huatama'can, tɨ'ɨj huo'taxájtaca' ɨ maj va'can jɨn tyityetya'uuj mua'ju'un ɨ Dios jimi.
58007015	'Ajta a'yan tyámua' naa tye'miteere', tɨpua'aj a'ɨ́jna ɨ tɨ huataséjre' a'yan cha'tána'aj va'cán jɨn tyi'tyávaacaj tɨ'ɨj a'ɨ́jna ɨ Melquisedec,
58007016	ajta quee a'ɨ́jna jɨn tyi'tyávaaca'aj je'ej maj tyo'yu'xaca' a'ɨ́ɨmaj ɨ tyétyaca ɨ maj cui'caa, sulu a'ɨ́j pu jɨn tye'entyájrupij a'ɨ́jna jɨme' tɨ júurij ta'me jusén jɨme'.
58007017	Ji'nye a'yaa pu ɨ Dios tyaataxájtaca'a tɨjɨn: Muáaj paj jusen jɨn va'can tyi'tyaváa pua'mej, a'yájna tɨ'ɨj ɨ Melquisedec.
58007018	'A'yaa pu'ij a'ɨ́jna ɨ nyúucarij tɨ ɨ Dios anaquéej jaatyájto a'ɨ́ɨjma jimi ɨ maj Israel jitze ajtyáma'can, capu juca'nyajca'aj a'ɨ́j pu jɨn quee tyi'tɨ́j je'ej tyu'tyáhuɨɨ,
58007019	ji'nye a'ɨ́jna ɨ nyúucarij Moisés tɨ jaatyajto capu tyi'tɨ́j tyámua' huáruuj, a'ɨ́j tu jɨn séej jimi tyi'ijcho've' ɨ nyúucarij tɨ jéetze tyámua' een, tyej tyij a'ɨ́jna jɨn ajtyáxɨɨre ɨ Dios jimi.
58007020	'Ajta ɨ Dios a'íjna jɨn tya'tóoraj ɨ junyúuca jɨme. Majta a'ɨ́ɨmaj ɨ maj va'can jɨn tyitye'entyájrupij capu ɨ Dios junyúuca tyu'ta' a'ɨ́ɨjma jimi,
58007021	ajta ɨ tavástara', a'yaa pu a'ɨ́jna jɨn tye'entyájrupij ɨ nyúucarij jɨme', ji'nye a'yaa pu tya'xaj ɨ yu'xarij jitze tɨjɨn: Tavástara' pu arí a'yan tya'tóoratziiri, a'ɨ́j pu jɨn quee juhuarita' huaré'mej. Tavástara' pu va'can jɨn tyi'tyaváaj tá'me jusen jɨme'.
58007022	'A'yaa pu'ij, Jesús pu a'ɨ́ɨn pué'een ɨ tyaj jɨn jámua'ree tɨ jéetze' tyámua' een a'ɨ́jna ɨ nyúucarij tɨ jájcua ɨ Dios tɨ jɨn tya'tóora ityájma jimi.
58007023	A'ɨ́ɨmaj ɨ maj ará'tyeej va'can jɨn tyi'huɨɨria'ca'aj ɨ Dios jimi, mamuí'caa, ji'nye a'ɨ́ɨ mu cui'caria'aj, a'ɨ́j pu jɨn quee ɨ'riitaca'aj maj jusen jɨn juurij,
58007024	ajta ɨ Jesús a'ɨ́ɨ pu jusen jɨn séejre', ajta ɨ tɨ jɨn va'can tyi'tyejvej ɨ Dios jimi capu a'náj antyipuá'rij.
58007025	A'ɨ́j pu jɨn pu joorej tɨ hua' japua huatányuunyij a'ɨ́ɨjma ɨ maj ajtyáhuiixɨ ɨ Dios jimi a'ɨ́jna jitze huatama'can ɨ Jesús, ji'nye a'ɨ́ɨ pu jusen jɨn júurij, ta'aj ij hua' japua huatányuunyij.
58007026	'A'ɨ́j pu jɨn ɨ Jesús a'ɨ́ɨn pué'een ɨ tɨ va'can jɨn tyi'tyejve ɨ ta jitze juxɨe've'. A'ɨ́ɨ pu jɨ'réenya' séejre' ɨ Dios jimi, ajta quee tyi'tɨ́j á'ɨtzeere', capu je'ej pua'aj tyi'tyúucha'ɨɨ matɨ'ɨj ɨ séecan ɨ maj je'ej pua'aj tyi'tye'sejre' ɨ Dios jimi, ajta tajapuá ja'séejre'.
58007027	Capu a'yan tyi'séejre' matɨ'ɨj ɨ séecan ɨ maj majta tyityetyú'uu ɨ Dios jimi, ɨ maj ya'muáatyee cui'caa mej mij huo'támu'vejritaj ju jɨme majta je'ej a'ɨ́ɨjma jɨme' ɨ jutyeɨ́tyeristyamua'. Ajta ɨ Jesús, a'yaa pu séej na'aj tyu'tóomu'vejritaca' ta'aj ij jusén jɨn néjmi'caa huatyáhuɨɨre'en.
58007028	Ajta a'ɨ́jna ɨ nyúucarij Moisés tɨ jaatyájto, a'ɨ́ɨjma pu ántyihuooca'aj ɨ tyeɨ́tye mej mij va'can jɨn tyu'tyáhuɨɨre'en ɨ maj majta quee tyámua' eenya'aj ɨ jutzájta', ajta a'ɨ́jna ɨ nyúucarij ɨ Dios tɨ jɨn tya'tóora, a'ɨ́j pu antyíhuo ɨ juyóoj, tɨ tyámua' een jusén jɨme'.
58008001	'Ajta ɨ tɨ jéetze juxɨe've' ɨ tyaj jatyáxajta a'ɨ́ɨ pu a'ɨ́ɨn pué'een tɨ sɨ́ɨj va'can jɨn tyi'tyéjve ɨ Dios jimi tɨ'ij tajapua nyúuca, ajta uja'ajcáayijxɨ muájca'ta' ɨ Dios,
58008002	ajta va'can jɨn tyi'tyejve u tyeyúuj tzajta', a'ɨ́jna ɨ ɨnáamua tɨ tzáahuatyi'ra' jɨn já'seejre' ɨ Dios jimi, tavástara' tɨ já'ajtaahuaca' camu a'ɨ́ɨmaj ɨ tyeɨ́tye.
58008003	'Néijmi'i ɨ maj va'can jɨn tyityetyu'uj, a'ɨ́j mu jɨn antyíhuaviihuaca' mej mij tyi'tɨ́j tyu'tapuéjve'en majta tyu'támu'vejritaj, a'ɨ́j pu jɨn a'yan tyúuxɨe've' tɨ ɨ Cɨríistu' ajta tyi'tɨ́j huatámu'vejritaj.
58008004	Tɨ pua'aj a'ɨ́ɨn a'yan huatyávaacaj ɨ cháanacaj japua, capu ɨ'ríitacajche' tɨ va'can jɨn tyu'tyáhuɨɨre'en ɨ Dios jimi, ji'nye mu'ríj a'yan séejre' ɨ maj a'ɨ́jcɨ jɨn antyúumua'ree mej mij tyu'támu'vejritaca ɨ majta tyu'tapuéjve'en ɨ Dios jimi, a'yájna tɨ'ɨj tye'yu'si' a'ɨ́jna jitze ɨ yu'xarij Moisés tɨ yan jaatyájto.
58008005	Majta a'ɨ́ɨmaj ɨ maj va'can jɨn tyí'huɨɨre', a'yaa mu a'ɨ́jna jɨn tyityetyu'uj tɨ a'yan séejre' tɨ'ɨj quéenyi'istaria'ra' ɨ jútye' tɨ já'seejre'. Tyajta a'yan tya'muaree maj queenyi'istarij pué'een ɨ jutyé tɨ ja'ma'can, ji'nye tɨ'ɨj ɨ Moisés uhuatyóochej tɨ jatyátaahua a'ɨ́jcɨ ɨ ɨnáamua Dios pu a'yan tyaate'exaa tɨjɨn: "Pata'aj néijmi'i jɨn a'yan huárɨnyij, je'ej nyaj tyimuataséejra a'ájna ɨ jɨríj japua."
58008006	Ajta ɨ tɨ ta jimi va'can jɨn tyi'tyjve, a'ɨ́ɨ pu ja'ancuriáa' tɨ a'ɨ́jna jɨn tyu'tyáhuɨɨre ɨ tɨ jéetze' jɨ́'ren ɨ Dios jimi, a'ɨ́ɨ pu a'ɨ́ɨn pué'een ɨ tɨ tajapuá huatányuusij, ajta a'ɨ́jna jitze aróoca'nyej ɨ tɨ jéetze' tyámua' een ɨ Dios tɨ jɨn tya'tóora.
58008007	'Tɨpua'aj a'ɨ́jna nyúucarij ɨ tɨ jɨn anaquéej ɨ Dios a'yan huarɨ́j tyámua' eenya'cajche', capu a'yan tyúuxɨe'va'caj tɨ'ij ajtáhua'aj séej ɨ nyúucarij huátyoonyij ɨ tɨ jɨn tya'tóoratzii.
58008008	Ajta ɨ Dios a'yaa pu tyihuo'sej maj a'ɨ́ɨmaj ɨ tyeɨ́tye quee tyámua' eenye'ej, a'ɨ́j pu jɨn a'yan tyu'taxájtaca' tɨjɨn: A'yaa pu tyí'ixa ɨ tavástara' tɨjɨn: A'yaa pu atyojooma'aj ta'mej, nyej nyij jájcuan ɨ nyúucarij huo'tá'sij a'ɨ́ɨjma ɨ maj Israel jitze ajtyáma'can, nyajta a'ɨ́ɨjma ɨ tyeɨ́tyeristyamua'mua' ɨ Judá.
58008009	A'ɨ́jna ɨ nyúucarij, capu a'yan eenya'aj ta'mej tɨ'ɨj ɨ nyaj huo'tá' ɨ ja'muahuasimua'cɨ'ɨj, nyatɨ'ɨj hua'navi'raj hua'muáca' jitze nyahui'ráavi'tɨj a'ájna a Egipto, majta a'ɨ́ɨmaj camu a'yan huarɨ́j je'ej nyaj tyihuo'ta'íj ɨ nyúucarij jitze, a'ɨ́j nu jɨn ahuojoohuá'xɨj, a'yaa pu tyi'xaj ɨ tavástara'.
58008010	A'ɨ́jna ɨ nyúucarij ɨ nyaj jɨn tya'tányarasij a'ɨ́ɨjma jimi ɨ maj Israel jitze ajtyáma'can, tɨ'ɨj tye'entyipuá'ren a'ájna xɨcáara' jitze, a'ɨ́ɨ pu a'ɨ́ɨn pue'éenya'aj ta'mej, ɨ tɨ jɨme' tavástara' a'yan tyi'xaj tɨjɨn: A'yaa nu tyeetyátoosij ɨ nyenyúuca hua'mua'tziira'aj jitze', nyajta ɨ huá'xɨejnyu'ca tzajta. Nyáaj nu hua' Dios pue'éenya'aj na'mej, majta a'ɨ́ɨmaj nyetyeɨ́tyeristyamua' mu pue'éenya'aj muá'ju'un.
58008011	Capu che' a'yan tyuuxɨe'va'aj ta'mej maj séej jamuan majta séej, tyi'huóomua'tyej mej mij jáamuaa'tyi ɨ tavástara', ji'nye néijmi'i mu nyamua'tyáaj muá'ju'in, tɨ'ɨj na'aj ɨ tɨ jéetze cɨ́leen ajta ɨ tɨ jéetze vastɨ'ɨj.
58008012	Nyáaj nu tyihuo'tú'uunyi'ra ɨ maj jɨn je'ej pua'aj huarɨ́j, nyajta quee che' a'náj jo'támuareerij ɨ maj jɨn ootyá'ɨtzee.
58008013	'Tɨ'ɨj ɨ Dios a'yan tya'xajta tɨ jájcuacan huatyátoosij ɨ nyúucarij, a'yaa pu huatóomua'aj tɨ ɨ nyúucarij ari mí'ma'can ɨ tɨ anaquéej hua' jimi jaatyájto, ajta ɨ tɨ arí mi'ma'can tɨ ajta quee che' tyi'tɨ́j huɨɨre', a'ɨ́ɨ pu'ríj antyipuá'rij.
58009001	'Ajta a'ɨ́jna ɨ nyúucarij tɨ anaquéej jaatyájto, a'yaa pu tyé'yu'si'huaca' je'ej maj huárɨnyij mej mij jaatyáanjache ɨ Dios, a'ɨ́jna tzajta ɨ ɨnáamua tɨ yan séejria'ca'aj ɨ cháanacaj japua.
58009002	Ajta ɨ ɨnáamua a'yaa pu eenye'ej ájtaavijhuaca' je'ta ootanámi'huaj, ajta ɨ tanájca jitze a'yaa pu tya'rátyapuaaca'aj tɨjɨn jo'tɨ naa tyeje'een, jo'tɨ jo'tyávaaca'aj a'ɨ́jna ɨ tɨ antyitáatɨme, ajta a'ɨ́jna ɨ méesa tɨ japuan anja'ajmuaanyica'aj ɨ pan ɨ Dios tɨ jimi huatyátuiihuaca'.
58009003	Ajta huárita' a'ɨ́jna jitze ɨ cɨ́ɨxurij tɨ je'tyáa'asej, a'yaa pu tya'rátyapuaaca'aj tɨjɨn "Jo'tɨ ɨ Dios huápuɨ'ɨj tyámua' naa tyojo'ruuj,"
58009004	a'áa pu ooro jɨn ja'ajtaavijhuaca'aj ɨ maj japuan tyu'támu'vejritaj cɨ́tzive'rij jɨme', ajta a'ɨ́jna ɨ chí'ra'an tɨ ooro néijmi'que' cámejri'huaca'aj. Ajta a'ɨ́jna tzajta' ɨ chí'ra'an xa'rij pu iiráca'tyi tɨ ooro jɨn taavijhuaca'aj ɨ tɨ tzajta uhuáaca'aj ɨ cue'ráj ɨ maj a'yan jatamuá'muatya'aj tɨjɨn maná, a'úu pu ajta je'ráca'tyii a'ɨ́jna ɨ Aarón tyaxu' tɨ arí ajtanyáxɨ'ca'aj, ajta a'úun je'rámuaanyica'aj ɨ tyetyej tɨ jitzán á'yu'si'huaca'aj ɨ nyúucarij Dios tɨ jɨn anaquéej tya'tóora.
58009005	Ajta japuan a'ɨ́jcɨ chí'ra'an a'áan mu hua'puaj ja'séejria'ca'aj ɨ maj tajapuá tyi'huɨɨré' ɨ Dios jimi, a'ɨ́ɨ mu ju'anáj jɨn ja'vánajca'a a'ɨ́jcɨ ɨ chí'ra'an ɨ Dios. Ajta ijíij capu a'yan tyúuxɨe've' tyaj néijmi'i tyu'taxáj tyi'tɨ́j tɨ tzajta' séejre''.
58009006	'Matɨ'ɨj tyámua' tyu'uurén, a'úu mu jo'tyáru'picha'aj mua'ju'un a'ɨ́jna tzajta' ɨ tɨ a'nájca ɨ ɨnáamua, a'ɨ́ɨmaj ɨ maj va'can jɨn tyí'ihuɨɨria'ca'a ɨ Dios jimi, mej mij a'yan huárɨnyij je'ej maj tyi'tɨ́j jɨn tyitye'entyúumua'reeriaca'aj.
58009007	Ajta a'ɨ́jna jitze ɨ ɨnáamua tɨ je'tyáa'sej, sɨ́ɨj pu'u a'úun jo'tyájru'pi ɨ va'can jɨn tyi'tyéjve, ajta séej na'aj a'úun jo'tyáru'pij séej nyinyi'ra' jitze, ajta tɨ'ɨj utyájrutyej, a'yaa pu tyúuxɨe've' tɨ a'ɨ́j hua'ásime'en ɨ ya'muáatye xúure', tɨ'ij jaatámu'vejritaj ju jɨ́me', ajta hua' jɨme' ɨ tyeɨ́tye, ɨ maj quee jamua'réeriaj mo'tyá'ɨtzee ɨ Dios jimi.
58009008	A'yaa pu a'íjna jɨn ɨ júuricama'ra' ɨ Dios tyi'tamua'tyej tɨ a'yan huatóomua'aj tɨ quee xu tya'antácuun, tyej tyij utyájrutye jo'tɨ ɨ Dios ja'séejre', ji'nye ooche pu séejre' ɨ sɨ́ɨj ɨ ɨnáamua.
58009009	Néijmi'i a'íjna a'ɨ́ɨ pu a'ɨ́ɨn pué'een ɨ huá'ye'ra ijíij maj huátyeɨɨtye, ji'nye ɨ maj a'yan tyá'astej a'ɨ́jcɨ ɨ ye'ráj, a'yaa mu tyi'puéjve' majta tyi'mu'vejrita ɨ Dios jimi, ajta a'ɨ́jna capu tyámua' hua'uurej ɨ hua'mua'tziira'aj jitze.
58009010	Ji'nye a'ɨ́ɨ pu' tyi'pué'een ɨ maj jacua'caa majta ɨ maj jaya'ca, na'ríij ɨ maj jɨn huatyáɨ'ɨhuaxɨ'ɨn, néijmi'i pu a'yan tyí'een je'ej maj jujɨ́ɨmua'aj tyéjtyo, ajta quee tyi'tɨ́j huɨɨre' 'asta na'aj quee ɨ Dios séeque jáa'uurej.
58009011	'Ajta ijíij ɨ Cɨríistu' pu arí ya tanyéj, ajta a'ɨ́ɨn pué'een ɨ tɨ va'can jɨn tyi'tyejve ɨ Dios jimi, tɨ'ij tyámua' tyitaatyátoonyij. Ajta jo'tɨ a'ɨ́ɨn tyeje'ijta jéetze pu tyámua' tyi'een, ji'nye camu ɨ tyeɨ́tyee ja'ajtáahuaca'.
58009012	Cɨríistu' pu a'úun jo'tyájrupij, capu tɨ'ij a'ɨ́jna ɨ chíiutyee xuure' huatámu'vejritaj, nusu ɨ visáaru'uj, sulu juxúure' pu jɨn tyu'nájchitaca', hua' jitze ma'can ɨ tyeɨ́tye jusen jɨme', a'ɨ́jna jɨme' ɨ maj jɨn ootyá'ɨtzee ɨ Dios jimi.
58009013	A'yaa pu tyi'ja'yájna tɨ tyí'ihuaɨria'ca'aj a'ɨ́ɨjma jimi ɨ maj quee tyámua' een, maj a'yan jáa'uure ɨ Dios jimi, mej mij huo'tyá'ɨɨraxɨ'ɨn a'ɨ́jna jɨme' ɨ huá'axuure' ɨ chíiutyee, majta ɨ túuru'uj xuure', ajta ɨ maj jacáaraaxɨj ɨ nasíira' ɨ visáaru' ɨ maj jatyáatɨej.
58009014	Ajta tɨpua'aj a'yan tyi'ja'yájnatan, jéetze' pu'ij tyi'huɨɨre'e ɨ xúuria'ra' ɨ Cɨríistu'. Ji'nye a'ɨ́j pu jitze huatama'can ɨ júuricama'ra' ɨ Dios ɨ Cɨríistu' a'yan tyu'tóomu'vejritaca', ajta quee tyi'tɨ́j jɨn a'ɨtzéeria'aj jatyahuɨ́ɨrej, a'yaa pu een jɨn huarɨ́j, tyej tyij jaatapuá'cɨtaj siaj já'astijre' a'ɨ́jcɨ ɨ ye'ráj tɨ quee tyi'tɨ́j huɨɨre', tyej tyij jaatyáhuɨɨre'en a'ɨ́jcɨ ɨ Dios tɨ júurij.
58009015	'A'ɨ́j pu jɨn ɨ Cɨríistu' pu a'ɨ́ɨn pué'een tɨ tyaaxá'puɨn'tare'en a'ɨ́jna jitze ɨ nyúucarij tɨ jájcua, ajta a'ɨ́jna jɨme' mej mij tya'ancuriá'an ɨ tɨ tyihuá'cɨ'tyij jájcuan jɨme', ji'nye Cɨríistu' pu huamuɨ́', a'ɨ́j pu jɨn tyihuo'tú'uunyi'ri' ɨ maj jɨn ootyá'ɨtzee ɨ Dios jimi, a'yaa pu'ij tyíɨ'rij mej mij a'ɨ́ɨmaj ɨ Dios tɨ huo'tajé tya'ancuriá'an je'ej tɨ tyi'tɨ́j tyihua'táratziiri'.
58009016	Ajta ta'aj ij ɨ yu'xarij tyu'ta'ijta, ɨ tɨ jɨn a'tɨ́j tya'tóoraj, a'yaa pu tyúuxɨe've' tɨ a'ɨ́jna ɨ a'tɨ́j anaquéej huámuɨ'nyij tɨ'ij séej tyu'cɨ'tyij je'ej tɨ tye'yu'si' ɨ yu'xarij jitze.
58009017	Ji'nye a'ɨ́jna ɨ yu'xarij capu tyi'tɨ́j huɨɨre' tɨ pua'aj 'ooj juurij a'ɨ́jna ɨ a'tɨ́j tɨ a'ɨ́jcɨ jɨn tya'tóora, sulu tɨ pua'aj arí huámuɨ'nyij aj pu'ij séej a'tɨ́j tyi'cɨ'tyij je'ej tɨ tyé'yu'si' ɨ yu'xarij jitze.
58009018	A'ɨ́j pu jɨn, a'ɨ́jna ɨ nyúucarij tɨ Dios anaquéej jɨn tya'tóoratziiri, a'yaa pu ajta tyu'tóoxɨe'vej maj je'ráaxɨre'en ɨ ya'muáatyee xuure'ej.
58009019	Moisés pu a'yan tyihuotánamuajrastej néijmi'caa ɨ tyeɨ́tye, je'ej tɨ tyé'yu'si'huaca'aj a'ɨ́jna jitze ɨ yu'xarij ɨ maj jɨn tyí'ijtaca'aj, aj pu'ij te'ej a'ɨ́j tyi'á'aj ɨ muxáj tɨ po'vij ajta ɨ hisopo pi'istaa, tɨ'quij jatyáaru'nyej ɨ visáaru' xúure' jɨme' ajta ɨ chíiutyee xuure' jamuan ɨ jájtyi, aj pu'ij a'ɨ́jna jaatyá'ɨɨraxɨ cɨ yú'uxarij tɨ jíri', ajta huo'tyá'ɨɨraxɨj néijmi'caa ɨ tyeɨ́tye.
58009020	Aj pu'ij a'yan tyihuo'té'exa tɨjɨn: "A'íi pu a'ɨ́ɨn pué'een ɨ xúure'ej tɨ jɨn Dios a'yan tyaaxa'puɨ'ɨntarej muá'ajma jimi."
58009021	Moisés pu ajta a'yan tyetyá'ɨɨráxɨ ɨ xúure'ej jɨme' a'ɨ́jcɨ ɨ ɨnáamua, ajta néijmi'i ɨ tɨ a'úun tyi'ráa'ca'aj u ɨnáamua tzajta.
58009022	Ajta a'ɨ́jna jitze ɨ yu'xarij ɨ maj jɨn tyí'ijta, a'yaa pu tya'xaj tɨ quee je'ej tyíɨ'rij tɨ tyihuo'tú'uunyi' ɨ tyeɨ́tye ɨ maj jɨn ootyá'ɨtzee ɨ Dios jimi, tɨpua'aj me quee huo'tyá'ɨɨraxɨ'ɨn ɨ xúure'ej jɨme', nusu me quee je'ráxɨɨre'en ya'muátyee xuure'.
58009023	'A'ɨ́j pu jɨn a'yan tyi'huóoxɨe'va'ca'a maj a'yan tyityeetyá'ɨ'huaxɨ'ɨn mej mij tyu'jájcuare'en a'ɨ́jcɨ ɨ tɨ a'yan tyi'séejria'ca' tɨ'ɨj quéenyi'istaria'ra'a a'ɨ́jcɨ ɨ tɨ jútye' tyeje'seejre', ajta a'ɨ́jna ɨ tɨ jútye' tyeje'seejre' jéetze pu tyámua' tyi'een, quee ɨ maj yan tyi'mu'vejritacaa ɨ cháanacaj japua.
58009024	'Ji'nye ɨ Cɨríistu' capu a'úun jo'tyájrupi ɨ ɨnáamua tzajta ɨ tyeɨ́tye ma ja'ajtaahuaca', tɨ ajta a'yan een tɨ'ɨj quéenyi'istaria'ra' a'ɨ́jcɨ ɨ tɨ jútye' já'aseejre', sulu tajapua pu jo'tyájrupi ɨ Dios jimi ta'aj ij tajapuá huatányuunyij.
58009025	Capu ajta a'ɨ́jna jɨn utyájrupij tɨ'ij mue'tɨ́j huatóomu'vejritaj, a'yájna tɨ'ɨj ɨ tɨ va'can jɨn tyí'huɨɨre' íiyaj nɨ cháanacaj japua, ɨ tɨ séej na'aj utyáru'pij séej nyinyi'ra' jitze, jo'tɨ tyámua' tyeje'en ta'aj ij huatyáɨ'ɨhuaxɨ'ɨn ɨ xúure'ej jɨme' tɨ quee jusɨ́ɨj je'ráaxɨrej.
58009026	Tɨpua'aj a'yan tyi'ja'yájnatan, a'yaa pu tyuuxɨé'va'caj tɨ ɨ Cɨríistu' mue'tɨ́j huámuɨ'nyij tɨ'ɨj na'aj tyu'séejre ɨ cháanacaj. Ajta ijíij tɨ'ɨj arí néijmi'i tye'entyipuá'rij, Cɨríistu' pu séej na'a a'yan tyu'taseejre ajta jusén jɨn séejre', a'yaa pu jusɨ́ɨj tyu'tóomu'vejritaca' ta'aj ij tyihuo'tá'uunyi' ɨ maj jɨn ootyá'ɨtzeere ɨ Dios jimi.
58009027	A'yájna tɨ'ɨj ajta néijmi'caa ɨ tyeɨ́tye tyihua'cɨ'tyij maj séej huácui'nyij ajta je'en a'yan tyihua'cɨ'tyii tɨ ɨ Dios huo'xɨ́jtye',
58009028	a'yaa pu ajta ɨ Cɨríistu' séej na'aj tyu'tóomu'vejritaca' hua' jitze ma'can ɨ tyeɨ́tye, tɨ'ij tyihuo'tú'uunyi' ɨ maj jɨn ootyá'ɨtzee ɨ Dios jimi. Tɨ'quij ajtáhua'aj huataséjre'sij, capu che' puéjtzij huo'tá'sij a'ɨ́jcɨ jɨme' ɨ maj ootyá'ɨtzee, sulu a'ɨ́ɨ pu hui'rátoosij ɨ maj jajcho've'.
58010001	'Ji'nye a'ɨ́jna ɨ nyúucarij ɨ maj jɨn tyí'ijta Moisés tɨ yan jaatyájto, a'yaa pu eenya'aj tɨ'ɨj quéenyi'istaria'ra' ɨ tɨ xá'puɨ' tɨ ya ja'vé'mej, capu a'ɨ́ɨn pué'een ɨ tɨ jɨ'ré'cajnɨme'. A'ɨ́j pu jɨn quee je'ej tyíɨ'rij tɨ ɨ nyúucarij tyámua' huo'uurej a'ɨ́ɨjma ɨ maj ajtyáxɨɨrij ɨ Dios jimi mej mij séej tyu'támu'vejrita séej nyínyi'ra' jitze.
58010002	Ji'nye tɨ pua'aj a'ɨ́jna ɨ nyúucarij tyihuo'tú'uunyi'rájche' ɨ maj jɨn ootyá'ɨtzee ɨ Dios jimi, camu che' a'yan tyo'tamua'réerejche' tyi'tɨj maj jɨn ootyá'ɨtzee, majta jaatapuá'cɨtajche' maj tyi'mu'vejritaj.
58010003	Ajta a'ɨ́jna ɨ maj tyi'mu'vejritaj a'yaa pu'u tyi'huɨɨre' mej mij a'ɨ́jcɨ jɨn jo'támua'reee tɨ'ɨj na'a seej nyínyi'ra' jitze ɨ maj jɨn ootyá'ɨtzee ɨ Dios jimi.
58010004	Ji'nye ɨ hua'xuure ɨ túuru'uj ajta ɨ chíiutyee capu ɨ'rij tɨ'ij a'ɨ́jna jɨn ɨ Dios tyihuo'tú'uunyi' ɨ maj jimi ootyá'ɨtzee.
58010005	A'ɨ́j pu jɨn ɨ Cɨríistu' tɨ'ɨj a'yan huataséjre ɨ cháanacaj japua, a'yaa pu tyaaté'exaj ɨ Dios tɨjɨn: Capaj jaxɨe've' maj tyu'támu'vejrita, nusu maj tyi'tɨ́j tyu'tátuire'en muéetzij jimi, sulu a'yaa paj muáaj tyinaata' ɨ nyaj jatyáhue'ra'.
58010006	Capu muaránajchij maj ya'muáatyee mu'vejrita muéetzij jimi ɨ maj huá'tɨeraj, nusu maj tyu'tátuire'en muéetzij jimi a'ɨ́jna jɨme' ɨ maj jɨn ootyá'ɨtzee.
58010007	Aj nu nyij a'yan tyu'taxájtaca' tɨjɨn: "Ya' nyaj huatyéjve, a'yájna tɨ'ɨj nye jimí tye'yu'si' ɨ yu'xarij jitze, a'ɨ́j nu jɨn mujo'vé'me nyej nyij a'yan huárɨnyij je'ej paj muáaj tyá'xɨe've', Dios paj pué'een."
58010008	'A'yaa pu anaquéej tyu'taxájtaca', tɨ ɨ Dios quee jaxɨe've' ajta quee ja'ráanajchij maj jimi tyi'mu'vejritaj, na'ríij maj jimi tyi'tuiiria'a ɨ ya'muáatyee ɨ maj huotyáatɨej, tɨ'ij a'ɨ́jna jɨn tyihuo'tú'uunyi'ij ɨ maj jɨn ootyá'ɨtzee, tyij ajta a'yan tyihuo'ta'íj a'ɨ́jna ɨ nyúucarij ɨ maj jɨn tyí'ijta.
58010009	Ajta je'en a'yan tyu'taxájtaca' tɨjɨn: "A'ɨ́j nu jɨn mu jo'vé'me nyej nyij a'yan huá'rɨnyij je'ej paj muáaj tyá'xɨe've'." A'yaa pu'ij huatóomua'aj tɨ a'ɨ́ɨn arí jo'rió'uj ɨ nyúucarij tɨ anaquéej huatyátuiihuaca', ajta je'en séej huatyájto ɨ nyúucarij tɨ jájcua.
58010010	Dios pu tyámua' táaru, ji'nye Cɨríistu' pu a'yan huarɨ́j je'ej tɨ ɨ Dios tya'xɨe'va'ca'aj, a'ɨ́jna jɨme' tɨ séej na'aj huatóomu'vejritaca' ajta jusén jɨn a'yan eenya'aj ja'mej.
58010011	'Néijmi'i ɨ maj va'can jɨn tyi'tyatatyíj ɨ Dios jimi, a'yaa mu a'náj tɨ na'aj tyí'huɨɨre', majta a'náj tɨ na'aj tyí'mu'vejritaj, ajta a'ɨ́jna capu a'náj tyihuo'tú'uunyi'raj ɨ maj jɨn ootyá'ɨtzee ɨ Dios jimi.
58010012	Ajta ɨ Cɨríistu', a'yaa pu séej na'aj tyu'támu'vejritaca' tɨ'ij tyihuo'tú'uunyi' jusén jɨme' ɨ maj jɨn ootyá'ɨtzee ɨ Dios jimi, ajta je'en uja'ajcáayijxɨ muájca'ta' ɨ Dios.
58010013	A'áa pu'ij tyi'cho've' 'asta na'aj quee Dios hua'antyimue'tɨn néijmi'caa ɨ maj jájcha'ɨre',
58010014	ji'nye séej pu jɨn ɨ mu'véjri tyámua' huo'ruu jusen jɨme' a'ɨ́ɨjma ɨ Dios maj jimi ajtyu'uj.
58010015	Ajta ɨ júuricama'ra' ɨ Dios, a'yaa pu cha'tána'aj tyi'ta'ixaatye' tɨjɨn:
58010016	A'ɨ́jna ɨ nyúucarij ɨ nyaj jɨn tya'tányaratziiri' hua' jimi tɨ'ɨj tya'naara'an a'ájna xɨcáara' jitze, a'íi pu a'ɨ́ɨn pue'éenya'aj ta'mej ɨ tɨ tavástara' a'yan tya'xaj tɨjɨn: Nyahuo'tá'sij ɨ nyenyúucaa hua'xɨejnyu'caa tzajta', nyajta jatyátoosij ɨ hua'mua'tzíira' jitze.
58010017	Nyajta quee che' jo'támuareerij ɨ maj jɨn ootyá'ɨtzee, nusu ɨ maj jɨn je'ej pua'aj huarɨ́j.
58010018	'A'yaa pu'ij, capu juxɨe've' maj tyí'mu'vejritaj, ji'nye Dios pu arí tyihuo'tú'uunyi'ri' ɨ maj jɨn ootyá'ɨtzee.
58010019	'Nye'ihuáamua', a'yaa pu ijíij tyi'tatá'aca tyej tyij taxáahua utyájrutye u tyeyúuj tzajta', a'ɨ́jna jɨme' tɨ ɨ Jesús je'ráaxɨrej ɨ juxúure' ta jitze ma'can,
58010020	a'yaa tu a'ɨ́jna jitze tyityaaju' ɨ juyéj tɨ jájcua, tyej tyij a'úun jo'tyájrutye jo' tɨ je'cáavii a'ɨ́jna ɨ cáanarij tɨ nyéeri'ij, a'ɨ́jna ɨ cáanarij tɨ nyéeri'ij, a'ɨ́ɨ pu a'ɨ́ɨn pué'een ɨ tyévira'an ɨ Jesús.
58010021	A'yaa tu tya'mua'ree tɨ a'ɨ́ɨn va'can jɨn tyí'huɨɨre' ta jitze ma'can a'ájna jo'tɨ ɨ Dios tyeje'ijta.
58010022	A'ɨ́j pu jɨn, tyiche' ajtyáxɨɨrej ɨ Dios jimi, tzáahuatyi'ra'aj jɨme' tyajta tyámua' eenye'en ɨ ta tzájta', tyajta jɨ're'cajnɨme tya'tzáahuatye' tɨ a'yan tyi'ja'yájna tɨ ɨ Dios tyámua' tyitaatá'sij a'ɨ́jna jɨme' tɨ ɨ Cɨríistu' arí tyámua' táaruu ɨ taxɨéjnyu'uca tzajta, a'ɨ́jna jɨme' tyaj huáɨ'huaca' ɨ jájtyi jɨme' tɨ jɨ́'re'en.
58010023	Tyiche' tyámua' eenye', tyajta quee tyi'tɨ́j jɨn á'ɨtzeeria'aj, a'ɨ́jna jitze ɨ tyaj jitzan tya'tzaahuatye' tyajta jitzan tyi'ijcho've'ej a'ɨ́jna ɨ tyaj hua'ixaatye' ɨ tyeɨ́tye, ji'nye Dios pu a'yan rɨnyij je'ej tɨ arí tya'tóora ityájma jimi.
58010024	Tyiche' jáahuonyij tyej tyij ca'nyíjra'aj huatáta'an séej jamuan tyajta séej, tyej tyij jéetze huátaxɨe've'en, tyajta xá'puɨ'ɨn huárɨnyij.
58010025	Tyiche' quee atyá'ɨtze'rihuan jo'tyaj ja'tasɨ'rii, matɨ'ɨj séecan rɨcɨj, sulu tyiche' jéetze' ca'nyíjra'aj huatáta'an séej jamuan tyajta séej, tyej tyij tyámua' eenye', ji'nye pu'ríj a'ájna atyojo'ré'nyejsi a'ájna xɨcáara' jitze tɨ tavástara' yan huataséjre'sij.
58010026	'Ji'nye tɨ pua'aj taxɨé'vi'ra' jɨn tyóoj je'ej pua'aj tyi'tyítacha'ɨɨ a'yan tyetya'mua'réeriaj tɨ quee xa'puɨ', capu che' mu'véjri séejre' ɨ tɨ jɨn ɨ Dios tyitaatú'uunyi',
58010027	a'ɨ́ɨ pu'quij tacɨ'tyij ɨ tɨ tzɨ́ɨnyi're', ajta puéjtzij tɨ a'yan séejre' tɨ'ɨj tɨéj ɨ tɨ Dios huo'tá'sij néijmi'icaa a'ɨ́ɨjma ɨ maj jájcha'ɨɨre'.
58010028	Tɨpua'aj a'tɨ́j quee jaatyáxaahuataj a'ɨ́jcɨ ɨ nyúucarij Moisés tɨ jo'yú'xaca', majta hua'puáj, na'ríij maj hueíca a'yan metyi'séej tɨ ɨ a'tɨ́j tyi'tɨj jɨn ootyá'ɨtzee a'ɨ́jcɨ jitze ɨ nyúucarij ɨ maj jɨn tyí'ijta, a'yaa mu quee tya'cuváaj méeje'catan.
58010029	Ajta jéetze' pu puéjtzij hua'cɨ'tyij a'ɨ́ɨjma ɨ maj jatyáxa'huataj a'ɨ́jcɨ ɨ yóojra' ɨ Dios, majta ɨ xúure'e tɨ jɨn tyu'xá'puɨn'tarej a'ɨ́jna ɨ nyúucarij Dios tɨ jɨn tya'tóoratziiri', majta je'ej pua'aj tya'xaj ɨ júuricama'ra' ɨ Dios.
58010030	A'yaa pu tyá'mua'ree, tɨ ɨ tavástara' a'yan tyu'taxájtaca' tɨjɨn: "A'yaa pu nyéetzij tyí'nyacɨ'pua nyej nyij tyo'xá'puɨ'ɨntare'en, nyáaj nu tyi'najchitan." A'yaa pu ajta tyu'taxájtaca' tɨjɨn: "Tavástara' pu huá'xɨjtye'en ɨ jutyeɨ́tyeristyamua'."
58010031	Jéehua pu huápuɨ'ɨj tzɨɨnyi're' tɨ ɨ Dios tɨ júuri jo'xɨjtye'en ɨ a'tɨ́j tɨ je'ej pua'aj tyi'tyúucha'ɨɨ jimí.
58010032	'Siata'aj jo'támua'ree je'ej tɨ tyí'eenye'ej a'ájna ɨmua, siatɨ'ɨj anaquéej ja'ancuriá' ɨ nyúucaria'ra' ɨ tavástara', a'yaa xu néijmi'i jɨ tyityo'viicue'rej ɨ siaj jɨn jajpuéjtzica'aj.
58010033	Je'caj mu je'ej pua'aj tyajamuaatajé, majta séecan ca'nyíjra'aj huo'tá' a'ɨ́ɨmaj ɨ maj a'yan cha'ta mana' tya'ajpuéjtzica'a, ji'nye néijmi'i xu ju'ihuáamua'.
58010034	Mua'aj xu hua'ancu'vajxɨ a'ɨ́ɨmaj ɨ maj eetyánami'huaca'aj, siajta jutyámua'va'aj setyu'tátoj ɨ siaj tyi'ijcha'ɨɨca'aj, ji'nye a'yaa xu tya'mua'reeria'ca'aj siaj jéehua tya'ancuriáasij ɨ Dios jimi, a'ɨ́jna tɨ tyajá'mua'a'rij tɨ jéetze' tyámua' tyi'een ajta jusen jɨn tyi'séejre'.
58010035	A'ɨ́j xu jɨn quee yo'hua'nan ɨ siaj jitzan tyi'ca'nyej, ji'nye jéehua xu tya'ancuríaa'sij.
58010036	A'yaa pu ja'mua jitze tyúuxɨe've' siaj tyo'táviicue' ɨ siaj jɨn jajpuéjtzij, siaj sij a'yan huárɨnyij je'ej tɨ ɨ Dios tyá'xɨe've' ajta je'en tyajamuáacɨ'tyij ɨ tɨ ja'mua jimi tya'tóoraj.
58010037	Ji'nye a'yaa pu tya'xaj ɨ yu'xarij jitze tɨjɨn: Ji'ye'tzin jɨme', ca'nácan, pu yan huataséjre'sij, a'ɨ́jna tɨ yaja'vé'mej. Capu che' á'tyeeren.
58010038	A'ɨ́jna ɨ tɨ tyámua' tyi'tyúucha'ɨj a'ɨ́ɨ pu jahuɨɨre'en ɨ tɨ jitzan tya'tzaahuatye', ajta tɨ pua'aj jaatyáxaahuataj ɨ tɨ jitzan tya'tzaahuatye', canu che' nyetyámuava'aj na'mej a'ɨ́jcɨ jimi.
58010039	'Tyajta ityáj catu hua' jitze ajtyáma'can ɨ maj jaatyáxahuataca' ɨ nyúucaria'ra' ɨ Dios, majta je'en a'ɨ́jna jɨn antyipuá'rij, sulu ityáj tu hua' jitze ajtyáma'can ɨ maj tya'tzaahuatye', ji'nye a'ɨ́ɨjma pu huɨɨre'en.
58011001	'A'ɨ́jna ɨ tyaj jɨn tya'tzaahuatye' a'yaa pu huatóomua'aj tyej tyámua' naa tya'mua'reerej ɨ tyaj jajcho've'ej, tyajta a'yan tya'mua'reerej tɨ a'yan tyi'ja'yájna ɨ tyaj quee jaaséj.
58011002	A'ɨ́ɨmaj ɨ tahuáasimua'cɨ'ɨj, a'yaa mu néijmi'i jɨn tyu'tyáamue'tɨj, ji'nye a'ɨ́ɨ mu tya'tzaahuatya'ca'aj.
58011003	'A'ɨ́jna ɨ tyaj jɨn tyá'tzaahuatye', a'ɨ́j tu jɨn jamua'ree tɨ Dios néijmi'i tyu'taahuaca' ijíi tɨ tyí'seejre', a'ɨ́jna jɨme tɨ a'yan tyu'taxájtaca', a'yaa pu'ij ijíij tyaj tyí'seej, a'yaa pu tyu'séejrej je'ej tɨ quee tyi'sejria'ca'aj.
58011004	'A'ɨ́jna ɨ tɨ jɨn tyá'antzaahuaj ɨ Abel, a'ɨ́j pu jɨn tyámua' eenye jéetze tyu'támu'vejritaca' ɨ Dios jimi quee a'ɨ́jna ɨ Caín, a'ɨ́j pu jɨn Dios a'yan tyaataxájtaca' tɨ ɨ Abel tyámua' éenya'aj ajta je'en ja'ancuriá' ɨ tɨ jɨn tyu'támu'vejritaca'. A'yaa pu'ij, tyij ajta ɨ Abel arí huamuɨ́', óoche' pu tyí'ta'ixaatye' a'ɨ́jna jɨme' ɨ tɨ jɨn tya'antzaahuaj.
58011005	'A'ɨ́jna ɨ tɨ jɨn tya'antzaahua ɨ Enoc, Dios pu a'ɨ́jna jɨn yo'ví'tɨj júurican tɨ'ij quee huámuɨ'nyij, a'ɨ́j mu jɨn quee che' jaatyoo, ji'nye Dios pu yo'ví'tɨj. Ajta a'yan tya'xaj ɨ yu'xarij jitze tɨjɨn tɨ'ɨj quee xu yo'vi'tɨ́ɨcaria'caj, Enoc pu tyámua' tyi'tyúucha'ɨɨca'a ɨ Dios jimi.
58011006	Ajta capu je'ej tyíɨ'rij tɨ a'tɨ́j tyámua' tyi'séejria'aj ɨ Dios jimi, tɨpua'aj quee tyá'tzaahuatya'aj, ji'nye tɨ pua'aj ja'xɨe'va'a tɨ ajtyáxɨɨre ɨ Dios jimi, a'yaa pu tyúuxɨe've' tɨ a'ɨ́ɨn tya'antzaahuatye'en tɨ ɨ Dios séejre', tɨ ajta a'ɨ́ɨn tyámua' tyihua'ta'ca a'ɨ́ɨmaj ɨ maj jahuo.
58011007	'A'ɨ́ɨ pu ajta tya'antzaahuaj a'ɨ́jna ɨ Noé, tɨ'ɨj ɨ Dios a'yan tyaaté'exaaj tɨ a'yan tye'mej je'ej tɨ quee xu tyi'tɨ́j tyi'séejraca'aj, a'ɨ́j pu jɨn ja'rá'astej tɨ'ɨj ij jaatyátaahuaca' ɨ canúuhuaj tɨ ve'éj, ta'aj ij huo'tyáhuɨɨre'en ɨ jutyeɨ́tyeristyamua'. A'ɨ́jcɨ jɨme' ɨ tɨ jɨn tya'antzaahuaj, Noé pu huo'té'exaa néijmi'icaa ɨ tyeɨ́tye ɨ maj yan séejre' ɨ cháanacaj japua maj quee xá'puɨ' rɨcɨj ɨ Dios jimi, ajta a'yan tyaacɨ́'ɨj tɨ'ij jɨ'réenya'aj huatyá'ɨtzeere'en ɨ Dios jimi, a'ɨ́jna jɨme' ɨ tɨ tyá'antzaahuaj.
58011008	'A'yaa pu cha'ta tyá'antzaahuaj a'ɨ́jna ɨ Abraham, tɨ'ɨj ɨ Dios jaatajé, a'yaa pu tya'rá'astijre tɨ'ɨj ij jo'raj a'ájna ɨ chuéj japua jo'tɨ yá'cɨɨpua. A'ɨ́ɨ pu quee jamua'reeriaca'aj jo'tɨ jo'yi'caa tɨ'ɨj 'iirájra jo' tɨ ja'chajca'aj,
58011009	a'ɨ́jna jɨme' ɨ tɨ tyá'tzaahuatya'ca'aj a'áa pu jó'catyii jo' tɨ quée já'ma'can, a'ɨ́jna séej chuéj japua jo'tɨ ɨ Dios a'yan tyaja'tóora tɨ jacɨ'tyij. A'áa pu jó'catyii navíj chí'ra'an tzajta', a'yájna tɨ'ɨj ajta ɨ Isaac, ajta a'ɨ́jna ɨ Jacob, ɨ maj majta a'yan tya'ancuriáa' je'ej tɨ ɨ Dios tya'tóoraj hua' jɨme'.
58011010	Ji'nye Abraham pu a'yan tye'ejcho'vaca'aj tɨ a'áa jo'tyájrutye ɨ chájta'naj jitze tɨ quee a'tɨ́j a'náj jaatyú'uunaj a'ɨ́jna jɨme' tɨ ɨ Dios jaasɨ́ɨmua tɨ'ɨj ij ja'ajtaahuaca'.
58011011	'A'yaa pu ajta tya'antzaahua a'ɨ́jna ɨ Sara, a'ɨ́j pu jɨn ɨ Dios a'yan tyaatá' tɨ pá'arɨ'ɨj jitzan huataséjre'en, ajta arí huápuɨ'ɨj ucaristaca'a, ajta ɨ Abraham pu'ríj ajta vastacɨria'ca'aj, a'yaa pu tyaacɨ́'ɨj tɨ tyiyóoj ja'ra'nyij, ji'nye a'ɨ́ɨ pu tya'antzaahuaj tɨ ɨ Dios a'yan tya'róo'aste je'ej tɨ hua' jimi tya'tóoraj.
58011012	A'ɨ́j pu jɨn ɨ Abraham, tyij ajta arí tɨn muɨnyíiche', a'yaa mu mue'tɨ́j jitzan tyitye'rama'cantaj mua'raj ɨ yóojmua'mua' matɨ'ɨj ɨ xú'ra'vetyee, nusu tɨ'ɨj ɨ séj tɨ a'áa ja'ajtyájca' jo' tɨ ɨ jajtyi java'ástɨmee ɨ tɨ quee ɨ'rij tɨ a'tɨ́j jaatyé'iten.
58011013	'Néijmi'i mu ɨ tyeɨ́tye huácuii me quee xu tya'ancuria'aj je'ej tɨ ɨ Dios tyihua'táratziiri', ajta a'ɨ́ɨmaj mu tya'antzaahuaj, a'ɨ́j mu jɨn tyu'séej a'ɨmuá mo'tyó'uu majta huatatyójtaca' a'yan metya'mua'réeriaj maj quee hua' jitze ajtyáma'cantaca'aj a'ɨ́ɨmaj ɨ maj íiyan huacháatɨmee ɨ cháanacaj japua.
58011014	Majta a'ɨ́ɨmaj ɨ maj a'yan tyi'xaj, a'yaa mu huatóomua'aj tɨjɨn mooche' mu jáahuosij ɨ chuéj jo'maj jo'rá'sej.
58011015	Tɨpua'aj a'ɨ́ɨmaj a'yan metya'mua'ajca ɨ chuéj jo'maj ja'ráacɨj, a'yaa pu tyiɨ'ríitacaj maj huariá'cɨɨnyejche'en jo'maj ja'ráacɨj,
58011016	majta a'ɨ́ɨmaj a'yaa mu tyá'xɨe'va'ca'aj maj a'áa jo'ra'sej jo' tɨ jéetze' tyámua' tyeje'een, a'yaa tɨ'ij huatóomua'aj, a'ɨ́jna ɨ tajapua tɨ ja'sejre'. A'ɨ́j pu jɨn quee ɨ Dios jatyevi'raste' maj a'yan jaatámua'tyij tɨjɨn hua' Dios, ji'nye a'ɨ́ɨ pu arí tyámua' jáaruu séej ɨ chájta'naj jo'maj jo'tya'aj mua'ju'un jusén jɨme'.
58011017	'A'yaa pu ɨ Abraham tyá'antzaahua, tɨ'ɨj ɨ Dios a'yan tyatatyésej, a'ɨ́ɨ pu yo'ví'tɨj a'ɨ́jcɨ ɨ juyóoj Isaac tɨ'ij jatámu'vejritaj. A'yaa pu tyóoca'nyajca' tɨ ɨ juyóoj huatámu'vejritaj, tyij ajta a'ɨ́j na'aj caa tyi'ijyójca'aj, ɨ tɨ jitzan ɨ Dios a'yan tya'tóora tɨjɨn:
58011018	"A'ɨ́jna jitze ma'can mu ɨ Isaac néijmi'i eerányejsi ɨ maj muéetzij jitze eerama'cántaj mua'ju'un."
58011019	A'yaa pu a'ɨ́jna ɨ Abraham tyámua' tya'mua'reeriaca'aj tɨ ɨ Dios néijmi'i putyí'uurej, tɨ ajta huo'tájuuritye'en a'ɨ́ɨmaj ɨ maj meríj huácuij, a'ɨ́j pu jɨn ɨ Abraham júurican jo'ví'tɨj ɨ juyóoj, a'yaa pu'ij a'ɨ́ɨn sɨ́ɨj tyi'pué'en ɨ tyaj jitzan tzáahuatyi'ra'aj tyícha'ɨɨj.
58011020	'A'yaa pu ajta tya'antzaahuaj a'ɨ́jna ɨ Isaac, tɨ'ɨj jaatáhuaviiri' ɨ Dios tɨ'ij a'ɨ́ɨn tyámua' tyihuo'tyátoonyi a'ɨ́jcɨ ɨ Jacob, ajta a'ɨ́jcɨ ɨ Esaú.
58011021	'A'yaa pu tyá'antzaahuaj a'ɨ́jna ɨ Jacob, a'ɨ́j pu jɨn tɨ'ɨj arí á'me'riajca'aj, a'ɨ́ɨ pu eecóotutaca' ɨ ju'tyáxu' japua tɨ'ij jaatyáanajche ɨ Dios, ajta je'en a'ɨ́jna jɨn tyámua' tyihuo'tyájto séej ajta séej ɨ yóojmua'mua' a'ɨ́jcɨ ɨ José.
58011022	'A'yaa pu tya'antzaahua a'ɨ́jna ɨ José, a'ɨ́j pu jɨn tɨ'ɨj arí á'me'riacaj a'yaa pu tyu'taxájtaca' maj eeráaju'un a'ɨ́ɨmaj ɨ maj Israel jitze ajtyáma'can a'ájna a Egipto, ajta pu huo'ta'íj jo' maj ya'vá'naj ɨ tyévira'an.
58011023	'A'ɨ́jna ɨ maj jɨn tya'antzaahua ɨ huáasimua'mua' ɨ Moisés, a'ɨ́j mu jɨn hueíca maxcɨrɨe' jaatyá'avaataca' tɨ'ɨj huanɨé'huaca', ji'nye a'yaa mu tye'seejraca'a tɨ naa huasé'rihua'aj a'ɨ́jna ɨ pá'rɨ'ɨj, majta quee tyi'tzɨɨnya'ca'aj a'ɨ́jna jɨme' je'ej tɨ tyu'ta'íjtaca' a'ɨ́jna ɨ rey, mej mij huó'cui'nyi ɨ tɨ'ríij maj tyétyaca.
58011024	'A'yaa pu ajta tya'antzaahuaj a'ɨ́jna ɨ Moisés, a'ɨ́j pu jɨn tɨ'ɨj arí vástaca'aj, capu a'yan tya'xɨe'va'ca'aj maj a'yan jaatámua'atyi yee yóojra' pu pué'een a'ɨ́jcɨ ɨ íitaj ɨ rey tɨ jayooj,
58011025	a'yaa pu tya'ránajchaca' tɨ jaapuéetzitarej hua' jamuan ɨ maj tyeɨ́ɨtyeristyamua' pué'een ɨ Dios, capu a'yan tya'ránajchaca' tɨ a'ɨ́jna jɨn huóotyamua've'en ɨ tɨ je'ej pua'aj een ɨ Dios jimi.
58011026	A'yaa pu tyámua tya'mua'reeriaca'aj tɨ jéetze' jatyáhuɨ'rihua'aj maj jaatyáxaahuataj ɨ Cɨríistu' jitze huatama'can, quee tɨ a'ɨ́jna jɨn huóotyamua've'en ɨ tɨ huápuɨ'ɨj tyá'najchi a'áa tɨ tyaja'ma'can a Egipto, ji'nye a'ɨ́j pu tyicho'va'ca'a ɨ tɨ tyá'cɨ'tyij ɨ Dios tɨ tyaatá'sij.
58011027	'Moisés pu tya'antzaahuaj, a'ɨ́j pu jɨn eerájra a Egipto, ajta quee jatzɨɨnya'ca' tɨ pua'aj tyinyú'ca a'ɨ́jna ɨ rey, a'yaa pu tyámua' eenye' je'ej tɨ tyi'tɨ́j jɨn tya'tóoraj, cuxáa ja'séeraca'aj a'ɨ́jna ɨ Dios tɨ quee séejre'.
58011028	A'ɨ́jna jɨme' tɨ tya'antzaahua a'ɨ́jna ɨ Moisés, a'ɨ́j pu jɨn a'yan tyeeye'estej a'ɨ́jna xɨcáara' tɨ jitzan Dios tyihuo'tú'uunyi'ri', ajta a'yan tyu'ta'íjtaca' maj ja'ajtyápɨtyijraxɨ ɨ xúure'ej ɨ puerta jitze, ta'aj ij quee a'yan tyihuo'cɨ'tyij maj huá'cui'nyi ɨ huá'yoojmua ɨ maj anáatya'aj muanánɨe'huaca' a'ɨ́ɨjma ɨ Israél jitze ajtyáma'can.
58011029	'A'ɨ́jna jɨme' ɨ maj tya'antzaahua ɨ maj Israél jitze ajtyáma'can, a'ɨ́j mu jɨn 'antacɨ́j ɨ jájtyi japua tɨ ve'ej tɨ a'yan tyaja'rájtyapua tɨjɨn jájtyi tɨ po'vij, a'yaa mu japuan tyitya'antacɨ́j tɨ'ɨj jo'tɨ jo'huáchi, majta a'ɨ́ɨmaj ɨ maj Egipto já'ma'cantaca'aj, matɨ'ɨj jaataxɨe've maj a'yan cha'ta mana' huárɨnyij, a'ɨ́ɨ mu atyájcuii.
58011030	'A'yaa mu majta tya'antzaahua ɨ maj Israel jitze ajtyáma'can, a'ɨ́j pu jɨn matɨ'ɨj aráahua'puaj xɨcaj eetyáacɨj ɨ chájta'naj jitze, aj pu'ij eetávej ɨ tyétyéj tɨ jɨn ajtaavijhuaca', ɨ tɨ jɨn curiá'nami'huaca'aj a'ɨ́jna ɨ chájta'naj Jericó.
58011031	A'yaa pu ajta tya'antzaahua a'ɨ́jna ɨ Rahab, a'ɨ́jna ɨ iítɨ' tɨ huá'jijva'ca' ɨ maj jamuan ji'pitya'aj, a'ɨ́ɨ pu quee huamuɨ́' hua' jamuan ɨ maj quee ja'rá'astijre ɨ Dios, ji'nye a'ɨ́ɨ pu tyámua' tyihuo'tyéeje a'ɨ́ɨmaj ɨ maj ixɨe'riaca'aj.
58011032	'¿Tyi'tájnyi nyajtáhua'aj huata'xájtaj? Móoche' mu a'ɨtzeere' ɨ nyaj huo'taxáj je'ej tɨ huarɨ́j a'ɨ́jna ɨ Gedeón, ajta ɨ Barac, ajta a'ɨ́jna ɨ Sansón, ajta ɨ Jefté, ajta a'ɨ́jna ɨ David, ajta a'ɨ́jna ɨ Samuel, majta a'ɨ́ɨmaj ɨ maj Dios jitze ma'can tyi'xajtaca'aj.
58011033	A'ɨ́j mu jɨn ɨ maj tya'antzaahuaj huo'mue'tɨj a'ɨ́ɨjma ɨ maj tyityatatyá'ca'aj ɨ séej chuéj japua, tyámua' mu tyu'ta'íjtaca', majta tya'ancuriáa' ɨ Dios tɨ jɨn hua' jimi tya'tóoratziiri', majta hua'ancáanajxɨ hua'tyenyi'tze' ɨ muajyétye,
58011034	majta jo'jé'ca ɨ tɨéj tɨ'ij quee huo'tyáteera, séecan mu huatóo'uj mej mij quee huó'cui'nyij ɨ náhuaj jɨme', a'ɨ́ɨ mu huatyóoca'an ɨ maj quee jucaca'nya'aj, matɨ'ɨj mij tyu'mue'tɨj ɨ maj huanyo'sej, a'ɨ́ɨjma jimi ɨ maj séej chuéj japuá ja'ma'cantaca'aj.
58011035	Séecan mu majta ɨ uuca júurican huaséj ɨ jutyeɨ́tyeristyamua' ɨ maj meríj huácui'ijcaa. 'Majta séecan huápuɨ'ɨj jaapuéjtzitariaca', majta quee jaataxɨe'vej maj hui'rátoonyi, ji'nye a'yaa mu tye'ejcho'va'ca' maj a'ɨ́jna jɨn huatájuurej ɨ maj ɨ jusén jɨn júuri mua'ra'nyij.
58011036	Majta séecan a'ɨ́jna jɨn jaapuéejtzitariaca'a ɨ maj je'ej pua'aj tyihua'jeevaca'aj, nusu ɨ maj huo'tyáavajxɨ, majta hua'nájɨ'ca'axɨj cadéenaj jɨme', na'aríij maj hue'tyáanaj.
58011037	Séecan mu huácuij ɨ maj huo'tyáto'sixɨ tyetyéj jɨme', majta je'cácaa hua'tyévechijxɨ, majta huó'cui chúun jɨme' tɨ juxa'a tya'antámuamua, a'yaa mu metyityojo'jujhua'nyaj méyee majta méyee, a'ɨ́jna metyichaa ɨ huá'navij ɨ cánya'xɨɨ nusu ɨ chíiutyee, camu je'ej tyéejviicue'raca'aj, jéehua mu jajpuéjtzica'aj, majta je'ej pua'aj hua'uuriajca'aj.
58011038	A'ɨ́ɨmaj ɨ tyétyacaa, tɨ quee a'yan tyihua'tyévijtya'ca'aj maj a'yan huacháatɨme'nyij ɨ cháanacaj japua, a'yaa mu metyityojo'jujhua'nya'aj, jo'tɨ quee ja'tyi'tɨj, majta jo' tɨ jɨríj jo'quéetɨmej, nusu jo'tɨ já'tyastaca'aj, majta jo'tɨ jocúunyijme íiyaj nɨ cháanacaj japua.
58011039	'Majta a'ɨ́ɨmaj, camu meexɨ́ tya'ancuriáa' ɨ Dios tɨn jɨn hua' jimi tya'tóoraj, majta tyámua' tyityeséeria'aj mua'raj a'ɨ́jna jɨme' ɨ maj tya'antzaahua,
58011040	a'ɨ́j pu jɨn ɨ Dios a'yan tyitaxá'puɨ'ɨntari'ri' ityájma a'ɨ́jna ɨ tɨ jéetze' tyámua' tyi'een mej mij a'ɨ́ɨmaj tajamuan tyámua' eenya'aj mua'ra'nyij.
58012001	'A'yaa pu'ij, ityáj tu jéehua hua'séj ɨ tyeɨ́tye ɨ maj majta a'yan tya'tzaahuatye', tyiche' tyu'táxahuataj a'ɨ́jna ɨ tɨ tyí'ta'ɨtziitye', tyajta jaatapuá'cɨtaj a'ɨ́jna ɨ tyaj jɨn je'ej pua'aj rɨcɨj ɨ Dios jimi, a'ɨ́jna ɨ tɨ tatyájɨ'quii, tyajta huatyátaca'nyej tyej tyij néijmi'i jɨn tyu'tyámue'tɨn.
58012002	Tyiche' a'ɨ́jcɨ jitze rányejnye'rej ɨ Jesús, a'ɨ́j pu jitze ja'ma'can ɨ tyaj jɨn tya'tzaahuatye', a'ɨ́ɨ pu ajta a'ɨ́ɨn pué'een ɨ tɨ néijmi'i tyámua' tyi'uurej. Jesús pu jo'viicue'ri'ij matɨ'ɨj yo'tatej ɨ cúruuj jitze, capu jitzan juxɨe'va'ca' maj a'ɨ́jna jɨn jaatatyévi'ra'astaj, ji'nye a'ɨ́ɨ pu jamua'reeria'ca' tɨjɨn tɨ'ɨj jaapuéetzitaren aj pu'ij te'ej huatóotyamua've'sij, ajta uja'ajcáayijxɨj muájca'ta' ɨ Dios.
58012003	'A'ɨ́j pu jɨn, siata'aj a'ɨ́jna jitze tyú'mua'tyi je'ej tɨ huarɨ́j ɨ Jesús, tɨ'ɨj a'ɨ́ɨjma jitze huatama'can jaapuéjtzitariaca' ɨ maj je'ej pua'aj tyityetyúucha'ɨɨca'aj, a'ɨ́j xu jɨn quee cua'naj siajta quee tyóoxa'huata'an.
58012004	Ji'nye caxu mua'aj seexu a'ɨ́jna jɨn huácuij ɨ siaj nyo'se'ej siaj sij jaatyámue'tɨn ɨ tɨ je'ej pua'aj een ɨ Dios jimi.
58012005	siajta muá'aj seríj yo'huá'axɨ a'ɨ́jcɨ ɨ nyúucarij ɨ Dios tɨ jamuatá'ca, a'yájna tɨ'ɨj hua'táata tyihuá'ixaatye' ɨ juyóomua'. A'yaa pu tye'yu'si' ɨ yu'xarij jitze tɨjɨn: Capaj nyiyóoj tyá'xaahuata, ɨ tavástara' tɨ tyí'mua'itɨɨ, capaj pajta ahuárita' huaré'yi'can tɨ pua'aj a'ɨ́ɨn puéejtzi muaatá'an.
58012006	Ji'nye ɨ tavástara' pu a'yan tyé'itɨɨ a'tɨ́j tɨ xɨe've', ajta puéejtzi jatá'sij a'tɨ́j tɨ a'yan huatamua'aj tɨjɨn nyiyóoj.
58012007	'A'ɨ́j xu jɨn mua'aj jajpuéjtzij siaj sij tyámua' huárɨnyij. Dios pu a'yan já'mua'uure tɨ'ɨj ajta a'tɨ́j huá'uure ɨ juyóojmua'. A'tɨ́j tɨ na'aj tɨ tyiyójmua' a'yaa pu tyámua' tyihuá'mua'tyej ɨ juyóojmua'.
58012008	Ajta tɨ pua'aj Dios quee tyámua' ja'mua'uuriaj tɨ'ɨj juyóojmua', caxu sij mua'aj jɨ'récajnɨme' yóojmua'mua' pué'een.
58012009	Ajta a'yájna, tyatɨ'ɨj tyóoj tɨ'riistaca'aj, a'ɨ́ɨmaj ɨ tahuáasimua'cɨ'ɨj a'ɨ́ɨ mu tyitaamua'tyej íiyan cháanacaj japua, tyajta a'yan tyihua'astijria'ca'aj. A'ɨ́j pu jɨn, tyiche jéetze' tyámua' tya'rá'astijre'en a'ɨ́jcɨ ɨ tavástara' ɨ tɨ jusén jɨn séejre', ajta a'yan tyitaata'sij tyej tyij jimí júuri ta'ra'nyij.
58012010	Tahuáasimua'cɨ'ɨj mu tyámua' tyitaamua'tyej íiyan cháanacaj japua, majta quee á'tyeej maj a'yan tyi'ta'itɨɨ je'ej tɨ tyihua'ránajchica'aj, ajta ɨ Dios, a'yaa pu 'een jɨn tyí'ta'itɨɨ tɨ'ij tyámua' táa'uuren, tyej tyij a'yan 'éenya'a ta'ra'nyij tɨ'ɨj a'ɨ́jna.
58012011	Ajta a'yan tyi'jayájna tɨ quee naa tyú'ase tɨ pua'aj tyi'tɨ́j jɨj tyaajpuéjtzi, sulu a'yaa pu tyu'cui'ij, ma'ajta a'yan tyitatyáhuɨɨrii tyej tyij taxáahuaj séejria'aj, tyajta tyámua' eenya'aj.
58012012	'A'ɨ́j pu jɨn, siata'aj jaajájcuare'en ɨ siaj jɨn uhuácaca'nye'ej ɨ jumuáca' jitze siajta jutunúj jitze,
58012013	siajta jáahuoonyij a'ɨ́jna ɨ juyéej tɨ huatóoje'yej, siaj sij tyámua' huá'rɨnyij ɨ ju'ɨɨcaj jitze, siata'aj sij tyámua' tyityaju'un ɨ Dios jimi.
58012014	'Siata'aj tyámua' eenye' néijmi'icaa jamuan, siajta tyámua' tyityetyúucha'ɨɨj, ji'nye tɨ pua'aj a'tɨ́j quee tyámua' tyi'tyúucha'ɨɨj, capu a'náj jaséejran ɨ tavástara'.
58012015	Caxu tyi'tá'care'en tɨ sɨ́ɨj tyi'tɨ́j jɨn ootyá'ɨtzeere', tɨ'ij a'ɨ́jna jɨn quee che' ɨ Dios tyámua' tyaatá'an, nusu tɨ sɨ́ɨj huataséjre'en ja'mua jimi tɨ seequé tyo'cájmua'rej tɨ'ij a'ɨ́ɨn je'ej pua'aj jamuáa'uuriaj siaj sij tyi'tɨ́j jɨn ootyá'ɨtzeere' ɨ Dios jimi.
58012016	Che' quee a'tɨ́j juxana'cɨria'aj, nusu já'xaahuaataj a'ɨ́jna ɨ tɨ Dios jaatyájto ityájma jimi, ji'nye a'yaa pu huarɨ́j a'ɨ́jna ɨ Esaú, a'ɨ́j pu jɨn quee ja'ancuriáa' ɨ tɨ jacɨ'tyíiche'en, tɨ ajta á'ria'ra' pué'eenya'aj, a'ɨ́jna jɨme' tɨ huataí'icuataca'.
58012017	Siajta a'yan tya'mua'ree tɨjɨn tɨ'ɨj jaataxɨé've tɨ jáacɨ'tyi a'ɨ́jna ɨ tɨ jɨn Dios tyámua' tyetyátoonyij, a'ɨ́ɨ pu ɨ táatajra' jaaré'ityaca', tyij ajta jéehua huóoyinyaca', capu che' huatáɨ'riitariaca' tɨ jáahuɨɨre'en.
58012018	'Siajta mua'aj caxu ajtyáxɨriaca' ɨ Dios jimi, matɨ'ɨj a'ɨ́ɨmaj ɨ maj Israél jitze ajtyáma'can, ɨ maj a'áa ja'tanyéj ɨ jɨríj jitze jo' tɨ já'taaca'a, ajta ootɨ́ca'ca'aj, majta jéehua viiyaca'aj japúutzarij jɨme',
58012019	caxu siajta jáanamuajri'i tɨ'ɨj a'tɨ́j ucájijhuaca' ɨ 'ahuaj tzajta, nusu tɨ'ɨj ɨ Dios tyu'taxájtaca'. A'ɨ́ɨmaj ɨ maj jáanamuajri' a'yaa mu jéehua tyaatáhuaviiri' tɨ quee che' tyihuá'ixaatya'aj,
58012020	ji'nye camu pu jooriajva'aj maj a'yan huárɨnyij je'ej tɨ tyihuo'ta'íj a'yan tɨjɨn: "A'ɨ́jna ɨ tɨ japuan rá'ɨɨcataj ɨ jɨríj, siata'aj tyetyéj jɨn jaatyáto'sixɨ'ɨn, capu je'ej tyij ajta cɨ́ɨtzij pué'een, che' huámuɨ'nyij."
58012021	Huápuɨ'ɨj pu tzɨ́ɨnyisi' séejria'ca' ɨ maj jaaséej, ajta a'ɨ́jna ɨ Moisés a'yaa pu tyu'taxájtaca' tɨjɨn: "Nyényevivej a'ɨ́jna jɨme' nyaj tyí'tzɨɨnye'."
58012022	'Siajta mua'aj, séej jitze xu ɨ jɨríj a'yan tyitye'ejtyáxɨɨria'ca' tɨ a'yan tyaja'rájtyapua tɨjɨn Sión, siajta chájta'naj jitze jo'tɨ ɨ Dios tɨ júuri ja'séejre', a'ɨ́jna ɨ Jerusalén jútye' tɨ já'aseejre', jo maj majta mue'tɨ́j ja'tyúusɨɨre ɨ maj tajapuá tyí'huɨɨre' mej mij tyaatatyójtzi're'en ɨ Dios,
58012023	jo' maj majta ja'tyúusɨɨre ɨ maj anáatya'aj yóojmua'mua' pue'éenya'aj mua'raj ɨ Dios, ɨ maj majta meríj á'yu'si' u tajapuá. A'ɨ́j xu jimi ajtyáxɨɨriaca' ɨ Dios, ɨ tɨ néijmi'caa tyí'ijtye', siajta a'ɨ́ɨjma jimi ɨ huá'juuricamej ɨ tyétyaca ɨ Dios tɨ tyámua' huo'ruuj,
58012024	a'ɨ́j xu jimi ajtyáxɨɨria'ca' ɨ Jesús, ɨ tɨ a'yan tyu'xá'puɨ'ɨntarej a'ɨ́jna jɨme' ɨ nyúucarij tɨ jájcua, ajta ɨ juxúure' jɨn tyámua' taaruj, ɨ tɨ jéetze tyámua' 'eenye' séejre' ɨ Dios jimi, quée ɨ Abel xuure'.
58012025	'A'ɨ́j xu jɨn tyamua' siana'aj siaj sij quee ja'xaahuataj a'ɨ́jna ɨ tɨ tyaja'mua'ixaatye'. Ji'nye a'ɨ́ɨmaj ɨ maj quee jáanamuajri' tɨ'ɨj ɨ Dios huo'tajé, capu huo'huɨɨ. A'ɨ́j pu jɨn quee ɨ'ríj tɨ'ij táahuɨɨre'en tɨ pua'aj tyeetyáaxaahua a'ɨ́jcɨ tɨ a'yan tyí'itajee ɨ jútye' tɨ já'seejre'.
58012026	A'ajná' ɨmua, a'ɨ́jna ɨ nyúucaria'ra ɨ Dios pu jatóoriaxɨ ɨ cháanacaj tɨ'ɨj tyu'taxájtaca', ajta ijíij a'yaa pu tyi'xaj tɨjɨn: "Nyajtáhua'aj nu jatóoraxɨ'sij ɨ cháanacaj, nyajta néijmi'i ɨ tajapua tɨ tyeje'seejre'."
58012027	'A'ɨ́jna ɨ nyúucarij tɨ jɨme' yee "nyajtáhua'aj nu jatóoraxɨ'sij", a'yaa pu huatóomua'aj tɨ tyu'tóoraxɨ'sij ɨ tɨ tyú'utaavijhuaca', a'yaa pu'ij tyi'tyiá'sij a'ɨ́ɨ pu'quij tyu'tyá'tzeere'ej ɨ tɨ quee tyíɨ'rij tɨ tyu'tóoraxɨ'ɨn.
58012028	A'ɨ́jna ɨ Dios tɨ jɨn tyámua' tyitatá'caa, capu ɨ'ríj tɨ jaatóoraxɨ'ɨn, a'ɨ́j pu jɨn jusén jɨme séeria'aj ta'mej.
58012029	Ji'nye a'ɨ́jna ɨ Dios ɨ tyaj jitzan ajtyáma'can a'yaa pu een tɨ'ɨj ɨ tɨéj tɨ néijmi' tyí'tɨeracaa.
58013001	'Caxu jatapuá'cɨtacare'en ɨ siaj juxɨe've' tɨ'ɨj ju'ihuáamua'.
58013002	Caxu yó'hua'nan siaj tyámua' tyihuo'tyéjeeve ɨ maj ja'muamuaarej, ji'nye a'yaa mu majta séecan huarɨ́j, majta quee jamua'réeriaca'aj maj a'ɨ́ɨmaj pué'eenye'ej ɨ maj tajapua tyi'huɨɨre'ej.
58013003	'Siata'aj huo'támua'ree a'ɨ́ɨmaj ɨ maj eetyánami', a'yan cuxáa mua'aj siajta hua' jamuan eetyánami'huaj. Siajta a'ɨ́ɨjma jitze tyu'mua'tyij ɨ maj je'ej pua'aj huá'uure, ji'nye a'yaa pu tyíɨ'rij tɨ a'yan cha'tána'aj mua'ajma tyajamuáa'uurej.
58013004	'Miché' néijmi'i huo'tyátzaahuatye'en ɨ ju'irástyámua', majta a'ɨ́ɨmaj ɨ jucɨ́nástyamua', majta tyámua' tyityahuóocha'ɨɨn ɨ maj nyejnyeɨ'chej, ji'nye Dios pu huá'xɨjtye'en a'ɨ́ɨmaj ɨ maj je'aj pua'a tyityetyúucha'ɨɨ, ajta a'ɨ́ɨjma ɨ maj juxana'cɨre'.
58013005	'Caxu huápuɨ'ɨj jaxɨe'va'aj ɨ túumi, siata'aj a'ɨ́jna jɨn huatóotyamua've'en ɨ siaj caa tyí'ijcha'ɨj, ji'nye Dios pu a'yan tyu'taxájtaca' tɨjɨn: "Canu a'náj muatátoosij, canu nyajta a'náj ma muurɨéjsi."
58013006	A'ɨ́j pu jɨn ɨ'ríj tyaj taxáahua a'yan tyu'taxáj yee: Tavástara' pu nyahuɨɨre', a'ɨ́j nu jɨn quee tyí'tzɨɨnye'. ¿Ji'nye nya'uuren ɨ tyévij?
58013007	'Siahuo'támua'ree a'ɨ́ɨmaj ɨ maj jamuáavi'tɨj, majta jamuáa'ixaaj ɨ nyúucaria'ra' ɨ Dios, siata'aj a'ɨ́jna jitze tyu'mua'tyi je'ej tɨ tya'raj ja'mua jimi, siajta je'en a'yan cha'ta siana'aj tya'antzaahuatye'en matɨ'ɨj a'ɨ́ɨmaj.
58013008	'Cɨríistu pu a'yan tyi'séejre' ijíij, tɨ'ɨj ajta tyiséejria'ca' jájcua xɨmua, ajta a'yan tyiséeria'aj tá'me jusén jɨme'.
58013009	Caxu tóo'a'care'en tɨ a'tɨ́j jamuácuanamuaj a'ɨ́jna jɨme' ɨ nyúucarij tɨ seequé namuájre'. Jéetze pu tyámua' tye'mej siaj huatyóoca'nyej ɨ Dios jimi a'ɨ́jna jɨme' siaj huóoxɨe've'en, quee siaj a'ɨ́jna jitze tyi'mua'ajca ɨ ye'ráj tɨ a'yan tyihua'íjtye' tyi'tɨ́j jɨme' tɨ'ɨj cue'ráj, capu tyi'tɨ́j jɨn je'ej tyihua'huɨɨre' maj a'ɨ́j ará'astijre'en.
58013010	'Dios pu tyeetyájto ityájma jimi ɨ tyaj japuan tyu'tá'mu'vejritaj tɨ quee hua'tá'caa maj japuan tyu'cua'nyi a'ɨ́ɨmaj ɨ maj ará'tyeej a'úun tyu'huɨɨre' ɨ ɨnáamua tzajta'.
58013011	Ji'nye a'ɨ́jna ɨ tɨ va'can jɨn tyi'tyéjve ɨ Dios jimi, a'yaa pu tyu'tyáto'ra'aj ɨ ya'muáatye xuure', ajta je'en jaatámu'vejritaj a'ɨ́ɨjma jitze huata'ma'can ɨ maj ootyá'ɨtzee ɨ Dios jimi, ajta ɨ hua' hue'ra' ɨ ya'muáatye a'áa pu yo'tyáteeraj a pua'quée jo'maj jo'cháatɨma'caa ɨ tyeɨ́tye.
58013012	A'yaa pu ajta ɨ Jesús tyaapuéjtzitariaca' a pua'quéj ɨ chájta'naj jitze, ta'aj ij a'ɨ́jna jɨn ɨ juxúure'e jɨn tyámua' huo'uurej ɨ jutyeɨ́tyeristyamua'.
58013013	A'ɨ́j pu jɨn, tyiche' jimí ajtyáxɨɨrej ɨ Jesús, a pua'que jo' tyaj tyeemi' jo'cháatɨmacaa tyej tyij a'yan cha'ta tyana' tya'ajpuéetzij ta'ra'nyij tɨ'ɨj a'ɨ́jna.
58013014	Ji'nye iiyan cháanacaj japua capu chájta'naj ye je'séejre' tɨ jusen jɨn séejre', a'ɨ́j pu jɨn tyiche' jáahuosime' a'ɨ́jna ɨ chájta'naj tɨ jusén jɨn séejre'.
58013015	Tyiche' nyúucaritze ɨ Jesús tyaatatyójtzi're'en ɨ Dios. A'íi pu a'ɨ́ɨn pué'een ɨ tyaj jɨn tyu'támu'vejritaj. Tyiche' jitzan huátatyamua've'en tyajta tatyényij jɨn tyaatatyójtzi're'en.
58013016	Caxu yo'hua'nan siaj tyámua' tyityetyúucha'ɨɨj, siajta huo'tyáhuɨɨren' ɨ séecan a'ɨ́jna jɨme'e ɨ siaj tyí'ijcha'ɨɨ, ji'nye a'yaa pu tya'ráanajchi ɨ Dios.
58013017	'Siahua'rá'astijre' a'ɨ́ɨmaj ɨ maj tyaja'muamuatyej u tyeyúuj tzajta', ji'nye a'ɨ́ɨ mu a'náj tɨna'aj ja'muacha'ɨ́j, a'yaa mu tya'mua'ree tɨ a'yan tyúuxɨe've' siaj jaatánamuaj ɨ Dios je'ej siaj tyi'tɨ́j jɨn huarɨ́j. Siata'aj tyámua' tyu'muárɨe'en caxu tyévi'istasi' rɨjca, ji'nye capu tyi'tɨ́j jɨn je'ej tyajamuatyáhuɨɨ'rii.
58013018	'Siata'aj ta jɨme' jahuoocaj, tyej tyij tyámua' eenye' ɨ tyaj jɨn ma'umuámua're', ji'nye a'yaa tu tyá'xɨe've' tyaj a'yan huárɨnyij je'ej tɨ tyi'xa'puɨ'.
58013019	A'yaa nu nyajta huápuɨ'ɨj tyajá'muahuavii siaj sij jéehua jahuaviiraj ɨ Dios tɨ'ij ajtáhua'aj naatá'an nyej jiye'tzín muá'ajma jimi jo'tyávaacaj.
58013020	'Che' ɨ Dios ɨ tɨ tyámua' tyitaatyéeje, tɨ ajta jaatájuurityej a'ɨ́jcɨ ɨ tavástara' Jesús, ɨ tɨ va'cán jɨn antyúumua'reej, a'ɨ́jna jɨme' tɨ hua'cha'ɨj ɨ jutyeɨ́tyeristyamua' tɨ'ɨj sɨ́ɨj tɨ hua' cújta' huaméj ɨ cánya'xɨɨ, ajta je'ráaxɨre ɨ juxúure' tɨ'ij jaaxá'puɨ'ɨntare'en a'ɨ́jna ɨ nyúucarij tɨ jácuaj tɨ ajta jusén jɨn séejre',
58013021	che' a'ɨ́ɨn tyámua' jamuáa'uurej siaj sij néijmi'i jɨn tyámua' eenye', siajta je'en a'yan huárɨnyij je'ej tɨ a'ɨ́ɨn tyá'xɨe've', ta'aj ij a'yan táa'uurej je'ej tɨ a'ɨ́j tya'ráanajchi a'ɨ́jna jitze huatama'can ɨ Jesús tɨ ajta Cɨríistu' pué'een. A'ɨ́j pu jɨn, tyiche' jusen jɨn tyámua' tye'tyojtzi'ria'aj.
58013022	'Nye'ihuáamua', a'yaa nu tyajá'muahuavii siaj tyámua' tya'ancuriá'an a'íjcɨ ɨ nyúucarij ɨ nyaj jɨn tyaja'muayu'se' nyajta a'íjna jɨn ca'nyíjra'aj jamuata'caa.
58013023	Siata'aj jáamua'ree maj merij jaatátoj a'ɨ́jcɨ ɨ ta'ihuáara' Timoteo, tɨ pua'aj jiye'tzín yará'astij, nyáaj nu já'vi'tɨn nyatɨ'ɨj muá'ajma jimi jo'me'.
58013024	'Siata'aj huo'tatyóojtye'en ta jitze ma'can a'ɨ́ɨmaj ɨ maj ja'mua jimi antyúumua'ree, siajta néijmi'caa ɨ tyeɨ́tyeristyamua'mua' ɨ Dios. Majta ɨ Italia maj ja'ma'can, a'ɨ́ɨ mu majta yaja'muatyoojtye'.
58013025	'Che' ɨ Dios tyámua' tyajamuatyátoonyij néijmi'caa muá'ajma. Che' a'yan tya'ra'nyij.
59001001	'Nyáaj Santiago, ɨ nyaj tyí'huɨɨre' ɨ Dios jimi, nyajta a'ɨ́jcɨ jimi ɨ tavástara' Jesús tɨ ajta Cɨríistu' pué'een, yaa nu ja'muatyojtye' mu siaj a'ɨ́ɨjma jitze eeráma'can ɨ tahuáasimua'cɨ'ɨj ɨ maj tamuáamuata' japuan hua'pua ará'asej, siajta néijmi'que' yan huacháatɨmee ɨ cháanacaj japua.
59001002	'Nye'ihuáamua', a'yaa pu tyúuxɨe've' ja'mua jimi, siaj néijmi'i jɨn huatóotyamua've'en a'ɨ́jna jɨme' ɨ siaj jɨn á'viicue're'.
59001003	Ji'nye a'yaa xu tya'mua'ree tɨjɨn tɨpua'aj a'ɨ́jna ɨ siaj jɨn tya'tzaahuatye' a'yan setya'ajpuéjtzij, a'yaa xu a'ɨ́jna jɨn tyá'rɨ'ren siaj sij néijmi'i tyo'távicue'.
59001004	Siajta a'yan tyu'tá'an tɨ'ij a'ɨ́jna tyámua' jamuáa'uurej, siajta a'ɨ́jna jɨn huahuóse'en, quee tyi'tɨ́j jamua'ɨtzíitye'ej.
59001005	'Tɨ pua'aj séej já'ɨtziitya'aj ɨ tɨ jɨn jaria'mua'areeria je'ej tɨ ye'e huárɨnyij, che' jaatáhuavii ɨ Dios, a'ɨ́ɨ pu a'yan tyatá'sij, ji'nye ɨ Dios pu juxɨé'vi'ra' jɨn hua'tá'ca ɨ jutyeɨ́tyeristyamua'a, ajta quee séej huatyáxaahuataj.
59001006	Ajta a'yan tyúuxɨe've' tɨ jaatáhuavii tya'tzáahuatya'aj tɨ a'yan tye'mej, ajta quee je'ej tyi'ria'mua'síma'aj, ji'nye a'ɨ́jna ɨ tɨ je'ej na'aj tyi'riámua'sij a'yaa pu 'een tɨ'ɨj ɨ jájtyi tɨ atyúuta'hua'aj ɨ áacaj jɨme'.
59001007	A'ɨ́jna ɨ tɨ a'yan een, che' quee a'yan tyí'mua'ajcaj tɨ tyi'tɨj ancuriáasi ɨ tavástara' jimi,
59001008	ji'nye ijíij pu seequé tyi'mua'tzej ajta ariá'pua'aj seequé pu ijta tyi'mua'astɨj ta'mej, a'ɨ́j pu jɨn quee je'ej já'miteeraste' je'ej tɨ tyi'tɨ́j jɨn huárɨnyij.
59001009	'A'ɨ́jna ɨ ta'ihuáara' tɨ quee je'ej tyéejvicue', che' huatóotyamua've'en a'ɨ́jna jɨme' tɨ ɨ Dios jéehua huápuɨ'ɨj tyámua' tyeetyátoosij,
59001010	ajta a'ɨ́jna ɨ tɨ chíjtyaanyi', Dios pu jaatyáxaahuataj. Ji'nye a'ɨ́jna ɨ chíjtyaanyi' a'yaa pu een tɨ'ɨj ɨ xúuxu' tu'píj jitze tɨ xuta', tɨ quee jusén jɨn séejre'.
59001011	Tɨ'ɨjta ɨ xɨcáj eeré'nyej, ajta ca'nyíin jɨn eerájxɨrej, a'ɨ́ɨ pu ɨ tu'píj huatyáhuasij ɨ xɨcáj jɨme', ajta ɨ xúuxu'ra'an cáavatzɨj, aj pu'ij jo'vesij ɨ tɨ náa huasé'rihua'aj. A'yaa pu cha'tána'aj tyá'uure a'ɨ́jcɨ ɨ chíjtyaanyi', a'ɨ́ɨ pu á'pua'ren néijmi'i jɨme' ɨ tɨ jéehua tyi'ijcha'ɨɨj.
59001012	'Che huatóotyamua've'en a'ɨ́jna ɨ a'tɨ́j tɨ néijmi'i tye'viicue' ɨ tɨ je'ej pua'aj tyi'een, ji'nye tɨ'ɨj néijmi'i tyu'tyámue'tɨn, Dios pu jaatá'si ɨ tɨ jaamué'tɨj, tɨ'ij júurij huatyá'ɨtzeere'en jo'tɨ ɨ Dios já'seejre', a'yájna tɨ'ɨj ɨ Dios tɨ tyihuo'tá'sij néijmi'caa ɨ maj jaxɨe've'.
59001013	Tɨ pua'aj séej jimi tyi'tɨ́j huataséjre' tɨ ca'nyíjra'aj jatá'care'en tɨ'ij je'ej pua'aj huárɨnyij, che' quée a'yan tyi'mua'ajca yee Dios pu ca'nyíjra'aj jaatá' tɨ'ij a'yan huárɨnyij, ji'nye capu ɨ'rij tɨ Dios tyi'tɨ́j jɨn je'ej pua'aj huárɨnyij, capu ajta a'tɨ́j ca'nyíjra'aj ta'caa tɨ'ij tyi'tɨ́j jɨn je'ej pua'aj huárɨnyij.
59001014	Sulu a'ɨ́jna ɨ tɨ je'ej pua'aj een a'ɨ́j pu jitze eerányinyij je'ej tɨ ɨ a'tɨ́j tyaaxɨe've', tɨ'ij a'yan tyi'tɨ́j jɨn je'ej pua'aj tyu'rɨnyij.
59001015	A'ɨ́jna jitze ɨ tɨ je'ej pua'aj een, a'ɨ́j pu jitze eerányiyij ɨ ca'nyíjra'aj tɨ'ij a'tɨ́j tyi'tɨ́j jɨn je'ej pua'aj huárɨnyij, ajta tɨ'ɨj a'tɨ́j néijmi'i jɨn je'ej pua'aj huarɨ́n, aj pu'ij muɨ'nyi.
59001016	'Nye'ihuáamua'a mu nyaj jéehua já'muaxɨe've', caxu tyi'tɨ́j jɨn jucuanamuaj,
59001017	néijmi'i ɨ tɨ tyámua' tyi'een tɨ ajta quee tyi'tɨ́j jɨn tya'ɨtzeere ɨ tɨ tyajamuáacɨ'ɨj, tajapua pu tyaja'ma'can, a'ɨ́jna jimi ɨ Dios ɨ tɨ néijmi'i tyú'taahuaca'. Ajta a'ɨ́jna ɨ Dios capu a'náj seequé ju'urej, capu ajta a'náj huariá'tɨca'rij a'ɨ́jna jimi.
59001018	Ji'nye a'yaa pu juxɨé'vi'ra'a jɨn tyitaatá' ɨ junyúuca tɨ tzáahuatyi'ra' jɨn séejre', tyej tyij anáatya'aj yan huataséjre'en ɨ cháanacaj japua, ji'nye a'ɨ́ɨ pu néijmi'i tyu'taahuaca'.
59001019	'Siata'aj a'íjna mua'reeriaj nye'ihuáamua' mu nyaj ja'muaxɨe've', néijmi'i xu tyámua' eenye' siaj sij néijmi'i naa tyu'namuaj, siajta quee jiye'tzín huo'riá'hua'nyijracare'en ɨ tyeɨ́tye, caxu siajta jiye'tzín nyinyu'cacuj.
59001020	Ji'nye a'ɨ́jna ɨ a'tɨ́j tɨ nyu'camu', capu ɨ'ríj tɨ tyi'tɨ́j jɨn xa'puɨ'ɨn huárɨnyij ɨ Dios jimi.
59001021	A'ɨ́j pu jɨn, siata'aj jaatapuá'cɨtaj néijmi'i ɨ tɨ je'ej pua'aj een siajta a'ɨ́jna ɨ tɨ je'ej pua'aj tyi'rɨcɨj, siajta ja'rá'astijre'en a'ɨ́jcɨ ɨ nyúucarij tɨ ja'mua jimi huatyátuiihuaca', ji'nye a'ɨ́ɨ pu joorej tɨ jamui'rátoonyi.
59001022	'Ajta quee a'yaa na'aj tyúuxɨe've' siaj janamuajra ɨ nyúucarij, sulu siaj a'yan huárɨnyij je'ej tɨ tyajá'mua'itɨɨ, na'ríij quee a'yaa xu jujɨ́ɨmua tyuucuanamuáa xáa'ju'un.
59001023	A'ɨ́jna ɨ a'tɨ́j tɨ janamu'aj na'aj ɨ nyúucarij, ajta quee a'yan rɨcɨj je'tɨ tyi'ijta, a'yaa pu een tɨ'ɨj a'ɨ́jna ɨ a'tɨ́j tɨ junyérimi aráasej ɨ jájtya'hua jitze,
59001024	a'yaa pu jusɨ́ɨj tyúusej, ajta tɨ'ɨjta tyíchenyij aj pu'ij jiye'tzin yo'hua'xɨj je'ej tɨ huasé'rihua'aj ɨ nyéerima'ra'.
59001025	Ajta ɨ tɨ quee yo'hua'naj ɨ tɨ janamuaj, sulu tɨ a'yan tyámua' naa tyúunamuajraste' ɨ nyúucarij tɨ tyámua' een, tɨ ajta ɨ Dios jɨn hui'rátoosij, ajta a'yan rɨcɨj je'ej tɨ a'ɨ́jna tyi'ijta ɨ nyúucarij, a'ɨ́ɨ pu jutyámua'va'aj ta'mej je'ej tɨ tyi'tɨ́j jɨn rɨcɨj.
59001026	'Tɨ pua'aj sɨ́ɨj a'yan tyúujxaj tɨ tyámua' naa tyá'aste ɨ juye'ráj, ajta quee jaayi'tɨn tɨ jaatapuá'cɨtaj ɨ tɨ je'ej pua'aj tyi'xaxa'ta'an, a'ɨ́ɨ pu jusɨ́ɨj jucuanamua, ajta ɨ ye'ráara' capu tyi'tɨ́j huɨɨre'.
59001027	A'ɨ́jna ɨ ye'ráj tɨ tyámua' een tɨ ajta quee tyi'tɨ́j jɨn á'ɨtzeere' ɨ Dios jimi, a'ɨ́ɨ pu a'ɨ́ɨn pué'een tu ɨ a'yan tyi'xaj tɨjɨn: Miche' huo'táhuɨɨre'en a'ɨ́ɨjma ɨ maj xa'rɨcan, majta tyámua' tyihuo'tyéjeevej ɨ maj huóojɨɨmua'astariaca', mej mij quée juxana'cɨria'aj a'ɨ́ɨjma jamuan ɨ maj yan cháanacaj japua huacháatɨmee.
59002001	'Nye'ihuáamua', mu siaj já'astijre' ɨ tavástara' Jesús tɨ ajta Cɨríistu' pué'een, tɨ ajta huápuɨ'ɨj náa huase'rin, a'yaa pu tyúuxɨe've' ja'mua jimi siaj juxa'aj siana' huajo'sejra néijmi'caa ɨ tyeɨ́tye.
59002002	Tyiche' a'yan tyaataxáj yee hua'puaj mu ujo'tyájrupij jo' siaj jóosɨ'rii, sɨ́ɨj tɨ anyíiraj ucárujtye' tɨ ooro jɨn taavijhua ajta náa éenye' tyi'tyéechen, ajta sɨ́ɨj tɨ quee je'ej tyéejviicue' tɨ ajta mí'ma'can ucáachan.
59002003	Siajta mua'aj a'yaa xu tyámua' tyeetyéjeevij a'ɨ́jcɨ ɨ tɨ naa ée'nye' tyi'ityéechan, siajta a'yan tyaaté'exaatye'sij tɨjɨn: "pata'aj íiye'ej huayíixɨ'ɨn ya tɨ jéetze' jóoxɨe've'." Siajta a'ɨ́jcɨ ɨ tɨ mí'ma'can tyi'tyéechan, a'yan xu tyaaté'exaatye'sij tɨjɨn: "pata'aj ma huatyávaacaj, nusu pata'aj ooyí'ixɨ'ɨj a'májna chóota',"
59002004	Tɨ pua'aj a'yan siarɨjca, a'ɨ́j xu jɨn quee juxa'aj siana' tyihua'sej ɨ juxá'aj tyeɨ́tye, sulu a'yaa tyihua'xɨjtye'ej ɨ juxa'aj tyeɨ́tye, a'ɨ́jna jɨme' tɨ quee xa'puɨ' éen.
59002005	'Nye'ihuáamua' mu nyaj ja'muaxɨe've', xáanamuajri' a'íjcɨ, Dios pu hua'vá'jajpuaxɨj a'ɨ́ɨmaj ɨ maj quee je'ej tyéejviicue' íiyan cháanacaj japua, mej mij a'ɨ́jna jɨn huoochíjtyaanyi'taj ɨ maj Dios jimi tya'tzahuatye', tɨ'ij ajta a'yan tyihuó'cɨ'tyij maj jamuan tyu'ta'íjta, a'yájna tɨ'ɨj ɨ Dios arí tya'tóoratziiri' a'ɨ́ɨjma jimi ɨ maj jaxɨe've',
59002006	siajta mua'aj xu'ri jaatyáxaahuataca' a'ɨ́jcɨ ɨ tɨ quee je'ej tyéejvicue'. ¿Nyi me quee a'ɨ́ɨmaj ɨ maj chíjtyaanyi' pué'een puéejtzi jamuaatá', majta jamua'anvi'tɨj a'ɨ́ɨjma jimi ɨ maj tyityatatyíj?
59002007	¿Nyi me quee a'ɨ́ɨn pué'een ɨ maj je'ej pua'aj tya'xaj a'ɨ́jna ɨ nyúucarij ɨ siaj mua'aj tyámua' tya'tá'caa?
59002008	'Tyámua' xu mua'aj rɨnyij tɨ pua'aj tzáahuatyi'ra' jɨn sia'rá'astijre' a'ɨ́jcɨ ɨ nyúucarij, a'yájna tɨ'ɨj tya'xaj ɨ yu'xarij jitze tɨjɨn: "Huaxɨe've' ɨ axa'aj tyévij patɨ'ɨj asɨ́ɨj tyía'axɨe've'."
59002009	Ajta tɨ pua'aj sequée juxá'aj siana' huojo'seejra ɨ tyeɨ́tye, a'ɨ́j xu jɨn seríj je'ej pua'aj rɨcɨj, siajta a'ɨ́jna jɨn ootyá'ɨtzee ɨ Dios jimi.
59002010	Ji'nye tɨ pua'aj a'tɨ́j néijmi'i já'astyaj a'ɨ́jcɨ ɨ nyúucarij ɨ maj jɨn tyí'ijta, ajta je'en séej jitze tyi'tɨ́j jɨn ootyá'ɨtzeere', a'yaa pu a'ɨ́jna jɨn néijmi'i tyo'tyá'ɨtzeesij ɨ nyúucarij jitze.
59002011	A'ɨ́ɨ pu ɨ Dios a'yan tyu'taxájtaca' tɨjɨn: "Capáj tyí'xana'cɨria'aj", ajta a'yan tɨjɨn: "Capáj tyí'tyacui'care'en." A'ɨ́j pu jɨn, tɨ pua'aj a'tɨ́j quee tyu'xána'cɨre, ajta tyu'je'ca, a'ɨ́j pu jɨn arí ootyá'ɨtzee a'ɨ́jna jitze ɨ nyúucarij ɨ maj jɨn tyí'ijta.
59002012	A'yaa pu tyúuxɨe've' ja'mua jimi siaj tyámua' tyúu'ixaatya'aj siajta tyámua' tyityetyúucha'ɨɨ, a'ɨ́jna jɨme' tɨ ɨ Dios jamua'xɨjtye'en ɨ nyúucarij jɨme' tɨ jɨn jamui'rátoosij.
59002013	Ji'nye a'ɨ́ɨmaj ɨ maj quee huá'cu'vej ɨ juxa'aj tyeɨ́tye, capu ajta ɨ Dios hua'cu'váaj hua'xɨjtye'en, majta a'ɨ́ɨmaj ɨ maj huá'cu'vej ɨ juxa'aj tyeɨ́tye, a'ɨ́ɨ mu néijmi'i jɨn tyu'tyámue'tɨj a'ájna xɨcáara' jitze.
59002014	'Nye'ihuáamua', ¿ji'nye tyi'tɨ́j jɨn tye'tyáhuɨ'ɨri tɨ pua'aj sɨ́ɨj a'yan tyúuxajta yee tyá'tzahuatye', ajta quee a'yan tyi'tɨj jɨn rɨjca je'ej tɨ tyi'xaj? ¿Nyi ɨ'ríj tɨ a'ɨ́ɨn jáahuɨɨre'en ɨ tɨ jɨn tyá'tzaahuatye'?
59002015	Tyiche' a'yan tyaataxáj tɨ sɨ́ɨj ɨ ta'ihuáara' tɨ tyáatɨ'ɨ nusu tɨ íitɨ', quee tyi'tyéechan nusu quee tyi'tɨ́j tyícha'ɨj tɨ jáacua'nyi séej xɨcaj jitze,
59002016	ajta sɨ́ɨj tɨ ja'mua jitze ajtyáma'can a'yan tyaaté'exaatye' yee: "Áricuj, che' tyámua' tyaja'muahuɨɨria'aj", siajta néijmi'i tyu'cua'nyij tyi'tɨ́j tɨ je'ej tyajamua'ráanajchij", ajta quee tyi'tɨ́j huo'ta'an ɨ maj jɨn huatyóohuɨɨre'en, ¿capu tyi'tɨ́j je'ej tyeetyáhuɨɨre'sij a'ɨ́jna jɨme'?
59002017	A'yaa pu cha'tána'aj tye'mej a'ɨ́jna jɨme ɨ siaj jɨn tya'tzahuatye', tɨpua'aj quee séejria'aj siaj a'yan rɨcɨj je'ej siaj tyi'xaj, a'yaa pu een tɨ'ɨj tyi'tɨ́j tɨ arí huamuɨ́'.
59002018	'A'yaa pu tyiɨ́'rij tɨ sɨ́ɨj a'yan tyu'taxáj yee: "Muáaj paj tyá'tzahuatye', nyajta nyáaj a'yaa nu rɨcɨj je'ej nyaj tyi'xaj." Naataséjratye' ɨ paj jɨn tya'tzaahuatye' ɨ paj jɨn quee a'yan rɨcɨj, nyáaj nu nyajta muaataséejratye'sij ɨ nyaj jɨn tyá'tzaahuatye', nyajta a'ɨ́j jɨn a'yan rɨcɨj je'ej nyaj tyi'xaj.
59002019	A'yaa paj muáaj tyá'tzaahuatye' tɨ sɨ́ɨj na'a ɨ Dios séejre', a'ɨ́j paj jɨn xá'puɨ' rɨcɨj, ajta a'yaa mu cha'ta mana' tyá'tzaahuatye' a'ɨ́ɨmaj ɨ tyiyáaru'uj, majta juvive ɨ maj jɨn tyi'tzɨɨnye'.
59002020	Capaj a'ɨ́ɨn pué'eenye' ɨ tɨ quee tyámua' metyóomua'are, pajta a'yan tyáamua'tyij tɨjɨn tɨpua'aj a'yaa pana'aj tyá'tzahuatya'aj pajta quee a'yan rɨjca je'ej paj tyi'xaj, capu tyi'tɨ́j huɨɨre' ɨ paj jɨn tya'tzaahuatye'.
59002021	Dios pu tyámua tyeetyájto a'ɨ́jcɨ ɨ Abraham, ɨ tɨ tayo'puacɨ'ɨj pué'eenya'aj, a'ɨ́jna jɨme' tɨ jaatámu'vejritaca' ɨ juyóoj Isaac.
59002022	A'yaa pu tyíɨ'rij tyaj jáamua're je'ej tɨ huarɨ́j a'ɨ́jna ɨ Abraham, a'ɨ́jna ɨ tɨ jɨn tya'antzaahuaj a'ɨ́j pu jɨn ajta a'yan huarɨ́j, a'yaa pu'ij tyámua' tyi'éenya'aj ta'raj ɨ tɨ jɨn tya'antzaahuaj.
59002023	A'yaa pu a'ɨ́jna jɨn tya'róo'aste je'ej tɨ tye'yu'si' ɨ yu'xarij jitze tɨjɨn: "Abraham pu ja'antzaahuaj ɨ Dios, a'ɨ́j pu jɨn ɨ Dios tyámua' tyeetyájto." A'ɨ́j mu jɨn a'yan jaatamuá'aj ɨ Abraham tɨjɨn: "Maj jumuajtyej ɨ Dios jamuan".
59002024	'Xu'ríj mua'aj a'yan tyi'sej, tɨ ɨ Dios tyámua tyeetyátoosij a'ɨ́jcɨ ɨ a'tɨ́j a'ɨ́jna jɨme' je'ej tɨ tyi'tyúucha'ɨj, capu a'ɨ́ɨ na'aj ɨ tɨ jɨn tyá'tzahuatye'.
59002025	A'yaa pu cha'tána'aj tyáaruu a'ɨ́jcɨ ɨ Rahab, ɨ íitɨ' tɨ jamue'tɨca'aj ɨ túmii ɨ jutyévi jɨme', Dios pu tyámua' tyeetyajto a'ɨ́jna jɨme' je'ej tɨ a'ɨ́ɨn huarɨ́j, tɨ'ɨj tyámua' tyihuo'ta'xɨe'eve a'ɨ́ɨmaj ɨ maj ixɨe'ria'ca'aj, ajta huo'táhuɨɨ maj séej jitze ɨ juyéj jo'cɨɨnyej.
59002026	A'yaa pu'ij tye'mej, tɨpua'aj ɨ tyévira'aj jitze ɨ a'tɨ́j quee júuricamej séejria'aj, a'ɨ́ɨ pu muɨ'chij, a'yaa pu cha'tána'aj a'ɨ́jna tyi'muɨ'chij ɨ siaj jɨn tya'tzaahuatye', tɨ pua'aj se quee a'yan rɨjca je'ej siaj tya'tzaahuatye'.
59003001	'Nye'ihuáamua'a, miche' quee jéehua séejria'aj ja'mua jimi ɨ maj tyihuá'mua'tyej ɨ séecan, ji'nye xu'ri jamua'ree tɨ ɨ Dios jéetze' ca'nyíin jɨn hua'xɨjtye' a'ɨ́ɨjma ɨ maj tyí'mua'taj.
59003002	Néijmi'i tu je'ej pua'aj rɨcɨj, tyajta néijmi'i tyi'tɨ́j jɨn á'ɨtzeere', tɨ pua'aj a'tɨ́j quee tyi'tɨ́j jɨn á'ɨtzeeria'aj a'ɨ́jna jɨme' je'ej tɨ tyí'xaj, a'ɨ́ɨ pu tyámua' een, ajta jaayí'tɨn tɨ huóocha'ɨɨn, tɨ'ij quee tyi'tɨ́j jɨn ootyá'ɨtzeere'en.
59003003	Tyatɨ'ɨj hua'ancárujtyi'ij ɨ huá'atenyitze' ɨ cahuáayu'uj a'ɨ́jna ɨ píriin, mej mij tá'astyaj, a'ɨ́j tu tyij jɨn hua'riá'ca'nyii.
59003004	Siajta a'ɨ́jna huaséj ɨ báarcuj, tyij ajta tyámua' tyí've'ej, a'ɨ́ɨ pu áaca jáatajchi ca'nyíin jɨme', ajta a'ɨ́jna ɨ cɨyéj tɨ jáata' atyéjvee, a'yaa pu tyí'huɨɨre' tɨ'ij a'ɨ́jna ɨ tɨ jajmuárɨe' jaajájsime'en ɨ báarcuj jo'tɨ a'ɨ́ɨn a'yan tyiyá'xɨe've'.
59003005	A'yaa pu cha'tána'aj tyi'een ɨ tanyanúu jitze, tyij ajta cɨléenye'ej na'aj séejre'e ɨ ta tyévij jitze, ajta a'yan putyá'uurej tɨ va'can jɨn ahuóotzaahuatye'en. Tyajta a'yan tya'mua'ree tɨ 'ɨ'ríj tɨ tɨéj tɨ cɨ́ɨ na'a tyá'ajtaanyi, a'yaa pu va'cán jɨn tyu'riá'taasij.
59003006	Ajta ɨ tanyanúu a'yaa pu cha'tána'aj tyí'seejre' tɨ'ɨj ɨ tɨéj. A'yaa pu ajta séejre' tɨ'ɨj ɨ maj jɨn je'ej pua'aj tyityetyúucha'ɨɨ, a'ɨ́ɨ pu'ij yo'jɨpua ɨ tatyévij. A'ɨ́jna ɨ tɨ je'ej pua'aj een tɨ jitzán éejnyinye ɨ tanyanúu, a'ɨ́ɨ pu ca'nyíjra'aj jatá'ca ɨ tyiyáaru', a'ɨ́ɨ pu'ij néijmi'que'e tyi'ijta a'ɨ́jna jitze ɨ tɨ je'ej pua'aj een.
59003007	A'ɨ́jna ɨ tyévij néijmi'i pu putyí'uure tɨ'ɨj huo'muá'ajcaanyitye'en ɨ maj yan tyityaacɨ'ɨj majta ɨ maj rá'rɨee, majta ɨ maj siru'pii ɨ chóota', ajta ɨ maj jáata' já'axoo, mu'ri néijmi'caa huamuá'ajcaanyityej,
59003008	ajta capu a'tɨ́j jaayí'tɨn tɨ jaamuá'ajcanyitye'en ɨ junyanúu. A'yaa pu een a'ɨ́jna ɨ nyanúrij tɨ'ɨj ɨ tɨ je'ej pua'aj een, ajta jitzán éejnyinyi ɨ tɨ a'yan een tɨ'ɨj huá've'rij tɨ tyu'je'caj.
59003009	A'ɨ́j tu jɨn ɨ tanyanúu tye'tyójtzi're' ɨ tavástara'a ɨ tyaj jájtaata, tyajta a'ɨ́jna jɨn je'ej pua'aj tyihua'xaj ɨ tyéɨtyee ɨ Dios tɨ huó'taahuaca' ɨ maj a'yan huase'rin tɨ'ɨj ɨ tyévira'an.
59003010	A'ɨ́jcɨ ɨ tatyényij jitze pu éejnyinyii ɨ tyaj jɨn tyámua' tyihua'tá'caa, ajta a'ɨ́jna ɨ tyaj jɨn je'ej pua'aj tyihua'xaj. Nye'ihuáamua' capu a'yan tyi'xa'puɨ'ɨ tɨ a'yan tyi'eenye'.
59003011	Jo'tɨ ja'ajréxaj, capu ɨ'rij tɨ a'áa na'a tána'aj ajnyén a'ɨ́jna ɨ jájtyi tɨ jumua'atɨ jamuan ɨ jájtyi tɨ antzíjvi.
59003012	A'yájna tɨ'ɨj ajta quee tyíɨrij tɨ ɨ xápua' jitze huatácan a'ɨ́jna ɨ aseitúunaj, nusu tɨ ɨ úuvaj cɨyéj jitze huatácan a'ɨ́jna ɨ xápua', nye'ihuáamua', nyi ɨ'ríj tɨ jájtyi tɨ jumua'tɨ a'áan ja'ajnyéj jo'tɨ jájtyij ta'antzíjvi jɨn ja'ajréxaj.
59003013	'Tɨ pua'aj sɨ́ɨj ja'mua jimi séejria'aj tɨ tyámua' metyóomua're, ajta tyámua' tyojo'ite, che' a'ɨ́jna jɨn jaataséejrataj ɨ tɨ tyámua' tyi'tyúucha'ɨj, ajta quee óotzaahuatya'aj a'ɨ́jna jɨme' ɨ tɨ jéehua tyojo'itej.
59003014	Ajta tɨpua'aj mua'aj setyu'ta'an tɨ a'ɨ́jna ɨ sij jɨn chueerij je'ej pua'aj jamuáa'uurej ɨ ja'muaxɨejnyu'caa tzajta, siajta je'en a'ɨ́jna jɨn je'ej pua'aj tyityetyúucha'ɨɨj, capu ij ɨ'rij siaj tyi'tɨ́j jɨn ahuóotzaahuatye'en, a'ɨ́jna jɨme' siaj á'ɨtzeere' ɨ tɨ jɨ'ré'cajnɨme' jitze.
59003015	Ji'nye néijmi'i ɨ tɨ a'yan tyi'een capu ɨ Dios jimi tyojo'vé'me, sulu a'yan pu cháanacaj japua ma'can, jo'tɨ je'rányinye hua' mua'atzíiria'ra' jitze ɨ tyeɨ́tye ajta a'ɨ́jna jitze ɨ tyiyáaru'.
59003016	Jo'maj jóochueere, ajta jo'maj jóo'ɨtziitye', a'áa mu je'ej pua'aj tyityeje'tyúucha'ɨj majta néijmi'i je'ej pua'aj ju'uurej,
59003017	majta a'ɨ́ɨmaj ɨ maj ɨ tɨ hua' jitze séejre' ɨ mua'tzíira'aj tɨ ɨ Dios jimi jo'vé'me, a'ɨ́ɨ mu tyámua' tyityetyúucha'ɨj, majta naa tyihujo'mua'raj, majta tyámua tyúu'ihuaamua', a'ɨ́j mu jɨn naa tyámua' tyi'tyesejre'. A'ɨ́ɨ mu majta tyihua'cu'vej, majta juxa'aj mana'aj tyihua'xɨe've'ej, camu majta tyi'hue'tacaa, sulu néijmi'i mu jɨn tyámua' rɨcɨj.
59003018	Majta a'ɨ́ɨmaj ɨ maj jahuo mej mij tyámua' tyihuo'tyéjeevej ɨ juxá'aj tyeɨ́tye, a'ɨ́ɨ mu juxáahuaj séejre', majta a'ɨ́jna ancuriáa'sij ɨ tɨ tyámua' een.
59004001	'¿Jo'nyí je'rányinyii a'ɨ́jna ɨ tɨ ca'nyíjra'aj jamuata'caa siaj sij jujɨ́ɨmua'aj junyo'si'tya'aj? A'yaa pu tyi'ja'yájna tɨ ja'mua mua'tziira'aj tzajta' je'rányinyij.
59004002	A'yaa xu mua'aj tyi'tɨ́j tyi'xɨe've', siajta quee a'yan tya'ancuriáavej, a'ɨ́j xu jɨn tyí'tyacui'caa, siajta jéehua tyí'nyacua'aj, siajta quee óocu'uvej, a'ɨ́j xu junyo'sitye', siajta jujaaxɨejvi'. Caxu jájtyoovej ɨ siaj jaxɨe've', ji'nye caxu jahuavii ɨ Dios,
59004003	ajta tɨ pua'aj siatáahuavii, capu jamuaatá'sij, ji'nye caxu tyámua tya'huavii, siajta a'ɨ́jna jɨn jahuaviij siaj sij cha' siana' jaaxɨ́jtye'en je'ej tɨ tyajamua'ráanajchij. siaj sij a'ɨ́jna jɨn huatóotyamua've'en.
59004004	Mua'aj siaj juxana'cɨre', ¿nyi sequée jamua'ree tɨjɨn a'ɨ́ɨmaj jamuan ajtyu'uj ɨ cháanacaj, a'ɨ́ɨ mu jájcha'ɨɨre' ɨ Dios? A'tɨ́j tɨ na'aj tɨ jaxɨe've' tɨ hua'ajtyájahuatye'enn a'ɨ́ɨmaj ɨ maj iiyan séejre' ɨ cháanacaj japua, a'ɨ́ɨ pu ajta jájcha'ɨɨre' ɨ Dios.
59004005	A'ɨ́j pu jɨn a'yan tya'xaj ɨ yu'xarij jitze tɨjɨn: "Dios pu chueerij a'ɨ́jna jimi ɨ júuricamej tɨ a'yan jaatyájto ityájma tzajta'."
59004006	Ajta ɨ Dios a'yaa pu jéetze' tyámua' tyitojo'mua'raj, ji'nye a'yaa tye'yu'si' ɨ yu'xarij jitze tɨjɨn: "Dios pu hua'ajcha'ɨɨre' a'ɨ́ɨjma ɨ maj óotzahuatye', ajta tyámua' naa huojo'mua'raj a'ɨ́ɨmaj ɨ maj quee óotzaahuatye'.
59004007	A'yaa pu'ij, siata'aj ja'rá'astijre'en ɨ Dios. Siajta ajtácɨɨnyej ɨ tyiyáaru' jimi, aj pu'ij ajta ɨ tyiyáaru tyíchesi ja'mua jimi.
59004008	Siata'aj ajtyáxɨɨrej ɨ Dios jimi, aj pu'ij ajta ɨ Dios 'ajtyáxɨɨrij muá'ajma jimi. Siata'aj tyámua huóo'uurej mu siaj jéehua je'ej pua'aj rɨcɨj. Siajta huóojajcuare'en mu juxɨéjnyu'caa tzajta, mua'aj mu siaj jaxɨe've' ɨ Dios siajta iiyan tɨ tyi'ma'can cháanacaj japua.
59004009	Siata'aj uhuóomua'tzɨj ɨ siaj je'ej pua'aj rɨcɨj ɨ Dios jimi, siajta huatóoxaamujritye'en, siajta huóoyiinyixɨ'ɨn. Siata'aj huatóoxaamujritye'en a'ɨ́jna jɨme' je'ej siaj ará'tyeej rɨjcaa, siajta huatóoxaamujritye'en ɨ siaj jɨn jutyamua'va'ca'aj.
59004010	Siata'aj quee 'óotzaahuatya'aj ɨ tavástara' jimi, tɨ pua'aj a'yan xáarinyi a'ɨ́ɨ pu tyámua' tyajamuatyátosi.
59004011	'Nye'ihuáamua', caxu je'ej pua'aj tyihua'xajta ɨ séecan. A'ɨ́jna ɨ tɨ je'ej pua'aj tya'xaj ɨ ju'ihuáara', na'ríij ja'xɨjtya'a, je'ej pua'aj ajta tya'xaj a'ɨ́jcɨ ɨ yu'xarij ɨ maj jɨn tyi'ijta, ajta ja'xɨjtye. Ajta tɨ pua'aj a'yan setya'xɨjtya'aj ɨ yu'xarij, muáaj paj a'ɨ́ɨn pué'eenya'aj pua'mej ɨ paj tya'xa'puɨ'ɨntare', ji'nye capaj che' ja'astijre' a'ɨ́jcɨ ɨ yu'xarij.
59004012	Sɨ́ɨj pu'uj a'ɨ́ɨn pué'een ɨ tɨ a'yan jaatyájto ɨ nyúucarij ɨ maj jɨn tyí'ijta, a'ɨ́ɨ pu ajta a'ɨ́ɨn pué'een ɨ tɨ tyá'xa'puɨ'ɨntare', ajta jaayí'tɨn tɨ jamui'rátoonyi, nusu tɨ jamua'antyipuá'ritye'en, arí muáaj ¿ji'nye éejnɨme' a'yan petyí'mua'tze paj a'ɨ́jna jɨn antyí'amua'ree pej pi jo'xɨ́jtye'en a'ihuáara'?
59004013	'Xáanamuajri'i mua'aj a'íjcɨ, mu siaj a'yan tyí'xaj tɨjɨn: "Iijíi nusu ariá'pua'aj chájta' tu jo'cɨ'ɨj, a'áa tu séej nyínyi'ra' ja'tyeeren tyetyi'muárɨe'ej tyej tyij túmii huamué'tɨn",
59004014	ma siajta quee jamua'ree je'ej tɨ ariá'pua'aj tye'me mua'ajmaj jimi, tɨ pua'aj sióoj júurij nusu sequée. A'yaa xu mua'aj een tɨ'ɨj ɨ jéetɨrij tɨ huarɨéenajyi'ij, tɨ a'tzú huataséjre'sij ajta je'en ja'huóopua'rixɨ'sij.
59004015	Sulu a'yaa pu tye'tyévijtye' siaj a'yan tyu'taxáj yee: "Tɨ pua'aj ɨ tavástara' a'yan tyá'xɨe'va'aj, tyooche' tu júurij ta'ju'un, tyej tyij a'ɨ́jna jɨn tyu'muárɨe'en, nusu séej jɨme' tyi'tɨ́j."
59004016	Siajta mua'aj, a'yaa xu tyí'xaj xootzáahuatya'aj, ajta a'ɨ́jna ɨ siaj jɨn óotzahuatye', capu xa'puɨ' 'een ɨ Dios jimi.
59004017	A'ɨ́jna ɨ tɨ jaayí'tɨn tɨ tyámua' huárɨnyij tyi'tɨ́j jɨme'e, ajta quee a'yan rɨjca, a'ɨ́ɨ pu óotyá'ɨtzere'ej ɨ Dios jimi.
59005001	'Xáanamuari'i mua'aj a'íjcɨ mu siaj chíjtyaanyi'ij pué'een. Siata'aj huóoyinyej, siajta huatóoxaamujritye'en, a'ɨ́jna jɨme' siaj jéehua jajpuéetzij xá'ju'un.
59005002	Pu'rí tyí'pe'nyij ɨ siaj tyi'ijcha'ɨj, ajta ɨ tyajá'muacaana mu'ríj ɨ tyajpuásij tyi'ráacɨ'xɨj.
59005003	Pu'ríj ajta huatyámucuarej ɨ ooro ajta ɨ plaata ɨ siaj jájcha'ɨɨj, ajta a'ɨ́jna ɨ tɨ jɨn huatyámucuarej, a'ɨ́ɨ pu jamuataxájta, ajta a'yan tyajamua'antyipua'ritye'sij tɨ'ɨj ɨ tɨéj. Mua'aj xu seríj jéehua tyi'ijsɨɨ ɨ tɨ tyá'najchi, ijíij tɨ arí néijmi'i tye'entyipua'rij.
59005004	Ajta a'ɨ́jna ɨ siaj quee tyihuo'nájchij a'ɨ́ɨjma ɨ tyéetyaca ɨ maj tyu'ré'evejchaca'a ɨ já'muavi'ra'taj, a'ɨ́ɨ pu mua'ajma ja'mua jíjve'en, ajta ɨ tavástara' ɨ tɨ néijmi' jɨn antyúumua'ree, pu'rí jamua'ree je'ej siaj huarɨ́j, ji'nye pu'ri huó'namuajri' ɨ maj a'ɨ́jna jɨn junyo'si'tye' a'ɨ́ɨmaj ɨ maj tyí'muarɨe'ca'aj muá'ajma jimi.
59005005	Iiyan cháanacaj japua xu mua'aj juxáahua tyí'tyechej, siajta juxáahua tyí'cua'aj, cuxáa siaj tyúucɨ'mitye' siaj sij huápu'taj, ajta arí atyojo'ré'nyejsi a'náj maj ja'muacui'nyi.
59005006	Mua'aj xu siajta seríj huo'cuij a'ɨ́ɨjma ɨ maj quee tyi'tɨ́j jɨn á'ɨtzeeria'ca'aj, majta a'ɨ́ɨmaj camu jamuaatá'ijmujri'.
59005007	'Siajta mua'aj nye'ihuáamua', siata'aj tyo'táviicue' 'asta na'aj quee uvé'nyej ɨ tavástara'. A'ɨ́jna ɨ tɨ chuéj japua tyí'imuɨjhuacaa, a'yaa pu tye'chó'va'aj ta'mej 'asta na'aj quee tyu'cɨɨrej, ta'aj ij ja'ancurián ɨ tá'que'ra'an ɨ tɨ jéehua huápuɨ'ɨj juxɨe've', a'yaa pu tyihua'chó'va'aj ja'me, 'asta mana'aj quee huatyéviiyej ɨ víita'rij jitze majta je'en atáchenyij.
59005008	A'yaa xua siajta mua'aj tyi'ijcho'va'aj, siata'aj huatyóoca'nyej ɨ ju tzajta' siaj sij tyámua' eenye', ji'nye capu á'tyeeren tɨ'ɨj uvé'nyejsi a'ɨ́jna ɨ tavástara'.
59005009	'Nye'ihuáamua, caxu óoxɨjtya'aj séej jamuan siajta séej, tɨ'ij quee Dios a'yan cha'tána'aj tyajamo'xɨjtye'en, ji'nye pu'rí tɨn uvé'nyejsi a'ɨ́jna ɨ tɨ tya'xa'puɨ'ɨntare'.
59005010	Nye'ihuáamua', siata'aj a'ɨ́ɨjma jitze tyi'huóomua'tyej ɨ maj tyí'xaj'taca'aj ɨ tavástara' jitze ma'can, ɨ maj jéehua jaapuéjtzitariaca', majta néijmi'i jɨn tyo'táviicue'ri'.
59005011	A'yaa tu tyá'mua'ree tɨ Dios tyámua' tyihuo'tá' a'ɨ́ɨmaj ɨ maj néijmi'i jɨn tyo'táviicue'ri' ɨ maj jɨn jaapuéjtzitariaca'. Xu'ríj jamua'ree je'ej tɨ tyaapuéjtzitariaca' a'ɨ́jna ɨ Job, siajta a'yan tya'mua'reeri' je'ej tɨ ɨ tavástara' tyaaxá'puɨ'ɨntari'ri, ji'nye jéehua pu ɨ tavástara' tyámua' tyitájcha'ɨɨ ajta jéehua tyihua'cu'vej.
59005012	'Ajta a'yájna, nye'ihuáamua', caxu tyi'tɨ́j jɨn tya'tóoratzi'ra'an, a'ɨ́jna jitze huatama'can ɨ tajapuá, nusu ɨ cháanacaj, nusu séej tyi'tɨ́j jɨme'. Tɨ pua'aj a'yan setyu'taxáj yee "jee", che' a'yan atyojo'ré'nyej, na'ríij a'yan setyu'taxáj yee "capu", che' ajta a'yan atyojo'ré'nyej, ta'aj ij quee Dios jamo'xɨ́jtye'en.
59005013	'Tɨ pua'aj sɨ́ɨj tɨ ja'mua jitze ajtyáma'can jajpuéjtzi, che' huatyényuunyij ɨ Dios jimi. Na'ríij sɨ́ɨj jutyamua'va'aj che' chuíicarij jɨn tyaatatyójtzi're'en ɨ Dios.
59005014	Tɨ pua'aj sɨ́ɨj tyí'cui'ij, che' huo'tájeeve a'ɨ́ɨjma ɨ huáasij ɨ maj tyeyúuj tzajta tyí'huɨɨre', mej mij a'ɨ́ɨmaj huatyényunyij, majta jitzan huatama'can ɨ tavástara' ja'va'huatye'en ɨ ja'ria'ra' ɨ aseitúunaj.
59005015	Ajta matɨ'ɨj tya'tzáahuatya'aj huatyényunyij, aj pu'ij a'ɨ́jna ɨ tɨ tyí'cui'ij rujnyi, ajta ɨ tavástara' pu japuan huatányuusij, ajta tyaatú'uunyi'ra ɨ tɨ jɨn ootyá'ɨtzee.
59005016	A'ɨ́j pu jɨn, siata'aj tyi'huóoixaatye'e séej jamuan siajta séej ɨ siaj jɨn ootyá'ɨtzee ɨ Dios jimi, siajta huatyényuunyij séej jɨme' siajta séej tɨ'ij ɨ Dios tyajamuáahuatye'en. A'ɨ́jna ɨ siaj huatyényuunyij jéehua pu tyí'huɨɨre' tɨ pua'aj tyámua' sia'eenya xaatyéenyuunyi ɨ Dios jimi.
59005017	A'ɨ́jna ɨ Elías, a'yaa pu cha'tána'aj tyí'tyaataca'aj tyatɨ'ɨj ityáj, ajta tɨ'ɨj tya'tzaahuatye'ej huatyéenyu mej mij quee che' huatyéviiyej, a'yaa pu hueíca nyinyi'ra' japuan jé'ta' á'tyeej mej quee che' viiyaca'aj.
59005018	Tɨ'quij ajtáhua'aj huatyéenyu, matɨ'ɨj ta mij huatyéviiyaca', ajta je'en tyú'cɨɨriaca' ɨ tɨ tyu'huásti'huaca'.
59005019	'Nye'ihuáamua', tɨ pua'aj sɨ́ɨj ajtára'nyij a'ɨ́jna jitze ɨ tɨ jɨ'ré'cajnɨme' ajta je'en sɨ́ɨj tyámua' tyeetyéjeevej tɨ'ij ajtáhua'aj tya'antzaahuatye'en,
59005020	a'yaa xu tya'mua'reeriaj tɨjɨn a'tɨ́j tɨ séej tyámua' tyu'tyéjeevej tɨ'ij ajtáhua'aj tya'antzaahuatye'en ɨ Dios jimi, a'ɨ́ɨ pu jaatyáhuɨɨre'sij tɨ'ij quee jo'vetyij, ajta tɨ'ij Dios néijmi'i jɨn tyaatú'uunyi'.
60001001	'Nyáaj Pedro, ɨ nyaj jahuɨɨre' ɨ Cɨríistu', yaa nu ja'muatyoojtye' mua'ajmaj mu siaj Ponto ja'chej, nyajta mua'ajma Galacia siaj ja'chej, siajta séecan a'ájna a Capadocia, ajta a'ájna a Asia, ajta a'ájna a Bitinia,
60001002	a'ɨ́ɨjma ɨ Dios tɨ anaquéej hua'antyíhuo a'yájna tɨ'ɨj a'ɨ́ɨn tya'tóoratziiri'. A'ɨ́j pu jitze huatama'can ɨ jujúuricamej jamuajájcuarej siaj sij ja'rá'astijre'en siajta tyámua' huárɨnyij a'ɨ́jna jɨme' ɨ xúuriara' ɨ Cɨríistu'. Che' ɨ Dios tyámua' tyajamuáacha'ɨɨn ajta jamuaatyápua'ritye'en ja'mua tzajta.
60001003	'Tyiche' tyaatatyójtzi're'e ɨ Dios tɨ ajta vástaria'ra' pué'een ɨ tavástara' Jesús tɨ Cɨríistu' pué'een, a'ɨ́ɨ pu jéehua ta'ancu'vajxɨj ajta taatá' tyej tyij jájcuan jɨn huanánɨe'huaj, a'yájna tɨ'ɨj ajta ɨ Cɨríistu' tyu'tájuuriaca'. A'ɨ́ɨ pu'ij tatá'caa tyej tyij jajcho'va'aj a'ɨ́jna ɨ tyaj jɨn júurij ta'ju'un,
60001004	ajta taatá'sij tɨ táacɨ'tyij ɨ Dios tɨ arí tyámua' tyu'ruu, a'ɨ́jna ɨ tɨ quee a'náj je'ej rɨnyij, capu ajta a'náj huatyéchoomuarij, ajta quee a'náj ja'huóopua'rixɨ'sij.
60001005	A'ɨ́jna jɨme' ɨ siaj jɨn mua'aj tya'tzaahuatye', a'ɨ́ɨ pu ja'muacha'ɨj a'ɨ́jna jɨme' ɨ tɨ néijmi' jɨn putyi'uurej tɨ'ij jamuáhuɨɨre'en, a'ɨ́jna jɨme ɨ tɨ tyámua' een, a'ɨ́ɨ pu huataséjre' a'ájna xɨcáara' jitze tɨ'ɨj néijmi' tye'entyipua'rij.
60001006	'A'ɨ́j xu jɨn mua'aj jéehua jutyamua'va'aj a'ɨ́jcɨ jɨme' tɨ Dios tyámua' tyajamuatá'sij, tyij ajta a'yan tyúuxɨe've' siaj a'ɨ́jna jɨn mue'tɨ́j ijíij jaapuéjtzitarej.
60001007	Ji'nye a'ɨ́jna ɨ siaj jɨn tya'tzaahuatye', a'yaa pu een tɨ'ɨj ooro, a'ɨ́jna ɨ ooro a'yaa pu tyúuxɨe've'e maj jaatyátɨeeraj ta'aj ij jumua'tɨ́j ta'ra'nyij. A'ɨ́jna ɨ siaj jɨn tya'tzaahuatye' siajta jɨn jajpuéjtzij, jéetze pu tyi'huɨɨre' quee a'ɨ́jna ɨ ooro ɨ tɨ ɨríj maj jaatyú'uunaj. A'ɨ́j pu jɨn ɨ siaj jɨn tyá'tzaahuatye' a'yan tyúuxɨe've' siaj néijmi'i tyo'táviicue', siaj sij néijmi' tya'ancurián ɨ Cɨríistu' jimi.
60001008	'Mua'aj xu jaxɨe've' ɨ Cɨríistu', ma siajta quee xu a'náj jaaséj, siajta jitzan tyá'tzahuatye', ajta a'ɨ́jna ɨ siaj jɨn jéehua jutyamua've' capu ɨ'rij tyaj jaataxáj nyúucarij jɨme',
60001009	ji'nye mua'aj xu seríj tɨn néijmi' tyu'táasij a'ɨ́jna jɨme' ɨ siaj tya'tzaahuatye', ajta a'ɨ́jna jɨn ja'muahuɨɨre'en.
60001010	'A'ɨ́ɨmaj ɨ maj tyí'xajtaca'aj ɨ Dios jitze huatama'can, a'ɨ́ɨ mu jájcua ɨmua' jaataxájtaca' a'ɨ́jna ɨ tɨ jɨn ɨ Dios tyámua' tyajamuatyátoosij, a'ɨ́ɨ mu majta a'yan tya'huooca'aj, majta a'ɨ́jna jɨn tyí'mua'ajcaa mej mij yo'téej muá'ra'nyij.
60001011	A'ɨ́jna ɨ júuricama'ra' ɨ Cɨríistu' a'yaa pu tyihuo'té'exaa a'ɨ́ɨjma ɨ maj Dios jitze ma'can tyi'xajtaca'aj, mej mij jáamua'rej je'ej tɨ tya'ajpuéetzij ta'me'nyíiche' ɨ Cɨríistu', ajta je'en je'ej tɨ tye'mej majca'huáye, a'yaa mu mij a'ɨ́ɨmaj tya'huooca'aj mej mij jáamua'rej a'náj tɨ a'yan tye'mej.
60001012	A'yaa pu Dios tyihuo'tá' mej mij jáamua'ree tɨ quee hua'jɨ́me' tyí'ixajtaca'aj, sulu mua'ajmaj pu tyaja'mua'ixaatya'ca'aj. A'íi pu'ij a'ɨ́ɨn pué'een ɨ maj jamuáa'ixaj ɨ nyúucaria'ra' ɨ Dios, a'ɨ́jna jitze huatama'can ɨ júuricama'ra' ɨ Dios tajapua tɨ ja'ma'can. Majta a'ɨ́ɨmaj ɨ maj tajapua tyi'huɨɨre', a'yaa mu tya'xɨe've' mej mij néijmi' a'íjna tyu'séj.
60001013	'A'ɨ́j xu jɨn, siata'aj tyámua' éenye' siajta tyámua' metyityoomuámua'ria'aj. Néijmi' xu jɨn ɨ Dios jimi tyi'ijcho'va'aj a'ɨ́jna ɨ tɨ tyajá'muacɨ'tyij ɨ tɨ jɨn ɨ Dios tyámua' tyajamuatá'sij a'ájna xɨcáara' jitze tɨ huataséjre'en a'ɨ́jna ɨ Jesús tɨ ajta Cɨríistu' pué'een.
60001014	Siata'aj a'yan cha'ta siana'aj eenye matɨ'ɨj ɨ tɨ'ríij ɨ maj huá'astijre' ɨ juhuáasimua', caxu che' je'ej pua'aj tyityetyúucha'ɨɨj tɨ'ɨj ará'tyeej tyajamua'ránajchi'ca'aj, siatɨ'ɨj quee xu jamua'tyáacaj ɨ Dios.
60001015	Sulu siata'aj néijmi' jɨ'ré'nya'aj séejria'aj, ji'nye a'ɨ́jna ɨ Dios tɨ jamuaatajé, a'ɨ́ɨ pu jɨ'réenya'aj séejre',
60001016	ajta a'yan tyé'yu'si' ɨ yu'xarij jitze tɨjɨn: ''Siata'aj jɨ'ré'nya'aj séejria'aj, ji'nye nyáaj nu jɨ'réenya'aj séejre'."
60001017	'Tɨpua'a a'yan siatamuá'muatye'en yee jutáataj, a'ɨ́jna ɨ Dios tɨ juxá'aj na'aj tyihuá'xɨjtye'en ɨ tyeɨ́tye je'ej tɨ sɨ́ɨj tyi'tɨ́j jɨn huarɨ́j, a'yaa pu tyúuxɨe've' siaj jéehua tzaahuatyi'ra'aj jimi tyícha'ɨɨj siatɨ'ɨj sióoj yan séejria'aj ɨ cháanacaj japua.
60001018	Dios pu mua'ajma ja'mua japua huatanyúj, siatɨ'ɨj je'ej pua'aj tyityetyúucha'ɨɨca'aj, a'ɨ́ɨjma siaj jitze jaarɨ'rej ɨ jamuahuasimua'cɨ'ɨj, siajta mua'aj a'yan tya'mua'reej tɨ ɨ Cɨríistu' quee a'ɨ́jna jɨn tyu'nájchitaca' ɨ ooro nusu ɨ plaata tɨ á'pua'ren,
60001019	sulu a'ɨ́ɨ pu ɨ Cɨríistu' a'ɨ́jna jɨn tyu'nájchitaca'a ɨ juxúure', tɨ'ɨj a'yan tyu'tóomu'vejritaca'a tɨ'ɨj cánya'aj tɨ quee cápitɨe'nyi' ajta quee tyi'tɨ́j jɨn á'ɨtzeere'.
60001020	Cɨríistu' pu a'yan tye'entyihuaviihuaca' tɨ'ɨj quee exúu séeria'caj ɨ cháanacaj, tɨ'ij a'íjna jɨn tyu'tyáhuɨɨre'en, ajta ijíij tɨ'ɨj néijmi' tyen'tyipua'rij, Cɨríistu' pu yan huataséjre tɨ'ij mua'ajma jamuáahuɨɨre'en.
60001021	Cɨríistu' xu mua'aj jitze huatama'can tya'tzaahuatye' ɨ Dios jimi, a'ɨ́jna ɨ tɨ jaatájuurityej ajta tyámua' tyeetyájto, a'ɨ́j xu jɨn mua'aj tya'tzahuatye' siajta ɨ Dios jimi tyi'ijcho've'.
60001022	Siajta mua'aj, a'ɨ́j xu jitze tya'antzaahua ɨ nyúucarij tɨ a'yan tyi'ja'yájna, siaj sij tzaahuatyi'ra'aj jɨn huo'xɨe've' ɨ ju'ihuáamua'. A'ɨ́j pu jɨn siata'aj néijmi' jɨn ɨ juxɨéjnyu'caa huóoxɨe've'en, siajta néijmi' jɨme ɨ siaj jɨn juca'nyej séej jamuan siajta séej.
60001023	Ji'nye mua'aj xu siajtáhua'aj jájcuan jɨn huanánɨe'huaca' caxu che' a'ɨ́jna jɨme' ɨ tɨ já'puaapua'are, sulu a'ɨ́jna jɨme' ɨ nyúucaria'ra' ɨ Dios tɨ jusén jɨn juurij.
60001024	Ji'nye a'yaa pu tyé'yu'si' ɨ yu'xarij jitze tɨjɨn: Néijmi' mu ɨ tyeɨ́tye a'yan een tɨ'ɨj a'ɨ́jna ɨ tu'píj, ajta ɨ maj jɨn óotzahuatye' a'yaa pu een tɨ'ɨj ɨ xúuxu'ra'an ɨ tu'píj. A'ɨ́ɨ pu ɨ tu'píj huatyáhuasij ajta je'en ɨ xúuxu'ra'an cáavatzɨj,
60001025	ajta ɨ nyúucaria'ra' ɨ Dios, a'ɨ́ɨ pu jusen jɨn séeria'aj ta'mej. Ajta a'ɨ́jna ɨ nyúucarij, a'íi pu a'ɨ́ɨn pué'een ɨ maj mua'ajma jamuáa'ixaaj.
60002001	'A'ɨ́j pu jɨn a'yan tyúuxɨe've' siaj néijmi' tyu'tátoonyij ɨ siaj jɨn je'ej pua'aj rɨcɨj, siajta je'ej pua'aj tyihua'xaj tyeɨ́tye, nusu siaj huá'cuanamuaj, na'ríij ɨ siaj jɨn óochuere' séej jamuan siajta séej, siajta ɨ siaj jɨn hue'tzij jɨn séecan tyi'xajtzi'.
60002002	Siata'aj a'yan huárɨnyij matɨ'ɨj ɨ tɨ'ríij, ɨ maj jahuo mej mij huátze'nyij ɨ junáanaj jitze, mej mij a'ɨ́jna jɨn huahuóse'en, ajta je'en huo'huɨɨre'en,
60002003	ji'nye mua'aj xu seríj jáamua'reeri' tɨ ɨ tavástara' tyámua' tyajá'muacha'ɨj.
60002004	'Siata'aj ajtyáxɨɨrej ɨ tavástara' jimi, ɨ tɨ a'ɨ́ɨn pué'een ɨ tyetyéj tɨ júuri ɨ maj ɨ tyéetyacaa majuuhua'xɨj, ajta ɨ Dios pu a'yan tye'entyíhuo tɨ'ij jéehua huápuɨ'ɨj tyu'tyáhuɨɨre'en.
60002005	A'yaa pu'ij ɨ Dios tyámua' já'mua'uuren siaj sij a'yan tyu'tyáhuɨɨren' tɨ'ɨj ɨ tyetyéj tɨ júuri, ɨ tɨ jɨn chi'ij ájtaavijhua, siaj sij tyi'tɨ́j jɨn va'can jɨn tyitye'entyájrutyej, siata'aj tyámua' tyityáaju'un siaj sij a'ɨ́jna jɨn tyu'támu'vejrita ɨ Cɨríistu' jitze huatama'can, ta'ɨj ij ɨ Dios ja'ancuriá'an a'ɨ́jna ɨ mu'véjrij tɨ náa een.
60002006	A'ɨ́j pu jɨn ajta a'yan tya'xaj ɨ yu'xarij jitze tɨjɨn: Nyáaj nu je'tyájra a'ájna a Sión séej ɨ tyetyéj, a'ɨ́ɨ pu pué'een ɨ tyetyéj tɨ anájca, ɨ nyaj ja'antyihuoj tɨ ajta jéehua tya'najchij, ajta a'ɨ́jna ɨ jitzan tyu'ca'nyej capu huatóotyevi'ra'astaj.
60002007	Ajta ja'mua jimi mu siaj tyá'tzahuatye', a'ɨ́jna ɨ tyetyéj jéehua pu tya'najchij, ajta a'ɨ́ɨmaj jimi ɨ maj quee tya'tzahuatye', a'yaa pu tye'me je'ej tɨ tyé'yu'si' ɨ yu'xarij jitze a'yan tɨjɨn: A'ɨ́jna ɨ tyetyéj ɨ maj majuuhuá'xɨj ɨ maj chi'ij ta'huacaa, a'yaa pu tye'rajra tɨ a'ɨ́ɨn pue'éenyaj ta'raj ɨ tɨ jéetze juxɨe've'.
60002008	Ajta ɨ tɨ a'yan tya'xaj tɨjɨn: A'ɨ́j puɨ́rɨcɨ ɨ tyetyéj ɨ maj jitzán eejcá'cata majta jitzan eetávitzej. A'yaa mu jitzan tyitye'ejcá'cataj, a'ɨ́jna jɨme' maj quee ja'tzaahuatye' ɨ nyúucarij, a'yaa pu'ij tyi'xa'puɨ' hua' jimi.
60002009	'Siajta mua'aj xu tyeɨ́tyeera' pué'een ɨ Dios tɨ hua'antyihuo, siaj sij jamuan tyu'ta'ijta, siajta séej chuéj japua ja'ma'can tɨ naa een, séej xu chájta'naj pué'een Dios tɨ jitze ajtyáma'can. A'yaa pu'ij tyi'een siaj sij mua'aj tyihuo'té'exaatye' a'ɨ́jna jitze huatama'can ɨ Dios, ɨ tɨ jamuaatajé siaj sij quee che' tɨ́ca'riste'ej jo'jujhua'nye'en, sulu siaj sij a'áa jo'tyá'ɨtzeere' jo'tɨ tyámua' naa tyojo'nyeeri'ij.
60002010	Jácuaj xɨmua caxu tyeɨ́tyeristyamua'mua' pué'eenya'aj ɨ Dios, siajta ijíij xu seríj tyeɨ́tyeristyamua'mua' pué'een ɨ Dios, ajta a'ájna' ɨmua capu jamuá'cu'vajca'a ɨ Dios, ajta ijíij pu arí jamua'cu'vej.
60002011	'Nye'ihuáamua' mu nyaj ja'muaxɨe've', a'yaa nu tyaja'muahuavii siaj a'yan séejria'aj matɨ'ɨj a'ɨ́ɨmaj ɨ maj séej chuéj japua ja'ma'can, caxu tyi'tá'care'en siaj sij ja'rástijre'en a'ɨ́jcɨ ɨ tɨ je'ej pua'aj een, ɨ tɨ ajta jɨn nyo'se'ej ɨ já'muajuuricamej.
60002012	Tyámua' xu'uj a'ɨ́ɨjma jimi ɨ maj quee tya'tzaahuatye'. A'yaa mu mij a'ɨ́ɨmaj tyaja'muaséejran siaj tyámua' rɨcɨj, tyij majta 'ijíij je'ej pua'aj tyajá'muaxaj, a'ɨ́ɨ mu tyaatatyójtzi're'ej ɨ Dios a'ájna xɨcáara' tɨ jitzán néijmi'caa tá'xɨjtye'en.
60002013	'A'ɨ́jna jitze huatama'can ɨ tavástara' xu hua'rá'astijre'e ɨ maj tyi'tɨj jɨn antyúumua'reej, a'ɨ́jcɨ ɨ tɨ a'ɨ́jna jɨn tyi'ityéjvee tɨ'ij néijmi' jɨn tyu'ta'íjta, ji'nye a'ɨ́ɨ pu a'ɨ́ɨn pué'een ɨ tɨ jéetze' va'can jɨn tyí'huɨre',
60002014	tyajta a'ɨ́ɨjma ɨ tajtúhuaanyi, ɨ maj tyí'ijta mej mij puéejtzi huo'ta'an a'ɨ́ɨjma ɨ maj je'ej pua'aj tyityetyúucha'ɨj, tɨ ajta tzaahuatyi'ra'aj hua' jimi tyícha'ɨj ɨ maj tyámua' rɨcɨj.
60002015	Ji'nye a'yaa pu ɨ Dios tya'axɨe've' siaj tyámua' tyityetyúucha'ɨɨ, mata'aj mij quee je'ej tyaja'muaxajtaj a'ɨ́ɨmaj ɨ maj quee ma umuámua're'ej, majta ɨ maj quee tyi'tɨ́j mua'ree.
60002016	'Siata'aj a'yan tyityetyúucha'ɨɨj matɨ'ɨj ɨ tyeɨ́tye ɨ maj juxáahua mahuacɨ'ɨj, caxu a'ɨ́jna jɨn juxáahua mahuacɨ'ɨj siaj sij tyi'tɨ́j jɨn je'ej pua'aj huárɨnyij. Tyámua' xu tyityahuóocha'ɨn, matɨ'ɨj a'ɨ́ɨmaj ɨ maj jahuɨɨre' ɨ Dios.
60002017	Siata'aj néijmi'caa jimi tzáahuatyi'ra'aj tyícha'ɨɨj. Siajta huo'xɨé've' ɨ ta'ihuáamua' ɨ maj majta tyá'tzaahuatye', siajta jéehua tzáahuatyi'ra'aj jimi tyícha'ɨɨj ɨ Dios, siajta a'ɨ́jcɨ ɨ tajtúhuan ɨ tɨ néijmi' jɨn tyí'ijta.
60002018	'Siajta mua'aj mu siaj tyi'ijtyi're'ej, siahua'rá'astijre' a'ɨ́ɨmaj ɨ maj tyajá'mua'ijtye', caxu a'ɨ́ɨjma siana'aj ɨ maj tyámua' tyajamuájcha'ɨj, nusu ɨ maj tyámua' tyí'tyetyeɨtye, sulu siajta xu a'ɨ́ɨjma ɨ maj je'ej pua'aj tyí'tyetyeɨtye.
60002019	Ji'nye a'yaa pu tya'ráanajchi ɨ Dios siaj a'ɨ́jna jɨn tyo'táviicue' ɨ maj puéjtzi jamuata'caa, a'ɨ́j xu jɨn néijmi' a'yan rɨcɨj je'ej tɨ tyi'xa'puɨ' ɨ Dios jimi.
60002020	Ji'nye tɨpua'aj mua'ajma puéjtzi majamuaata'an a'ɨ́jna jɨme' siaj tyi'tɨ́j je'ej pua'aj huarɨ́j, siajta je'en a'ɨ́jna jɨn tyo'táviicue', capu je'ej tyajamuatyáhuɨɨre', ajta tɨpua'aj a'ɨ́jna jɨn puéjtzi majamuaata'an siaj xa'puɨ'ɨj rɨcɨj, siajta je'en a'ɨ́jna jɨn tyo'táviicue', a'ɨ́ɨ pu ja'ráanajchij ɨ Dios.
60002021	A'yaa pu a'íjna jɨn tyajamuaataje ɨ Dios, ji'nye ɨ Cɨríistu' pu ja'mua jitze huatama'can jaapuéjtzitariaca', ajta a'ɨ́jna a'yan tyaja'mua'itɨɨj siaj sij a'yan cha'ta siana' huárɨnyij.
60002022	Capu ɨ Cɨríistu' tyi'tɨ́j jɨn ootyá'ɨtzee, capu ajta a'náj a'tɨ́j huácuanamuaj.
60002023	Matɨ'ɨj je'ej pua'aj tyaatajé, capu je'ej pua'aj tyihuo'ria'hua'nyijraj, ajta matɨ'ɨj puéejtzi jaata', capu huo'tányeechej, sulu Dios jimi pu huatóocu'vej ɨ tɨ tzáahuatyi'ra' jɨn huá'xɨjtye'.
60002024	A'ɨ́ɨ pu tajitze ma'can jaapuéjtzitariaca' ɨ cúruuj jitze, ajta néijmi' tyitacáari'ri'ij ɨ tyaj jɨn á'ɨtzeeria'ca'aj, tyej tyij tyámua' éenya'aj ta'ra'nyij. Cɨríistu' pu tyu'puéjtyi'huaca'a tyej tyij ityáj néijmi' jɨn tyu'huatyi'huaj.
60002025	Ji'nye a'yaa xu mua'aj a'ájna ɨmua séejria'ca'aj matɨ'ɨj ɨ cánya'xɨɨ maj jo'vátzɨj, ajta ijíij xu'ríj ɨ Cɨríistu' jitze ajtyáma'can, a'ɨ́jna ɨ tɨ a'yan tyaja'muacha'ɨj tɨ'ɨj hua' cújta' huaméj, tɨ ajta a'ɨ́jna jɨn antyúumua'reej tɨ'ij ja'mua japua huatányuunyij.
60003001	'Siajta mua'aj mu siaj hua'ɨrastyamua' pué'een, siahua'rá'astijre' ɨ jucɨná'astyamua', ta'aj ij tɨpua'aj sɨ́ɨj quee ja'tzaahuatya'aj ɨ nyúucarij, a'yan éenye'que' siahua'antyimué'tɨn, ajta quee a'yan tyuuxɨé'va'aj tá'me siaj huo'te'exaatye'en, sulu a'ɨ́j xu jɨn huá'mue'tɨn a'ɨ́jna jɨme' je'ej siaj tyityetyúucha'ɨj,
60003002	ajta matɨ'ɨj jaaséej siaj tyámua néijmi' jɨn rɨcɨj, siajta tzáahuatyi'ra'aj jimi tyícha'ɨj ɨ Dios.
60003003	Majta a'ɨ́ɨmaj ɨ ja'mua'ɨrastyamua', miche quee huápuɨ'ɨj tyámua' ju'uuriaj a'ɨ́jna jɨme' ɨ tɨ jéejre' séejre, ɨ jucɨpuáj jitze, nusu maj tyi'tɨ́j tyo'cóorujtyi'raxɨ'ɨn tɨ ooro jɨn tyi'taavijhua, na'ríij maj jɨ'ré'nye' tyu'tyóochejtye'en,
60003004	sulu miche' tyámua' huárɨnyij ɨ juxɨ́ejnyu'caa tzajta, a'ɨ́jna jɨme' maj tyámua' naa metyityoomuámua'ria'aj, ji'nya a'ɨ́ɨ pu quee a'náj já'pua'ren, majta quee tyi'tɨ́j jɨn huá'muarɨe'ristya'aj ɨ jucɨ́nastyamua'. A'íi pu a'ɨ́ɨn pué'een ɨ tɨ jéehua naa huase'rin ɨ Dios jimi.
60003005	A'yaa mu majta éenye'ej anáj ɨmua a'ɨ́ɨmaj ɨ uuca ɨ maj jɨ'ré'nya'aj huatyá'ɨtzee ɨ Dios jimi, a'ɨ́ɨ mu ɨ Dios jitze tyu'ca'an majta hua'ajtyajca'a ɨ jucɨnástyamua'aj.
60003006	A'yaa pu ajta huarɨ́j a'ɨ́jna ɨ Sara, a'yaa tya'rá'astijre a'ɨ́jcɨ ɨ Abraham ajta a'yan jaatamuá'aj tɨjɨn "nyavástara'." Siajta mua'aj xu yóojmua'mua' pue'éenya'a xa'ju'un a'ɨ́jcɨ ɨ Sara, tɨ pua'aj néijmi'i jɨn tyámua' xáarɨnyij siajta quee tyí'tzɨɨnya'aj.
60003007	'Siajta mua'aj mu siaj hua'cɨnastyamua', siata'aj tyámua' huojo'mua'raj ɨ ju'ɨrastyamua'. Siata'aj tyámua' tyihuo'tyátoonyi, a'yan setya'mua'réeriaj maj quee juca'nye, majta a'ɨ́jna jɨn 'antyíhuaviihuaca' me mij ja'mua jamuan tya'ancueriá'an ɨ Dios tɨ tyajamuaatá'sij. A'yaa xu huárɨnyij, tɨ'ij quee tyi'tɨ́j tyajamua'antyiú'nyi'ra'an a'ɨ́jna jɨme' ɨ siaj jahuoo ɨ Dios jimi.
60003008	'A'yaa xu néijmi' mua'aj tyámua' tyi'tyechajca', siajta huóoxɨe've'e siaj sij tyámua' tyuu'ihuáamua'aj ta'ranyij. Siata'aj tyámua' tyihuojo'mua'raj siajta quee tyi'tɨ́j jɨn óotzahuatya'aj.
60003009	Caxu je'ej pua'aj ja'uuriaj tɨ pua'aj a'tɨ́j je'ej pua'aj já'mua'uuriaj, caxu siajta a'tɨ́j je'ej pua'aj tyi'xajta tɨpua'aj a'ɨ́ɨn je'ej pua'aj tyaja'muaxajta. Sulu siata'aj tyámua' tyihuo'tyéjeevej, ji'nye a'ɨ́j pu jɨn ɨ Dios jamuaatajé siaj sij jéehua jimi tya'ancuriá'an.
60003010	A'yaa pu a'ɨ́jna jɨn tye'yu'si' ɨ yu'xarij jitze tɨjɨn: A'ɨ́jna ɨ tɨ jaxɨe've'ej tɨ á'tyeevi' júurij, ajta juxáahua chajca, che' quee je'ej je'ej pua'aj tyúuxajtave'en, ajta a'yan tyúuxɨe've' tɨ quee tyi'hue'tacare'en,
60003011	che' 'ajtára'nyij a'ɨ́jcɨ jitze ɨ tɨ je'ej pua'aj 'een, ajta tyámua' tyi'tyúucha'ɨj ta'ra'nyij, che' jáahuoonyij ajta a'ɨ́jcɨ jitze ucájrutyej ɨ tɨ juxáahuaj chajca.
60003012	Ji'nye tavástara' pu hua'cha'ɨɨj a'ɨ́ɨmaj ɨ maj tyámua' tyityetyúucha'ɨj, ajta huá'namuaj je'ej maj jimi tya'huo, ajta a'ɨ́ɨmaj tyícha'ɨɨre'ej ɨ maj je'ej pua'aj tyityetyúucha'ɨj.
60003013	'¿A'tanyíj je'ej pua'aj ja'mua'uuren, tɨpua'aj mua'aj a'ɨ́jna jɨn setyi'tyese'ej siaj a'náj tɨ na'aj tyámua' rɨjca?
60003014	Ajta a'ɨ́jna jɨme' siaj tyámua' rɨcɨj a'ɨ́j xu jɨn jajpuéjtzij, a'ɨ́j xu jɨn huatóotyamua've'en ji'nye Dios pu tyámua' tajamuaatá'sij. Caxu sij a'tɨ́j tzɨɨnya'aj, caxu siajta je'ej tyityóomuajtyaj,
60003015	sulu siata'aj jaatyátzaahuatye'en ɨ jutzájta' a'ɨ́jcɨ ɨ Cɨríistu' ɨ tɨ ja'muavástara' pué'een. A'náj tɨ na'aj xu tyámua' eenye', siaj sij tyámua' tyihuo'riá'hua'nyijraj a'ɨ́ɨjma ɨ maj tyajamua'ihuo' a'ɨ́jna jɨme' je'ej siaj tyi'tɨ́j tyi'ijcho've'ej,
60003016	siajta quee ootzáahuatya'aj a'yan huárɨnyij, sulu tzáahuatyi'ra'aj xu jɨn a'yan huárɨnyij. Tyámua' xu tyityetyúucha'ɨɨj siaj sij quee je'ej pua'aj tyi'tyóomuajtyaj, ajta mej mij huatóotyevi'ra'astaj a'ɨ́ɨmaj ɨ maj je'ej pua'aj tyaja'muaxaj, a'ɨ́jna jɨme' siaj tyámua' rɨcɨj matɨ'ɨj ɨ maj tya'tzaahuatye' ɨ Cɨríistu' jimi.
60003017	'Jéetze pu xa'puɨ' siaj a'ɨ́jna jɨn jaapuéjtzitarej ɨ siaj xa'puɨ' rɨcɨj, tɨ pua'aj ɨ Dios a'yan tya'xɨe'va'aj, quee tɨ pua'aj a'ɨ́jna siajpuéjtzi ɨ siaj je'ej pua'aj rɨcɨj.
60003018	Ji'nye ɨ Cɨríistu' pu séej na'aj ta jitze ma'can huamuɨ́', ta'aj ij jusén jɨn tyitaatú'uunyij ɨ tyaj jɨn ootyá'ɨtzee. A'ɨ́ɨ pu quee tyi'tɨ́j jɨn ootyá'ɨtzerej, ajta a'yan tyaapuéjtzitariaca' a'ɨ́ɨjma jitze huatama'can ɨ maj je'ej pua'aj tyityetyúucha'ɨj, ta'aj ij mua'ajma jamua'anvi'tɨj ɨ Dios jimi. A'ɨ́j pu jitze ɨ jutyévij huamuɨ́', ajta ɨ Dios pu jaatájuurityej ɨ jujúuricamej jɨme',
60003019	a'yaa pu'ij néijmi' jɨn tyu'tyáamue'tɨj ajta je'en huo'té'exaaj a'ɨ́ɨmaj ɨ júuricamej ɨ maj nami'huaca'aj.
60003020	A'ɨ́ɨmaj ɨ maj ará'tyeej maj quee tyi'tɨ́j á'astijria'ca'aj, a'ájna xɨcáara' jitze tɨ'ɨj ɨ Noé séejria'ca'aj, tɨ'ɨj ɨ Dios jacho'va'ca'aj tɨ ɨ Noé jatyátahuaj ɨ báarcuj tɨ ve'éj, ajta je'en séecan huatyáhuɨɨ mej mij utyájrutyej ɨ báarcuj tzajta' ɨ maj aráhueeicaj ará'axcaa.
60003021	Ajta ɨ a'ɨ́jna ɨ jájtyi a'ɨ́ɨ pu a'ɨ́ɨn pué'eenya'aj ɨ siaj jɨn mua'aj ijíij huáɨ'huaca', tɨ'ij jamuáahuɨɨre'en. Ajta a'ɨ́jna jɨme' ɨ siaj huáɨ'huaca' capu a'yan huatóomua'aj yee siaj sij a'ɨ́jna jɨn cóojo'sin ɨ siaj choomua, sulu siaj sij jaatáhuavii ɨ Dios, tɨ'ij jamuaatá'an siaj tyámua' metyityoomuámua'ria'aj, ajta je'en táahuɨɨre'en a'ɨ́jna tɨ ɨ Cɨríistu' huatájuuriaca',
60003022	ajta tajapuá jo'raj tɨ'ɨj muájca'ta' pujma'a ɨ Dios ja'ajcáyixɨ', majta a'ɨ́jna jitze 'ajtyamacantaj mua'raj ɨ maj tajapuá tyi'huɨɨre', majta néijmi' ɨ maj tyi'tɨ́j jɨn antyúumua'reej, mej mij néijmi'i tyámua' tyu'uurej.
60004001	'A'ɨ́j pu jɨn, a'yájna tɨ'ɨj ɨ Cɨríistu' tyaapuéjtzitariaca' ɨ jutyévij jitze, a'yaa xu cha'ta siana'aj sij mua'aj huárɨnyij. Ji'nye a'ɨ́jna ɨ tɨ aríj jaapuéjtzitariaca', pu'ríj jaatapuá'cɨtaca' ɨ tɨ jɨn je'ej pua'aj rɨcɨj,
60004002	ajta je'en néijmi' jɨn a'yan huárɨnyij je'ej tɨ ɨ Dios tyá'axɨe've' tɨ'ɨj na'a á'tyeeren júurij, capu a'yáana'aj je'ej tɨ jusɨ́ɨj tya'xɨe've'ej tyi'tɨ́j jɨme iiyan tɨ ma'can cháanacaj japua.
60004003	Xu'rí á'tyeej siaj mua'aj a'yan cha' ta siana'aj rɨjca matɨ'ɨj a'ɨ́ɨmaj ɨ maj quee tya'tzaahuatye', ji'nye a'yaa xu rɨjcaa je'ej tɨ tyajamua'ráanajchica'aj a'ɨ́jna ɨ tɨ je'ej pua'aj 'een, majta cha' mana'aj tyi'ye'estyaa, majta jéehua juta'rujve', majta hua'náchej ɨ sáanturij ɨ maj je'ej pua'aj huase'rin.
60004004	Ajta ijíij, caxu que' mua'aj hua'jamuan a'yan rɨcɨj a'ɨ́jna jɨme' ɨ tɨ je'ej pua'aj een, a'ɨ́j mu jɨ je'ej pua'aj tyityóomuajtyej majta je'ej pua'aj tyaja'muaxaj.
60004005	Ma ajta a'yaa pu tyihuá'cɨ'tyi maj tyu'taxáj je'ej maj tyi'tɨ́j huáruuj a'ɨ́jna jimi ɨ tɨ arí tyámua' huó'ruu, tɨ'ij huo'xɨ́jtye' a'ɨ́ɨjma ɨ maj júuri, ajta ɨ maj meríj huácuij.
60004006	Ji'nye a'ɨ́ɨjma ɨ maj meríj huácuij majta mu huo'ixaa ɨ nyúucaria'ra' ɨ Dios, tɨ'ɨj ɨ júuricama'ra' ɨ Dios hua' jimi huatyá'ɨtzeerej, tyij majta iiyan cháanacaj japua huo'xɨjtye a'yájna matɨ'ɨj ɨ tyeɨ́tye tyeeyi'tɨn.
60004007	'Pu'rí tɨn a'ájna atyojo'ré'nyejsi tɨ'ɨj néijmi' tye'entyipuá'rij. A'ɨ́j xu jɨn mua'aj tyámua' metyityoomuámua'ria'aj, siajta tzáahuatyi'ra'aj jɨn jahuooca ɨ Dios jimi.
60004008	Siajta jéehua huóoxɨe've'en, ji'nye a'yaa xu siajta a'ɨ́jna jɨn tyu'tóo'unyi'iraj.
60004009	Siata'aj tyámua' tyihuo'taxɨe've'en séej siajta séej ɨ juchéj, caxu je'ej siana'aj tyi'tyenyuuca'an.
60004010	Siata'aj tyámua' tyu'cha'ɨɨn je'ej tɨ tyi'tɨ́j ɨ Dios tyajamuaatapuéjve, siajta a'ɨ́jna jɨn a'yan huárɨnyij siaj sij huo'tyáhuɨɨre'en séej siajta séej.
60004011	Tɨpua'aj a'tɨ́j tyi'xajtaa, che' a'ɨ́jna jɨn tyu'taxáj ɨ nyúucaria'ra' ɨ Dios. Ajta tɨpua'aj a'tɨ́j tyi'tɨ́j jɨn tyí'huɨɨria'aj, che' a'yan huárɨnyij a'ɨ́jna jitze arooca'nyáaj ɨ ca'nyíjra'aj Dios tɨ jaata'. Je'ej siaj néijmi' tyi'tɨ́j jɨn rɨcɨj, a'yaa xu huárɨnyij siaj sij néijmi'ij tyaatatyóojtzi're'en ɨ Dios, a'ɨ́jna jitze huatama'can ɨ Jesús tɨ ajta Cɨríistu' pué'een, a'ɨ́jna ɨ tɨ jitzan eeráma'can ɨ tɨ náa huase'rin, a'ɨ́ɨ pu ajta néijmi' putyi'uurej. Che' a'yan tya'ra'nyij.
60004012	'Nye'ihuáamua' mu nyaj ja'muaxɨe've', caxu je'ej tyityóomuajtya tɨ pua'aj tyi'tɨ́j jɨn xá'viicue'ria'aj, nusu tyi'tɨ́j je'ej ja'mua'uuriaj ɨ siaj quee jamua'tyej.
60004013	Sulu siajta'aj huatóotyamua've'en, a'ɨ́jna jɨme siaj jamuan jajpuéjtzi ɨ Cɨríistu', siaj sij siajta huatóotyamua've'en a'ájna xɨcáara' tyaj jitzán jaséejran ɨ tavástara'.
60004014	Siata'aj huatóotyamua've'en, tɨ pua'aj a'tɨ́j je'ej pua'aj tyajá'muaxajta a'ɨ́jna jɨme' siaj Cɨríistu' jitze ajtyáma'can, ji'nye a'ɨ́ɨ pu ɨ júuricama'ra' ɨ Dios a'náj tɨ na'aj ja'mua jimi séejre'.
60004015	Tɨpua'aj sɨ́ɨj tɨ ja'mua jitze ajtyáma'can tyi'tɨ́j jɨn jajpuéjtzij, che' quee a'ɨ́jna jɨme' tɨ séej huajé'caj, nusu tɨ tyi'tɨ́j huanáhua'an, na'ríij tyi'tɨ́j je'ej uuriajca'aj tɨ quee jitzan juxɨe've'.
60004016	Ajta tɨpua'aj a'ɨ́jna jɨn jajpuéjtzij tɨ ɨ Cɨríistu' jimi ajtyáma'can, che' quee jutyevi'ra'aj, sulu che' tyaatatyójtzi're'en ɨ Dios, a'ɨ́jna jɨme' tɨ ɨ Cɨríistu' jitze ajtyáma'can.
60004017	'Pu'ri a'ájna atyojo'ré'nyej tɨ'ij Dios huo'xɨ́jtye' ɨ jutyeɨ́tyeristyamua'. Ajta tɨpua'aj arí a'yan tyu'tyóochej ityájma jimi, ¿je'quij tye'me a'ɨ́ɨmaj jimi ɨ maj quee ja'tzáahuatye' ɨ nyúucaria'ra' ɨ Dios?
60004018	Ajta tɨpua'aj a'ɨ́jna ɨ tɨ tyámua tyi'tyúucha'ɨj muárɨe'rij jɨn jáahuɨ, ¿je'quij tye'mej a'ɨ́ɨjma jimi ɨ maj je'ej pua'aj tyityetyúucha'ɨj ajta a'ɨ́ɨmaj jimi ɨ maj je'ej pua'aj rɨcɨj?
60004019	A'ɨ́j pu jɨn ɨ maj jajpuéjtzij ɨ Dios jitze huatama'can, miche' mooj xa'puɨ' rɨjca, majta ɨ Dios jimi huatóocu'ven ɨ tɨ yan huotyájto, ji'nye a'ɨ́ɨ pu quee a'náj tyi'tɨ́j jɨn ootyá'ɨtzerej.
60005001	'A'yaa nu nyijta ijíij tya'xɨe've'ej nyaj ca'nyíjra'aj huo'ta'an néijmi'ca ɨ huáasij ɨ maj tyihuɨɨre' jo' siaj jóosɨ'rii, nyáaj nu nyajta vástɨ' pué'een, matɨ'ɨj a'ɨ́ɨmaj, nyajta tyu'séej je'ej tɨ tyaapuéjtzitariaca' ɨ Cɨríistu', a'yaa pu'ij ajta nyéetzij tyí'nyacɨ'tyij a'ɨ́jna ɨ tɨ huápuɨ'ɨj naa séeria'aj tá'me ɨ Dios jimi.
60005002	Tyamua xu tyihuo'cha'ɨn a'ɨ́ɨmaj ɨ maj tyeɨ́tyeristyamua'mua' pué'een ɨ Dios, je'ej tɨ ajta arí a'ɨ́ɨn tyajamuaata'íj, juxɨé'vi'ra' xu jɨn a'yan huárɨnyij, je'ej tɨ ɨ Dios tyá'xɨe've', caxu ca'nyéjrij jɨn a'yan rɨjca nusu siaj sij a'ɨ́jna jɨn túumi huamué'tɨn, sulu a'yaa xu huárɨnyij xuutyámua'va'aj.
60005003	Siata'aj quee óotzaahuatya'aj matɨ'ɨj ɨ maj va'can jɨn antyúumua'reej, mej mij ca'nyéjrij jɨn a'yan huárɨnyij a'ɨ́ɨmaj ɨ siaj huá'cha'ɨj, sulu siata'aj tyámua' tyihuo'mua'tyen.
60005004	A'yaa pu'ij tɨ'ɨj huataséjre' a'ɨ́jna ɨ tɨ néijmi'i jɨn antyúumua'reej, mua'aj xu ja'ancuriáɨ'sij a'ɨ́jcɨ ɨ curúun tɨ quee ja'náj je'ej rɨnyij sulu tɨ jusén jɨn séeria'aj ja'mej.
60005005	'A'yaa xu cha'ta siana'aj mua'aj mu siaj tyaamua, siata'aj hua'rá'astijre'en ɨ huáasij. Siata'aj néijmi'i a'yan huárɨnyij, siaj sij quee ootzáahuatya'aj siahua'ra'astijre', ji'nye a'yaa pu tyé'yu'si' tɨjɨn: Dios pu quee hua'xɨe've'e a'ɨ́ɨmaj ɨ maj 'ootzahuatye', ajta a'ɨ́ɨ pu tyámua' tyihua'huɨɨre' a'ɨ́ɨmaj ɨ maj quee óotzahuatye'.
60005006	'Siata'aj quee óotzaahuatya'aj a'ɨ́jna jimi ɨ Dios, ɨ tɨ néijmi' jɨn antyúumua'aree, ta'aj ij a'ɨ́ɨn va'can jɨn tyajamua'ta'íjtye'en, a'náj tɨ a'yan tyajamuaxá'puɨn'tari'ri'.
60005007	Siata'aj ɨ Dios jimi néijmi' tyu'tyátoonyij a'ɨ́jna ɨ siaj jɨn je'ej tyityóomuajtye, ji'nye jéehua xu jitzan juxɨe've'.
60005008	'Tyámua' xu metyityoomuámua'ria'aj, siajta tyámua' tyí'tya'ixɨe'ria'aj, ji'nye a'ɨ́jna ɨ tyiyáaru' ɨ tɨ jamuájcha'ɨɨre', a'yaa pu metyojo'jijhuan tɨ'ɨj muájyej a'ɨ́jna jɨme' tɨ jahuo ɨ tɨ jaatyájcɨ'mej.
60005009	Siata'aj huatyóoca'nyej, siajta tyámua' eenye a'ɨ́jcɨ jitze ɨ siaj jitzan tyá'tzaahuatye', a'yan setya'mua'réeriaj tɨ a'yan cha'tána'aj tyihuá'uure ɨ já'mua'ihuaamua' ɨ maj a'yan huacháatɨmee néijmi'que' ɨ cháanacaj japua.
60005010	Ajta siatɨ'ɨj a'yan tyaapuéetzitaren, Dios pu tyámua' ja'mua'uuren, siaj sij quee tyi'tɨ́j jɨn á'ɨtzeeria'aj, siaj sij a'ɨ́jna jitze tyu'ca'nyej. A'ɨ́ɨ pu a'ɨ́ɨn pué'een ɨ Dios ɨ tɨ taatajé tyej tyij jamuan séeria'aj ta'ra'nyij ɨ Cɨríistu' tɨ ajta Jesús pué'een.
60005011	Che' a'ɨ́ɨn a'ɨ́jna jɨn tyi'tyávaacaj ɨ tɨ néijmi'i jɨn antyúumua'reeriaj jusén jɨme'.
60005012	'A'yaa nu cɨ́ɨ tyajá'muayu'se' a'ɨ́jna jamuan ɨ Silvano, ɨ tɨ a'ɨ́ɨn pué'een sɨ́ɨj ɨ nye'ihuáara', tɨ quee tyi'tɨ́j jɨn á'ɨtzeere', nyej nyij ca'nyíjra'aj jamuaata'an, ajta siaj sij jáamua'ree tɨ ɨ Dios tzáahuatyi'ra' jɨn tyámua' tyitatá'caa. A'náj tɨ na'aj xu tyámua' eenye' a'ɨ́jna jɨme' ɨ siaj juxɨe've'.
60005013	A'ɨ́ɨmaj ɨ maj a'áa jóosɨ'rii a Babilonia, ɨ tɨ Dios ajta hua'antyíhuo tɨ'ɨj mua'ajma, a'ɨ́ɨmaj mu yaja'muatyojtye', a'ɨ́ɨ pu ajta yaja'muatyoojtye' ɨ nyiyóoj ɨ Marcos.
60005014	Siata'aj hua'tóotyojtye'en xui'tyoopuɨ́'tza'xɨ'ɨn a'ɨ́jcɨ jɨme' siaj juxɨe've' sɨ́ɨj ajta sɨ́ɨj. Tyámua' xu tyi'tyeséejria'aj, mua'aj mu siaj Cɨríistu' jitze ajtyáma'can.
61001001	'Nyáaj Simón ɨ nyaj Pedro pué'een, ɨ nyaj jahuɨɨre' ɨ Cɨríistu' tɨ ajta Jesús pué'een, a'yaa nu já'muatyojtye' mu siaj a'yan cha'ta siana' tyá'tzahuatye' tyatɨ'ɨj ityáj, ji'nye ɨ Dios ajta a'ɨ́jna Jesús tɨ ajta Cɨríistu' pué'een, a'ɨ́ɨ mu jɨ'réenya' séejre'.
61001002	Che' jéehua tyajamuáacɨ'tyij ɨ tɨ jɨn tyamua' tyajamuata'caa, ajta tɨ'ij jamuaatyápua'ritye'en a'ɨ́jna jɨme' siaj jamua'tye ɨ Dios siajta a'ɨ́jcɨ ɨ Jesús ɨ tɨ ajta tavástara' pué'een.
61001003	'A'ɨ́jna ɨ tɨ jɨn néijmi' putyi'uurej ɨ Dios, a'ɨ́j pu jɨn tyitaatá' néijmi'i ɨ tɨ tyúuxɨe've' tyej tyij júurij huatyá'ɨtzeere'en a'ɨ́jna jimi ɨ tɨ taatajé, a'ɨ́jna ɨ tɨ jusén jɨn náa huaserin, ajta a'ɨ́ɨn néijmi' jɨn antyúumua'ree.
61001004	A'íj pu jitze ma'can ɨ tɨ jɨn va'can tya'tóoraj taatajé, tɨ ajta jéehua tajitze juxɨe've', tyej tyij a'ɨ́jna jɨn a'yan séeria'aj ta'ra'nyij tɨ'ɨj ɨ Dios, tyata'aj tyij huatáta'uunaj a'ɨ́jcɨ jimi ɨ tɨ je'ej pua'aj séejre' ɨ maj jɨn a'yan tyá'xɨe've' íiyan cháanacaj japua.
61001005	A'ɨ́j xu jɨn jéetze huatyóoca'nyej a'ɨ́jna jɨme' ɨ siaj jɨn tyá'tzaahuatye' siajta tyámua' tyityetyúucha'ɨɨj, siajta tyámua tyiyo'itéej xa'ra'nyij ɨ sɨaj jɨn tyámua' tyityetyúucha'ɨɨj.
61001006	Siajta ɨ siaj jɨn tyámua' tya'mua'ree, a'ɨ́j xu jɨn huóocu'vej, ajta ɨ siaj jɨn óocu'vej a'ɨ́j xu jɨn néijmi' tyo'táviicue', ajta ɨ siaj jɨn néijmi' tyo'táviicue', a'ɨ́j xu jɨn tyaatatyójtzi're'en ɨ Dios,
61001007	ajta ɨ siaj jɨn tye'tyojtzi're' ɨ Dios, a'ɨ́j xu jɨn tyámua' tyityetyóojeevej, ajta siatɨ'ɨj tyámua tyityetyojéeven aj xu sij tyámua' naa tyityahuóoxɨe've'en.
61001008	'Tɨpua'aj mua'aj néijmi' jɨn a'yan xáarɨnyij je'ej siaj tyi'ɨ́j tyu'yí'tɨn, a'ɨ́jna ɨ ja'mua juuricamej jéehua pu tyu'tyáhuɨɨre'e a'ɨ́jna jɨme' siaj jaamua'aj tzáahuatyi'ra'aj jɨme' ɨ tavástara' Jesús tɨ ajta Cɨríistu' pué'een.
61001009	Ajta a'ɨ́jna ɨ tɨ quee a'yan rɨcɨj a'yaa pu een tɨ'ɨj ɨ a'tɨ́j tɨ arácun tɨ quée ɨmuá tyí'sej, a'ɨ́ɨ pu arí yo'hua'xɨj tɨ ɨ Dios tyaatú'uunyi'ri' je'ej tɨ tyi'tɨ́j jɨn quee xa'puɨ' huarɨ́j.
61001010	A'ɨ́j xu jɨn nye'ihuáamua', siata'aj huatyóoca'nyej siaj sij a'yan huárɨnyij je'ej tɨ tyi'tɨ́j jɨn ɨ Dios tyajamuaatajé ajta jamua'antyíhuo, ji'nye tɨpua'aj a'yan xáarɨnyi caxu a'náj tyi'tɨ́j jɨn ootyáɨtzeere'ej.
61001011	A'yaa pu tyajá'muacɨ'tyi, siaj a'áa jo'tyájrutye jo'tɨ jusén jɨme tyeje'íjta ɨ tavástara' ɨ tɨ tajapua huatanyúj, a'ɨ́jna ɨ Jesús tɨ ajta Cɨríistu' pué'een.
61001012	'A'ɨ́j nu jɨn a'yan tyajá'mua'ixaatya'a na'mej, siaj sij a'yan tya'mua'reeriaj, tyij siajta serí tyámua tyámua' een a'yájna nyatɨ'ɨj tyajamuaamua'tyej.
61001013	A'yaa pu tyi'nyacɨ'puaj nyej nyij tyámua' tyajamuáa'ixaatye' nyajta ca'nyíjra'aj jamuaata'an ijíij nyej nyooj júurij.
61001014	A'ɨ́jna ɨ tavástara' Jesús tɨ ajta Cɨríistu' pué'een, a'yaa pu tyinaaté'exaa tɨ arí véjri' a'náj nyaj jitzan muɨ'ɨnyij,
61001015	A'yaa nu nyij tyu'tyényaca'nyesij, nyej nyij tyajamuáa'itɨj tɨ'ij huatáɨ'ɨriitarej siaj jo'támua'ree je'ej nyaj tyajamuáa'ixaaj.
61001016	'A'ɨ́jna ɨ tyaj jamuaamua'tyej je'ej tɨ éenye'que' huataséjre'sij a'ɨ́jna ɨ tavástara' Jesús tɨ ajta Cɨríistu' pué'een, a'ájna xɨcáara' jitze tɨ'ɨj ajtáhua'aj ya va'cányejsi, catu a'ɨ́jna jɨn jaataxájtaca' ɨ nyúucari ɨ maj jujɨ́ɨmua' mana'aj jájtyo ɨ tyétyacaa, catu tyajta tajɨ́ɨmua' tyana'aj jájtyo, sulu tajɨ́'ɨj tu jɨn jaaséj tɨ a'ɨ́ɨn néijmi' jɨn antyúumua'ree.
61001017	A'yaa tu tyeeséj tɨ'ɨj ɨ Dios tyámua' pu tyetyájto, ajta tyámua' tyaatá', ajta ɨ Dios a'yan tyu'taxájtaca' tɨjɨn: "A'íi pu a'ɨ́ɨn pué'een ɨ nyiyóoj ɨ nyaj jéehua huápuɨ'ɨj jaxɨe've, a'íi pu a'ɨ́ɨn pué'een ɨ nyaj ja'antyíhuoj."
61001018	Ityaj tu jáanamuajri' a'ɨ́jcɨ ɨ nyúucarij tɨ jútye' je'cánamuajre, ji'nye jamuan tu ajo'tyú'uuca'aj ɨ tavástara' a'ájna ɨ jɨríj jitze tɨ tyámua' tyeje'en.
61001019	'A'íj pu jɨn jéetze ámiteere' quee a'ɨ́jna ɨ nyúucarij ɨ maj jaataxájtaca' a'ɨ́ɨmaj ɨ maj Dios jitze tyi'xajtaca'aj, a'ɨ́j xu jɨn mua'aj tyámua' tya'tzaahuatye'. Ji'nye a'ɨ́jna ɨ nyúucarij a'yaa pu' een tɨ'ɨj a'ɨ́jna ɨ tatzárij jo'tɨ jo'tɨ́ca' 'asta na'aj quee huataséjre' a'ɨ́jna ɨ xú'ra'vej tɨ'ɨj tapuá'risima'caj ujé'ejnyinyi, tɨ'ij jamuaatyátatzavi'tye'en.
61001020	Ajta anaquéej a'yan tyúuxɨ've' siaj jáamua'ree tɨ quee a'tɨ́j ja'náj jusɨ́ɨj je'ej tyéejtyoj je'ej tɨ huatóomua'aj a'ɨ́jna ɨ nyúucarij tɨ jitzan á'yu'si' ɨ yu'xarij je'ej maj tyu'taxájtaca' a'ɨ́ɨmaj ɨ ma Dios jitze ma'can tyi'xajtaca'aj,
61001021	ji'nye a'ɨ́ɨmaj ɨ maj Dios jitze ma'can tyi'xajtaca'a, camu a'náj a'yan tyu'taxájtaca' je'ej maj tyi'tɨ́j jujɨ́ɨmua'aj mana'aj tyi'ijtyoj, sulu Dios jitze huatama'can mu a'yan tyu'taxájtaca', majta a'ɨ́jna jɨme' ɨ júuricama'ra' ɨ Dios.
61002001	'Jéehua mu majta ɨ tyeɨ́tye huataséjre'ej a'ɨ́ɨjma jimi ɨ maj Israél jitze ajtyáma'can, ɨ maj hué'tzij jɨn tyihuá'mua'tyej, a'ɨ́j mu jɨn jéehua ja'mua jimi séejre' a'ɨ́ɨmaj ɨ maj hué'tzi jɨn tyajá'muamuatye. Avíitzij mu jɨn a'yan rɨcɨ́j muá'ajma jimi, a'yaa mu mij a'ɨ́jna jamuojo'rɨéjsij, majta jatyáhue'tacaa ɨ tavástara' a'ɨ́jna ɨ tɨ ajta hua' jɨme' tyu'nájchitaca', a'ɨ́j pu jɨn a'yan tyihuá'cɨ'tyij tɨ ɨ Dios jiye'tzín hua'antyipuá'ritye'en.
61002002	Mue'tɨ́j mu hua'rá'astijre'ej mej mij a'yan cha'ta mana' tyi'huóoxana'cɨre'en matɨ'ɨj a'ɨ́ɨmaj, a'yaa mu mij a'ɨ́jna jɨn je'ej pua'aj tya'xáataj mua'ju'un a'ɨ́jcɨ ɨ nyúucarij tɨ xa'puɨ'.
61002003	A'yaa mu a'ɨ́jna jɨn hue'tzij tyihua'mua'tyaaj mua'ju'un a'ɨ́jna jɨme' maj huápuɨ'ɨj jaxɨe've' ɨ túumi, a'yaa mu mij a'ɨ́jna jɨn tyitye'entyipuá'rij tɨ'ɨj Dios huó'xɨjtye'en, ji'nye pu'ríj á'tyeej tɨ a'yan a'ɨ́ɨmaj jimi tya'tácatyij.
61002004	'Capu ɨ Dios tyihuo'tú'uunyi'ri' a'ɨ́ɨmaj ɨ maj tajapuá tyi'huɨɨrɨa'ca'aj, ɨ maj tyi'tɨj jɨn ootyá'ɨtzee, sulu a'áa pu huaja'tyáahua'xɨj jo'maj ya'puéejtzitaren, ajta ja'tyácun mej mij a'áa já'nami'ihua jo'tɨ jo'tɨ́ca', a'áa mu ja'avíitzi'ihuaj mua'ju'un, 'asta na'aj quee Dios huo'xɨ́jtye'en a'ájna xɨcáara' jitze tɨ'ɨj jitzan néijmi'i tye'entyipuá'rij.
61002005	Capu ajta tyihuo'tú'uunyi'ri' a'ɨ́ɨmaj ɨ maj ará'tyee séejriaca'a, sulu a'yaa pu tyu'tá' tɨ ɨ jájtyi tyí'ijɨste néin japua ɨ cháanacaj, tɨ'ij puéjtzi huo'tá'an a'ɨ́ɨjma ɨ maj quee já'astijria'ca' ɨ Dios, ajta a'ɨ́ɨ pu xaa huáhuɨɨ ɨ Noé, ɨ tɨ a'yan tyihuo'té'exa je'ej maj huárɨnyij mej mij xa'puɨ' huárɨnyij ɨ Dios jimi, ajtáhua'aj a'ɨ́ɨmaj ɨ séecan ɨ maj aráahua'apuaj ará'axcaa.
61002006	Dios pu ajta huo'xɨ́jtye a'ɨ́ɨjma ɨ maj a'áa jo'cháatɨma'ca ɨ chájta'naj jitze tɨ a'yan tyaja'rájtyapua tɨjɨn Sodoma ajta a Gomorra, néijmi'caa pu huatyáatɨej, mej mij a'ɨ́jna jɨn jáamua'ree je'ej tɨ tyihuá'uuren a'ɨ́ɨjma ɨ maj quee já'astijre' ɨ Dios.
61002007	Ajta a'ɨ́j pu japua huatanyúj a'ɨ́jcɨ ɨ Lot, ɨ tɨ tyámua' tyityúucha'ɨɨca'aj, ajta je'ej pua'a ja'axcaa je'ej maj rɨjca ɨ maj juxana'cariaca'aj a'ɨ́ɨmaj ɨ maj quée tyi'tɨ́j ja'astyajca'aj.
61002008	A'ɨ́jna ɨ tyévij tɨ tyámua' tyi'tyúucha'ɨɨca'aj ɨ Dios jimi, jéehua pu jajpuéjtzica'aj ɨ jutzájta' a'ɨ́jna jɨme maj quee xa'puɨ' rɨjcaa ji'nye a'yaa pu tyi'séejraca'aj, ajta tyi'áanamuajraca'aj ɨ maj je'ej pua'a rɨjcaa a'ɨ́ɨmaj ɨ maj quee tyi'tɨ́j já'astyajca'aj.
61002009	'Tavástara' pu jaayí'tɨn tɨ hua' japua huatányuunyij tyi'tɨ́j maj jɨn jajpuéjtzij a'ɨ́ɨmaj ɨ maj jimi séejre', ajta jaayí'tɨn tɨ hue'tyáanaj a'ɨ́ɨjma ɨ maj je'ej pua'a tyi'tyetyúucha'ɨj, tɨ'ij puéejtzi huo'tá'an a'ájna xɨcáara' jitze tɨ jitzan néijmi'ica á'xɨjtye'en.
61002010	Tavástara' pu ajta puéjtzij huo'tá'sij a'ɨ́ɨjma ɨ maj huápuɨ'ɨj je'ej pua'aj rɨcɨj, majta quee tyi'tɨ́j ja'astijre'. Camu tyi'tɨ́j ja'astej majta óoca'nye maj cha'mana'aj tyi'tɨ́j jɨn je'ej pua'aj huárɨnyij, camu majta tyi'tzɨɨnye' mej mij je'ej pua'aj tyihuá'xajtaj a'ɨ́ɨjma ɨ maj tajapua ja'seejre',
61002011	majta a'ɨ́ɨmaj ɨ maj tajapua tyí'huɨɨre', tyij majta jéetze juca'nyej majta jéetze va'can jɨn antyúumua'ree, camu a'yan tyityóoca'nyej mej mij je'ej pua'aj tyihuá'xajta a'ɨ́ɨjma ɨ tyétyaca a'ɨ́jna jimi ɨ tavástara'.
61002012	'A'ɨ́ɨmaj ɨ tyétyacaa a'yaa mu een matɨ'ɨj ɨ ya'muáatyee ɨ maj quee tyihuojo'itej, majta cha' mana'aj jo'ojujhua'an, a'yaa mu een jɨn huanánɨe'huaca' mej mij ɨ tyeɨ́tye huo'vívi'ij, majta je'en huó'cui'nyi. Je'ej mu pua'aj tya'xaj ɨ tyi'tɨ́j maj quee yo'itej, ajta a'yaa mu cha'ta mana'a tyi'tyacui'nyij matɨ'ɨj a'ɨ́ɨmaj ɨ ya'muáatyee,
61002013	a'yaa mu mij majta tya'ajpuéetzij mua'ju'un matɨ'ɨj a'ɨ́ɨmaj séecan puéjtzij tyu'ta'. A'yaa mu tyityóomuajtyej maj tyi'tɨ́j jɨn jutyamua've', a'yaa mu mij rɨcɨj tújca'ri tzajta'. Jéehua xu tyévi'si' séejre' a'ɨ́jna jɨme' je'ej siaj tyi'tɨ́j jɨn rɨcɨj hua' jamuan, matɨ'ɨjta tyi'ye'estyaj, ji'nye a'ɨ́j mu jɨn jutyámua've' ɨ maj jɨme' jujɨ́ɨmua'aj jucuanamuaj.
61002014	'Camu pu joorej maj íitaj huaséj majta je'en quee jaatanyácua'aj, camu a'náj ja'antyápua'cɨ'tacaa maj á'ɨtzeeria'aj ɨ Dios jimi. Ca'nyíjra'aj mu hua'tá'ca a'ɨ́ɨjma ɨ maj quee jéehua juca'nyej mej mij majta tyi'tɨ́j jɨn je'ej pua'aj huárɨnyij, jéehua mu jaayí'tɨn je'ej maj tyi'tɨ́j jɨn huárɨnyij, a'ɨ́ɨ mu a'ɨ́ɨn pué'een ɨ tyeɨ́tye ɨ Dios tɨ puéejtzi huo'tá'sij.
61002015	Mu'rí jo'vátzij, ji'nye mu'rij ajtacɨ́j ɨ juye jitze tɨ tyámua' een. A'yaa mu mij rɨcɨj tɨ'ɨj a'ɨ́jna ɨ Balaam, yóojra' a'ɨ́jcɨ ɨ Bosor, ɨ tɨ a'yan tya'xɨe'va'ca'aj túumi huamué'tɨn a'ɨ́jna jɨme' tɨ je'ej pua'aj rɨcɨj,
61002016	ajta a'yaa pu je'ej tyo'tóomua'aj a'ɨ́jna jɨme' tɨ je'ej pua'aj rɨjcaa, tɨ'ɨj ɨ púuru'u tɨ quée tyo'orɨ́ɨ'ɨre a'yan tyaaté'exaa tɨ'ɨj tyévij, ajta je'en jaatá'ijmujri' tɨ'ij quee tyi'tɨ́j jɨn je'ej pua'aj rɨjca a'ɨ́jna jɨme' tɨ ɨ tɨ jutɨmue'.
61002017	'A'ɨ́ɨmaj ɨ maj a'yan rɨcɨj a'yaa mu een tɨ'ɨj jo'tɨ ja'tyácun ajta je'en quee arájmua, nusu tɨ'ɨj ɨ jéetɨrij tɨ áacaj jáatajchi, a'yaa pu tyihuá'cɨ'tyi maj a'áa jo'tyá'ɨtzeere' jusén jɨme' jo'tɨ huápuɨ'ɨj jo'tɨ́ca'.
61002018	A'yaa mu a'ɨ́jna jɨn tyi'xaj ɨ nyúucarij tɨ quee tyi'tɨ́j je'ej tyi'xaj, majta ca'nyíjra'aj hua'tá'ca ɨ séecan mej mij tyi'tɨ́j jɨn je'ej pua'aj huárɨnyij a'ɨ́ɨmaj ɨ maj móochan jaatapua'cɨtaca', ɨ maj je'ej pua'aj tyityetyúucha'ɨɨca'aj.
61002019	A'yaa mu tyihua'ixaatye'ej maj juxáahuaj séeria'aj mua'ju'un, ma majta jujɨ́ɨmua'aj ca'nyéjrij jɨn tyí'huɨɨre' a'ɨ́jna jɨme' maj je'ej pua'aj tyityetyúucha'ɨj, ji'nye a'tɨ́j tɨ na'aj tɨ ca'nyéjrij jɨn tyí'huɨɨre', a'ɨ́ɨ pu a'yan tyá'huɨɨre' je'ej tɨ tyi'tɨ́j arí tyeetyáamue'tɨj.
61002020	Ji'nye a'ɨ́ɨmaj ɨ maj meríj jaamua'aj a'ɨ́jcɨ ɨ tavástara' Jesús ɨ tɨ ajta Cɨríistu' pue'een, a'ɨ́ɨmaj mu meríj ajtacɨ́j a'ɨ́jcɨ jitze ɨ tɨ je'ej pua'aj tyi'een íiyan cháanacaj japua, tɨpua'aj ajtáhua'aj huo'tyámue'tɨn a'ɨ́jna ɨ tɨ je'ej pua'aj een, jéetze mu je'ej pua'aj rɨnyij mequee jájcua.
61002021	Jéetze pu tyámua' tacaj maj quee a'náj jáamua'tyijche' a'ɨ́jcɨ ɨ juyéj tɨ tyámua' een, mej mij quee a'yan tya'mua'réeriaj majta je'en yo'hua'xɨj a'ɨ́jcɨ ɨ nyúucarij tɨ tyámua' éen tɨ ajta hua' jimi huatyátuiihuaca'.
61002022	A'yaa pu'ij a'ɨ́ɨjma jimi tya'raj je'ej tɨ tyé'yu'si' ɨ yu'xarij jitze tɨ a'yan tɨjɨn: "A'ɨ́jna ɨ tzɨ'ɨj, ajtáhua'aj pu pu'ájvej tɨ'ij jáacua'nyij ɨ jujárɨe'rij," ajta ɨ tɨ a'yan tɨjɨn: "A'ɨ́jna ɨ tuíixu ɨ maj tyámua' tya'cáajo'sij, ajtáhua'aj pu ɨ jáxu'uj jitze átyɨhuaxɨ'ɨj."
61003001	'Nye'ihuáamua mu nyaj já'muaxɨe've', a'íi pu a'ɨ́ɨn pué'een ɨ yu'xarij tɨ huá'puaj ɨ nyaj jitzan tyajá'muayu'se'. A'yaa nu a'íjcɨ jɨme' ɨ tɨ huá'apuaj tya'xɨe've' nyej nyij ca'nyíjra'aj jamuatá'an siaj sij tyámua' tyu'mua'tyij.
61003002	Xo'támua'ree je'ej maj ará'tyeej tyu'taxájtaca' a'ɨ́ɨmaj ɨ maj Dios jitze ma'can tyi'xajtaca'aj, siajta a'ɨ́jcɨ ɨ nyúucarij ɨ tɨ jamuaata' a'ɨ́jna ɨ tavástara', tɨ ajta a'ɨ́ɨn pué'een ɨ tɨ ja'mua japua huatányuusij, a'ɨ́ɨ pu a'ɨ́ɨn pué'een ɨ nyúucarij tɨ ityájma jimi jaatyáto, tyej tyij jamuaté'exaatye'.
61003003	'Siata'aj tyámua' tya'mua'réeriaj tɨ a'yan tye'me, a'ájna xɨcáara' jitze tɨ jitzan néijmi'i tye'entyipuá'rij, a'ɨ́ɨ mu huataséjre'ej ɨ tyeɨ́tye ɨ maj jamuá'xaahuari', je'ej tɨ a'ɨ́ɨmaj tyihua'ráanajchi ɨ tɨ je'ej pua'aj een,
61003004	a'yaa mu tyu'ta'íhuo'sij tɨjɨn: ''¿Ji'nye tyi'tɨ́j huarɨ́j a'ɨ́jna jɨme' tɨ ɨ Cɨríistu' ajtáhua'aj ya'uvé'nyesij? Mu'ríj huácuij ɨ tahuáasimua'cɨ'ɨj, ajta a'yáana'aj óoche tyi'séejre' ɨ cháanacaj tɨ'ɨj jájcua ɨmua' tyu'tyátaavijhuaca'."
61003005	A'ɨ́ɨmaj ɨ tyeɨ́tye camu jaxɨe'vej maj jo'támua'ree tɨ ɨ tajapuá arí jájcua ɨmua séejria'ca'aj, ajta ɨ cháanacaj a'yan tyu'séejrej tɨ'ɨj ɨ Dios junyúuca jɨn tyu'ta'íjtaca', tɨ'ij ajnyéej a jáata', ajta 'ijíij a'yan a'yan tyi'séejre ɨ jájtyij japua.
61003006	A'yaa pu ajta jájtyi jɨn tyu'tyá'uunyi'huaca' ɨ cháanacaj a'ájna ɨmuaj.
61003007	Ajta ɨ tajapuá' ijíi tɨ séejre ajta a'ɨ́jna ɨ cháanacaj ɨ tyaj a'yan japuan ijíij yan séejre', Dios pu jacha'ɨj tɨ'ij jatyátɨeeraj. A'ɨ́ɨ pu ɨ tɨéj hua'antyipua'ritye'sij a'ájna xɨcaara' jitze tɨ jitzan huá'xɨjtye'en ɨ junyúuca jɨme', ajta néijmi'caa jo'rɨésij a'ɨ́ɨmaj ɨ tyeɨ́tye ɨ maj je'ej pua'aj tyityetyúucha'ɨj.
61003008	'Siata'aj quee yó'hua'anan, nye'ihuáamua' tɨ ɨ tavástara' jimi séej xɨcaj a'yan een tɨ'ɨj séej ví'ra'a nyinyi'ira'aj, ajta séej ví'ra'aj nyinyi'ra' a'yan een tɨ'ɨj séej xɨcaj.
61003009	Capu a'yan huatóomua'aj tɨ ɨ tavástara' á'tyeeren tɨ'ij a'yan huárɨnyij je'ej tɨ tya'tóoraj, matɨ'ɨj séecan tyi'mua'tzej, sulu tyámua' pu tyé'viicue' ja'mua jimi, ji'nye capu jaxɨe've' tɨ a'tɨ́j jó'vetyij, sulu mej mij néijmi' tya'antzaahuatye'en ɨ Dios jimi.
61003010	'Ajta ɨ tavástara' a'yaa pu tyo'vé'nyejsi tɨ'ɨj ɨ náhua'rij tɨ avíitzij jɨn huataséjre' ɨ tɨcá'rij tzajta'. Aj pu'ij ɨ tajapua tɨ séejre' huatyú'uunyi'huaj, ca'nyíin pu jɨn je'ej pua'aj huápuɨ'ɨj huatánamuajre'ej, ajta néijmi'i ɨ tɨ tyú'taavijhuaca' ajta pu tye'entyipua'rij a'ɨ́jna jɨme' ɨ tɨéj, ajta ɨ cháanacaj, jamuan ɨ tɨ japuan tyí'sejre' a'ɨ́ɨ pu tyu'tyátaasij.
61003011	'Ji'nye néijmi'i pu a'yan tyu'tyú'uunyi'huaj, a'yaa pu'ij tyúuxɨe've' siaj tyámua' tyityetyúucha'ɨɨj, siajta néijmi' jɨn ja'rá'astijre'en ɨ Dios.
61003012	Siata'aj jajcho'va'aj a'náj tɨ xɨcáara' jitze uve'nyesij ɨ Dios, siajta néijmi' jɨn tyámua' eenye'. Ji'nye a'ájna xɨcáara' jitze, a'ɨ́jna ɨ tajapua néijmi' pu huatyú'uunyi'huaj ɨ tɨéj jɨme', ajta ɨ tɨ tyú'taavijhuaca' tɨ'ɨj ajta jamuan tyí'sejre', a'ɨ́ɨ pu ajta néijmi'i tyu'tyátaasij,
61003013	tyajta ityáj a'ɨ́j tu tyicho've', ɨ tajapua tɨ jájcua tyajta ɨ cháanacaj tɨ ajta jájcua, a'yájna tɨ'ɨj ɨ Dios tya'táraj, ajta néijmi'j tyámua' tyi'éenya'aj ta'mej.
61003014	'A'ɨ́j xu jɨn nye'ihuáamua' mu nyaj já'muaxɨe've', ijíij siaj sioj a'yan tye'ejcho've', siata'aj tyámua' éenye' ɨ Dios jimi, siaj sij quée tyi'tɨ́j jɨn á'ɨtzeeria'aj.
61003015	Siata'aj a'yan tya'mua'reeriaj tɨ a'ɨ́jna jɨn ja'muacho've'ej ɨ Dios tɨ'ɨj néijmi'caa táahuɨɨre'. A'íj pu ajta jɨn tyajamuaatayu'sej a'ɨ́jna ɨ ta'ihuáara' Pablo ɨ tyaj jaxɨe've', Dios pu a'yan tyaatá' tɨ'ij yo'itée já'ra'nyi tyámua' naa.
61003016	Néijmi'i ɨ tɨ jitzan tyajamuaatayu'sej a'yaa pu cha'tána'aj tyajamuáa'ixaj, tyij ajta je'caquej muárɨe'rij tɨ a'tɨ́j yo'tɨee já'ra'nyi ɨ nyúucarij, a'ɨ́j mu jɨn séecan ɨ tyeɨ́tyee ɨ maj quee tyi'tɨj mua'aree ɨ maj majta quee xu jéehua tyé'viicue' ɨ maj jɨn tyá'tzahuatye' a'yaa mu mij a'ɨ́jna jɨn tyí'tyese' mej mij seequé tyiyo'itɨej muá'ra'nyi, a'ɨ́ɨ mu mij séeque ja'uure ɨ nyúucarij, a'ɨ́j mu mij jɨn jujɨ́ɨmua'aj antyúupua'ritye'sij.
61003017	'A'yaa pu'ij nye'ihuáamua' mu nyaj ja'muaxɨe've', mua'aj xu serí jamua'aree, siata'aj sij tyámua' tyityahuóocha'ɨɨn, mej mij quee tyi'tɨ́j jɨn jamuáacuanamuaj a'ɨ́ɨmaj ɨ maj je'ej pua'aj tyi'tyetyeɨ́tye, nusu siaj sij a'yan huárɨnyij je'ej maj a'ɨ́ɨmaj tyi'ijta.
61003018	Siajta mua'aj siata'aj jéetze tyámua' tyáamua'tyij a'ɨ́jcɨ ɨ tavástara' tɨ ajta Cɨríistu' pué'een, siata'aj a'ɨ́jna jɨn huahuóse'en ɨ siaj jɨn huóoxɨe've'en. Tyiche' a'náj tɨna'aj tye'tyojtzi'ria'aj. Che' a'yan tya'ra'nyij.
62001001	'A'íj tu jɨn mua'ajma tyaja'muayu'se' a'ɨ́jna jitze ma'can ɨ Cɨríistu' tɨ arí jájcua ɨmua séejria'ca'aj ajta tɨ'ɨj na'aj ya tɨ je'ré'nye, a'ɨ́ɨ pu a'ɨ́ɨn pué'een ɨ tyaj jáanamuajri' tyajta ɨ tyaj tajɨ'ɨj jɨn jaaséj. Ji'nye tu'ríj jaaséj tyajta tamuáca' jɨn ja'ajtamuárɨej. A'ɨ́ɨ pu a'ɨ́ɨ pu a'ɨ́ɨn pué'een ɨ nyúucarij tɨ júurij.
62001002	A'íi pu ɨ júuricamej huataséjre, ityáj tu jaaséj, tyajta a'ɨ́jna jitze ma'can tyi'xaj, tyajta a'yan cha'ta tyana'aj mua'ajma tyajá'mua'ixaatye', a'ɨ́jna ɨ tɨ ajta tavástara' jimi séejre', ɨ tɨ ityájmaj jimi huataséjre.
62001003	A'ɨ́j tu tyij ja'mua'ixaatye' ɨ tyaj jaaséj, tyajta ɨ tyaj jáanamuajri', siaj sij siajta mua'aj tajamua séejria'aj, a'yájna tyatɨ'ɨj ityáj jimi tyi'séejre' ɨ Dios ɨ tyaj jaj táataj, tyajta jimí a'ɨ́jna ɨ Jesús ɨ tɨ ajta Cɨríistu' pué'een.
62001004	A'yaa tu een jɨme tyajá'muayu'se' tyej tyij néijmi'i huátatyamua've'en.
62001005	'A'íi pu a'ɨ́ɨn pué'een ɨ nyúucarij ɨ Cɨríistu' tɨ taamua'tyej ɨ tyej tyij 'ityáj ja'mua'ixaatye, tɨ ɨ Dios tatzárij pué'een, ajta quee jimí séejre' a'ɨ́jna ɨ tɨ́ca'arij.
62001006	Tɨ pua'aj a'yan tyetyí'xajta yee jimi tu séejre', tyajta je'en tɨ́ca'ariste' cɨɨnyej, a'ɨ́j tu tyij jɨn tyi'hue'taj, ji'nye catu huatoojé'yacan jɨn tyi'xaj.
62001007	Ajta tɨ pua'aj a'yan a'ɨ́jna jitze tyetyi'tyeséeria'aj ɨ tatzárij, a'yájna tɨ'ɨj ajta ɨ Dios tatzárij tyi'pué'een, a'ɨ́j tu jɨn jimi séejre', ajta ɨ xúuria'ra' ɨ Jesús tɨ yóojra' pué'een ɨ Dios, a'ɨ́ɨ pu néijmi' tyitacáa'ri'raj ɨ tyaj jɨn otyá'ɨtzeere ɨ Dios jimi.
62001008	'Tɨ pua'a a'yan tyetyi'xájta yee catu tyi'tɨ́j jɨn á'ɨtzeere ɨ Dios jimi, a'yaa tu tyij tajɨ́ɨmua'aj tyí'tacuanamua, capu ij ityájmaj jimi séejre' a'ɨ́jna ɨ nyúucarij tɨ jɨ'ré'cajnɨme',
62001009	ajta tɨ pua'aj tyaataxáj ɨ tyaj jɨn ootyá'ɨtzee ɨ Dios jimi, a'yaa pu tyíɨ'rij tyaj jitzan tyu'ca'nyej ɨ Dios, tɨ tyámua' eenye' séejre', ajta a'ɨ́ɨn tyitaatú'uunyi'raj ɨ tyaj jɨn ootyá'ɨtzee ajta néijmi' ɨ tyaj jɨn je'ej pua'aj huarɨ́j.
62001010	Tɨ pua'aj a'yan tyetyí'xajta yee catu a'náj tyi'tɨ́j jɨn ootyá'ɨtzee ɨ Dios jimi, a'yaa tu tye'séejrata tɨ ɨ Dios tyí'hue'taca, catu tyij tyeexú tyámua' tya'antzaahuaj ɨ nyúucaria'ra'.
62002001	'Mua'aj mu siaj nyiyójmua' pué'een mu nyaj huápuɨ'ɨj já'muaxɨe've', a'yaa nu tyajá'muayu'se' siaj sij quee tyi'tɨ́j jɨn á'ɨtzeeria'a ɨ Dios jimi. Ajta tɨ pua'aj a'tɨ́j tyi'tɨj jɨn ootyá'ɨtzeere'en ɨ Dios jimi, sɨ́ɨj pu tajapua huatányuusij, a'ɨ́ɨ pu a'ɨ́ɨn pué'een ɨ Jesús tɨ ajta Cɨríistu' pué'een, a'ɨ́ɨ pu'ij jɨ'réenya'aj séejre' ɨ Dios jimi.
62002002	Cɨríistu' pu taji'tzéma'can huatóomu'vejritaca' ta'aj ij ɨ Dios tyitaatú'uunyi' ɨ tyaj jɨn ootyá'ɨtzee, ajta quee 'ityájma na'aj, sulu néijmi'caa jɨme' ɨ maj yan huacháatɨmee ɨ cháanacaj japua.
62002003	'Tɨ pua'aj néijmi' jɨn a'yan táarɨnyij je'ej tɨ ɨ Dios tyi'ijta, a'yaa tu a'ɨ́jna jɨn tyámua' tyá'mua'ree tyaj jɨ'ré'caj jɨme jamua'tye.
62002004	Ajta tɨ pua'aj sɨ́ɨj a'yan tyi'xajta yee: "Nyáaj nu jamuá'tye a'ɨ́jcɨ ɨ Jesús," ajta quee a'yan rɨcɨj je'ej tɨ tyi'ijta ɨ nyúucaria'ra', a'ɨ́ɨ pu tyí'hue'taca, ajta quee jimi séejre' ɨ tɨ jɨ'ré'cajnɨme'.
62002005	Ajta a'ɨ́jna ɨ tɨ a'yan rɨcɨj je'ej tɨ ɨ nyúucaria'ra' tyi'ijta, a'ɨ́ɨ pu arí jɨ'ré'cajnɨme tyámua een a'ɨ́jna jitze ɨ Dios tɨ jɨn taxɨe've', a'ɨ́j tu tyij jɨn jamua'reeren tɨ a'ɨ́ɨn jimi séejre' ɨ Dios.
62002006	A'ɨ́jna ɨ tɨ a'yan tyi'xaj tɨ ɨ Dios jitze ajtyáma'can, a'yaa pu tyúuxɨe've' tɨ a'yan cha'tána'aj tyi'tyúucha'ɨj tɨ'ɨj ɨ Cɨríistu'.
62002007	'Nye'ihuáamua' mu nyaj ja'muaxɨe've', a'íjna ɨ nyúucarij ɨ nyaj já'muayu'use' capu jajcua, sulu a'ɨ́ɨ pu a'ɨ́ɨn pué'een ɨ nyúucarij tɨ jájcua ɨmua ɨ Dios jɨn tyitaata'íj. A'ɨ́jna ɨ a'ɨ́jna ɨ nyúucarij tɨ jájcua ɨmua jɨn tyitaata'íj ɨ Dios, a'ɨ́ɨ pu a'ɨ́ɨn pué'een ɨ nyúucari ɨ siaj jáanamuajri'.
62002008	Ajta a'yájna, a'íjna ɨ nyaj ja'muayu'use' nyúucarij pué'een tɨ jájcua, tɨ ajta jɨ'ré'cajnɨme ɨ Cɨríistu' ajta ja'mua jimi, ji'nye pu'rí antyipuá'rij a'ɨ́jna ɨ tɨ́ca'rij, aj pu'ij huatyóochesij ɨ tɨ jɨ're'caj nɨme' tatzárij pué'een.
62002009	'Tɨ pua'aj sɨ́ɨj a'yan tyi'xajta tɨ a'áa ja'ma'can jo'tɨ jó'nyeerij, ajta je'en ɨ ju'ihuáara' tyícha'ɨɨria'aj, a'ɨ́ɨ pu óoche' a'áa ja'séejre jo'tɨ jo'tɨ́ca'.
62002010	A'ɨ́jna ɨ tɨ jaxɨe've' ɨ ju'ihuáara' a'ɨ́ɨ pu a'áa ja'ma'can jo'tɨ jó'nyeeri'ij, ajta quee tyi'tɨ́j séejre' tɨ jɨn ootyá'ɨtzeere' ɨ Dios jimi.
62002011	Ajta a'ɨ́jna ɨ tɨ jájcha'ɨɨre' ɨ ju'ihuáara', a'ɨ́ɨ pu a'áa ja'ma'can jo'tɨ jo'tɨ́ca' ajta a'yan tɨ́'ca'riste' metyojo'cha'can, a'ɨ́j pu jɨn quee jamua'ree jo'tɨ joomé, ji'nye ɨ tɨ́ca'rij pu a'yan jaaruu tɨ'ij aráacunyij.
62002012	'Nyiyóojmua', a'yaa nu tyajá'muayu'use' muá'ajma, ji'nye Dios pu tyajamuatá'unyi'ri ɨ siaj jɨn ootyá'ɨtzee, a'ɨ́jna jitze huatama'can ɨ Jesús tɨ ajta Cɨríistu' pué'een.
62002013	Siajta mua'aj mu siaj hua'huáasimua' pué'een, a'yaa nu tyajá'muayu'se', ji'nye mua'aj xu seríj jamua'tye a'ɨ́jna ɨ tɨ jájcua ɨmua séejriaca'aj. Ajta mu siaj tyaamua, a'yaa nu tyajá'muayu'se', ji'nye mua'aj xu serí tyu'tyáamue'tɨj a'ɨ́jcɨ jitze ɨ tɨ je'ej pua'aj 'een.
62002014	'A'yaa nu nyeríj tyajamuaatayu'sej mu siaj hua'yóojmua' pué'een, ji'nye mua'aj xu jamua'tye a'ɨ́jcɨ ɨ tyaj jajvástara'. A'yaa nu nyajta nyerí tyajamuatayu'use' mu siaj hua'huáasimua' pué'een, ji'nye mua'aj xu serí jamua'tye a'ɨ́jna ɨ tɨ jájcua ɨmua séejria'ca'aj. A'yaa nu nyajta tyajamuatayu'se'ej mu siaj tyáamua, ji'nye mua'aj xu jucaca'nyej siajta ja'antzaahuaj ɨ nyúucaria'ra' ɨ Dios ja'muaxɨéjnyu'caa tzajta, siajta seríj néijmi' jɨn tyu'tyáamue'tɨj a'ɨ́jcɨ jitze ɨ tɨ je'ej pua'aj een.
62002015	'Caxu jaxɨe'va'a ɨ cháanacaj, nusu ɨ tɨ íiyan tɨ tyi'ma'can cháanacaj japua. Tɨ pua'aj sɨ́ɨj a'yan tya'xɨe'va'aj ɨ cháanacaj, capu jaxɨe've' ɨ Dios,
62002016	ji'nye néijmi'i íiyan tɨ tyí'sejre' ɨ cháanacaj japua capu tavástara' jimi tyaja'ma'can, sulu 'íiyan pu'uj tyi'ma'can. A'íi pu'ij a'ɨ́ɨn tyi'pué'een ɨ cháanacaj japua tɨ yan tyi'ma'can: a'ɨ́jna ɨ tɨ je'ej pua'aj 'éen ɨ tɨ hua' tzajta' eerányinyij, ajta a'ɨ́jna ɨ tɨ séejre' mej mij a'ɨ́jna jɨn 'ahuotzahuatye'en.
62002017	Ajta a'ɨ́jna ɨ cháanacaj puríj antyipuá'rij, jamuan ɨ tɨ je'ej pua'aj tyi'een, ajta a'ɨ́jna ɨ tɨ a'yan rɨcɨj je'ej tɨ ɨ Dios tyá'xɨe've', a'ɨ́ɨ pu júuri ta'me jusén jɨme'.
62002018	'Mu siaj yóojmua'mua' pué'een, pu'ríj a'ájna atyojo'rényejsi ɨ xɨcáara' tɨ jitzan néijmi'i tye'entyipuá'rij. Mua'aj xu serí a'yan tyu'namuajri' tɨ yan huataséjre'sij a'ɨ́jna ɨ tɨ jájcha'ɨɨre' ɨ Cɨríistu', ajta ijíij mu'ríj mui'tɨj huataséjre ɨ maj jájcha'ɨɨre' ɨ Cɨríistu'. A'ɨ́j tu jɨn jamua'ree tɨ arí néijmi'i tye'entyipuá'rij.
62002019	A'ɨ́ɨ mu ityájma jimi eráanyej, ajta camu tajitze ajtyáma'cantaca'aj, ji'nye tɨpua'aj tajitaé mua'ajtyáma'cantajche', a'ɨ́ɨ mu ta jamuan huatya'ɨtzéere'nyijche'. Ajta a'yaa pu tyu'rɨ́j tɨ'ij tyámua tyu'taséejre'en maj quee néijmi'i tajitze ajtyáma'can.
62002020	'Ajta a'ɨ́jna ɨ Cɨríistu' tɨ tyámua' een, a'ɨ́ɨ pu tyámua' táaru a'ɨ́jna jɨme ɨ júuricama'ra' ɨ Dios, a'ɨ́j xu jɨn mua'aj tyámua' metyityoomuámua're'.
62002021	Canu a'ɨ́jna jɨn tyajá'muayu'se' siaj quee jamua'tye ɨ tɨ jɨ'ré'cajnɨme', sulu a'ɨ́jna jɨme' siaj seríj jamuá'tye, siajta a'yan tya'mua'ree tɨ quee ɨ'rij tɨ hué'tzij huataséjre'en a'ɨ́jna jitze ɨ tɨ jɨ'ré'cajnɨme'.
62002022	¿A'tanyíj a'ɨ́ɨn pué'een ɨ tɨ tyí'hue'tacaa? A'ɨ́ɨ pu a'ɨ́ɨn pué'een ɨ tɨ a'yan tyí'xaj yee capu ɨ Jesús a'ɨ́ɨn pué'een ɨ Cɨríistu'. A'ɨ́ɨ pu a'ɨ́ɨn pué'een ɨ tɨ jájcha'ɨɨre' a'ɨ́jcɨ ɨ Cɨríistu', ji'nye a'yaa pu tya'hue'taj a'ɨ́jna ɨ tyaj jajvástara' ajta a'ɨ́jcɨ ɨ yóojra'.
62002023	A'tɨ́j tɨ na'aj tɨ a'yan tya'hue'taj a'ɨ́jcɨ ɨ yóojra', capu tyámua' jimi tyi'sejre' ɨ tyaj jajvástara', ajta a'ɨ́jna ɨ tɨ a'yan tyi'xáj yee Jesús pu a'ɨ́ɨn pué'een ɨ yóojra' ɨ Dios, a'ɨ́ɨ pu tyámua' tyi'séejre' ɨ Dios jimi.
62002024	'A'ɨ́j xu jɨn mua'aj tyámua' tyeetyécha'ɨɨn a'ɨ́jcɨ ɨ nyúucarij ɨ siaj jájcua jáanamuajri', ajta tɨpua'aj a'ɨ́jna ɨ nyúucarij ɨ siaj jájcua jáanamuajri' tyámua ja'mua jimi tyu'tyá'ɨtzeere'en, mua'aj xu siajta tyámua tyi'tyeséeria'aj xá'ju'un a'ɨ́jna jimi ɨ tɨ yóojra' pué'een ɨ Dios, siajta jimi ɨ tyaj jajvástara'.
62002025	A'íi pu a'ɨ́ɨn pué'een ɨ tɨ jɨn tya'tóoratziiri'i ityájma jimi a'ɨ́jna ɨ Cɨríistu', tyej tyij jusén jɨn júuri tá'ra'nyij.
62002026	'A'yaa nu een jɨme tyajá'muayu'se' siaj sij jáamua'ree je'ej maj séecan tya'xɨe've' mej mij jamuáacuanamuan.
62002027	Ajta ja'mua jimi pu arí séejre' a'ɨ́jna ɨ júuricama'ra' ɨ Dios, a'ɨ́jna ɨ tɨ jɨn ɨ Cɨríistu' tyámua' jamuáaruj, a'ɨ́j pu jɨn quee júuxɨe've' tɨ a'tɨ́j tyajamuáamua'tyej, ji'nye a'ɨ́jna ɨ júuricamej tɨ ja'mua jimi jaatyájto, a'ɨ́ɨ pu néijmi'i tyajá'muamua'tyej, ajta quee hue'tzij jɨn tyaja'muamua'tyej. Siata'aj tyámua' jimi tyi'tyeséejria'aj ɨ Cɨríistu', a'yájna tɨ'ɨj ɨ júuricama'ra' ɨ Dios tyajamuamua'tyej.
62002028	'Ajta ijíij, mu siaj yóojmua'mua' pué'een, siata'aj tyámua' eenye' ɨ Cɨríistu' jimi, tyej tyij jitzan tyu'ca'nyej tɨ'ɨj yan huataséjre'en, tyajta je'en quee huatátatyevi'ra'astaj tɨ'ɨj a'ɨ́ɨn uve'nyej.
62002029	Ji'nye mua'aj xu a'yan tya'mua'ree tɨ ɨ Cɨríistu' jɨ'réenye'ej séejre', ajta a'yan tyúuxɨe've' siaj jamua'ree tɨjɨn a'ɨ́ɨmaj ɨ maj xá'puɨ' rɨcɨj, a'ɨ́ɨ mu yóojmua'mua pué'een ɨ Dios.
62003001	'Casɨ' siata'aj a'ɨ́jna jitze tyú'mua'tyij tɨ ɨ Dios jéehua taxɨe've', a'ɨ́j pu jɨn a'yan taatamua'aj tyej tyij yóojmua'mua' pué'eenye'. A'ɨ́j mu jɨn quee tamuajtye a'ɨ́ɨmaj ɨ maj yan huacháatɨmee ɨ cháanacaj japua, ji'nye camu majta jamua'tyej ɨ Dios.
62003002	Nye'ihuáamua' mu nyaj ja'muaxɨe've', tu'rí yóojmua'mua' pué'een ɨ Dios. Tyij ajta quee eexú je'ej á'miteere' je'ej tyaj éenya'aj tá'ju'un, a'yaa tu tya'mua'ree tyaj a'yan cha'ta tyana'aj eenya'aj ta'ju'un tɨ'ɨj ɨ Cɨríistu' tɨ'ɨj a'ɨ́ɨn huataséjre', ji'nye a'áaj tu jaseejran je'ej tɨ a'ɨ́ɨn een.
62003003	Ajta a'tɨ́j tɨ na'aj tɨ a'yan a'ɨ́j jitze tyi'ijchó've', a'ɨ́j pu jɨn tyámua' ju'uure tɨ'ij jɨ'réenya'a séeria'aj tá'ra'nyij, a'yájna tɨ'ɨj ajta ɨ Jesús ɨ tɨ Cɨríistu' pué'een.
62003004	'Ajta a'ɨ́jna ɨ tɨ tyi'tɨj jɨn á'ɨtzeere' ɨ Dios jimi, a'ɨ́ɨ pu je'ej pua'aj rɨcɨj, ji'nye a'ɨ́jna ɨ tɨ jɨn juxana'cɨre', a'ɨ́j pu jɨn je'ej pua'aj rɨcɨj.
62003005	A'yaa xu'ríj mua'aj tya'mua'ree tɨ ɨ Cɨríistu' a'ɨ́jna jɨn mujo've'mej tɨ'ij jó'uuna ɨ tyaj jɨn quee xa'puɨ' huarɨ́j ɨ Dios jimi, a'ɨ́jna jɨme' tɨ a'ɨ́j jimi quee tyi'tɨ́j séejre' tɨ je'ej pua'aj een.
62003006	A'yaa pu'ij, a'tɨ́j tɨ na'aj tɨ ɨ Dios jimi séejre', capu che' tyi'tɨ́j jɨn je'ej pua'aj rɨcɨj, ajta a'ɨ́jna ɨ tɨ ooj juxana'cɨre', a'ɨ́ɨ pu quee eexu yó'itej je'ej tɨ een a'ɨ́jna, capu ajta jamua'tyej.
62003007	Mu siaj yóojmua'mua' pué'een, che' quee a'tɨ́j já'muacuanamuaj, a'ɨ́jna ɨ tɨ xá'puɨ' tyi'tyúucha'ɨj, a'ɨ́ɨ pu jɨ'réenya'aj séejre' ɨ Dios jimi, a'yájna tɨ'ɨj ajta ɨ Cɨríistu' ji'réenya'a tyi'séejre',
62003008	ajta a'ɨ́jna ɨ tɨ je'ej pua'aj tyi'tyúucha'ɨj, a'ɨ́j pu jitze ajtyáma'can ɨ tyiyáaru', ji'nye a'yaa pu ɨ tyiyáaru' jájcua ɨmua je'ej pua'aj tyo'huatyóochej. A'ɨ́j pu'ij jɨn mu jo've'mej a'ɨ́jna ɨ yóojra' ɨ Dios, ta'aj ij ja'antyipua'rɨtye'en ɨ muárɨe'ria'ra' ɨ tyiyáaru'.
62003009	'Capu sɨ́ɨj tɨ yóora' pue'éen ɨ Dios je'ej pua'aj rɨcɨj, ji'nye a'ɨ́j pu jitze eeráma'can ɨ Dios, a'ɨ́j pu jɨn quee ɨ'ríj tɨ ooj je'ej pua'aj tyi'tyúucha'ɨj, ji'nye a'ɨ́ɨ pu sɨ́ɨj a'ɨ́ɨn pué'een ɨ tɨ yóora' pué'een ɨ Dios.
62003010	A'yaa pu a'ɨ́jna jɨn tye'miteere' a'tyán maj yóojmua'mua' pué'een ɨ Dios, ajta a'tyán maj yóojmua'mua' pué'een ɨ tyiyáaru', ji'nye a'tɨ́j tɨ na'aj tɨ je'ej pua'aj tyi'tyúucha'ɨɨ, nusu quee jaxɨe've' ɨ ju'ihuáara', capu ɨ Dios jitze ajtyáma'can.
62003011	'A'íi pu a'ɨ́ɨn pué'een ɨ nyúucarij ɨ siaj jájcua 'ɨmua jáanamuajri' tɨ a'yan tyúuxɨe've' tyaj huátaxɨe've'en séej tyajta séej.
62003012	Tyiche' quee a'yan eenye' tɨ'ɨj a'ɨ́jna ɨ Caín, tɨ a'ɨ́jna jitze eeráanye ɨ tɨ je'ej pua'aj 'een, ajta je'en ɨ ju'ihuáara' huajé'caj. ¿Ji'nye een jɨn tyeeje'caj? A'ɨ́jna jɨme' ɨ tɨ je'ej pua'aj tyi'tyúucha'ɨɨca'aj, ajta a'ɨ́jna ɨ ihuáaria'ra'an tyámua' pu tyi'tyúucha'ɨɨca'aj.
62003013	'Nye'ihuáamua'a, caxu je'ej tyityóomuajtyaj tɨ pua'aj majamuájcha'ɨɨria'aj a'ɨ́ɨmaj ɨ maj a'yan huacháatɨmee ɨ cháanacaj japua.
62003014	Ityáj tu tyeríj júurij séejre' ɨ Dios jimi catu che' mui'chij, a'yaa tu tyá'mua'ree a'ɨ́jna jɨme' tyaj hua'xɨe've' ɨ ta'ihuaamua'. Ajta a'tɨ́j tɨ quee jaxɨe've' ɨ ju'ihuáara', a'ɨ́ɨ pu óoche' mu'chíj .
62003015	A'ɨ́jna ɨ tɨ jájcha'ɨɨre' ɨ ju'ihuáara'a, a'ɨ́ɨ pu a'ɨ́ɨn pué'een ɨ tɨ tyí'tyacui'caa, siajta mua'aj a'yan tya'mua'ree tɨ quee jusen jɨn júuri huatyá'ɨtzeere'ej a'ɨ́jna ɨ tɨ tyi'tyacui'caa.
62003016	A'yaa tu tya'mua'ree je'ej tɨ een ɨ tyaj jɨn huátaxɨe've'en, ji'nye a'ɨ́ɨ pu ɨ Cɨríistu' taji'tze ma'can huamuɨ́', a'yaa pu'ij ajta tyúuxɨe've' tyej tyij a'yan cha'ta tyana'aj ityáj tyityáacui'nyi hua' jitze ma'can ɨ ta'ihuáamua'.
62003017	Ji'nye tɨpua'aj tɨpua'aj sɨ́ɨj chíjtyaanyi' pué'eenye', ajta a'yan tye'séejra tɨ ɨ ihuáaria'ra' quee je'ej tyéjviicue'raj, ajta je'en quee jaatáhuɨɨre', ¿ji'nye tyíɨ'rij tɨ jimi séejria'aj a'ɨ́jna ɨ tɨ jɨn ɨ Dios taxɨe've'?
62003018	Mu siaj yóojmua'mua' pué'een, tyiche' quee a'yan tyana'aj tyí'ixajta yee tyátaxɨe've', sulu tyiche' a'yan huárɨnyij je'ej tyaj tyi'xaj.
62003019	'A'yaa tu tyij tya'mua'reeren tyaj jɨ'ré'can jɨme' tyámua' tyi'tyítacha'ɨɨj, tyajta tyámua' eenya'aj ta'ju'un ɨ Dios jimi,
62003020	ajta tɨpua'aj ɨ taxɨéjnyu'caa tyi'tɨ́j jɨn tá'xɨjtya'aj, a'ɨ́jna ɨ Dios pu jéetze' va'can jɨn antyúumua'ree quee ɨ taxɨéjnyu'caa, a'ɨ́ɨ pu néijmi'i tyi'mua'ree.
62003021	Nye'ihuáamua' mu nyaj ja'muaxɨe've', tɨ pua'aj ɨ taxɨéjnyu'caa quee tyi'tɨ́j jɨn ta'xɨjtya'aj, a'yaa pu tyíɨ'rij tyaj jitzan tyu'ca'nyej ɨ Dios,
62003022	ajta je'en a'ɨ́ɨn néijmi'i tyitaata'sij tyi'tɨ́j tyaj jaatáhuaviiraj, ji'nye a'yaa rɨcɨj je'ej tɨ tyi'ijta ɨ nyúucaria'ra' tyajta tyámua' tyi'tyítacha'ɨɨj je'ej a'ɨ́j tya'ráanajchi.
62003023	Ajta ɨ nyúucaria'ra' a'yaa pu tyí'ta'ijtye' tyej tyij jitzan tya'antzahuatye'en ɨ Cɨríistu' tɨ ajta Jesús pué'een ɨ tɨ yóojra' pue'een ɨ Dios, tyajta je'en huátaxɨe've'en séej tyajta séej je'ej tɨ a'ɨ́ɨn tyitaata'íj.
62003024	A'ɨ́ɨmaj ɨ maj ja'tzaahuatye' ɨ nyúucaria'ra' majta jitzan séejre', a'ɨ́ɨ pu ajta ɨ nyúucarij hua' jitze séejre'. A'yaa tu a'ɨ́jna jɨn tyá'mua'ree tɨ a'ɨ́ɨn ta tzajta séejre', a'ɨ́jna jɨme' tɨ ɨ júuricama'ra' ta jimi huatyá'ɨtzeerej.
62004001	'Nye'ihuáamua mu nyaj já'muaxɨe've', caxu néijmi'caa já'tzaahuatya'aj ɨ maj a'yan tyúuseejrata maj ɨ Dios jitze ma'can tyi'xaj, sulu siata'aj anaquéej tyámua' tyihuo'séej siaj sij jáamua'ree tɨpua'aj ɨ júuricamej ɨ tɨ hua' jitze séejre' ɨ Dios jimi ja'ma'cantaj nusu quee. Ji'nye jéehua mu yan séejre' ɨ cháanacaj japua ɨ maj quee huatoojé'yacan jɨn tyi'xa ɨ Dios jimi.
62004002	A'yaa pu'ij tyíɨ'rij siaj sij jáamua'ree a'tɨ́j tɨ jimi séejre' ɨ júuricama'ra' ɨ Dios, a'ɨ́jna ɨ tɨ a'yan tyaataxáj yee Jesús pu Cɨríistu' pué'een, ajta a'yan yee a'yaa pu eenye' yatanyéj tɨ'ɨj tyévij, a'ɨ́ɨ pu ɨ júuricama'ra' ɨ Dios jitzan séejre'.
62004003	Ajta a'ɨ́jna ɨ tɨ quee a'yan tya'mua'tyej a'ɨ́jcɨ ɨ Jesús, capu jimi séejre' ɨ júuricama'ra' ɨ Dios, sulu a'ɨ́ɨ pu jitzan séejre' ɨ júuricama'ra' a'ɨ́jna ɨ tɨ jájcha'ɨre' ɨ Cɨríistu'. A'yaa xu mua'aj tyu'namuajri' tɨ a'ɨ́ɨn yan huataséjre'sij ɨ cháanacaj japua a'ɨ́jna ɨ tɨ jájcha'ɨɨre' ɨ Cɨríistu', a'yaa pu'ij tyi'ja'yájna tɨ a'ɨ́ɨn arí yan séejre' ɨ cháanacaj japua.
62004004	'Nyiyóojmua', mua'aj xu ɨ Dios jitze 'ajtyáma'can, siajta seríj huo'tyáamue'tɨj a'ɨ́ɨjma ɨ maj tyi'hue'tacaa, ji'nye a'ɨ́jna ɨ tɨ ja'mua jimi séejre', jéetze' pu va'can jɨn antyúumua'ree quee a'ɨ́jna ɨ tɨ íiyan séejre' ɨ cháanacaj japua.
62004005	A'ɨ́ɨmaj mu iiyan ma'can ɨ cháanacaj japua, a'ɨ́j mu jɨn a'yan tyi'xaj a'ɨ́jna jɨme' iiyan tɨ tyi'ma'can cháanacaj japua, majta a'ɨ́ɨmaj ɨ maj a'yan ma'can a'ɨ́ɨ mu hua'namuaj.
62004006	Tyajta ityáj, a'ɨ́j tu jitze ajtyáma'can ɨ Dios. A'ɨ́jna ɨ tɨ jamua'tye ɨ Dios, a'ɨ́ɨ pu tanamuaj, ajta ɨ tɨ quee jamua'tye ɨ Dios, capu tanamuaj. A'yaa pu'ij tyíɨ'rij tyej tyij jáamua'ree a'tɨ́j tɨ jɨ'ré'can jɨme' ɨ Dios jitze ma'can tyi'xaj, ajta a'tɨ́j tɨ hué'tzij jɨn tyí'xaj.
62004007	'Nye'ihuáamua mu nyaj ja'muaxɨe've', tyiche' huátaxɨe've'en séej tyajta séej, ji'nye Dios pu ajta a'yan tyi'taxɨe've'ej ityájma. A'ɨ́jna ɨ tɨ huá'xɨe've' ɨ juxá'aj tyeɨ́tye, a'ɨ́ɨ pu ɨ Dios jitze ajtyáma'can ajta jamua'tyej ɨ Dios.
62004008	A'ɨ́jna ɨ tɨ quee hua'xɨe've' ɨ juxa'aj tyeɨ́tye, capu jamua'tyej ɨ Dios, ji'nye Dios pu a'ɨ́ɨn pué'een ɨ tɨ taxɨe've'.
62004009	Dios pu taataséejra a'chu tɨ taxɨe've', a'ɨ́jna jɨme' tɨ 'uyo'ta'ítyaca'a ɨ tɨ a'ɨ́jna caa tyi'ijyój, íiyan cháanacaj japua, tyej tyij a'ɨ́jna jitze huatama'can júuri huatyá'ɨtzeere'en ɨ Dios jimi.
62004010	A'yaa pu'ij een a'ɨ́jna ɨ tɨ jɨn ɨ Dios taxɨe've', capu a'yan huatóomua'aj yee ityaj tu anaquéej jaaxɨe've' ɨ Dios, sulu a'ɨ́ɨ pu anaquéej taataxɨé've ityajma, ajta uyo'ta'ítyaca' ɨ juyóoj, tɨ'ij a'ɨ́ɨn huatóomu'vejrita, ajta je'en jo'uunaj ɨ tyaj jɨn ootyá'ɨtzee ɨ Dios jimi.
62004011	'Nye'ihuáamua' mu nyaj ja'muaxɨe've', tɨpua'aj ɨ Dios a'yan arí tyitaaxɨe've'ej, a'yaa pu'ij tyúuxɨe've' tyej tyij a'yan cha'ta tyana'aj 'ityáj tyityahuátaxɨe've'en séej tyajta séej.
62004012	Capu a'tɨ́j a'náj jaaséej ɨ Dios, ajta tɨ pua'aj tyahuátaxɨe'ven' séej tyajta séej, Dios pu ityájmaj jimi séejre, ajta ɨ tɨ jɨn taxɨe've' pu ajta ityájmaj jimi néijmi'i séeria'aj ta'mej.
62004013	A'ɨ́jna ɨ tɨ jɨn ámiteere' tyaj ɨ Dios jimi séejre, tɨ ajta a'ɨ́ɨn tajimi séejre', a'ɨ́ɨ pu a'ɨ́ɨn pué'een ɨ júuricama'ra' tɨ tatzájta séejre'.
62004014	Ityáj tu tyeríj jaaséj, a'ɨ́j tu jɨn a'yan tyi'xaj tɨ ɨ Dios uyo'ta'ítyaca'a ɨ juyóoj tɨ'ij hua' japua huatányuunyij a'ɨ́ɨmaj ɨ maj yan huacháatɨmee ɨ cháanacaj japua.
62004015	A'tɨ́j tɨ na'aj tɨ a'yan tyu'taxáj yee Jesús pu yóojra' pué'een a'ɨ́jcɨ ɨ Dios, a'ɨ́ɨ pu ɨ Dios jimí séejre' ajta ɨ ɨ Dios pu ajta a'ɨ́j jimi séejre' ɨ tyévij.
62004016	'A'yaa tu tyij a'ɨ́jna jɨn tya'mua'are, tyajta tya'tzaahuatye' tɨ ɨ Dios taxɨe've', ajta a'ɨ́jna ɨ tɨ a'yan tyihuá'xɨe've' ɨ juxa'aj tyeɨ́tye, a'ɨ́ɨ pu ɨ Dios jimi séejre', ajta Dios pu ajta a'ɨ́j jimí séejre' ɨ tyévij.
62004017	A'yaa pu'ij ta jimi tyi'séejre' ɨ tyaj jɨn taxɨe've', tyej tyij jitzan tyu'ca'nyej a'ájna xɨcáara' maj jitzan ta'xɨjtye'en, ji'nye ityáj tu tyámua' yan tyi'tyesejre' ɨ cháanacaj japua a'yájna tɨ'ɨj ajta ɨ Cɨríistu' jɨ'réenya'aj tyi'séejre'.
62004018	Jo'maj jóoxɨe've', capu a'tɨ́j tyi'tɨj jɨn tyí'tzɨnye'. ji'nye ɨ maj jɨn juxɨe've' pu néijmi'i putyi'uurej, ajta tɨ pua'aj a'tɨ́j tyí'tzɨnya'aj, a'ɨ́ɨ pu ajta tyi'tɨj jɨn jajpuéetzij ja'mej. A'ɨ́j pu jɨn a'ɨ́jna ɨ tɨ tyí'tzɨnye', a'ɨ́ɨ pu quee eexu tyámua' tyihua'xɨe've' ɨ juxa'aj tyeɨ́tye.
62004019	'Ityáj tu hua'xɨe've', ji'nye ɨ Dios pu anaquéej ityájma taaxɨe'vej.
62004020	Tɨ pua'aj sɨ́ɨj a'yan tyí'xajta yee: "Nyáaj nu jaxɨe've' ɨ Dios", ajta je'en jájcha'ɨria'aj ɨ ju'ihuáara', a'ɨ́ɨ pu tyí'hue'taca. Ji'nye tɨ pua'aj a'tɨ́j quee jaxɨe'va'aj ɨ ju'ihuáara' tɨ jaaséj, capu je'ej tyɨ́ɨ'rij tɨ jaaxɨe've'ej ɨ Dios tɨ quee a'náj jaséej.
62004021	Ɨ Cɨríistu' pu a'íjna ɨ nyúucarij jɨn tyitaata'íj, tɨ'ij a'ɨ́jna ɨ tɨ jaxɨe've' ɨ Dios, che' ajta jaaxɨe've' ɨ ju'ihuáara'.
62005001	'A'tɨ́j tɨ na'aj tɨ tyá'tzahuatye' tɨ Jesús a'ɨ́ɨn pué'een ɨ Cɨríistu', a'ɨ́ɨ pu yóojra' pué'een ɨ Dios, ajta a'ɨ́jna ɨ tɨ jaxɨe've' a'ɨ́jcɨ ɨ tɨ yo'puáara' pué'een, a'ɨ́ɨ pu ajta huá'xɨe've' ɨ yóojmua'mua'.
62005002	Tɨpua'aj tyáaxɨe'va'aj ɨ Dios tyajta a'yan rɨjca jeej tɨ tyi'ijta, a'yaa tya'mua'ree tyej tyajta hua'xɨe've' a'ɨ́ɨmaj ɨ maj yóojmua'mua' pué'een ɨ Dios.
62005003	Tɨpua'aj tyáaxɨe'va'aj ɨ Dios a'yaa pu ajta tyúuxɨe've' tyej tyij ja'rá'astijre'en je'ej tɨ a'ɨ́ɨn tyí'ta'ijtye', ajta capu muarɨe'rij tyaj ja'rá'astijre'en je'ej tɨ a'ɨ́ɨn tyí'ta'ijtye',
62005004	ji'nye a'ɨ́jna ɨ tɨ yóojra pué'een ɨ Dios, a'ɨ́ɨ pu hua'antyimue'tɨj a'ɨ́ɨmaj ɨ maj yan séejre' ɨ cháanacaj japua. Ajta ɨ tyaj jɨn tya'tzaahuatye' a'ɨ́ɨ pu taata' tyej tyij néijmi'i jɨn tyu'tyámue'tɨn.
62005005	A'ɨ́jna ɨ tɨ tya'tzaahuatye tɨ ɨ Jesús a'ɨ́ɨn pué'een ɨ yóojra' ɨ Dios, a'ɨ́ɨ pu néijmi'i jɨn tyu'tyámue'tɨj iiyan cháanacaj japua.
62005006	'Ajta a'náj tɨ ɨ Jesús tɨ ajta Cɨríistu' pué'een ajtáhua'aj yan huataséjre ityájma jimi, A'yaa tu a'ɨ́jna jɨn tya'mua'ree tɨ'ɨj a'ɨ́ɨn huáɨ'huaca' ajta je'ráaxɨrej ɨ juxúure' tɨ'ɨj huamuɨ́', tyajta quee jájtyi tyana'aj jɨn a'yan tya'mua'ree, sulu jájtyi jamuan ajta xuure'ej. Ajta ɨ júuricama'ra' ɨ Dios a'ɨ́ɨ pu a'yan tyámua tya'mua'ree, ajta a'ɨ́ɨn pué'een ɨ júuricamej tɨ jɨ'ré'cajnɨme tyi'xaj.
62005007	Majta huéicaj ɨ maj a'yan tyámua tya'mua'ree:
62005008	a'ɨ́jna ɨ júuricama'ra' ɨ Dios, ɨ jájtyij ɨ tɨ jɨn huáɨ'huaca' ɨ Jesús, ajta ɨ xúure'ej ɨ tɨ je'ráaxɨrej ɨ Cɨríistu' tɨ'ɨj huamuɨ́' ɨ cúruuj jitze, majta a'ɨ́ɨmaj ɨ maj hueica, néijmi' mu juxa'aj mana'a tyi'xaj.
62005009	A'yaa tu tya'antzaahuaj je'ej maj tyu'taxájtaca' ɨ tyeɨ́tye, ajta jéetze' tyi'huɨɨre' tyaj ja'antzahuatye'en je'ej tɨ ɨ Dios tyí'xaj, ji'nye a'ɨ́ɨ pu a'ɨ́jna jitze ma'can tyu'taxájtaca' ɨ juyóoj.
62005010	A'ɨ́jna ɨ tɨ tya'tzaahuatye' ɨ yóojra' jimi ɨ Dios, a'ɨ́ɨ pu nyúucarij jitzan tyi'séejre', ajta ɨ tɨ quee tya'tzaahuatye' ɨ Dios jimi, a'yaa tye'sejrata ɨ Dios tɨ'ɨj ɨ tɨ tyí'hue'taca, a'ɨ́jna jɨme' tɨ quee ja'tzaahuatye' je'ej tɨ ɨ Dios tyu'taxájtaca' ɨ juyóoj jitze huatama'can.
62005011	A'ɨ́jna ɨ nyúucarij ɨ Dios tɨ jaataxájtaca' a'ɨ́ɨ pu a'ɨ́ɨn pué'een ɨ tɨ taata'sij tyej tyij júuri huatyá'ɨtzeere'en, ajta a'ɨ́jna ɨ júuricamej a'ɨ́j pu jitze eerányinyi ɨ yóojra' ɨ Dios.
62005012	A'tɨ́j tɨ jimi séejre' a'ɨ́jna ɨ tɨ yóojra' pué'een ɨ Dios, a'ɨ́ɨ pu júuri huatyá'ɨtzeere'ej jusén jɨme', ajta ɨ tɨ quee jimi séejre' capu júurij ta'mej.
62005013	'A'yaa nu mua'ajma tyaja'muayu'se' mu siaj tya'tzaahuatye' a'ɨ́jcɨ jimi ɨ yóojra' ɨ Dios, siaj sij jáamua'ree siaj júuri huatyá'ɨtzeere'en jusén jɨme'.
62005014	'Jitzan tu tyi'ca'nyej ɨ Dios, ji'nye a'yaa tu tya'mua'ree tɨjɨn tɨ pua'aj tyi'tɨ́j tyaatáhuavii je'ej tɨ a'ɨ́ɨn tya'ajxɨe'vi'ra', a'ɨ́ɨ pu tanamuajran.
62005015	Ajta a'yájna tyatɨ'ɨj tyáamua'reej tɨ ɨ Dios tanamuaj je'ej tyaj tyi'tɨ́j tyaatáhuaviraj, a'yaa tu tyajta tyáamua'reej tyaj a'yan tye'ejcha'ɨj je'ej tyaj tyi'tɨ́j tyaatáhuaviiraj.
62005016	'Tɨ pua'aj sɨ́ɨj a'yan tye'seejra tɨ ɨ ihuáaria'ra'an tyi'tɨ́j jɨn je'ej pua'aj rɨcɨj, tɨ'ij ajta a'yan tya'cɨ'pua tɨ a'ɨ́jna jɨn huámuɨ'nyij, che' jɨme' jaatáhuavii ɨ Dios, ta'aj ij ɨ Dios jaata'an tɨ júuri ta'ra'nyij, tɨpua'aj tyi'tɨ́j jɨn a'yan rɨjca tɨ quee jacɨ'pua tɨ'ij a'ɨ́jna jɨn huámuɨ'nyij. A'yaa pu ajta tyi'séejre ɨ tɨ jɨn a'tɨ́j ootyá'ɨtzeerej tɨ'ij ajta a'ɨ́jna jɨn huámuɨ'nyij, a'ɨ́jna jɨme' canu a'yan tyaja'mua'ijtye' siaj a'ɨ́jna jɨn jaatáhuavii.
62005017	Néijmi'i ɨ maj jɨn je'ej pua'aj rɨcɨj, a'ɨ́j mu jɨn juxana'cɨre', ajta pu ityájmaj jimi séejre' ɨ maj jɨn á'ɨtzeere', ɨ tɨ quee a'yan tyihua'cɨ'tyi mej mij a'ɨ́jna jɨn huácui'nyij.
62005018	'A'yaa tu tya'mua'ree tɨ quee tyi'tɨ́j jɨn á'ɨtzeere' a'ɨ́jna ɨ Dios tɨ jimi séejre', ji'nye a'ɨ́ɨ pu ɨ yóojra'a ɨ Dios jacha'ɨj, ajta a'ɨ́jna ɨ tɨ je'ej pua'aj een capu je'ej joorej a'ɨ́jcɨ ɨ a'tɨ́j.
62005019	A'yaa tu tya'mua'ree tyaj ɨ Dios jitze ajtyáma'can, majta néijmi' ɨ maj a'yan huacháatɨmee ɨ cháanacaj japua, a'ɨ́ɨ pu tyihua'ijtye ɨ xɨéjnyu'carij tɨ je'ej pua'aj een.
62005020	A'yaa tu tyajta tya'mua'ree tɨ ɨ yóojra' ɨ Dios yatanyéj, ajta taatá' tyej tyij yo'iteej tá'ra'nyi, tyajta jáamua'tyi a'ɨ́jna ɨ tɨ jɨ'ré'cajnɨme Dios pué'een. A'ɨ́j tu jitze ajtyáma'can ɨ yóojra' ɨ Dios, a'ɨ́ɨ pu'ij a'ɨ́ɨn pué'een ɨ Jesús tɨ ajta Cɨríistu' pué'een. A'ɨ́ɨ pu a'ɨ́ɨn pué'een ɨ Dios tɨ jɨ'ré'can jɨme' séejre, tɨ ajta tatá'sij tyej tyij júuri ta'ra'nyij jusén jɨme'.
62005021	Mu siaj yóojmua'mua' pué'een, siata'aj tyámua' tyityahuóocha'ɨɨn a'ɨ́ɨjma jimi ɨ maj hue'tzij jɨn juséejrataj.
63001001	'Nyáaj ɨ nyaj vástɨ' pué'een, yaa nu ja'muatyojtye mua'ajma ɨ Dios tɨ jamua'antyihuoo siajta mu siaj hua' jitze ajtyáma'can. A'yaa nu jɨ'ré'can jɨme' tyajá'muaxɨe've', nyajta quee nyáaj nyana'aj, sulu majta mu néijmi' ɨ maj jamua'tyee ɨ nyúucarij tɨ a'yan tyi'ja'yájna.
63001002	A'yaa nu a'ɨ́jna jɨn tyaja'muaxɨe've' a'ɨ́jna jɨme' ɨ nyúucarij tɨ a'yan tyi'ja'yájna, ityájmaj tɨ jimi séejre', ajta ta jimi séeria'aj ta'me jusen jɨme'.
63001003	Che' a'ɨ́jna ɨ Dios ɨ tyaj jajvástara', ajta ɨ Jesús tɨ Cɨríistu' pué'een, ɨ tɨ ajta yóojra' pué'een ɨ Dios, miche' a'ɨ́ɨn tyámua' tyajamuatyátoonyij, majta jamuá'ancu'vajxɨ'ɨn, majta jamuatyápua'ritye'en ja'mua tzajta, siaj sij jɨ're'can jɨme' tyámua' tyityetyúucha'ɨj, siajta huóoxɨe've'en séej siajta séej.
63001004	'Jéehua nu huatányetyamua'vej nyatɨ'ɨj jáamua'reeri', maj séecan ɨ maj ja'mua jitze ajtyáma'can tyámua' tyi'tyetyúucha'ɨɨj, a'yájna tɨ'ɨj tyitaata'íj a'ɨ́jna ɨ Dios ɨ tyaj jajvástara'.
63001005	Ajta ijíij, nye'ihuáamua' mu nyaj ja'muaxɨe've', a'yaa nu tyaja'muahuavii siaj huóoxɨe've'en séej siajta séej. Canu tyi'tɨ́j jɨn jájcuan jɨme' tyaja'muayu'se', sulu a'ɨ́j nu' ɨ nyúucarij ɨ tɨ jájcua ɨmua ityájmaj jimi huatyátuiihuaca'.
63001006	A'ɨ́jna ɨ tyaj jɨn taxɨe've', a'yaa pu tye'mitere' tyaj a'yan huárɨnyij je'ej tɨ ɨ Dios tyi'ta'ijtye', ajta ɨ nyúucarij ɨ tɨ jɨn tyi'ijtaj, mua'aj xu seríj jájcua 'ɨmua jáanamuajri' tɨ a'yan tyúuxɨe've' siaj tyámua tyityahuóoxɨe've'en.
63001007	'Ji'nye mua'aj xu a'yan cɨɨnyej ɨ cháanacaj japua hua' tzajta a'ɨ́ɨmaj ɨ maj já'muacuanamuaj, ɨ maj majta quee a'yan tya'mua'tyej ɨ Jesús tɨ a'ɨ́ɨn Cɨríistu' pué'een tɨ ajta huatyóotyevistaca'. A'ɨ́ɨmaj ɨ maj a'yan 'een, a'ɨ́ɨ mu a'ɨ́ɨn pué'een ɨ maj tyú'cuanamuaj, majta jájcha'ɨɨre' ɨ Cɨríistu'.
63001008	Tyamua' xu'uj mua'aj, tyej tyij quee yo'rɨeenyi ɨ tyaj jɨn tyu'muárɨej jamua jimi, sulu tyej tyij néijmi'i ancurián ɨ tyaj jaamué'tɨj ɨ Dios jimi.
63001009	'A'tɨ́j tɨ na'a tɨ a'yan rɨjca tyi'tɨ́j jɨme' je'ej tɨ jusɨ́ɨj tyéejtyo, ajta quee ja'astyaj je'ej tɨ ɨ Cɨríistu' tyitáamua'tyej, capu ɨ Dios séejre' a'ɨ́jna jimi ɨ a'tɨ́j, ajta a'ɨ́jna ɨ tɨ a'yan rɨcɨj je'ej tɨ a'ɨ́ɨn tyitaamua'tyej a'ɨ́ɨ pu jimi séejre' ɨ Dios ajta a'ɨ́jcɨ jimi ɨ yóojra'.
63001010	Tɨ pua'aj sɨ́ɨj a'tɨ́j ja'muamuaariaj ajta quee ja'astyaj a'íjcɨ ɨ nyúucarij, caxu jatyojtya'aj, caxu siajta jaataxɨé've'en ɨ juché,
63001011	ji'nye a'tɨ́j tɨ jaatatyójtye'en, a'ɨ́ɨ pu jamuan ajta je'ej pua'aj rɨnyij.
63001012	'Jéehua pu ooche' ɨ nyaj tyajamua'ixaatya'muɨ', nyajta quee a'yan tya'xɨe've' nyaj jamuaata'íxaatye'en a'íjcɨ jitze ɨ yu'xarij. A'yaa nu tyi'ijcho've' nyaj a'áa jo'me'en jamua jimi, nyej nyij jamuaséeran a'yan nyetyejamuaatá'ixaatye', tyej tyij néijmi huatátatyamua've'en.
63001013	'A'ɨ́ɨmaj ɨ yóojmua'mua' a'ihuáara' tɨ íitɨ' ɨ tɨ ajta ɨ Dios hua'antyihuo, a'ɨ́ɨ mu majta ya ja'muatyojtye'.
64001001	'Nyáaj ɨ nyaj vástɨ' pué'een, ya nu muatyojtye' muéetzij Gayo mu nyaj muaxɨe've', a'ɨ́jna ɨ tɨ ajta tzáahuatyi'ra'aj jɨn hua'xɨe've'.
64001002	'Nye'ihuáara' mu nyaj muaxɨe've', a'yaa nu tya'huoo ɨ Dios jimi, tɨ'ij a'yájna tɨ'ɨj tyamua' tyímuahuɨɨre', pajta néijmi' jɨn tyámua' éen, a'yaa nu tyáhuoo pej pij quee tyi'ijcuí'nye.
64001003	Jéehua nu huatányetyamua'vej matɨ'ɨj séecan yara'aj ɨ ta'ihuáamua', majta naaté'xaa paj tzáahuatyi'ra' jɨn tyamua' tyi'tyía'acha'ɨj a'ɨ́jna jitze ɨ nyúucarij tɨ a'yan tyi'ja'yájna.
64001004	A'ɨ́ɨ pu a'ɨ́ɨn pué'een ɨ nyaj jɨn huápuɨ'ɨj huatányetyamua'vej a'ɨ́jna ɨ nyaj jáanamuaj maj tzáahuatyi'ra'aj jɨn tyámua' tyi'tyetyúucha'ɨɨj ɨ nyiyójmua'.
64001005	'Nye'ihuáara' mu nyaj muaxɨe've', xa'puɨ' paj rɨcɨj a'ɨ́jna jɨme' je'ej paj tyi'tɨj jɨn tyihua'huɨɨre' ɨ ta'ihuáamua', ajta jéetze' a'ɨ́ɨjma jimi ɨ maj séej chuéj japua ja'ráacɨj.
64001006	A'ɨ́ɨ mu jaatataxájtaca' hua' jimi ɨ maj jusɨ'ɨrii ɨ paj jéehua huá'xɨe've' ɨ axa'aj tyeɨ́tye. A'yaa nu tyí'imuahuavii paj huo'táhuɨɨre'en tɨ'ij quee tyi'tɨ́j huá'ɨtziitya'aj matɨ'ɨj jó'cɨɨnye, a'yájna tɨ'ɨj tya'ráanajchi ɨ Dios.
64001007	Ji'nye a'ɨ́ɨ mu a'ɨ́jna jɨn mu' ja'ráacɨj mej mij ɨ Cɨríistu' jitze ma'can tyihuo'té'exaatye'en, majta quee tyi'tɨ́j ancuriáa' a'ɨ́ɨjma jimi ɨ maj quee tya'tzaahuatye'.
64001008	A'ɨ́j pu jɨn a'yan tyúuxɨe've' tyej tyij ityáj tyámua' tyihuo'tyéjeevej, tyajta huo'táhuɨɨre'en a'ɨ́jna jɨme' tyaj huo'ixaatye nyúucarij tɨ ɨ Dios jimi ja'ma'can.
64001009	'Nyáaj nu nyeríj tyihuo'ta'ítyi'ri' a'ɨ́ɨjma ɨ maj a'áa jóosɨ'rii, ajta ɨ Diótrefes capu ja'rá'astej ɨ tyaj jɨn antyítamua'ree, ji'nye ja'ráanajchi tɨ néijmi'i jɨn antyúumua'reeriaj.
64001010	A'ɨ́j nu jɨn nyatɨ'ɨj a'áa ja'tanyéj ja'mua jimi, nyáaj nu jajtyá'xɨ'sij, ji'nye a'ɨ́ɨ pu je'ej pua'aj tyi'taxaj hue'tzij jɨme'. Ajta capu a'ɨ́j na'aj jɨn jutyamua've'ej, sulu capu ajta hua'xɨe've ɨ ta'ihuáamua', ajta je'en huá'ijmue a'ɨ́ɨmaj ɨ maj jaxɨe've' maj huo'taxɨé've'en, a'ɨ́ɨ pu'ij huá'muaritye' ɨ maj jusɨ'rii.
64001011	'Nye'ihuáara' mu nyaj muaxɨe've', capaj tyi'tɨ́j jɨn je'ej pua'aj rɨjca, sulu pata'aj tyámua' tyi'tyíacha'ɨj. A'ɨ́jna ɨ tɨ tyámua' tyi'tyúucha'ɨj Dios pu jitze ajtyáma'can, ajta ɨ tɨ je'ej pua'aj rɨcɨj, capu jaamuatyej ɨ Dios.
64001012	'Majta néijmi'i mu tyámua' tya'xaj a'ɨ́jcɨ ɨ Demetrio, ajta a'yan tyi'ja'yájna tɨ a'ɨ́ɨn tzáahuatyi'ra' jɨn tyámua' tyi'tyúucha'ɨj. Ityáj tu tyajta a'yan tya'xaj a'ɨ́jcɨ ɨ Demetrio, pajta muáaj a'yan tya'mua'ree tyaj jɨ'ré'can jɨme' a'yan tyataxájtaca'.
64001013	'Jéehua nu tyi'mua'ixaatya'muɨ', nyajta quee a'yan tya'xɨe've nyaj tyimuaatayú'se'en ɨ yu'xarij jitze,
64001014	ji'nye a'yaa nu tyá'xɨe've' nyaj jiye'tzín muéetzij jimi ja'tanyéj nyej nyij muaséeraj nyetyimuáa'ixaatye'en.
64001015	'Che' ɨ Dios tyámua' tyimuaatá'an a'tzájta'. A'ɨ́ɨ mu yámuatyojtye' ɨ maj muamuajtye. Pata'aj néijmi'caa ɨ nyaj tyamua' naa tyihua'mujtye hua'tatyóojtye'en nye jitze ma'can.
65001001	'Nyáaj ɨ Judas, ɨ nyaj tyí'huɨɨre' a'ɨ́jna jimi ɨ Jesús tɨ ajta Cɨríistu' pué'een, nyáaj nu juutzájra' pué'een a'ɨ́jcɨ ɨ Santiago, yaa nu ja'muatyojtye' mua'ajmaj ɨ Dios tɨ jamuaatajé a'ɨ́jna ɨ tyaj jajvástara', a'ɨ́ɨ pu ja'muacha'ɨj a'ɨ́jna jimi ɨ Cɨríistu'.
65001002	Siata'aj ja'ancuria'an ɨ Dios tɨ jɨn jamua'ancu'vajxɨ, siata'aj tyámua' eenye'en ɨ jutzájta, siaj sij huóoxɨe've' séej siajta séej.
65001003	'Nye'ihuáamua' mu nyaj ja'muaxɨe've', a'yaa nu jéehua tya'xɨe've' nyaj tyajamuaatayu'se'en a'ɨ́jna jitze ma'can ɨ Dios tɨ jɨn ta japua huatányuusij, ajta ijíij ca'nyíjra'aj pu nyatá'ca nyej nyij tyajamuatayu'se', nyajta jamuatáhuavii siaj sij a'ɨ́jna jɨn huatyényo'se'en ɨ nyúucarij ɨ siaj jitzan tya'tzaahuatye' ɨ Dios ti mua'ajma jimi jaatyájto mu siaj tyámua' een.
65001004	Ji'nye séecan mu avíitzij jɨn antyóonaxcaca' ja'mua jamuan, a'ɨ́ɨ mu a'ɨ́ɨn pué'een ɨ maj quee tyámua' tya'tzaahuatye'. A'ɨ́ɨ mu je'ej pua'aj tyityetyúucha'ɨj, majta hue'tzij jɨn je'ej pua'aj tya'xaj ɨ Dios, a'yaa mu mij a'ɨ́jna tya'hue'taj ɨ tavástara', a'ɨ́ɨjma pu'ij a'yan tyi'cɨ'tyij mej mij a'yan tya'ajpuéetzij mua'ra'nyij je'ej tɨ ará'tyeej tye'yu'si'huaca'aj ɨ yu'xarij jitze.
65001005	'Tyij siajta seríj mua'aj jamua'ree, a'yaa nu tya'xɨe've' siaj jo'tamua'ree tɨ'ɨj ɨ tavástara' hui'rájto a'ájna a Egipto a'ɨ́ɨjma ɨ jutyeɨ́tyeristyamua', aj pu'ij hua'antyipuá'rij a'ɨ́ɨmaj ɨ maj quee ja'antzaahuaj.
65001006	Majta a'ɨ́ɨmaj ɨ maj tajapuá tyí'huɨɨre' ɨ maj quee ja'rá'astej je'ej maj tyi'tɨ́j jɨn tyitye'entyúumua'reeriaca'aj, sulu a'yaa mu tyaatáxaahuataca' ɨ maj jɨn tyityetyú'uuca'aj, Dios pu hue'tyáana jo'tɨ jo'tɨ́ca', ta'aj ij puéejtzij huo'tá'an a'ájna xɨcáara' jitze tɨ'ɨj néijmi'caa á'xɨjtye'en.
65001007	A'yájna tɨ'ɨj tye'mej a'ɨ́ɨjma jimi ɨ maj tajapua tyi'huɨɨre', a'yaa pu ajta tyihuo'ruu a'ɨ́ɨmaj ɨ maj Sodoma já'chajca'aj, majta a Gomorra, majta séecan ɨ maj avéjri' huacháatɨma'caa, ɨ maj majta huóoxana'cɨrej tyi'tɨ́j jɨme' tɨ quee xa'puɨ'. A'ɨ́j mu jɨn jaapuéjtzitariaca' a'ɨ́jna jɨme' ɨ tɨéj jɨme' tɨ quee a'náj ja'muɨ'nyij, a'ɨ́j pu'ij jitze ámiteere' tye tyij jáamua'ree.
65001008	'Majta a'ɨ́ɨmaj ɨ maj avíitzij jɨn je'ej pua'aj rɨcɨj je'ej tɨ tyihua'ráanajchij, a'ɨ́ɨ mu majta je'ej pua'aj jáaruu ɨ jutyévi, majta jatyáxa'huataca' ɨ tavástara' tɨ jɨn antyúumua'ree, majta je'ej pua'aj tyihua'xaj a'ɨ́ɨmaj ɨ maj tajapua já'sejre', ɨ maj va'can jɨn tyityetyu'uj.
65001009	Ajta a'ɨ́jna ɨ Miguel ɨ tɨ va'can jɨn tyi'tyejve u tajapua, tɨ'ɨj huatyéenyo'sej ɨ tyiyáaru' jimi, a'ɨ́jna jɨme ɨ tyévira' ɨ Moisés, capu 'ahuóoca'an tɨ je'ej pua'aj tyaatájeevej a'ɨ́jcɨ ɨ tyiyáaru', sulu a'yaa pu tyaaté'exaa tɨjɨn: "Che' ɨ tavástara' muajtyá'xɨ'ɨn".
65001010	Majta a'ɨ́ɨmaj ɨ tyéetyaca a'yaa mu je'ej pua'aj tya'xaj ɨ maj quee jamua'tyej, ajta je'ej tɨ tyi'tɨ́j tyihua'miteeraste', a'yaa mu tyéejtyoove matɨ'ɨj ɨ ya'muaatye ɨ maj quee tyojo'itej, a'ɨ́j mu mij jɨn jujɨ́ɨmua' óopua'ritye'en.
65001011	'Dios pu puéjtzi huo'tá'si a'ɨ́ɨmaj. Ji'nye a'yaa mu cha'ta mana' rɨcɨj tɨ'ɨj a'ɨ́jna ɨ Caín. Majta a'ɨ́jna jɨn 'ajtacɨ́j mej túumi huamué'tɨn, a'yájna tɨ'ɨj huarɨ́j a'ɨ́jna ɨ Balaam, ajta a'ɨ́jna ɨ Coré, a'ɨ́j mu mij jɨn cui'nyij.
65001012	A'ɨ́ɨ mu mij tyévi'si' séejre jo'siaj jóosɨ'rii siaj sij néijmi'i tyú'cua'nyi a'ɨ́jcɨ jɨme' siaj juxɨe've', a'ɨ́ɨ mu mij majta tyí'cua'ca ja'mua jamuan, majta jutyámua'vaj ya'caa, majta quee tyi'tɨ́j ja'astej. A'ɨ́ɨ mu jujɨɨmua' mana'a jucha'ɨj. A'yaa mu een tɨ'ɨj jéetɨrij maj quee jitzan vijvi'yej, sulu áaca pu'uj jáatɨsij. A'yaa mu majta een tɨ'ɨj cɨyéj tɨ quee taca', tɨ'ɨjta xɨ́xjcata' putyí'rɨjca, mu'ríj hua'puaj huácuij majta éejcutyijhuaca' jo'maj ja'ria'vaaca'aj.
65001013	A'yaa mu een tɨ'ɨj ɨ jájtyi tɨ atyúuta'huaj ca'nyíin jɨme', ajta jitzan cuéemuxa'aj ájnyinyi tɨ a'ɨ́ɨn pué'een je'ej maj tyi'tɨ́j jɨn tyévi'si' huarɨ́j. A'yaa mu majta een tɨ'ɨj xú'ra'vej ɨ maj jó'jujhua'an jo'tɨ jo'tɨ́ca'a, a'yaa pu'ij tyihuá'cɨ'tyij maj a'áa jo'tyá'ɨtzeere'en jo'tɨ jéehua huápuɨ'ɨj jo'tɨ́ca'.
65001014	'Ajta ɨ Enoc, a'ɨ́jna ɨ tɨ aráahua'puaj pué'een ɨ maj Adán jitze eeráma'can, a'ɨ́ɨ pu a'yan tyihuo'té'exaa ɨ tyeɨ́tye ɨ Dios jitze ma'can tɨjɨn: "Nyáaj nu jaaséj ɨ tavástara' tɨ aje'cáma'ca'aj hua' jamuan ɨ maj mu'ij ɨ maj tajapua tyi'huɨɨre',
65001015	a'ɨ́j pu jɨn yava'cányejsi tɨ'ij huo'xɨ́jtye'en néijmi'ca ɨ maj je'ej pua'aj huarɨ́j, ajta a'ɨ́jna jɨn huá'xɨjtye'en ɨ maj jéehua huápuɨ'ɨj je'ej pua'aj tyí'xajtaca'a ɨ Dios jimi."
65001016	A'ɨ́ɨ mu néijmi' jɨn junyuste' ɨ maj nyinyu'cacuj, majta a'yan tya'huóo je'ej tɨ tyi'tɨ́j a'ɨ́ɨjma jimi tyúuxɨe've'. Jéehua mu óotzaahuatye' a'ɨ́jna jɨme' je'ej maj jujɨ́ɨmua'a tyúuxaj, majta hua'xaahuaj ɨ tyeɨ́tye, mej mij tyi'tɨj jɨn huotyámue'tɨn.
65001017	'Siajta mua'aj, nye'ihuáamua' mu nyaj ja'muaxɨe've', siata'aj jo'támua'ree je'ej maj tyu'taxájtaca' a'ɨ́ɨmaj ɨ tavástara' tɨ ajta Cɨríistu' pué'een tɨ hua'antyíhuo,
65001018	a'yaa mu tyu'taxájtaca' tɨjɨn: "A'ájna tɨ'ɨj arí néijmi' tye'entyipua'risime'en, a'ɨ́ɨ mu huataséjre'sij ɨ maj tyihua'xaahuaj, ɨ maj a'yan tyi'ityucha'ɨɨj mua'aju'un je'ej tɨ a'ɨ́ɨjma tya'ráanajchi, a'ɨ́jna jɨme' ɨ tɨ je'ej pua'aj een.
65001019	A'ɨ́ɨ mu a'ɨ́ɨn pué'een ɨ maj ca'nyíjra'aj hua'ta'ca ɨ tyeɨ́tye mej mij je'ta' huácɨɨnyej, a'ɨ́ɨ mu jujɨ́ɨmua' jajtyo je'ej maj tyi'tɨ́j jɨn rɨcɨj, majta quee jitzan aróoca'nyej ɨ júuricama'ra' ɨ Dios.
65001020	'Siajta mua'aj, nye'ihuáamua' mu nyaj ja'muaxɨe've', siata'aj tyámua' eenye' ɨ siaj jitzan tya'tzaahuatye'. Siata'aj jitzan aróoca'nyáaj ɨ júuricama'ra' ɨ Dios huatyényuunyij.
65001021	Siajta tyámua' tyityahuóocha'ɨɨn a'ɨ́jna jɨme' ɨ Dios tɨ jɨn ja'muaxɨe've', siaj sij jajcho'va'aj a'náj tɨ xɨcáara' jitze uvé'nyejsi ɨ tavástara' Jesús tɨ ajta Cɨríistu' pué'een, a'ɨ́jna ɨ tɨ jɨn ta'cu'vej a'ɨ́j pu jɨn taatá'sij tyej tyij júurij huatyá'ɨtzeere'en jusén jɨme'.
65001022	'Siata'aj hua'ancu'vajxɨ'ɨn ɨ maj quee tyámua' tyá'tzahuatye'.
65001023	Siata'aj séecan japua huatányuunyij mej mij quee huatyátaanyij, siajta séecan áancu'vaxɨ'ɨn, siajta tyámua' tyityahuóocha'ɨɨn a'ɨ́ɨjma jimi, ji'nye jéehua mu huápuɨ'ɨj xána'visi' séjre' a'ɨ́jna jɨme' ɨ maj ootya'ɨtzee ɨ Dios jimi.
65001024	'Ajta a'ɨ́jna ɨ tɨ néijmi'i putyi'uurej tɨ tyámua' tyaja'muacha'ɨɨn siaj sij quee tyi'tɨ́j jɨn ootyá'ɨtzeere'en, a'ɨ́ɨ pu jamuaataséejrataj jujimi jo'tɨ náa jo'een, siajta'aj sij huatóotyamua've'en,
65001025	ajta ɨ Dios tɨ sɨ́ɨj na'aj pué'een, ɨ tɨ tajapua huatanyúj, tyiche' a'ɨ́j tyu'tatyojtzi're'en, ji'nye a'ɨ́ɨ pu va'can jɨn tyi'tyéjve, ajta néijmi' jɨn tyí'ijta, a'ɨ́jna jitze ma'can je'ej tɨ huarɨ́j ɨ tavástara' Jesús tɨ ajta Cɨríistu' pué'een, tɨ'ɨj na'aj jájcua ɨmua, ajta ijíij, ajta jusén jɨme'. Che' a'yan tya'ra'nyij.
66001001	'A'íi pu a'ɨ́ɨn pué'een ɨ nyúucarij ɨ Dios tɨ jaate'exaa a'ɨ́jcɨ ɨ Jesús tɨ ajta Cɨríistu' pué'een, ta'aj ij ɨ Cɨríistu' huo'taséejratye'en a'ɨ́ɨmaj ɨ maj jahuɨɨre', je'ej tɨ jiye'tzín atyojo'ré'nyesij. Cɨríistu' pu'ij séej jo'ta'ítyaca' ɨ tɨ tajapua tyí'huɨɨre', tɨ'ij jaataséjratye'en a'ɨ́jcɨ ɨ Juan,
66001002	a'ɨ́ɨ pu'ij ja'mua'ixaatye' ɨ nyúucarij tɨ a'yan tyi'ja'yájna, ajta tyámua' tya'mua'ree a'ɨ́jcɨ ɨ nyúucarij tɨ Dios jimi ja'ma'can, a'ɨ́jna jɨme' je'ej tɨ huarɨ́j ɨ Jesús tɨ ajta Cɨríistu' pué'een.
66001003	'Che' huatóotyamua've'en a'ɨ́jna ɨ tɨ hua'ixaatye ɨ nyúucaria'ra' ɨ Dios, miche' majta huatóotyamua've'en ɨ maj janamuaj, majta ja'tzaahuatye' a'ɨ́jcɨ ɨ nyúucarij, ji'nye pu'rí tɨn a'ájna atyojo'ré'nyejsi tɨ'ɨj a'yan tye'mej je'ej tɨ tye'yu'si' a'íjcɨ jitze ɨ yu'xarij.
66001004	'Nyáaj ɨ nyaj Juan pué'een, nyáaj nu ja'muatyojtye' mu siaj aráahua'puaquej jusɨ'rii a'áa tɨ huataca'aj a Asia. Siata'aj ja'ancuriáan ɨ tɨ jɨn tyámua' tyajamuaatá', ajta jamuaatyápua'ritye' ɨ ja'mua zajta, a'ɨ́jna tɨ jájcua 'ɨmua séejria'ca', tɨ ajta ijíij séejre', ajta jusén jɨn séeria'aj ta'mej, miche' majta tyámua' jamuáa'ure ɨ júuricamej ɨ maj aráapuaj ará'asej ɨ maj a'áa ja'seejre' jo'tɨ ɨ Dios jo'tyájca ɨ ɨpuárij japua,
66001005	che' ajta a'ɨ́ɨn tyámua' tyajamuáacha'ɨɨn a'ɨ́jna ɨ Jesús tɨ ajta Cɨríistu' pué'een, ɨ tɨ néijmi'i jɨn tyámua' een, ajta a'ɨ́ɨn pué'een ɨ tɨ anaquéej huatájuuriaca', ajta a'ɨ́jna jɨn antyúumua'ree tɨ tyihuo'ta'ijtye' néijmi'caa ɨ maj tyityatatyí íiyaj nɨ cháanacaj japua. Cɨríistu' pu taxɨe've', ajta juxúure' jɨn tyu'nájchitaca' tɨ'ij tajapua huatányuunyij ɨ tyaj jɨn ootyá'ɨtzee ɨ Dios jimi,
66001006	a'ɨ́ɨ pu taatá' tyej tyij jamuan tyu'ta'íjta, ajta ta'antyihuoj tyej tyij tyu'tyáhuɨɨre' a'ɨ́jcɨ jimi ɨ Dios ra'an, ɨ tɨ ajta jajvástara'. Che' a'ɨ́ɨn huápuɨ'ɨj naa séejria'a, ajta néijmi' jɨn tyu'ta'ijta jusén jɨme'. Che' a'yan tya'ra'nyij.
66001007	'Cɨríistu' pu jéetɨrij jitze aje'cáamej. Néijmi'i mu jaseejran, a'ɨ́ɨ mu majta jaséejran ɨ maj jaajé'ca, majta néijmi' ɨ tyéɨtye matɨ'ɨj mana'a pua'muáj yan séejre' ɨ cháanacaj japua, a'ɨ́ɨ mu juyíinyen matɨ'ɨj jaaséej. Che' a'yan tya'ra'nyij.
66001008	"Nyáaj nu a'ɨ́ɨn pué'een ɨ ta'nájca, nyajta ɨ tu'vé'tyajtɨj." A'yaa pu tyí'xaj a'ɨ́jna ɨ tavástara', tɨ ajta Dios pué'een ɨ tɨ néijmi'i putyi'uurej, ɨ tɨ ajta jájcua ɨmuá séejria'ca'aj, ajta ɨ tɨ jusen jɨn séeria'a ta'me.
66001009	'Nyajta nyáaj Juan, ɨ nyaj ja'mua'ihuáara' pué'een, nyajta nu jimi séejre' ɨ Jesús a'ɨ́j nu jɨn nyajta ja'mua jamuan tyu'ta'ijta ɨ Dios jimi, nyajta ja'mua jamuan jajpuéetzi na'mej tyej tyij néijmi'i jɨn tyo'táviicue'. A'yaa nu tyihuo'ixaa ɨ nyúucaria'ra' ɨ Dios, nyajta jaaxájtaca' je'ej tɨ huarɨ́j ɨ Jesús, a'ɨ́j nu nyij jɨn a'áa ja'nami'huaca'aj jo'tɨ ja'ráahuachi a jáata tɨ a'yan tyaja'rájtyapua tɨjɨn Patmos.
66001010	Tɨ'ɨj a'ájna putyí'rɨjcaa matɨ'ɨj pua'aj jana'miche' ɨ tavástara', a'ɨ́ɨ pu ɨ júuricama'ra' ɨ Dios a'yan rájve nyéetzi jimi, nyatɨ'ɨj nyij jáanamuajri' tɨ nyahuárita' a'tɨ́j ca'nyíin jɨn naatajé, a'yaa pu namuajria'ca'aj tɨ'ɨj tɨ pua'aj a'tɨ́j ucáajijhua ɨ a'huáj jitze,
66001011	a'yaa pu tyi'nye'ixaatya'ca'aj tɨjɨn: "Ootyéeyu'xaj ɨ yu'xarij jitze je'ej paj tyi'tɨ́j tyi'seej, pajta je'en huo'ta'ítyi' ɨ maj arahua'puaquej jusɨ'rii ɨ Dios jimi, a'áa tɨ huataca'aj a Asia, a'ájna a Éfeso, Esmirna, Pérgamo, Tiatira, Sardis, Filadelfia, ajta a'ájna a Laodicea.
66001012	'Nyatɨ'ɨj nyij ooré'nyeeriaca' nyej nyij jaaséej a'tɨ́j tɨ tyí'nye'ixaatya'ca'aj, nyatɨ'ɨj a'yan huarɨ́j aj nu nyij araahua'puácaa huaséj ɨ cantyíij tɨ japuan antyitáa á'yi'ij, ajta ooro jɨn taavijhuaca'aj,
66001013	ajta a'ájna je'ta' jo'tɨ ja'antyitátzajmee, sɨ́ɨj pu a'áa huatyávaaca'aj tɨ a'yan huase'rihua'aj tɨ'ɨj tyévij, a'yaa pu éenye' tyi'tyéchajca'aj cáanarij jɨme' tɨ tɨ́tɨ'ɨj, ajta puáasij jɨn ahuóojɨ'ca'ca'aj tɨ ooro jɨn taavijhua.
66001014	Cuéenavi'can pu cácɨpuaca'aj, tɨ'ɨj muxaj a'yájna tɨ'ɨj ajta huse'rin ɨ séerij, ajta ɨ jɨ'sáara' a'yaa pu huase'rihua'aj tɨ'ɨj tɨéj.
66001015	Ajta ɨ ɨcájra'an a'yaa pu huse'rihua'aj tɨ'ɨj tyi'tɨj tɨ me'estíj, huápuɨ'ɨj pu naa tyi'tyama'astájyi'caa, ajta tɨ'ɨj tyí'xajtaca', a'yaa pu namuajria'ca'aj tɨ'ɨj jo'tɨ ja'ancáamuɨ'yej tɨ tyájujhua'na ca'nyíin jɨme'.
66001016	Ajta ɨ jumuáca'ta' pujmua'an pu araahua'puácaa ɨ xu'ra'vej iityáaca'aj, ajta ɨ tyényi'tze' pu éejnyinyiica'a ɨ chúun tɨ huápuɨ'ɨj tyí'ɨtzɨj ajta juxa'aj tya'antámuamuaa. Ajta ɨ nyéerima'ra' a'yaa pu tyá'taaca'aj tɨ'ɨj ɨ xɨcáj tɨ' néijmi' jɨn eerájxɨrej.
66001017	'Nyatɨ'ɨj jaaséej, aj nu nyij arájvej jo'tɨ ja'ra'ɨ́ɨcajmee, ya cuxáa naamuɨ'. Aj pu'ij a'ɨ́ɨn na'ajtamuárɨe ɨ jumuáca'ta' tɨ pújmua'aj jɨme' ɨ jumuáca', ajta a'yan tyinaaté'exaa tɨjɨn: "Capaj tyí'tzɨɨnye'ej, nyáaj nu a'ɨ́ɨn pué'een ɨ nyaj anájcaj, ajta ɨ nyaj uvé'tyajtɨj,"
66001018	nyajta a'ɨ́ɨn pué'een ɨ nyaj júuri. Nyáaj nu huámuɨ'ɨjcaa, nyajta ijíij nu jusen jɨme' júurij. Nyáaj nu a'ɨ́jna jɨn antyínyamua'ree nyaj hue'tyáana jo' maj já'cui'nyi, na'ríij nyaj hui'rátoonyi.
66001019	Ootyéeyu'xaj ɨ paj períj jaaséej, je'ej tɨ ijíij tyi'tɨ́j tyi'séejre' ajta je'ej tɨ tye'mej majca'huáyee.
66001020	A'yaa pu huatóomua'aj je'ej paj tyi'tɨ́j tyu'séj, ɨ xú'ra'vetyee ɨ maj aráahua'puaj ará'ase ɨ paj huo'osej ɨ nyaj hui'tyáa'ca'a nyamuájca'ta' pújmua'an, ajta a'ɨ́jna ɨ tɨ aráahua'puaj ará'asej ɨ tɨ cantyíij jitzan antyitáa á'yi'ij tɨ ajta ooro jɨn taavijhua: Ɨ xu'ra'vejtyee ɨ maj 'aráahua'pua ará'ase, a'ɨ́ɨ mu a'ɨ́ɨn pué'een ɨ maj tajapua tyi'huɨɨre' majta a'ɨ́jna jɨn antyúumua'ree mej mij huo'cha'ɨɨn ɨ maj jusɨ'rii ɨ tyeyúuj tzajta', ajta ɨ tɨ aráahua'pua ará'asej ɨ tɨ jitzan ɨ cantyíij antyitáa á'yi'ij, a'ɨ́ɨ pu a'ɨ́ɨn tyi'pué'een ɨ tyeyúuj aráahua'puaj tɨ tya'rá'asej.
66002001	'Pata'aj a'yan tyaata'ítyi' a'ɨ́jcɨ ɨ tɨ a'ɨ́jna jɨn antyúumua'reej tɨ huo'cha'ɨɨn a'ɨ́ɨmaj ɨ maj a'áa jóosɨ'ri a Éfeso tɨ jɨme' yee: "A'yaa pu tyí'xaj a'ɨ́jna ɨ tɨ huityáa' ɨ jumuájca'ta' pujmua' ɨ xú'ra'vetyee ɨ maj 'aráahua'pua ará'asej, ajta a'áa ja'yi've jo'tɨ ja'antyitáatɨme ɨ tɨ ooro jɨn taavijhua.
66002002	Nyáaj nu néijmi' mua'ree je'ej siaj tyityetyúucha'ɨj, nyáamua'ree siaj jéehua tyi'muarɨe' siajta jéehua aviicue're', siajta quee hua'xɨe've' ɨ maj je'ej pua'aj tyityetyúucha'ɨj. Siajta seríj huo'mua'aj ɨ maj a'yan tyúuseejrataca'aj maj a'ɨ́ɨn pué'een ɨ Dios tɨ hua'antyíhuo, ma'ajta quee camu a'ɨ́ɨn pué'een, a'yaa xu sij tyihuo'taséejrataca' maj a'ɨ́ɨn pué'een ɨ maj tyí'hue'tacaa.
66002003	Jéehua xu jajxɨe'vi'ra'a siaj sij néijmi' jɨn tyo'táviicue', siajta a'ɨ́jna jɨn jajpuéetzij, nye jitze huatama'can.
66002004	Nyajta nyáaj nu jamuatá'ixaatye'ej ɨ siaj jɨn ootyá'ɨtzeere nyéetzij jimi, a'ɨ́jna jɨme' siaj quee che' a'yan tyi'nyaxɨe've' siatɨ'ɨj anaquéej tyí'nyaxɨe'va'ca'aj.
66002005	A'ɨ́j xu jɨn jo'támua'ree jo'siaj tyi'tɨ́j jɨn jo'tyá'ɨtzee nye jimi, siajta seequée tyú'mua'tyij, a'yájna siatɨ'ɨj anaquéej tyityetyúucha'ɨɨca'aj. Ajta tɨpua'aj sequée a'yan huárɨnyij, nyáaj nu ja'mua jimi jo'ma'aj na'mej, nyej nyij jamuá'ari' a'ɨ́jna ɨ tɨ antyitátzaj ɨ tɨ ja'mua jimi séejre', a'yaa nu rɨnyi tɨ pua'aj sequee seequé tyú'mua'tyij ɨ Dios jimi.
66002006	Ma siajta mua'aj, xa'puɨ'ɨn xu rɨcɨj a'ɨ́jna jɨme' siaj quee jaxɨe've' je'ej maj rɨcɨj a'ɨ́ɨmaj ɨ maj a'yan hua'tamuá'mua tɨjɨn nicolaítas, ɨ nyaj nyajta quee nyáaj hua'xɨe've'ej.
66002007	A'ɨ́jna ɨ tɨ iityánamua, che' jáanamuaj je'ej tɨ ɨ júuricama'ra' ɨ Dios tyihuá'ixaatye' a'ɨ́ɨmaj ɨ maj jusɨ'rii ɨ Dios jimi. A'ɨ́ɨmaj ɨ maj néijmi'i jɨn tyu'tyámue'tɨn, a'yaa nu tyihuo'ta'sij maj jáacua'nyi a'ɨ́jna jitze tɨ séejre' ɨ cɨyéj tɨ jɨn júuri tá'ra'nyij, a'áa tɨ ja'távee jo'tɨ huápuɨ'ɨj naa jo'een ɨ Dios jimi."
66002008	'Pata'aj a'yan tyaata'ítyi' a'ɨ́jcɨ ɨ tɨ a'ɨ́jna jɨn antyúumua'reej tɨ huó'cha'ɨɨn a'ɨ́ɨmaj ɨ maj a'áa jóosɨ'ri 'a Esmirna tɨ jɨme' yee: "A'yaa pu tyí'xaj a'ɨ́jna ɨ tɨ a'nájca, tɨ ajta a'ɨ́ɨ pué'een ɨ tu've'tyájtɨ, a'ɨ́jna ɨ tɨ huamuɨ́' ajta je'en huatájuuria'ca'.
66002009	Nyáaj nu jamua'ree siaj jajpuéjtzi, siajta quee je'ej tyéejvicue', ma siajta mua'aj nyéetzij jimi xu chíjtyaanyi'ij pué'een. Nyáaj nu jamua'ree maj je'ej pua'aj tyaja'muaxaj, a'ɨ́ɨmaj ɨ maj a'yan tyúusejrataj maj a'ɨ́jcɨ jitze ajtyáma'can ɨ Israel, ma ajta capu a'yan tyi'ja'yájna, sulu a'ɨ́ɨ mu a'ɨ́ɨn pué'een ɨ tyiyáaru' maj jimi jusɨ'rii.
66002010	Caxu tyi'tzɨɨnya' je'ej siaj tya'ajpuéetzij xá'ju', ji'nye a'ɨ́jna ɨ tyiyáaru', a'ɨ́ɨ pu séecan mua'ajma jamue'tyánasij, a'yaa pu'ij néijmi'caa tyajamuaatyéseejra tɨpua'a siana'astijre' nusu sequée, siajta tamuáamuata' xɨcáj jajpuéetzij xa'ju'un. Tyámua' xu néijmi'i jɨn 'eenye' siajta tyo'táviicue' nyéetzij jimi, tɨ pua'aj majamuáacui'nyij, nyáaj nu jamuaatɨ́'tye'sij ɨ curúun ɨ siaj jɨn júuri xa'ju'un jusén jɨme'.
66002011	A'ɨ́jna ɨ tɨ iityánamua, che' tyámua' tyáanamuaj je'ej tɨ ɨ júuricama'ra' ɨ Dios tyihuá'ixaatye' a'ɨ́ɨmaj ɨ maj jusɨ'ri ɨ tyeyúuj tzajta. Majta a'ɨ́ɨmaj ɨ maj néijmi'i jɨn tyu'tyámue'tɨn, capu hua'cɨ'tyij maj jajpuéetzij mua'ra'nyij matɨ'ɨj a'ɨ́ɨmaj ɨ maj majtáhua'aj cui'nyij."
66002012	'Pata'aj pajta tyaata'ítyi' a'ɨ́jcɨ ɨ tɨ a'ɨ́jna jɨn antyúumua'reej tɨ'ij huo'cha'ɨn a'ɨ́ɨjma ɨ maj a'áa jóosɨ'ri a Pérgamo tɨ jɨme' yee: "A'yaa pu tyí'ixa a'ɨ́jna ɨ tɨ ji'tyéechui ɨ chúun tɨ juxa'aj tya'antámuamua.
66002013	Nyáaj nu jamua'ree siaj ja'an jo'cháatɨme jo'tɨ tyejé'ijta a'ɨ́jna ɨ tyiyáaru', siajta mua'aj siooche' xu ná'astijre' nyéetzij. Caxu jaatáxaahuataca' siaj nyéetzij na'tzaahuatye', caxu siajta a'ájna xɨcáara' jitze tɨ'ɨj a'ɨ́ɨn séejria'ca' ɨ Antipas, ɨ tyámua' eenye'ej nyéetzij jimi, a'ɨ́ɨ mu jaajé'ca a'ájna jo'tɨ tyejé'ijta ɨ tyiyáaru'.
66002014	Ma siajta mua'aj, tyi'tɨ́j xu jɨn ootyá'ɨtzeere nye jimi, a'ɨ́ɨ mu ja'mua jimi seejre' ɨ maj já'aste a'ɨ́jcɨ ɨ nyúucarij ɨ tɨ jɨn tyihuá'mua'tye a'ɨ́jna ɨ Balaam, ɨ tɨ ajta a'yan tyaamuá'tyej a'ɨ́jcɨ ɨ Balac tɨ'ij hué'tzij jɨn huo'mué'tɨj a'ɨ́ɨmaj ɨ maj Israel jitze ajtyáma'can, mej mij tyu'cua'nyij ɨ cue'ráj ɨ maj tyu'támu'vejritaca' a'ɨ́ɨjma jimi ɨ sáanturij, ajta mej mij huóoxana'cɨre'en.
66002015	A'ɨ́ɨ mu majta ja'mua jimi séejre' ɨ maj quee jaxɨe've' maj ajtácɨɨnyej a'ɨ́jna jitze ɨ huá'yi'ra ɨ maj hua'tamua'muaj tɨjɨn nicolaítas.
66002016	A'ɨ́j xu jɨn siata'aj siajtáhua'aj ja'antzaahuatye'en ɨ Dios, na'ríij sequee a'yan huárɨnyij, nyáaj nu ja'mua jimi ja'tanyéjsi, nyej nyij huo'tanyó'si'tye'en a'ɨ́ɨmaj a'ɨ́jna jɨme' ɨ chúun tɨ nyetyényij jitze éjnyinyii.
66002017	Ajta a'ɨ́jna ɨ tɨ iityánamua, che' tyámua' tyáanamuaj je'ej tɨ ɨ júuricama'ra' ɨ Dios tyihuá'ixaatye' a'ɨ́ɨmaj ɨ maj jusɨ'ri ɨ tyeyúuj tzajta. Majta ɨ maj tyu'mue'tɨn, a'yaa nu tyihuo'ta'sij mej mij jáacua'nyij ɨ cue'ráj tɨ jútye' ja'ma'can, nyajta nu tyetyéj jaatátɨstej tɨ cuéenara', ɨ tɨ jitzan á'yu'si' je'ej tɨ a'ɨ́ɨn jájcuan arí ántyapuaj, ajta quee a'tɨ́j ja'mua'ree je'ej tɨ tyé'yu'si', sulu a'ɨ́ɨ pu'uj ɨ a'tɨ́j jamua'ree ɨ nyaj jaatátɨstej a'ɨ́jcɨ ɨ tyetyéj."
66002018	'Pata'aj pajtá a'yan tyaata'ítyi' a'ɨ́jcɨ ɨ tɨ a'ɨ́jna jɨn antyúumua'ree tɨ huo'cha'ɨɨn a'ɨ́ɨmaj ɨ maj a'áa jóosɨ'ri a Tiatira tɨ jɨme' yee: "A'yaa pu tyí'xa ɨ yóojra' ɨ Dios, ɨ tɨ ajta a'yan ée'nye' ava'jɨ'síjmee tɨj tɨéj tɨ atyúumeme, ajta me'estiican iira'ɨ́ɨcajmee tɨ'ɨj coobre maj jacámejri'.
66002019	Nyáaj nu néijmi' mua'ree je'ej siaj tyi'tɨ́j jɨn rɨcɨj, nyáamua'ree siaj tyámua' tyúuxɨe've' sɨ́ɨj ajta sɨ́ɨj, ɨ siaj jitzan tya'tzaahuatye', siajta hua'huɨɨre' ɨ séecan néijmi' jɨn setye'víicue'raj, siajta ijíij, jéetze' xu seríj tyámua' rɨcɨj sequee anaquéej.
66002020	Ajta a'ɨ́ɨ pu quee na'ráanajchi siaj tzáahuatyi'ra'aj jimi tyícha'ɨɨj a'ɨ́jcɨ ɨ íitaj tɨ a'yan ántyapuaj tɨjɨn Jezabel, ɨ tɨ a'yan tyúuxaj tɨ ɨ Dios jitze ma'can tyí'ixaj, a'ɨ́ɨ pu'ij hué'tzij jɨn tyihuá'mua'tyej ɨ maj nye jimi séejre', mej mij huóoxana'cɨre'en, majta tyu'cua'nyij ɨ cue'ráj ɨ maj tyu'támu'vejritaca' a'ɨ́ɨmaj jimi ɨ sáanturij.
66002021	Nu'ríj jaata' tɨ'ij tya'antzaahuatye'en ɨ Dios jimi, ajta a'ɨ́ɨn capu jaxɨe've' tɨ a'yan huárɨnyij, capu ajta jaxɨe've tɨ jaatapua'cɨtaj ɨ tɨ jɨme' juxana'cɨre'.
66002022	A'ɨ́j nu jɨn a'áan yó'ojrasi utáatzij japua, nyajta a'ɨ́ɨmaj ɨ maj jamuan tyu'xana'cɨrej, aj nu nyij jéehua huápuɨ'ɨj puéejtzi huo'tá'sij tɨ pua'aj mequée jaatapua'cɨtaj ɨ maj je'ej jɨn pua'aj rɨcɨj.
66002023	Nyajta huá'cui'nyi ɨ yóojmua'mua' ɨ íitɨ', a'yaa mu mij néijmi' ɨ maj jusɨ'rii ɨ Dios jimi tya'muareren nyaj a'ɨ́ɨn pué'een ɨ tɨ ju'mua'ree je'ej tɨ a'tɨ́j tyi'mua'tzej ɨ jutzájta', nyajta a'yan tyihuo'ta'sij séej nyajta séej je'ej tɨ tyi'tɨ́j jɨn huarɨ́j.
66002024	Siajta mua'aj mu séecan, mu siaj Tiatira ja'che, ɨ siaj quee ja'astijre' a'ɨ́jcɨ ɨ nyúucarij tɨ hue'tzij pué'een, siajta quee jamua'ree ɨ tɨ jéehua huápuɨ'ɨj juxɨe've' ɨ tyiyáaru' jimi, a'yaa nu tyaja'mua'ixaatye' nyej quee che' tyi'tɨ́j jɨn tyajá'mua'ijcatye'en.
66002025	Siata'aj tyámua' eenye' je'ej siaj tyi'tɨ́j jɨn rɨcɨj, 'asta nyana'aj quee nyajtáhua' ya uvé'enyej.
66002026	A'ɨ́ɨmaj ɨ maj tyu'tyámue'tɨn, majta móoj a'yan tyámua' tyityetyúucha'ɨɨ je'ej nyej nyáaj tya'xɨe've', 'asta na'aj quee néijmi'i tye'entyipuá'rej, nyáaj nu huo'ta'sij mej mij tyihuo'ta'íjtye'en a'ɨ́ɨjma ɨ maj séej chuéj japua jo'cháatɨme,
66002027	ca'nyéjrij pu jɨn tyihuo'ta'íjtye'sij, a'yaa pu cha'ta na' tyihua'antyipuá'ritye'sij a'ɨ́ɨjma ɨ maj jájcha'ɨre'e tɨ'ɨj a'tɨ́j tyeetyátaaraxɨ'ɨj ɨ xá'rij tɨ xaríj jɨn taavijhua, a'yájna tɨ'ɨj ajta ɨ nyavástara' nyéetzij tyinaa'íjca.
66002028	Nyajta huo'ta'sij mej mij a'ɨ́ɨmaj tátzave'ej mua'ra'nyij tɨ'ɨj ɨ xú'ra've tɨ eeré'nyinyij tapuá'risima'caj.
66002029	A'ɨ́jna ɨ tɨ iityánamua, che' tyámua' tyáanamua je'ej tɨ ɨ júuricama'ra' ɨ Dios tyihuá'ixaatye' a'ɨ́ɨmaj ɨ maj jusɨ'rii ɨ tyeyúuj tzajta.
66003001	'Pata'aj a'yan tyaata'ítyi' a'ɨ́jcɨ tɨ a'ɨ́jna jɨn antyúumua'reej tɨ huo'cha'ɨɨn a'ɨ́ɨjma ɨ maj a'áa jóosɨ'rii a Sardis tɨ jɨme' yee: "A'yaa pu tyi'xáj a'ɨ́jna ɨ maj jitzan séejre' ɨ júuricama'ra' ɨ Dios ɨ maj aráahua'puaj ará'asej, tɨ ajta hui'tyáa ɨ xú'ra'vetyee ɨ maj aráahua'puaj ará'asej. Nyáaj nu jamua'ree je'ej siaj tyí'muarɨe', nyajta nu jamua'ree siaj seríj nye jimi muɨ'chij, tyij majta a'yan tyi'muaxaj yee sióoche' xu júuri.
66003002	Siata'aj atanyéjnye'rej, siajta tyámua' tyu'uure a'ɨ́jcɨ tɨ 'óoj ja'mua jimi tyi'sejre', ajta arí tɨ́mua' tye'entyipuárij, ji'nye a'yaa pu tyi'muasej a'ɨ́jna je'ej siaj rɨcɨj capu xa'puɨ' éen ɨ Dios jimi.
66003003	Siata'aj jo'támua'ree je'ej maj tyajamuaamua'tyej ɨ siaj ja'ancuriáa', siata'aj a'yan huárɨnyij siajta je'en ɨ Dios jimi ajtyáhuiixɨ'ɨn. Tɨ pua'aj sequée atanyéjnye're, nyáaj nu jo'ma'a ná'me ja'mua jimi tɨ'ɨj náhua'rij, siajta mua'aj caxu jamua'reej a'tzáaj nyaj ja'mua jimi ja'tanyésij.
66003004	Séecan mu ja'mua jimi séejre' ɨ maj quee tyi'tɨj jɨn á'ɨtzeere' ɨ jutzájta', a'ɨ́ɨ mu mij nya jamuan huacɨ́'ca'aj muá'ju'un cuéenavi' metyu'cháaj, ji'nye a'yaa pu tyihua'tyévijtye a'ɨ́ɨjma.
66003005	A'ɨ́ɨmaj ɨ maj tyu'tya'mue'tɨn, a'yaa mu cuéenavi'can tyi'cháaj mua'ju'un, nyajta quee jo'riá'uuna je'ej tɨ ántyapuaj ɨ yu'xarij jitze ɨ maj jitzan á'yu'si' a'ɨ́ɨmaj ɨ maj jusén jɨn huatyá'ɨtzeere'ej ɨ Dios jimi, sulu nyáaj nu huo'taxájta ɨ nyavástara' jimi, nyajta nyajta a'ɨ́ɨjma jimi ɨ maj jimi tyí'huɨɨre' ɨ nyavástara'.
66003006	Ajta a'ɨ́jna ɨ tɨ 'iityánamua, che' a'ɨ́ɨn tyámua' tyáanamua je'ej tɨ tyihuá'ixaatye' ɨ júuricama'ra' ɨ Dios a'ɨ́ɨjma ɨ maj jusɨ'rii ɨ tyeyúuj tzajta."
66003007	'Pata'aj a'yan tyaata'ítyi' a'ɨ́jcɨ ɨ tɨ a'ɨ́jna jɨn antyúumua'ree tɨ'ij huo'cha'ɨɨn a'ɨ́ɨjma ɨ maj a'áa jóosɨ'rii a Filadelfia tɨ jɨme' yee: "A'yaa pu tyí'xaj a'ɨ́jna ɨ tyámua' éen tɨ ajta tzáahuatyi'ra' jɨn tyí'xaj, a'ɨ́ɨ pu a'ɨ́jna jɨn antyúumua'reej tɨ huo'ta'an mej mij a'áa jo'tyájrutye jo'tɨ ja'séejre' a'ɨ́jna ɨ tɨ jitzan eeráma'can ɨ David, tɨ pua'aj a'ɨ́ɨn tya'antácunaj, capu ɨ'rij tɨ a'tɨ́j tye'tyáanaj, na'ríij a'ɨ́ɨn tye'tyáanaj, capu ajta ɨ'rij tɨ'ij a'tɨ́j tya'antácunaj.
66003008	Nyáaj nu néijmi' mua'ree je'ej siaj rɨcɨj, cásɨ' xaaséej, nu'ríj tyajamua'antácuunyej siaj sij juxáahua utyájrutye, ajta quee ɨ'rij tɨ a'tɨ́j tye'tyáanaj, nyáaj nu jamua'ree tɨ quee jamú'ca'nyisti'i, siajta sióoche' xu tyá'astijre' je'ej nyaj tyajamuáa'ixa, caxu na'xaahua.
66003009	A'yaa nu huá'uure a'ɨ́ɨjma ɨ maj tyiyáaru' jimi jusɨ'rii, ɨ maj tyi'hue'taca a'ɨ́jna jɨme' maj a'yan tyúusejrata maj Israel jitze ajtyáma'can, a'yaa nu ca'nyéjrij jɨn huá'uure mej mij mu jo'vá'ju' majta je'en tyítunutaxɨ'ɨn ja'mua jimi, mej mij a'ɨ́jna jɨn jáamua'ree nyej nyáaj ja'muaxɨe've'.
66003010	Xu'ríj ja'rá'aste je'ej nyaj tyajamuata'íj a'ɨ́jna jɨme' siaj néijmi'i jɨn tyo'táviicue'ri', a'ɨ́j nu jɨn nyáaj ja'muacha'ɨɨ na'mej a'ájna xɨcáara' matɨ'ɨj néijmi' jajpuéetzij mua'ju'un íiyan cháanacaj japua, mej mij jáamua'ree ɨ maj a'yan huacháatɨmee.
66003011	Jiye'tzin nu yava'cányejsi. Tyámua' xu néijmi' jɨn éenye' je'ej siaj seríj tyu'muárɨej, caxu tyi'tá'care'en tɨ'ij a'tɨ́j jamuaanáhue' ɨ siaj seri jaamue'tɨj.
66003012	A'ɨ́ɨmaj ɨ maj tyu'tyámue'tɨj, a'yaa nu tyihuo'ta'sij mej mij tyityetya'uuj mua'ra'nyij u tyeyúuj tzajta' ɨ nya Dios tɨ ja'arij, ajta quee che' a'náj iiráamej, a'ɨ́ɨjma nu jitze jo'tyéyu'xaj je'ej tɨ ántyapuaj ɨ nya Dios, nyajta je'ej tɨ tyaja'rájtyapua chájta'ra'an ɨ nya Dios, a'ɨ́jna ɨ Jerusalén tɨ jájcua, tɨ ajta tajapua je'cáanye jo'tɨ ɨ nya Dios já'seejre', a'ɨ́ɨjma nu nyajta jitze jo'tyéyu'xaj je'ej nyaj jájcuan jɨn ántyapuaj.
66003013	A'ɨ́jna ɨ tɨ 'iityáanamua, che' tyámua' tyáanamua je'ej tɨ ɨ júuricama'ra' ɨ Dios tyihuá'ixaatye' a'ɨ́ɨjma ɨ maj jusɨ'rii ɨ tyeyúuj tzajta."
66003014	'Pata'aj a'yan tyaata'ítyi' a'ɨ́jcɨ ɨ tɨ a'ɨ́jna jɨn 'antyúumua'ree tɨ huo'cha'ɨɨn a'ɨ́ɨmaj ɨ maj a'áa jóosɨ'ri 'a Laodicea tɨ jɨme' yee: "A'yaa pu tyí'xaj a'ɨ́jna ɨ tɨ tzáahuatyi'ra' jɨn tyí'xaj ajta néijmi'i tyámua' jɨn éen, ajta a'ɨ́ɨn pué'een ɨ tɨ Dios jamuan néijmi'i tyú'taahuaca' tɨ'ɨj na'aj ijíij tɨ tyí'séejre'.
66003015	Nyáaj nu néijmi' mua'ree je'ej siaj tyi'tɨ́j jɨn rɨcɨj. Nyáamua'ree siaj quee óoca'nyáj sianaataxɨe've nyéetzij, caxu siajta ca'nyéjrij jɨn na'antzaahuaj. A'yaa pu tyina'ráanajchi siaj óoca'nyáacan jɨn náa nyajo'mua'ra, na'ríij sequee ca'nyéjrij jɨn na'tzaahuatya'aj.
66003016	Siajta cɨ́ɨ siana'aj tyina'tzaahuatye', caxu a'yan tyí'huɨɨre' tɨ'ɨj jájtyi tɨ jéehua pɨstij nusu tɨ jéehua cɨmuájraa, a'ɨ́j nu jɨn a'yan já'mooria nyej nyij ca'nyéjrij jɨn ma jamúuhuaaxɨj.
66003017	A'yaa xu tyí'xaj siaj mua'aj chíjtyaanyi'ij pué'een, tɨ jee jéehua jamuáahuɨ, tɨ jee ajta quee tyi'tɨ́j jamuá'ɨtziitye', siajta mua'aj caxu jamua'ree siaj xána'visi', siajta je'ej pua'aj huá'sejratye' ɨ tyeɨ́tye, mua'aj xu quee je'ej tyéejviicue', xa'racúcu'nyijmee siajta muámua'vi'ijmee.
66003018	A'ɨ́j nu jɨn a'yan tyaja'muahuavii siaj nyéetzij jimi jáananan ɨ ooro tɨ tɨéj jitze juta'huaca, siajta'aj sij jɨ'ré'can jɨme' huatyoochíjtyanyi'taj, siajta nyéetzij jimi jáananan ɨ cáanarij tɨ naa tyí'cueina siaj sij a'ɨ́jcɨ ucóochejtya'axɨ tɨ'ij quée séejre' ɨ ja'muatyevij ɨ siaj jatyevi'ra' a'ɨ́jcɨ jɨme' siaj muámua'vi'ij, siajta nyéetzij jimi jáananan a'ɨ́jcɨ ɨ siaj aróohuatye'en ɨ jujɨ́'ɨj jitze siata'aj sij atanyéjnye'rej.
66003019	A'yaa nu tyámua' tyihua'ixa'tyee, nyajta puéejtzi hua'tá'ca a'ɨ́ɨjma ɨ nyaj hua'xɨe've'. A'ɨ́j pu jɨn siata'aj seequé tyu'mua'tyij, siajta ja'antzaahuatye'en ɨ Dios.
66003020	Cásɨ', nyáaj nu eetyéjvee a tɨ ja'pueerta nyetye'ejtyato'xa'aj, tɨ pua'aj a'tɨ́j náanamua ajta je'en tyina'antácuunye'en, aj nu nyij utyáarutyij chí'ra'an tzajta tyej tyij néemi'ij tyu'cua'nyij.
66003021	A'ɨ́ɨmaj ɨ maj tyu'tyámue'tɨj, a'yaa nu tyihuo'ta'sij maj nyajamuan oorá'sej jo' nyaj tyeje'ijta, a'yájna nyatɨ'ɨj nyáaj tyu'tyáamue'tɨj, aj nu nyij nyavástara' jamuan huatyéeyixɨj jo'tɨ a'ɨ́ɨn tyeje'ijta.
66003022	Ajta a'ɨ́jna ɨ tɨ iityáanamua, che' tyámua' tyáanamua je'ej tɨ ɨ júuricama'ra' ɨ Dios tyihuá'ixaatye' a'ɨ́ɨjma ɨ maj jusɨ'ri ɨ tyeyúuj tzajta."
66004001	'Tɨ'ɨj a'yan tye'entyipua'rej, aj nu nyij ájnyeeriaca', nyatɨ'ɨj nyij jaséej ɨ pueerta tɨ antácuunyica'aj u tajapua, ajta ɨ nyaj anaquéej jáanamuajri' ɨ tɨ naatajé tɨ ajta a'yan namuajria'ca'aj tɨ'ɨj a'tɨ́j tɨ ucáaji'ihua ɨ trompéeta jitze, a'yaa pu tyinaaté'exaaj tɨjɨn: ―Mujo'té'yi'ij nyata'aj muaataséejratye' je'ej tɨ tyi'tɨ́j tyúuxɨe've' tɨ a'yan huárɨnyij majca'huáyee.
66004002	'Aj pu'ij ɨ júuricama'ra' ɨ Dios nye jimi huatyá'ɨtzee, nyajta je'en ɨpuárij huaséj tɨ ujo'tyávaaca' u tajapua, ajta a'tɨ́j jitzan huatyácatyii.
66004003	Ajta a'ɨ́jna ɨ tɨ acájca, a'yaa pu huasé'rihua'aj tɨ'ɨj tyetyéj tɨ huápuɨ'ɨj tyá'najchi tɨ pó'vij ajta tɨ tyóomua á'naxcaj, ajta a'yan huasé'rihua'aj tɨ'ɨj sɨ́ɨj ɨ tyetyéj tɨ pó'vi'ij jɨn naa tyí'me'estij, ajta cú'xa'aj 'atahuɨjcaa jo'tɨ jo'tyaváaca' ɨ ɨpuárij, tɨ tyama'astájyi'caa huá'ravi'can jɨme' a'yájna tɨ'ɨj ɨ tyetyéj ɨ maj a'yan jatamuá'mua tɨjɨn esmeralda,
66004004	ajtáhua'aj pu séecan ɨ ɨpuárij tya'taváatɨma'caa jo'tɨ jo'tyéjvee a'ɨ́jna ɨ ɨpuárij seityé japuan muáacua pu tya'ráxcaa, majta ɨ huáasij acatyé'tya'ajma'caa ɨ ɨpuárij jitze, cuéenavi' mu tyí'chajcaa, majta curúun tyo'carújtya'ajma'caa ɨ jumu'uj jitze ooroj tɨ jɨn tyi'taavijhua.
66004005	Ajta a'ɨ́jna jitze ɨ ɨpuárij a'yaa mu tyityemaxcava'ra'aj majta tyényuuca'aj, ajta a'ájna ɨ ɨpuárij tɨ jo'tyéjve, tátzari pu aráahua'pua ataváatɨma'caa, ajta a'ɨ́jna ɨ tátzarij a'ɨ́ɨ pu a'ɨ́ɨn pué'een ɨ júuricama'ra' ɨ Dios tɨ aráahua'puaj ará'asej.
66004006	A'ájna jo'tɨ jo'tyéjvee a'ɨ́jna ɨ ɨpuárij, a'yaa pu ée'nya'aj huariá'muanyica'aj a chóota' tɨ'ɨj tyi'tɨ́j tɨ naa tyí'me'estij tɨ ajta tátzaj. 'Ajta a'ájna je'ta, jo'tɨ jo'tyéjve a'ɨ́jna ɨ ɨpuárij, muáacua mu ɨ maj júuri ataváatɨma'caa, majta jéehua jɨ'síj hua' jitze séejria'ca'aj, ɨ hua'nyeerimij jitze ajta hua'huarita'aj.
66004007	Ajta ɨ tɨ anájca a'yaa pu huasé'rihua'aj tɨ'ɨj muájye, ajta ɨ tɨ je'tyáa'sej, a'yaa pu huasé'rihua'aj tɨ'ɨj túuru', ajtáhua'aj ɨ sɨ́ɨj tɨ je'tyáasej, a'yaa pu tya'cányeerica'aj tɨ'ɨj tyévij, ajta ɨ tuvé'tyajtɨj, a'yaa pu huasé'rihua'aj tɨ'ɨj cué'ra'vej tɨ huatará'raj.
66004008	Majta a'ɨ́ɨmaj ɨ maj muáacua ɨ maj júuri, a'ɨ́ɨ mu arájseej pua'mácaa ajta'anájma'caaj sɨ́ɨj ajta sɨ́ɨj, ajta jéehua jɨ'sij jitzan séejria'ca', jéjre' ajta tyétye'. A'náj tɨna'aj mu a'yan tyi'xájtaca'aj majta a'yan tyi'chuiicaca'aj tɨjɨn: Tyámua' pu een, tyámua' pu een, tyámua' pu een ɨ tavástara', Dios pu a'ɨ́ɨn pué'een ɨ tɨ néijmi' jɨn antyúumua'ree, a'ɨ́ɨ pu anaquéej séejria'ca'aj, ajta ijíij séejre', ajta juséen jɨn séeria'aj ta'mej.
66004009	'Ajta matɨ'ɨjta a'ɨ́ɨmaj janajcha ɨ maj muáacua, majta tye'tyojtzi'ria'aj a'ɨ́jcɨ ɨ tɨ ɨpuárij jitze acájca, ɨ tɨ jusen jɨme' júuri,
66004010	a'ɨ́ɨmaj ɨ huásij ɨ maj seityé japuan muaacua ará'asej, a'ɨ́ɨ mu tyítunutaxɨ'ɨj a'ɨ́jcɨ jimi ɨ tɨ ɨpuárij jitze acájca, majta jaatyáanajchij, majta tyu'tátuire'sij a'ɨ́jcɨ jimi ɨ tyuucúrun, majta a'yan tyi'xajtaca'aj tɨjɨn:
66004011	'A'yaa pu tyimuaavíjtye' muéetzij, mu paj tavástara' pué'een, pajta ta Dios pué'een, tyej tyij tyimuaatatyójtzi're'en, tyajta muatyáanajchej ɨ paj jɨn néijmi'i putyi'uurej, ji'nye muáaj paj néijmi' tyú'taahuaca', ɨ tɨ a'yan tyi'séejre', muáaj paj a'yan tya'ajxɨe'vi'raca'aj a'ɨ́j pu jɨn néijmi'i tyu'taavijhuaca'.
66005001	'Ajta a'ɨ́jna ɨ tɨ acájca ɨ ɨpuárij jitze, jumuáca'ta' pújmua' pu ji'tyépijcaa ɨ yu'xarij tɨ juxa'aj tye'yu'si'huaca'aj, ajta arahua'puaquej pu ájvi'tyijhuaca' ɨ xɨ́ɨjca jɨme'.
66005002	Nyajta séej huaséj ɨ tajapua tɨ tyí'huɨɨre', a'yaa pu'ij ca'nyíin jɨn tyu'ta'íhuoj tɨjɨn: ―¿A'tanyíj quee tyi'tɨ́j jɨn á'ɨtzeere' tɨ'ij ja'ajsújtza'naxɨ'ɨn ɨ tɨ ajvi'tyíihuajmee, ajta je'en jaataxɨjta ɨ yu'xarij?
66005003	Ajta u jútye', ajta íiyaj nɨ cháanacaj japua, ajta jityán ɨ cháanacaj, capu a'tɨ́j a'yan tyu'tóocɨ'puaj tɨ'ij jaatáxɨjta, ajta jaa'séj je'ej tɨ tye'yu'si'huaca'aj.
66005004	Nyajta nyáaj jéehua nu huápuɨ'ɨj nyeyiinyaca'aj a'ɨ́jna jɨme' maj quee jáatyoj sɨ́ɨj tɨ a'yan tyu'tóocɨ'puaj tɨ'ij jaatáxɨjta ɨ yu'xarij nusu tɨ jaaséj je'ej tɨ tye'yu'si'.
66005005	Tɨ'quij sɨ́ɨj tɨ hua' jitze ajtyáma'can a'ɨ́ɨmaj ɨ huáasij, a'yaa pu tyinaaté'exaa tɨjɨn: ―Capaj ayiinyaj, ji'nye a'ɨ́jna ɨ maj a'yan jatamuá'mua tɨjɨn ɨ Muájye ɨ tɨ hua' jitze ajtyáma'can a'ɨ́ɨmaj ɨ maj Israel jitze eeráanyej, a'ɨ́jna ɨ tɨ David jitze eeráma'can, a'ɨ́ɨ pu arí tyu'tyáamue'tɨj a'ɨ́ɨ pu pujoorej tɨ'ij ja'ajsújtza'naxɨ'ɨn ɨ ta'ráahua'apuaca tɨ jɨn 'ajvi'tyíjhuajmee ajta je'en jaatáxɨjta ɨ yu'xarij.
66005006	'Aj nu nyij cánya'aj huaséj a'ájna je'ta' jo'tɨ jo'tyéjve a'ɨ́jna ɨ 'ɨpuárij, ajta je'ta' a'ɨ́ɨjma jimi ɨ maj muáacua ɨ maj júurij, ajta je'ta' a'ɨ́ɨjma jimi ɨ huáasij, a'yaa pu huasé'rihua'aj cuxáa meríj jaajé'cataca'aj. Ajta araahua'puácaa ava'ahuájma'caa, ajta araahua'puácaa ava'jɨ'síjma'caa, ajta ɨ jɨ'sáara' ɨ ta'ráahua'apua, a'ɨ́ɨ pu a'ɨ́ɨn pué'een ɨ júuricama'ra' ɨ Dios ɨ tɨ a'yan yo'ta'ítyaca' íiyan cháanacaj japua.
66005007	A'ɨ́jna ɨ cánya'aj, a'ɨ́ɨ ja'ancuré'pij a'ɨ́jcɨ ɨ yu'xarij ɨ tɨ muáca'ta' pújmua'an séejria'ca' a'ɨ́jna ɨ tɨ ɨpuárij jitze acájca,
66005008	tɨ'ɨj ja'ancuré'pij a'ɨ́jcɨ ɨ yu'xarij, a'ɨ́ɨmaj ɨ maj muáacuaj ɨ maj juuri, majta ɨ huáasij ɨ maj seityé japuan muáacua ará'asej, a'ɨ́ɨ mu néijmi'i eecóotuuxɨ a'ɨ́jcɨ jimi ɨ cánya'aj. Néijmi'i mu a'ɨ́ɨmaj ɨ áarpa tyi'tyéɨ'ɨca'aj, majta túxa'aj ooro tɨ jɨn tyí'taavijhuaca'aj, ajta cuáanye'ej ava'jɨstíjma'caa a'ɨ́jcɨ jitze ɨ túxa'aj, a'ɨ́ɨ pu'ij a'ɨ́ɨn pué'een ɨ maj jɨn jahuooca'aj a'ɨ́ɨmaj ɨ maj tyéɨtyeristyamua'mua' pué'een ɨ Dios.
66005009	Majta jájcuan jɨn a'yan tyi'chuiicaca' tɨjɨn: Muáaj paj jɨ'réenye'ej séejre' pej pij ja'ancuré'pij ɨ yu'xarij pajta ja'ajsujtza'naxɨ'ɨn ɨ tɨ ajvi'tyiihuajme, ji'nye muáaj paj huatámu'vejrityi'huaca', pajta a'ɨ́jcɨ jɨme' a'xúure' tyu'nájchitaca' ɨ Dios jimi, néijmi'ca jitze huatama'can ɨ tyeɨ́tye, ɨ maj séej jitze maj eeráma'can, ɨ maj séej nyúucarij jɨn tyí'xaj, nusu ɨ maj séej chuéj japua ja'ma'can.
66005010	Pajta tyámua' huó'ruu mej mij sɨ́ɨj mana'aj tyeɨ́tyera' pué'eenya' muá'ra'nyij, mej mij majta tyu'tyáhuɨre'en a'ɨ́jna jimi ɨ Dios, majta a'ɨ́ɨmaj mu tyu'ta'íjta íiyaj nɨ cháanacaj japua.
66005011	'Aj nu nyij atányeeriaca', nyajta je'en mui'caan huánamuajri' ɨ maj tajapua tyí'huɨɨre' ɨ maj a'áa ja'taváatɨma'caa jo'tɨ jo'tyéjve ɨ ɨpuárij, jo'maj majta ja'séejria'ca'aj ɨ maj muáacua ɨ maj júurij, majta a'ɨ́ɨjma jimi ɨ huáasij. A'ɨ́ɨ mu huápuɨ'ɨj mui'caa, capu ámiteeria'ca'aj a'chu maj pua'muaca'aj,
66005012	a'yaa mu mij ca'nyíin jɨn tyi'xajtaca'aj tɨjɨn: A'ɨ́jna ɨ cánya'aj ɨ tɨ huatámu'vejrityi'huaca', a'yaa pu tye'tyévijtye' tɨ a'ɨ́ɨn ja'ancuriá'an ɨ tɨ néijmi' jɨn putyi'uurej, ajta tɨ'ij néijmi' jimi tyi'séejria'aj, ajta a'ɨ́ɨn néijmi' tyi'mua'réeriaj ajta je'en néijmi'i jɨn tyu'tyáamue'tɨn, tyiche' tyaatatyíjtzi're'en a'ɨ́jna ɨ tɨ náa 'een, tyajta jimi tyu'táchuiicaj.
66005013	'A'yaa nu nyajta tyáanamuajri' tɨ a'ɨ́jna ɨ Dios tɨ tyu'taahuaca' tajapua tɨ tyeje'seejre', ajta íiyan cháanacaj japua tɨ tyi'seejre', ajta jityán tɨ tyeje'seejre' ɨ chuéj, ajta a'áa maj tyitye'séejre' ɨ jájtyi jitze tɨ ve'éj, a'yaa mu tyi'xajtaca'aj tɨjɨn: Tyiche' tyaatatyójtzi're'en a'ɨ́jcɨ ɨ tɨ 'acájcaj ɨ ɨpuárij jitze, tyajta a'ɨ́jcɨ ɨ cánya'aj, tyiche' jaatyátzaahuatye'en, tyajta tyámua' tyetyátoonyij, che' a'ɨ́ɨn néijmi' jɨn antyúumua'reeriaj jusen jɨme'.
66005014	Majta a'ɨ́ɨmaj ɨ maj muáacua ɨ maj júuri, a'yaa mu tyu'taxájtaca' tɨjɨn: ―Che' a'yan tya'rá'nyij. Majta a'ɨ́ɨmaj ɨ huáasij, a'ɨ́ɨ mu tyítunutaxɨj majta jaatyánajchaca' ɨ Dios.
66006001	'Aj nu nyij jaaséej tɨ'ɨj ɨ cánya'aj séej jajsújtzan' ɨ tɨ ájvi'tyijhuaca'a ɨ yú'xarij jitze, aj nu nyij séej huánamuajri' ɨ tɨ hua' jitze ajtyáma'can ɨ maj júuri ɨ maj muáacua, a'yaa pu'ij tyu'taxájtaca' a'yan namuáaria'can tɨ'ɨj maj huatyényuunyij tɨjɨn: ―"Mujo'té'yi'ij."
66006002	Nyatɨ'ɨj nyij atányeeriaca' aj nu nyij cahuáayu' tɨ cuéeinara' huaséj, ajta ɨ tɨ avá'catyii a'ɨ́ɨ pu tú'namua'aj iityéchooca'aj ɨ jumuáca' jitze. Majta je'ej curúun jaatɨ'ɨj, aj pu'ij iirájraa tɨ'ij hua'antyimué'tɨn a'yaa pu'ij néijmi'i jɨn tyu'tyáamue'tɨj.
66006003	'Tɨ'ɨj a'ɨ́jna ɨ cánya'aj ajtáhua'aj séej ajsújtza'an, a'yaa nu tyáanamuajri' tɨ' ajtáhua'aj sɨ́ɨj ɨ tɨ ajta hua' jitze ajtyáma'can ɨ maj júuri ɨ maj muáacua, a'yan tyu'taxájtaca' tɨjɨn: ―"Mujo'té'yi'ij."
66006004	Aj pu'ij ajtáhua'aj sɨ́ɨj ɨ cahuáayu' iirájra tɨ pó'xara'. Ajta ɨ tɨ avá'catyii a'ɨ́ɨ pu a'ɨ́jna jɨn antyúumua'reeriaca'aj tɨ'ij huo'ɨtziitye'en ɨ tyeɨ́tye ɨ maj a'yan seejre' ɨ cháanacaj japua, mej mij huóocui'nyi sɨ́ɨj ajta sɨ́ɨj, a'ɨ́ɨ pu ajta ja'ancuré'chui ɨ chúun tɨ ve'éj.
66006005	'Tɨ'ɨj a'ɨ́jna ɨ cánya'aj ajtáhua'aj séej ajsújtza'an, a'ɨ́j nu séej huánamuajri' ɨ tɨ hua' jitze ajtyáma'can ɨ maj júuri ɨ maj muáacua, tɨ a'yan tyu'taxájtaca' tɨjɨn: ―"Mujo'té'yi'ij." Nyatɨ'ɨj nyij nyajtáhua'aj atányeeriaca', aj nu nyij cahuáayu' huaséj tɨ xú'muara', ajta ɨ tɨ avá'catyii, a'ɨ́ɨ pu ji'tyéchooca'aj ɨ maj jɨn tya'cá'itɨe'raj.
66006006	Nyatɨ'ɨj nyi a'tɨ́j huánamuajri' tɨ hua' tzájta' a tyojo'taxájtaca' a'ɨ́ɨmaj jimi maj muaacua ɨ maj júuri, a'yan tɨjɨn: Séej mediida ɨ tyeríicu, a'yaa pu tya'náachij tɨ'ɨj a'tɨ́j tya'mue'tɨj séej xɨcaj, ajta huéeica mediida ɨ tyeríicu tɨ tɨtɨ'ɨjme' 'ijmuéeya'ajmee, a'yaa pu cha'tána'aj tya'náachij tɨ'ɨj a'tɨ́j tya'mue'tɨj séej xɨcaj, ajta capaj yo'jɨpuan ɨ aséityij, nusu ɨ nahuáj.
66006007	'Tɨ'quij ɨ cánya'aj ajtáhua'aj séej ajsújtza'an, aj nu nyij jáanamuajri' tɨ ajtáhua'aj ɨ sɨ́ɨj ɨ tɨ ajta hua' jitze ajtyáma'can ɨ maj júuri ɨ maj muáacua, a'yan tyu'taxájtaca' tɨjɨn: ―"Mujo'té'yi'ij."
66006008	Nyatɨ'ɨj atányeeriaca', cahuáayu' nu huaséj tɨ cɨ́ɨ tyí'tyoomuara', ajta ɨ tɨ avá'caj, a'yaa pu ántyapuaj tɨjɨn: Ɨ tɨ huá'cui'caa. Ajta sɨ́ɨj cújta' huamá'ca'aj ɨ tɨ a'áa tyeje'ijta ɨ hua' tzajta ɨ muɨ'chítye, ajta je'cácaa jimi ɨ tyeɨ́tye antyúumua'reej ɨ maj yan huacháatɨmee ɨ cháanacaj japua, mej mij huó'cui'nyi ɨ tyeɨ́tye a'ɨ́jna jɨme' maj tyúunyo'si'tye'en, nusu tújri jɨme', na'ríij cuí'nyi'ra'aj jɨme', nusu a'ɨ́ɨjma jɨme' ɨ tyi'tyán ɨ maj tyí'tyacɨ'macaa.
66006009	'Tɨ'ɨj ɨ cánya'aj ajtáhua'aj séej ajsújtza'an, aj nu nyij huo'séej jityan ɨ ɨpuárij a'ɨ́ɨjma ɨ maj a'ɨ́jna jɨn huácui'iihuaca' maj jaaxájtaca' ɨ nyúucaria'ra' ɨ Dios, majta a'ɨ́jna jitze tyámua' tyityahuóocha'ɨj.
66006010	A'yaa mu ca'nyíin jɨn tyi'xajtaca'aj tɨjɨn: ―Tavástara', mu paj jɨ'réenya' séejre', pajta quee tyi'tɨ́j jɨn á'ɨtzeere', ¿a'náj nyij pahua'xɨjtye'en a'ɨ́ɨjma ɨ maj cháanacaj japua jo'cháatɨme, a'ɨ́jna jɨme' ɨ maj taacuij?
66006011	Aj mu mij cáanarij tyihuo'ré'pij tɨ tyi'tɨ́tɨ'ɨjme tɨ tyí'cueena, majta a'yan tyihuo'té'exa maj cɨ́ɨ tyityahuóoso'pe'en, 'asta mana'aj quee huo'néijmi're' ɨ hua'ihuáamua', ɨ maj majta tyi'huɨɨre' ɨ Dios jimi, mej mij a'yan cha'ta mana'aj 'éenye'que' huácui'nyij matɨ'ɨj a'ɨ́ɨmaj.
66006012	'Tɨ'ɨj a'ɨ́jna ɨ cánya'aj ɨ ta'ráseevi ajsújtza'an, aj nu nyij jaaséj tɨ cháanacaj ca'nyíin jɨn huatóoca'tzɨj. Ajta ɨ xɨcáj huatyáxu'muariaca', a'yaa pu huase'rihua'aj tɨ'ɨj ɨ cɨ́ɨxurij tɨ xu'mua, ajta a'ɨ́jna ɨ máxcɨre' huatyápo'xariaca', a'yaa pu huase'rihua'aj tɨ'ɨj xúure'ej,
66006013	majta ɨ xú'ra'vetye a'ɨ́ɨ mu uje'cáavatzɨ ɨ chuéj japua, a'yájna tɨ'ɨj ɨ tá'que'ra' ɨ xápua' tɨ pua'aj ɨ cɨyáara' ca'nyíin jɨn huatáhuaaxɨ'ɨn ɨ áacaj jɨme'.
66006014	Ajta ɨ tajapuá a'yaa pu huataséjre tɨ'ɨj tɨpua'aj a'tɨ́j yu'xarij huatyéjire'en, ajta néijmi' ɨ jɨríj tɨ huaquéetɨmee, ajta jo'tɨ ja'rahuáchijmee ɨ jájtyi japua, néjimi'ij pu aja'yee jo'quéetɨma'aj ta'raa.
66006015	Majta néijmi'i ɨ maj tyi'tɨ́j jɨn tyityatatyíj, a'ɨ́ɨ mu huatyóo'avaataca' tyásta'ana tzájta', majta tyetyéj tzajta' nusu ɨ jɨríj jitze, hua' jamuan ɨ tajtúhuanyij, ɨ maj tyihuá'ijtye' ɨ xantáaru'uj, ɨ maj chíjtyaanyi'ij pué'een, majta ɨ maj va'can jɨn tyityatatyíj, néijmi' ɨ maj ca'nyéjrij jɨn tyi'huɨɨria'ca'aj majta ɨ juxáahuaj séejria'ca'aj,
66006016	a'yaa mu tyihua'jeevaca'aj ɨ jɨríj majta ɨ tyetyéj tɨjɨn: ―Siata'aj tajapua rájvetyi siaj sij ta'va'naj tɨ'ij quee taaséej a'ɨ́jna ɨ tɨ acájca ɨ ɨpuárij jitze, ajta tɨ'ij quee puéejtzi táacɨ'tyij a'ɨ́jna jime' ɨ cánya'aj tɨ jɨn nyu'camu'.
66006017	Ji'nye pu'ri tya'rá'aj a'ájna xɨcáara' maj jitzan puéejtzi taatá'si, ¿a'tanyíj pu'joorej tɨ'ɨj tyo'táviicue'en a'íjna jɨme'?
66007001	'Nyajta je'en muáacuaca huaséj ɨ maj tajapua tyi'huɨɨre', maj a'áa jo'tyú'uuca'aj, sɨ́ɨj pu a'áa jo'tyávaaca' jo'tɨ ɨ xɨcáj je'ejnyinyii, ajta sɨ́ɨj jo'tɨ ɨ xɨcáj ja'ancáru'pij, ajta sɨ́ɨj ajtyapuaj pujmua'an, ajta ɨ sɨ́ɨj áatyej pujmua'an pu jo'tyávaaca'aj, a'ɨ́ɨ mu mij quee tyi'ta'caria'aj tɨ huatá'aacarej ɨ chuéj japua, na'ríij ɨ jájtyi japua nusu ɨ cɨyéj tzajta'.
66007002	Nyajta nu séej huaséj ɨ tɨ tajapua tyí'huɨɨre' tɨ a'áa pujmua' ja'va'má'caa jo'tɨ jé'ejnyinyi ɨ xɨcáj, a'ɨ́ɨ pu ji'tyátɨjcaa a'ɨ́jna ɨ tɨ jɨn hua'ajtyiyú'xaxɨj ɨ huá'cuaatze' ɨ tyeeɨ́tyeristyamua'mua' ɨ Dios tɨ júuri. A'ɨ́ɨ pu'ij ca'nyíin jɨn huo'tajé a'ɨ́ɨmaj ɨ maj a'ɨ́jna jɨn antyúumua'reeriaca'aj maj je'ej pua'aj jáa'uurej ɨ cháanacaj, majta ɨ jájtyi tɨ ve'éj.
66007003	A'yaa pu tyihuo'té'exa tɨjɨn: ―Caxu je'ej pua'aj ja'uuriaj ɨ cháanacaj, ɨ jájtyi tɨ ve'éj, nusu ɨ cɨyéj, 'asta tyana'aj quee hua'ajtyiyu'xaxɨ'ɨn huá'cuaatze' a'ɨ́ɨmaj ɨ maj jahuɨɨre' ɨ ta Dios.
66007004	'Nyatɨ'ɨj nyi jáanamuajri' a'chu maj ará'axcaa ɨ maj hua'ajtyiyu'xaxɨ, a'yaa mu pua'maca'aj anxɨ́tyej japuan hua'puatye japuan muáacua vi'ra'aj, a'ɨ́ɨ mu a'ɨ́ɨn pué'een ɨ maj Israél jitze eeráma'can.
66007005	Tamuáamuata' japuan hua'puaj vi'ra'aj mu pua'ma'caa ajtyiyu'xaxɨj ɨ maj Judá jitze eeráma'can, majta tamuáamuata' japuan hua'puaj vi'ra'aj ɨ maj a'ɨ́jna jitze eeráma'can ɨ Rubén, majta tamuáamuata' japuan hua'puaj vi'ra'aj ɨ maj a'ɨ́jna jitze eeráma'can ɨ Gad,
66007006	majta tamuáamuata' japuan hua'pua vi'ra'aj ɨ maj Aser jitze eeráma'can, majta tamuáamuata' japuan hua'puaj vi'ra'aj ɨ maj a'ɨ́jna jitze eeráma'can ɨ Neftalí, majta tamuáamuata' japuan hua'puaj vi'ra'aj ɨ maj Manasés jitze eeráma'can,
66007007	majta tamuáamuata' japuan hua'pua vi'ra'aj ɨ maj Simeón jitze eeráma'can, majta tamuáamuata' japuan hua'pua vi'ra'aj a'ɨ́ɨmaj ɨ maj Levi jitze eeráma'can, majta tamuáamuata' japuan hua'puaj vi'ra'aj ɨ maj Isacar jitze eeráma'can
66007008	majta tamuáamuata'a japuan hua'pua vi'ra'aj ɨ maj Zabulón jitze eeráma'can, majta tamuáamuata' japuan hua'puaj vi'ra'aj ɨ maj José jitze eeráma'can, a'yaa mu cha'ta mana'aj tamuáamuata' japuan hua'puaj vi'ra'aj tyitya'ra'axcaa ɨ maj Benjamín jitze eeráma'can.
66007009	'Nyatɨ'ɨj nyij nyajtáhua' atáyeeriaca', aj nu nyij mui'caa huápuɨ'ɨj hua'séj ɨ tyeɨ́tye ɨ maj a'áa ja'tyúusɨɨria'ca'aj néijmi'i ɨ maj séej chuéj japua ja'ma'can, majta séej chájta'naj jitze ja'ma'can, majta ɨ maj seeque tyu'xáxa'aj, jéehua mu huápuɨ'ɨj ará'axcaa a'ɨ́j pu jɨn quee ɨ'riitaca'aj tɨ a'tɨ́j huo'tyé'iten. A'áa mu jo'tyú'uuca' ɨ cánya'aj jimi. A'ɨ́ɨ mu cuéenavi' tyi'tyáchajcaa, majta tacɨ́'ɨj iityepíitɨma'caa.
66007010	Néijmi'i mu ca'nyíin jɨn a'yan tyí'tyejijhuaca' tɨjɨn: A'ɨ́jna ɨ tɨ jɨn tajapua huanyú, a'ɨ́j pu jimi ja'ma'can ɨ ta Dios ɨ tɨ acájca ɨ ɨpuárij jitze, ajta a'ɨ́jna jimi ɨ cánya'aj.
66007011	'Majta néijmi'i ɨ maj tajapua tyí'huɨɨre', a'ɨ́ɨ mu ataváatɨma'caa jo'tɨ jo'tyejve ɨ ɨpuárij, majta ɨ huáasij, majta a'ɨ́ɨmaj ɨ maj muáacua ɨ maj júuri, a'ɨ́ɨ mu mij eecóotuuxɨ jimi ɨ tɨ acájca ɨ ɨpuárij jitze, matɨ'ɨj mij jaatyáanajchaca' ɨ Dios,
66007012	a'yaa mu tyu'taxájtaca' tɨjɨn: Che' a'yan tya'ra'nyij. Ɨ tyaj jimi tyu'táchuiicaj, ajta ɨ tɨ naa 'een, ɨ tɨ néijmi' tyi'mua'ree, ɨ tyaj jɨn tye'tyojtzi're', a'ɨ́j pu jimi ja'ma'can ɨ Dios ɨ jusén jɨme' séejre'. Che' a'yan tya'ra'nyij.
66007013	'Aj pu'ij sɨ́ɨj ɨ vástɨ' a'yan tyinaata'íhuo'ri' tɨjɨn: ―¿A'tyaanyíj maj pué'een a'múumaj mu maj cuéenavi' tyu'cháatɨme, ajta jo'nyi ma'ráacɨj?
66007014	Nyatɨ'ɨj nyij a'yan tyaaté'exaa tɨjɨn: ―Muáaj paj vástɨ' jamua'ree. Aj pu'ij a'yan tyinaaté'exaa tɨjɨn: ―A'ɨ́ɨ mu a'ɨ́ɨn pué'een ɨ maj tyo'táviicue'ri' ɨ maj jéehua jaapuéjtzitariaca', a'muu mu meríj tyu'jó'sij ɨ tyúucaanaa, majta tyu'cueenare ɨ tyúucaanaa a'ɨ́jna jɨme' maj ja'antzaahuaj ɨ Cɨríistu' tɨ hua' jitze ma'can huamuɨ́'.
66007015	'A'ɨ́j mu jɨn a'áa ja'séejre' jo'tɨ jóonyej ɨ ɨpuárij tɨ jitzan acájca ɨ Dios, majta a'náj tɨna'aj jahuɨɨre' ɨ tyeyúuj tzajta', tújca majta tɨ́ca'. Ajta ɨ tɨ acájca ɨ ɨpuárij jitze, a'ɨ́ɨ pu hua'cha'ɨɨj a'ɨ́jna jɨme' tɨ hua' jimi huatyá'ɨtzeerej.
66007016	'Camu che' huatatújritze'ej, camu majta che' huataí'icuj, capu che' ɨ xɨcáj hua'tátzavi'tya'aj ta'mej, capu ajta hua'téexɨ'ɨra tá'me ɨ xɨcaj,
66007017	ji'nye a'ɨ́ɨ pu ɨ cánya'aj ɨ tɨ a'áa je'ta ja'séejre' a'ɨ́ɨ pu hua'cha'ɨ́ɨ ta'me, a'ɨ́ɨ pu'ij hua'vi'tɨn jo'tɨ ja'rájmuaa ɨ maj jɨn júuri muá'ra'nyij, ajta ɨ Dios pu tyámua' tyihuo'tyéjeevij, mej mij quee che' tyi'tɨ́j jɨn juxaamujritya'aj.
66008001	'Tɨ'ɨj ɨ cánya'aj ja'ajsújtza'an ɨ tɨ ajvi'tyíihuajma'caa, a'ɨ́jna ɨ ta'ráahua'pua, aj pu'ij tyu'puá'riajraa u tajapua, je'ta' ooraj pu á'tyeej tɨ quee tyi'tɨ́j namuajriaca'aj.
66008002	'Aj nu nyij tanyij araahua'puácaa huaséj ɨ maj tajapua tyí'huɨɨre' maj jimi ɨ Dios ajo'tyú'uuca'aj, a'ɨ́ɨ mu mij tya'ancurá'ɨj ɨ trompéeta aráahua'pua tɨ tya'rá'asej.
66008003	Aj pu'ij ajtáhua'aj sɨ́ɨj mujo'vé'me tɨ ajta tajapua tyí'huɨɨre', a'ɨ́ɨ pu cɨ́tzive'rij iityájajnaca'aj, aj pu'ij jitzan ajtyéechaxɨ ɨ maj japuan tyí'mu'vejritacaa, majta je'en ɨ́ɨjcua jéehua jaata' tɨ'ij ja'antyíteeraj a'ɨ́jna ɨ maj japua ɨ maj japuan tyi'mu'vejritacaa ooro tɨ jɨn taavijhua, tɨ a'áa ja'sejria'ca' jo'tɨ jo'tyéjve ɨ ɨpuárij, jamuan ɨ maj jɨn jahuóoca'aj ɨ Dios jimi.
66008004	Aj pu'ij ajcɨtzujtariaca a'ɨ́jna ɨ ɨ́jcua ɨ muájca'ra' jitze ɨ tɨ tyí'huɨɨre' u tajapua, 'asta na'aj quee a'áa ja'rá'aj jo'tɨ ja'séejre' ɨ Dios, ajta pu ará'aj a'ɨ́jna ɨ nyúucarij ɨ maj jɨn jaahuoca'a ɨ tyeɨ́tyeri'tyamua'mua' ɨ Dios.
66008005	Aj pu'ij a'ɨ́jna ɨ tɨ tajapua tyi'huɨɨre' jájtɨ ɨ cɨ́tzive'rij, ajta ja'vá'jɨste ɨ tɨxcuáa a'áa tɨ ja'ma'can a'ɨ́jna japua ɨ maj japuan tyí'mu'vejritacaa, aj pu'ij a'áa yo'cáaxɨre ɨ cháanacaj japua, aj nu nyij a'yan tyáanamuajri' tɨ'ɨj maj huatyényuunyij, ajta jéehua tyi'tyáhuaasima'aj, majta tyána'axcava'ra'aj, ajta je'en huatóoca'tzɨj ɨ cháanacaj.
66008006	'Majta a'ɨ́ɨmaj ɨ maj aráahua'pua ará'asej ɨ maj tajapua tyi'huɨɨre' ɨ maj trompeeta tyi'tyáɨ'ɨca'aj, a'ɨ́ɨ mu tyámua' huóoruu mej mij a'ɨ́jna tzájta' ucáajijhua.
66008007	'Ajta a'ɨ́jna ɨ ta'nájca, a'ɨ́ɨ pu ucájijhuaca' a'ɨ́jna jitze ɨ trompéeta, matɨ'ɨj mij tyéetye cáavatzɨj jamuan ɨ tɨéj xúure'ej tɨ á'naxcaj. Aj pu'ij japuan ráavatzɨj ɨ cháanacaj, ajta je'en je'caj tyu'rá'ataa ɨ cɨyéj, ajta ɨ tu'pij tɨ hua'raa néijmi' pu huariá'taj.
66008008	'Ajtáhua'aj sɨ́ɨj ɨ tɨ tajapua tyí'huɨɨre', a'ɨ́ɨ pu ajta ucájijhuaca' a'ɨ́jna tzajta' ɨ trompéeta, aj pu'ij tyi'tɨ́j atyájrɨe ɨ jájtyi jitze tɨ ve'éj, a'yaa pu huasé'rihua'aj tɨ'ɨ jɨríj tɨ tyáatasima'a, aj pu'ij je'caj ɨ jájtyi a'yan huarɨ́j tɨ'ɨj ɨ xúure'ej.
66008009	Majta je'caj huácuij ɨ jaata' maj tyitya'xoo, majta ɨ báarcuj ɨ maj japuan á'cɨɨnyaca'aj ɨ jájtyi, a'ɨ́ɨ mu huatyáana'xɨj.
66008010	'Ajtáhua'aj ɨ tɨ je'tyáa'sej ɨ tɨ ajta tajapua tyi'huɨɨre', a'ɨ́ɨ pu ajta ucájijhuaca' a'ɨ́jna jitze ɨ trompéeta, aj pu'ij xú'ra've tɨ ve'éj uje'cájve, a'yaa pu tyá'taaca'a tɨ'ɨj tatzárij, aj pu'ij a ja'rájve je'cáca japua ɨ játya'naj, ajta je'cáca japua jo'tɨ ja'ajéexavi'ijmee.
66008011	Ajta ɨ xú'ra'vej a'yaa pu ántyapuaaca'aj tɨjɨn Ta'antzíjvij, aj pu'ij je'eca ɨ jájtyij antzíivi'ij ta'ra, a'ɨ́j mu mij jɨn mui'tɨ́j huácuij ɨ tyeɨ́tye, a'ɨ́jna jɨme' ɨ jájtyi tɨ antzíjvi.
66008012	'Ajta je'en ɨ tɨ muáacua jitze je'tyáasej ɨ tɨ ajta tajapua tyi'huɨɨre', a'ɨ́ɨ pu ajta ucájijhuaca' ɨ trompéeta jitze, aj pu'ij je'ej pua'aj huarɨ́j ɨ xɨcáj, ajta ɨ máxcɨre', majta je'cáj ɨ xú'ra'vetyee. A'ɨ́j pu'ij jɨn huatyátɨca'riaca', ji'nye camu che' á'taaca'aj ɨ tújca nusu tɨ́ca'.
66008013	'Nyatɨ'ɨj nyij ajóonyeeriaca', nyatɨ'ɨj cué'ra'vej huánamuajri' tɨ jútye' ɨmuá' ja'ra'ra'ca'aj, ajta ca'nyíin jɨn a'yan tyí'ixajtaca' tɨjɨn: ―Cuíi' xaa, cuíi' xaa, cuíi' xaa, a'ɨ́ɨmaj ɨ maj japuan huacháatɨmee ɨ cháanacaj, ji'nye jéehua mu jajpuéetzij muáaju'un matɨ'ɨj ucáajijhua ɨ trompeta jitze a'ɨ́ɨmaj ɨ maj hueica ɨ maj tajapua tyi'huɨɨre'.
66009001	'Aj pu'ij ɨ ta'anxɨ́vi 'ucájijhuaca'a ɨ trompéeta jitze, aj nu nyij xú'ra'vej huaséj tɨ 'uje'cájve u jútye', tɨ'quij cháanacaj japua ja'rájve, aj pu'ij ja'ancuré'chuii ɨ tɨ jɨn tya'antácuuna jo'tɨ ja'tyácun tɨ quee ámiteere' a'chu tɨ jo'cátye.
66009002	Aj pu'ij ja'antyicúj jo'tɨ ja'tyácun tɨ quee 'ámiteere' a'chu tɨ jo'cátye, aj pu'ij 'ájcɨtzujtariaca' tɨ'ɨj ɨ oornaj tɨ ve'ej, ajta a'ɨ́ɨn ɨ xɨcáj, ajta ɨ máxcɨre', a'ɨ́ɨ mu ootanámi'ihuaj muá'ra a'ɨ́jna jɨme' ɨ cɨtzíj.
66009003	Aj mu mij vítzi'see huataséjre ɨ cɨtzíj tzajta', majta je'en néijmi'que' ɨ cháanacaj japua huataséjre, a'yaa mu tyihuo'tá' mej mij tyu'che've'en matɨ'ɨj ɨ tyáxcatyee.
66009004	A'yaa mu tyihuo'ta'íj maj quee je'ej pua'aj ja'uuria' ɨ tu'píj tɨ ajnyéj ɨ chuéj japua, na'ríij ɨxáj tyi'tɨ́j nusu cɨyéj, sulu mej mij a'ɨ́ɨjma mana'aj je'ej pua'aj huá'uure ɨ tyeɨ́tye ɨ maj quee ajtyiyu'si'huajmee ɨ jucuaatze' maj tyeɨ́tyeristyamua'mua' pué'een ɨ Dios.
66009005	Majta quee a'yan tyihuo'ta' maj huo'cui'nyij ɨ tyeɨ́tye, sulu mej mij puéjtzij maj mana'aj huo'ta'an a'chu anxɨ́ máxcɨrɨe', ajta ɨ maj jɨn puéejtzi huo'tá', a'yaa pu tyihua'cui'ca' tɨ'ɨj tɨpuá'a tyáxca jaache'en.
66009006	'A'ájna xɨcáara' jitze a'ɨ́ɨ mu ɨ tyeɨ́tye jahuoonyi mej mij huá'cui'nyi, ajta capu je'ej tyu'táɨ'riitarij, jéehua mu huápuɨ'ɨj jaxɨe'va'aj muá'ju'un maj huá'cui'nyi, ajta quee je'ej tyu'táɨ'riitarij sulu a'yaa tya'ajpuéetzij mua'ju'un.
66009007	'Majta ɨ vítzi'see, a'yaa mu huasé'rihua'aj matɨ'ɨj ɨ cahuáayu'uj ɨ maj meríj hua'cáanaxɨj mej mij huanyó'se'en, tyi'tɨ́j mu uca'rújtya'ajma'caa ɨ jumu'új jitze, a'yaa pu huasé'rihua'aj tɨ'ɨj curúun ooro tɨ jɨn taavijhuaj, ajta ɨ hua'nyerimij a'yaa pu huasé'rihua'aj tɨ'ɨj tyévij.
66009008	A'yaa mu majta tyityacácɨpuaca'a matɨ'ɨj úuca, ajta ɨ hua'tamej a'yaa pu huasé'rihua'aj tɨ'ɨj ɨ muájyej tamej.
66009009	Majta néijmi'que' canami'huajma'caa tyi'tɨ́j jɨme' tɨ tyapúusti' pue'éenya'aj, ajta matɨ'ɨj ra'ra'ca'aj a'yaa pu namuajria'ca'aj ɨ hua'anaj tɨ'ɨj ɨ cariáata'naj cahuáayu'uj maj ju'va'jáapuajme ɨ maj jitzan aru'uj ɨ maj nyo'se'ej.
66009010	Ajta ɨ hua'cuasij a'yaa pu eenye'ej tɨ'ɨj tyáxcaj cuasij, a'ɨ́j pu'ij jitze séejria'ca' ɨ maj jɨn a'yan á'tyeeren anxɨ́ maxcɨrɨe' mej mij puéejtzi huo'ta'an ɨ tyeɨ́tyee.
66009011	Ajta ɨ tɨ tyihuá'ijtye' ɨ vítzi'see, a'ɨ́ɨ pu a'ɨ́ɨn pué'een ɨ júuricamej tɨ néijmi'i jɨn antyúumua'ree a'ájna jo' tɨ ja'tyácun tɨ quee ámiteere' a'chu tɨ ajo'cáatye, a'yaa pu ántyapuaj huá'nyuuca jɨme' ɨ Hebreos tɨjɨn Abadón ajta huá'nyuuca jɨme' ɨ Griego a'yaa pu ántyapuaj tɨjɨn Apolión.
66009012	'Pu'rí sɨ́ɨj mu jo'me ɨ maj jɨn jajpuéetzi muá'ju'un, ajta óoche' hua'puáj tya'ɨtzeere ɨ tɨ a'yan tye'mej.
66009013	'Aj pu'ij ɨ tɨ tajapua tyi'huɨɨre' ɨ tɨ arájseej, a'ɨ́ɨ pu ajta ucájijhuaca' ɨ trompéeta jitze, aj nu nyij a'tɨ́j huánamuajri' tɨ a'áa tyajá'xajtaca'a jo'tɨ jo'tyéjve a'ɨ́jna ɨ maj japuan tyí'mu'vejritaca tɨ a'áa ja'séeria'ca' ɨ Dios jimi.
66009014	A'yaa pu'ij tyaaté'exaa a'ɨ́jcɨ ɨ tɨ tajapua tyi'huɨɨre' tɨjɨn: ―Pata'aj hue'ejxɨɨxɨj a'ɨ́ɨmaj ɨ maj muáacua ɨ maj eetyánami' a'ájna véjri' játya'naj jitze tɨ ve'éj tɨ a'yan ántyapuaj tɨjɨn Éufrates.
66009015	Aj pu'ij hué'ejxɨɨxɨj a'ɨ́ɨjma ɨ maj muáacua, mej mij ɨ huo'cui'nyi je'cácaa ɨ tyeɨ́tye ɨ maj yan huacháatɨmee ɨ cháanacaj japua, ji'nye a'ɨ́ɨ mu tyámua' eenya'aj mej mij a'yan huárɨnyij a'ájna xɨcáara' jitze, a'ɨ́jna máxcɨre' jitze, ajta a'ɨ́jcɨ jitze ɨ nyínyi'ra'aj.
66009016	Majta ɨ xantáaru' ɨ maj avé'tye'tye'ej, a'yaa nu tyáanamuajri' maj hua'pua anxɨ́tyej tɨ seej vira'aj tɨ ara'ástɨmee ará'axcaa.
66009017	'A'yaa nu nyij tyihuo'séej ɨ cahuáayu'uj, majta ɨ maj avé'tye'tye'ej, a'ɨ́ɨ mu antyóonajca ɨ jutavíitze' tyi'tɨ́j jɨme' tɨ a'yan séejre' tɨj tɨéj, ajta cuatúmua ajta tyóomua jamuan. Majta ɨ cahuáayu'uj, a'yaa mu ée'nye' ijmu'ujma'caa matɨ'ɨj muajyétye, ajta ɨ hua'tyéenyi jitze pu éjnyinyiica' ɨ tɨéj jamuan ɨ cɨtzíj, ajta tyi'tɨ́j tɨ tyóomua tɨ a'yan tyáa'rɨe' tɨ'ɨj tyapúusti'.
66009018	A'ɨ́j mu jɨn je'caj huácuij ɨ tyeɨ́tye a'ɨ́jna jɨme' ɨ tɨéj, ajta ɨ cɨtzíj, ajta a'ɨ́jna ɨ tɨ a'yan tyaarɨe' tɨ'ɨj tyapúusti' ɨ tɨ éjnyinyiica'aj ɨ hua'tyenyi'tze' ɨ cahuáayu'uj.
66009019	Ji'nye a'ɨ́jna ɨ maj jɨn jaayi'tɨn mej mij tyityáacui'nyi a'ɨ́ɨ pu hua'tyényij jitze séejria'ca', ajta ɨ hua'cuasij jitze, ajta ɨ hua'cuasij a'yaa pu séejriaca'aj matɨ'ɨj cú'cu'see, majta jumu'uj jɨn je'ej pua'aj hua'uuriajca'a ɨ tyeɨ́tye.
66009020	'Majta ɨ séecan ɨ tyeɨ́tye ɨ maj quee huácuij a'ɨ́jna jɨme' ɨ cuí'nyi'ra'aj, camu jaatapuá'cɨtaca' maj je'ej pua'aj rɨjcaa, nusu maj janajcha ɨ tyiyáaru', majta ɨ sáanturij ooro maj jɨn taavijhua, nusu plaata jɨme', nusu coobre jɨme', ca' tyetyéj jɨme', nusu cɨyéj jɨme', ɨ maj quee iityanamuáarajmee majta quee rácɨjcɨ'nyive'.
66009021	Camu majta jaatapuá'cɨ'taca' ɨ maj quee che' tyí'tyacui'caj, nusu maj quee che' tyi'chahueeraj, camu majta jaatapuá'cɨtaca' maj tyi'xana'cɨrɨa'aj, nusu maj tyínahua'aj.
66010001	'Nyatɨ'ɨj nyij nyajtáhua'a séej huaséj ɨ tajapua tɨ tyí'huɨɨre', tɨ va'can antyúumua'ree, a'ɨ́ɨ pu jútye aje'cáma'ca'aj ajta jéetɨrij je'cánajca'a, cú'xa'aj pu ajta atahuɨ́jca'aj ɨ mu'úura' jitze, a'yaa pu ɨ nyéerima'ra' tya'tátaave'ej tɨ'ɨj ɨ xɨcáj, ajta ɨ ɨcájra' a'yan pu huase'rihua'aj tɨ'ɨj tyi'tɨ́j tɨ tyátaasij.
66010002	A'ɨ́ɨ pu yu'xarij iityépijcaa ɨ jumuáca' jitze tɨ cɨ́le'en, aj pu'ij ɨ ju'ɨ́ɨca jumuáca'ta' tɨ pújmua' jɨn ará'ɨɨcataca' ɨ jájtyi japua tɨ ve'éj, ajta ɨ chuéj japua ará'ɨɨcataca'a ɨ séej jɨme' ɨ ju'ɨ́ɨca útata' tɨ pújmua'.
66010003	Aj pu'ij ca'nyíin jɨn huajíjhuaca', a'yaa pu namuajria'ca' tɨ'ɨj muájye tɨ jijhuaca', tɨ'ɨj huajíjhuaca', aj mu mij víitye huatanyuj aráahua'pua pua'muaj.
66010004	Matɨ'ɨj a'yan tyityaatatyuuj ɨ víitye aráahua'pua pua'muaj, nyáaj nu jo'tyeyu'xajche', nyatɨ'ɨj nyúucarij huánamuajri' tɨ jútye' nyojo'taje a'yan tɨjɨn: ―Pata'aj ju'mua'areeriaj je'ej maj tyu'taxájtaca' ɨ víityej maj huatyéenyu aráahua'pua pua'muaj, capaj ja'yu'xaj.
66010005	'Ajta ɨ tajapua tɨ tyí'huɨɨre' ɨ nyaj jaaséej tɨ jájtyi japua ja'rá'ɨɨcataca', ajta chuéj japua ajta ja'rá'ɨɨcataca', a'ɨ́ɨ pu ajméjca'taca',
66010006	ajta a'yan tya'tóoratziiri' nyúucaritze' a'ɨ́jna ɨ tɨ jusén jɨn júuri, ɨ tɨ jaatyátaahuaca' ɨ tajapua ajta ɨ cháanacaj, ajta a'ɨ́jcɨ ɨ jájtyi tɨ ve'éj, ajta ɨ maj jitzan tyitya'xoo. A'yaa pu tyu'taxájtaca' tɨjɨn: Pu'ríj atyojo'rényejsi a'ájna xɨcáara' tɨ jitzan néijmi'i tye'entyipua'rij,
66010007	a'ájna pu atyojo'ré'nyejsi tɨ'ɨj ucáajijhua ɨ tɨ tajapuá tyí'huɨɨre' ɨ tɨ aráahua'puaj pué'een, aj pu'ij néijmi' tya'róo'astesij a'ɨ́jna ɨ tɨ ju'vaa ɨ Dios jimi, ajta je'ej tɨ a'ɨ́ɨn tyaatóoratziiri' a'ɨ́ɨjma jimi ɨ maj jahuɨɨria'ca'aj.
66010008	'A'ɨ́jna ɨ nyúucarij ɨ nyaj jáanamuajri' tɨ jútye' tyajá'axajtaca'aj, a'yaa pu ajtáhua'aj tyinaaté'exaa tɨjɨn: ―Áricuj a'ɨ́jcɨ jimi ɨ tajapua tɨ tyi'huɨɨre' pata'aj ja'ancuráɨn ɨ yú'xarij tɨ ji'tyaɨ́ ɨ jumuájca'ta' pújmua' ɨ tɨ jájtyi japua ra'ɨɨcaj ajta ɨ chuéj japua.
66010009	Aj nu nyij jo'me a'ɨ́jcɨ jimi ɨ tajapua tɨ tyi'huɨɨre', nyatɨ'ɨj nyij jaatáhuaviiri' tɨ naata'ɨ́'tye'en ɨ yu'xarij tɨ cɨ́leen, a'yaa pu'ij tyinaaté'exaa tɨjɨn: ―Ya'na'cui pata'aj jaatyájcɨ'me. A'yaa pu mua'me'racatye'ej ta'mej mua'tyényi'tze matɨ'ɨj sarátyee, ajta mua'tziivitye'ej tá'me mua' jucáatze'.
66010010	Nyatɨ'ɨj nyij ja'ancuráɨ'ɨ a'ɨ́jcɨ ɨ yu'xarij tɨ cɨ́leen ɨ muáca'ra'an jitze a'ɨ́jna ɨ tɨ tajapua tyí'huɨɨre', nyatɨ'ɨj nyij jaatyájcɨ'cɨj, naa pu tyinu'cacarejca'aj ɨ netyényij jitze tɨ'ɨj saráatye, ajta nyatɨ'ɨj yo'xɨj, a'ɨ́ɨ pu na'ra'tziiviriajraa ɨ nyajucáa jitze.
66010011	Aj mu mij a'yan tyinaaté'exaa tɨjɨn: ―A'yaa pu tyúuxɨe've' paj tyihuo'té'exaatye' a'ɨ́ɨmaj ɨ tyeɨ́tye ɨ maj séej chuéj japua ja'ma'can, ajta ɨ maj séej nyúucarij jɨn tyí'xaj, pajta a'ɨ́ɨjma ɨ maj tyihua'ijtye'.
66011001	'Aj mu mij tyi'tɨ́j cɨyéj naatáchui ɨ maj jɨn tyí'ite'eraca a'chu tɨ huatátyee, majta a'yan tyinaaté'exaa tɨjɨn: ―Ájchesij pajta jaatyé'iten a'chu tɨ ve'ej ɨ tyeyúuj ɨ Dios tɨ ja'arij, pajta a'ɨ́jcɨ a'chu tɨ ooyóhua ɨ maj japuan tyí'mu'vejritacaa, pajta je'en huo'tyé'iten a'chu maj ará'asej ɨ maj janajche.
66011002	Ajta capaj ja'iteej a'chu tɨ antayóhuaj a'ájna a pua'quée a tɨ ja'rájta'cua, ji'nye a'ɨ́ɨjma mu huatátuii ɨ maj quee tya'tzaahuatye', mej mij a'ɨ́ɨmaj huá'puatye japuan hua'pua máxcɨre' je'ej pua'aj jáa'uurej ɨ chájta'naj tɨ naa een.
66011003	Nyáaj nu hua'puácaa huata'ítyij, ɨ maj quee náa eenye tyi'tyéechen, mej mij a'ɨ́ɨmaj tyihuo'tá'ixaatye' ɨ Dios jitze ma'can, a'yan mua'tyéevi'ij a'chu seeví'ira'a japuan hua'puaj anxɨ́tye japuan huéicatye xɨcáj.
66011004	'A'íimaj ɨ maj hua'puaj a'ɨ́ɨ mu a'ɨ́ɨn pué'een ɨ maj hua'pua ɨ maj antyitátzajmee majta ɨ aseitúunaj tɨ hua'pua tɨ jimí aja'ré'vee ɨ tavastara' jimi tɨ iiyan tyí'ijta ɨ cháanacaj japua.
66011005	Tɨ pua'aj a'tɨ́j je'ej pua'aj hua'uuriajmuɨ'ɨj, hua'tyenyi'itze' pu ɨ tɨéj éjnyinyii, a'ɨ́j mu mij jɨn huo'tyátɨeeraj ɨ maj hua'ajcha'ɨɨre', a'yaa mu mij tyi'tyacui'nyij a'ɨ́ɨmaj ɨ maj a'yan tya'xɨe've maj je'ej pua'aj huo'uure.
66011006	A'ɨ́ɨmaj ɨ maj hua'pua, a'ɨ́ɨ mu jaayi'tɨn mej mij huo'tá'ijmu ɨ víitye mej mij quee che' viiyej mentyi móoj tyihuá'ixaatye' ɨ tyeɨ́tye ɨ Dios jitze huatama'can, majta mu jaayi'tɨn mej mij seeque jáa'uure ɨ jájtyi tɨ'ij a'yan huárɨnyij tɨ'ɨj xúure'ej, ajta maj puéejtzi huo'ta'an a'ɨ́ɨmaj ɨ tyeɨ́tye ɨ maj yan séejre' ɨ cháanacaj japua, néijmi' jɨme' ɨ cuí'nyi'ra'aj, a'chu maj a'ɨ́ɨmaj a'yan tya'xɨe've'.
66011007	'Ajta matɨ'ɨj ja'antyipuá'ritye'en ɨ maj nye jitze ma'can tyu'taxájta, aj pu'ij tyi'tɨ́j a'áa je'tamé jo'tɨ ja'tyácun ɨ tɨ quee ámiteere' a'chu tɨ jo'cátye, aj pu'ij huo'tanyó'si'tye'sij, ajta je'en huotyámue'tɨj tɨ'quij hua'cui'nyij.
66011008	A'áa mu ja'séeria'aj mua'ju' ɨ muɨ'chítye a cáayej jitze a'ájna ɨ chájta'naj jitze tɨ ve'ej tɨ a'yan tyaja'rájtyapua tɨjɨn Sodoma ajta Egipto, jo'tɨ ajta ɨ hua'vastara' jo'tateehuaca' ɨ cúruuj jitze.
66011009	Majta huéica xɨcáj japuan je'ta' á'tyeeren maj hua'séeraj mua'ju'un ɨ muɨ'chítyee a'ɨ́ɨmaj ɨ tyéɨtye ɨ maj yan huacháatɨmee néijmi'que' ɨ cháanacaj japua, ɨ maj séej nyúucarij jɨn tyí'xaj, majta ɨ maj séej chuéj japua jo'cháatɨmee', ji'nye camu camu huo'ta'sij maj tyityáa'avaataj.
66011010	Majta a'ɨ́ɨmaj ɨ maj íiyan huacháatɨmee ɨ cháanacaj japua, a'ɨ́ɨ mu huatóotyamua'vej a'ɨ́jna jɨme' ɨ maj meríj huá'cui. A'ɨ́ɨ mu huápuɨ'ɨj huatóotyamua've'sij metyí'ye'estya, majta tyu'tóopuejve'sij séej jamuan majta séej, ji'nye a'ɨ́ɨmaj ɨ maj hua'puaj ɨ maj Dios jitze tyi'xáj jéehua mu huápuɨ'ɨj hua'ɨtziitya'ca'aj.
66011011	'Ajta tɨ'ɨj huéica xɨcáj japuan je'ta' tyoomá'caj, Dios pu huo'tájuurityej aj mu mij ájhuiixɨj ɨ maj meríj huácui'ijcaa, majta a'ɨ́ɨmaj ɨ maj huo'séj jéehua mu tyu'tátzɨn.
66011012	Matɨ'ɨj mij a'ɨ́ɨmaj ɨ maj hua'puaj nyúucarij huánamuajri' tɨ ca'nyíin jɨn uje'cánamuajre u jútye' a'yan tɨjɨn: ―Xɨe'ejcɨɨnyi a'yájna. Aj mu mij jéetɨrij jitze tyicɨj, mahua'raséeracaj ɨ maj hua'ajcha'ɨɨre'.
66011013	Aj pu'ij ca'nyíin jɨn huatóoca'tzɨj ɨ cháanacaj, a'ɨ́j pu jɨn á'vatzɨj ɨ tyihua'achi'ij ɨ chájta'naj jitze majta aráahua'puaj ví'ira ɨ tyeɨ́tye huácuij. Majta a'ɨ́ɨmaj ɨ tyeɨ́tye ɨ maj quee huácuij, jéehua mu tyi'tzɨ́ɨnya'aj metyaatatyójtzi'rej ɨ Dios tajapua tɨ ja'séejre'.
66011014	'Pu'rí mu jo'me ɨ tɨ hua'puaj ɨ maj jɨn jaapuéjtzitariaca', ajta pu'rí ajtyojo'ré'nyejsi ɨ tɨ huéica ɨ maj jɨn majta jajpuéetzij muá'ju'un.
66011015	'Aj pu'ij ɨ tɨ tajapua tyí'huɨɨre' ɨ ta'ráahua'puaj, a'ɨ́ɨ pu ucájijhuaca' ɨ trompeeta jitze, aj nu nyij nyúucarij huánamuajri' tɨ ca'nyíin jɨn atyojo'taxájtaca' u jútye' a'yan tɨjɨn: A'ɨ́jna ɨ tɨ tyi'ijta íiyan cháanacaj japua a'ɨ́ɨ pu arí a'ɨ́ɨn pué'een ɨ Dios ajta ɨ tavástara', a'ɨ́ɨ mu tyi'íitaj mua'ju' jusén jɨme'.
66011016	'Majta a'ɨ́ɨmaj ɨ huáasij ɨ maj seityé japuan muáacua ará'asej ɨ maj majta ju'ɨɨpua japua acáatyij ɨ Dios jimi, a'ɨ́ɨ mu eecóotutaxɨ majta je'en jaatyaánajchaca' ɨ Dios,
66011017	a'yaa mu tyu'taxájtaca' tɨjɨn: Tyetyi'mua'tyojtzi're, tavastara', Dios mu paj néijmi'i jɨn antyí'amua'ree, mu paj jájcua ɨmuá séejriaca'aj pajta ijíij séejre', ji'nye muáaj paj períj va'can jɨn tye'entyájrupij, pajta períj huatye'chej pej pij tyu'ta'ijta.
66011018	Majta a'ɨ́ɨmaj ɨ maj séej chuéj japua já'ma'can jéehua mu huatanyínyu'cacuca', ajta arí tya'ra'aj a'náj paj pajta muáaj huatanyu'caj, pu'ríj atyojo'ré'nye a'ájna xɨcáara' paj jitzan huá'xɨjtye' a'ɨ́ɨmaj ɨ maj merí huácuij, pajta tyámua' tyi'huo'tá'sij a'ɨ́ɨjma ɨ maj a jitze ma'can tyi'xaj, majta ɨ maj muéetzij jimi tyámua' tyí'tyesejre', majta a'ɨ́ɨmaj ɨ maj a'jimi tya'tzaahuatye', tɨ pua'aj ɨ maj va'cán jɨn tyityatatyij, na'ríij cɨléenye' jɨn tyityatatyíj, pajta hua'antyipuá'ritye'sij a'ɨ́ɨjma ɨ maj je'ej pua'aj ja'uurej ɨ cháanacaj.
66011019	'Aj pu'ij ɨ tyeyúujra ɨ Dios ɨ tajapua tɨ ja'séjre' antacúj, ajta ɨ tyeyúuj tzajta' pu séejria'ca' a'ɨ́jna ɨ chi'ij tɨ cɨ́leen tɨ ajta tzajta' séejre' ɨ nyúucarij tɨ jɨn ɨ Dios tya'tóora. Majta huatyána'axcava'xɨj majta tyényuuca', ajta huatóoca'tzɨj ɨ chuéj, majta jéehua tyéetye cáavatzɨj.
66012001	'Aj pu'ij tyi'tɨ́j huataséjre u jútye', íitɨ' pu huataséjre tɨ cáanarij tyí'chajca tɨ naa tyi'tyatáatɨyi'ij tɨ'ɨj xɨcáj, ajta máxcɨre' japua újvaaca' a'ɨ́jna ɨ íitɨ', ajta curúun ucárujtya'aca' maj jitzan tamuáamuata'a japuan hua'pua ɨ xu'ra'vej séejria'ca'aj.
66012002	Ajta jútza'ca'aj a'ɨ́jna ɨ íitɨ', a'ɨ́j pu jɨn juyinyaca' a'ɨ́jna jɨme' tɨ já'cui'ica'a, ji'nye pu'rí tɨn tyiyóoj tá'me.
66012003	'Ajtáhua' sɨ́ɨj tyi'tɨ́j huataséjre u jútye', cúcu'uj pu huataséjre tɨ pó'vij tɨ vivéj, ajta araahua'puácaa íjmu'uj, ajta tamuáamuata' pua'mácaa ava'ahuájmee, ajta je'en curúun ucárujtya'ajma'caa ɨ ju'ahuaj jitze ɨ tɨ aráahua'puaj ará'asej.
66012004	Ajta ɨ jucuasij pu jɨn hua'curia'na je'cáca ɨ xu'ra've ɨ maj jutye' ja'seejre', tɨ'quij huaje'cáahua'xɨj ɨ cháanacaj japua. Ajta je'en ɨ cú'cu'uj, a'áa pu jo'tyéechaxɨ a'ɨ́jcɨ jimi ɨ íitɨ' tɨ arí tɨn tyiyóoj ja'me ta'aj 'ij jaatyájcɨ'ɨme tɨ'ɨj huanɨé'huaj ɨ yóojra'.
66012005	Aj pu'ij tyiyóoj tá'ra tyáatacan a'ɨ́jna ɨ íitɨ', a'ɨ́ɨ pu a'ɨ́ɨn pué'een ɨ tɨ ca'nyéjrij jɨn tyihuo'ta'íjtye'sij matɨ'ɨj mana'aj pua'muáj yan séejre' ɨ cháanacaj japua. Ajta a'ɨ́jcɨ ɨ yójra' ɨ íitɨ' Dios pu yo'ví'tɨj u tajapuá jo'tɨ a'ɨ́ɨn ja'seejre' ajta jo'tɨ a'ɨ́ɨn jo'tyájca ɨ ɨpuárij jitze,
66012006	aj pu'ij ɨ 'íitɨ' huatóo'uj a'ájna jo'tɨ quee ja' tyi'tɨ́j, jo'tɨ ajta Dios tyámua' yo'uruurijtze mej mij a'áa tyiyo'cue'tyej seeví'ira'aj japuan hua'pua anxɨ́tyej japuan huéicatye xɨcáj jitze.
66012007	'Matɨ'ɨj tamij huatyóohuij maj huatyényo'se'en u tajapua, a'ɨ́jna ɨ Miguel majta ɨ maj jamuan tyíhuɨɨre', a'ɨ́j mu jimi nyo'sa'ca'aj ɨ cú'cu'uj, majta jamuan ɨ maj jahuɨɨre' ɨ cú'cu'uj,
66012008	majta quee capu tyu'mue'tɨj ɨ cú'cu'uj, camu majta ɨ maj jahuɨɨria'ca', a'ɨ́j mu jɨn quee che' huo'tá' maj tajapua jo'tyú'uucaj.
66012009	Matɨ'ɨj mij uye'cájrɨe a'ɨ́jcɨ ɨ cú'cu'uj tɨ vivéj, a'ɨ́jna ɨ cú'cu'uj tɨ jájcua ɨmua séejria'ca', a'ɨ́jna ɨ tyaj a'yan jatamua'mua tɨjɨn tyiyáaru', ɨ tɨ hua'cuanamua néijmi'caa ɨ maj yan séejre' ɨ cháanacaj japua. Aj mu mij uye'cájrɨe íiyaj nɨ cháanacaj japua, jamuan ɨ maj jahuɨɨria'ca'aj.
66012010	'Aj nu nyij nyúucarij huánamuajri' tɨ ca'nyíin jɨn u tyojo'taxájtaca' u tajapua a'yan tɨjɨn: ―Pu'rí tya'rá'a a'náj maj tajapua huatányuusij, a'ɨ́jna ɨ tɨ néijmi' jɨn putyi'uurej, ajta ɨ tɨ jɨn tyu'ta'ijta ɨ Dios, pu'ríj néijmi' jɨn tyu'ta'íjta a'ɨ́jna ɨ Cɨríistu', ji'nye pu'ri ayo'cájrɨe a'ɨ́jna ɨ tɨ je'ej pua'aj hua'uuriajca'a ɨ ta'ihuáamua', ɨ tɨ ajta a'náj tɨna'aj tyihuá'axajtzi'raca'aj ɨ Dios jimi.
66012011	'A'ɨ́ɨmaj ɨ ta'ihuáamua' mu jatyáamue'tɨj, a'ɨ́jna jɨme' tɨ ɨ cánya'aj jé'raaxɨre ɨ juxúure', majta a'ɨ́jna jɨme' ɨ nyúucarij ɨ maj huo'ixaaj, camu majta tyi'tzɨɨnya'ca'a tɨpua'aj muáacui'nyijche', sulu a'yaa mu tyitya'huóoca'an maj huácui'nyij.
66012012	'Siata'aj huatóotyamua've'en mu siaj tajapua ja'sejre', siajta mua'aj mu siaj cháanacaj japua huacháatɨmee, siajta mu siaj a'áa ja'chej ɨ jájtyi japua, cuíi' xaa ja'mua jɨme', ji'nye mua'ajma jimi pu arí huataséjre a'ɨ́jna ɨ tyiyáaru', ajta huápuɨ'ɨj nyu'camuɨ'ɨ, ji'nye pu'rí jamua'ree tɨ quee che' á'tyeeren.
66012013	'Ajta ɨ cú'cu'uj tɨ'ɨj jáamuaa'reeri' tɨ cháanacaj japua ja'ajve, aj pu'ij jaatavén a'ɨ́jcɨ ɨ íitɨ' tɨ tyiyóoj ta'raa.
66012014	Majta hua'puácaa mu jaatá' a'ɨ́jna ɨ íitɨ' ɨ anáara'an ɨ cué'ra'vej tɨ ve'éj tɨ'ij huatará'ra'an a'ájna jo'tɨ quee ja' tyi'tɨ́j, a'áa mu mij tyiya'cue'tyajca'aj a'chu huéica nyinyi'ra' japuan jé'ta' jitze.
66012015	Aj pu'ij ɨ cú'cu'uj jéehua ɨ jájtyi ejxɨ́re ɨ jutyénye'tze' tɨ'ij yo'jójtye'en a'ɨ́jcɨ ɨ íitaj,
66012016	ajta ɨ chuéj pu jaatyáhuɨɨ, ji'nye a'ɨ́ɨ pu ootátzi'tyaca' tɨ'ij atyájrutyej ɨ jájtyi ɨ tɨ je'ejxɨ́re ɨ cú'cu'uj jutyénye'tze'.
66012017	Aj pu jɨn ɨ cú'cu'uj jaatájaaxɨejvi'ri' a'ɨ́jcɨ ɨ íitaj, ajta je'en jo'raa tɨ'ij huo'tanyó'si'tye'en a'ɨ́ɨjma ɨ séecan ɨ maj yóojmua'mua' pué'een ɨ íitaj, ajta a'ɨ́ɨmaj jimi ɨ maj já'astej ɨ nyúucaria'ra' ɨ Dios, majta Jesús jitzan huatama'can tyi'xaj.
66012018	Ajta a'ɨ́jna ɨ cú'cu'uj a'áa pu ja'seeria'aj ta'raaj a saata' jájtyi tɨ ve'éj tɨ ja'va'ástɨmee.
66013001	'Aj nu nyij tyi'tɨ́j huaséj tɨ huápuɨ'ɨj je'ej pua'aj séejre', a'ɨ́j pu jitze ɨ jájtyi tɨ ve'éj eetamá'ca'aj, araahua'puácaa pu íjmu'uca'aj ajta araahua'puácaa ava'huájma'caa. Ajta ɨ a'huáara' jitze pu curúun tyo'cárujtyi'ihuajma'caa sɨ́ɨj ajta sɨ́ɨj, ajta ɨ mu'uura' jitze tye'yu'si'huaca'a ɨ tɨ je'ej pua'aj namuajre' ɨ Dios jimi.
66013002	A'ɨ́jna ɨ tyi'tɨ́j tɨ je'ej pua'aj séejria'ca' ɨ nyaj jaaséej, a'yaa pu huasé'rihua'aj tɨ'ɨj jɨ́ripu'uj, ajta a'yaa ée'nye' iira'ɨ́ɨcajma'caa tɨ'ɨj júutze'ej, ajta ɨ tyényi'ra' tɨ'ɨj muájye. Ajta a'ɨ́jna ɨ cú'cu'uj, a'ɨ́ɨ pu néijmi' jaatátuii ɨ tɨ jɨn jaayí'tɨn tɨ tyi'tɨ́j je'ej hua'uurej, ajta néijmi'i ɨ tɨ jɨn tyí'ijta tɨ'ij a'ɨ́jna jɨn antyúumua'reeriaj.
66013003	Ajta sɨ́ɨj ɨ mu'uura' a'yaa pu huasé'rihua'aj cuxáa tyi'puejtyi'huaca'aj ɨ tɨ jɨn tɨn huamuɨ́', ajta arí huarújca'aj a'ɨ́jna ɨ tɨ tyí'puejtyi'huaca'aj, a'ɨ́j mu jɨn néijmi'i ɨ maj yan huacháatɨmee ɨ cháanacaj japua, je'ej mu tyo'taséej, majta je'en ja'ra'astijre a'ɨ́jna ɨ tyi'tɨ́j.
66013004	Majta jaatyaánajchaca' a'ɨ́jna ɨ cú'cu'uj, ji'nye a'ɨ́ɨ pu néijmi' tyaatátui a'ɨ́jcɨ ɨ tyi'tɨ́j tɨ je'ej pua'aj huse'rin tɨ'ij a'ɨ́ɨn néijmi' jɨn antyúumua'reeriaj, majta mu jaatyaánajchaca'aj a'ɨ́jcɨ ɨ tyi'tɨ́j, a'yan metyi'xáataj tɨjɨn: ―¿A'tanyíj a'yan een tɨ'ɨj a'mújma mu tyi'tɨ́j, a'tanyíj ooca'nyej tɨ'ij jimi huatyényo'se'en?.
66013005	'Majta mu jaata' a'ɨ́jcɨ ɨ tɨ je'ej pua'aj huse'rin tɨ'ij je'ej pua'aj tyaataxaj ɨ Dios, a'yaa mu tyaata' tɨ huá'puatyej máxcɨrɨe' japuan hua'pua á'tyeevi' tɨ'ij a'ɨ́jna jɨn antyúumua'reeriaj.
66013006	A'yaa pu'ij huarɨ́j, je'ej pu pua'aj tyí'ixajtaca'aj ɨ Dios jimi, ajta je'ej pua'aj tyihua'xajtaca' a'ɨ́ɨjma ɨ maj a'áa ja'seejre' ɨ Dios jimi, ajta néijmi'caa ɨ tajapua maj ja'seejre'.
66013007	Majta mu jaatá' tɨ'ij huo'tanyó'si'tye'en a'ɨ́ɨjma ɨ maj tyámua' tyí'tyesejre' ɨ Dios jimi 'asta na'aj quee huo'tyáamue'tɨj, a'yaa mu majta tyaata' tɨ'ij néijmi'caa jimi antyúumua'reeriaj ɨ tyeɨ́tye ɨ maj yan séejre' ɨ cháanacaj japua, majta ɨ maj séej chuéj japua ja'ma'can, majta ɨ maj séej nyúucarij jɨn tyi'xaj.
66013008	Majta a'ɨ́jcɨ ɨ tyi'tɨ́j tɨ je'ej pua'aj huase'rin néijmi'i mu jaatyánajchaca' ɨ maj yan huacháatɨmee ɨ cháanacaj japua, a'ɨ́ɨmaj ɨ maj quee ooyu'si'huaca' jájcua xɨmua' tɨ'ɨj na'aj tyu'tyátaavijhuaca'a ɨ cháanacaj ɨ yu'xaria'ra jitze a'ɨ́jna ɨ cánya'aj tɨ huatámu'vejrityi'huaca'.
66013009	'Tɨ pua'aj a'tɨ́j iityánamuajraj, che' tyamua' naa tyáanamua.
66013010	'A'ɨ́ɨjma ɨ maj hue'tyánasij, miche' hue'tyáanaj, majta ɨ maj chúun jɨme' hua'cui'nyij, miche' majta a'yan tyityáacui'nyij. A'yaa mu mij tyityaataséejre'ej a'ɨ́ɨmaj ɨ maj tyo'táviicue' ajta ɨ maj jɨn tya'tzaahutye ɨ Dios jimi.
66013011	'Nyatɨ'ɨj nyij nyajtáhua'aj séej huaséj ɨ tyi'tɨ́j tɨ je'ej pua'aj huase'rin, tɨ a chóota' je'tanyé . Hua'puácaa pu ava'ahuájma'caj tɨ'ɨj cánya'aj, ajta a'yan tyi'xájtaca'aj tɨ'ɨj ɨ cú'cu'uj.
66013012	A'ɨ́ɨ pu ajta neɨ́jmi' jɨn antyúumua'reeriaca'aj tɨ'ɨj a'ɨ́jna ɨ tɨ anaquéej huataséjre ɨ tɨ ajta je'ej pua'aj huase'rin, a'yaa pu'ij tyihuá'ijtya'ca' maj neijmi'i ɨ maj yán séejre' ɨ cháanacaj japua jaatyáanajche a'ɨ́jcɨ ɨ ta'nájca ɨ tɨ huarúj ɨ tɨ tyí'puejtyi'ihuaca'a ɨ tɨ jɨn tɨn huamuɨ́'.
66013013	A'yaa pu jéehua tyi'tɨ́j tyi'uuriajca'a ɨ maj tyámua' tyo'taséej. Ajta pu jaayi'tɨhua'aj tɨ tɨéj uje'cárɨeenyi u jútye' mej séeracaj ɨ tyeɨ́tye.
66013014	A'ɨ́j pu'ij jɨn huo'cuanamua ɨ tyeɨ́tye ɨ maj yan séejre' ɨ cháanacaj japua, ajta a'yan rɨjcaa a'ɨ́jcɨ jimi ɨ tɨ anaquéej huataséjre' ɨ tɨ je'ej pua'aj huase'rin, ajta je'en huo'ta'íj mej mij jaatyátahua tyi'tɨ́j tyevijra' tɨ a'yan huase'rin tɨ'ɨj a'ɨ́jna ɨ tɨ anaquéej hutaséejre ɨ tɨ tyi'puéjtyi'huaca'a a'ɨ́jna jɨme' ɨ chúun ajta je'en ooche' juurica'aj.
66013015	Majta a'ɨ́jcɨ ɨ tɨ je'tyáasej ɨ tɨ je'ej pua'aj huase'rin a'yaa mu tyaata' tɨ'ij jaatá'an tɨ tyu'taxáj a'ɨ́jna ɨ maj jaatyátaahuaca' ajta je'en huo'cui'nyij a'ɨ́ɨjma ɨ maj quee jatyáanajche.
66013016	Ajta néijmi'caa ɨ maj cɨléenye'ej, majta ɨ maj viváajma' jɨn tyityatatyíj, ɨ chíjtyaanyi'ij, ɨ maj quee je'ej tyéejviicue', ɨ maj juxáahua jo'jujhua'an majta ɨ maj ca'nyéjrij jɨn tyi'muarɨe', a'yaa pu tyu'ta'ijtaca' mej mij hua'náyu'xaxɨ'ɨn ɨ hua'muáca' jitze, nusu maj hua'ajtyiyu'xaxɨ'ɨn ɨ hua'cuáatze'.
66013017	Ajta quee ɨ'riistaca'aj tɨ tyi'tɨ́j huánanan nusu tɨ a'tɨ́j tyi'tɨ́j huátoonyij, tɨpua'aj quee anáyu'si'huaj ɨ jumuáca' jitze, nusu quee ajtyiyú'sihuaj ɨ jucuáatze' je'ej tɨ ántyapuaj a'ɨ́jna ɨ tyi'tɨ́j.
66013018	'A'ɨ́j pu jɨn a'yan tyúuxɨe've' maj jéehua tyu'yi'tɨhua'an, a'ɨ́jna ɨ tɨ tyo'jo'itej, che' yo'itéej ja'ra'nyi je'ej tɨ huatóomua'aj a'ɨ́jna ɨ tɨ jɨn tyi'itej ajta je'ej tɨ ántyapuaj a'ɨ́jna ɨ tyi'tɨ́j, ajta ɨ tɨ jɨn tyi'itej, a'áa pu jo've'me a'ɨ́ɨmaj tzajta' ɨ tyétyaca, a'yaa pu'ij aráasej anxɨ́tye japuan huéicatye japuan aráasej tɨ tyi'itej.
66014001	'Nyatɨ'ɨj nyij jaaséj a'ɨ́jcɨ ɨ cánya'aj, tɨ a'áan jo'tyávaaca' ɨ jɨríj japua tɨ a'yan tyaja'rájtyapua tɨjɨn Sión. Majta jamuan a'áan jo'tyú'uuca ɨ maj anxɨ́tyej japuan huá'puatye japuan muaacua vi'ira'aj ará'asej ɨ tyeɨ́tye, a'yaa pu tyé'yu'si'huaca'aj ɨ huá'cuaatze' jitze je'ej tɨ ántyapuaj a'ɨ́jna ɨ cánya'aj, ajta je'ej tɨ ántyapuaj a'ɨ́jna ɨ vástaria'ra'.
66014002	Nyajta je'ej tyi'tɨ́j huánamuajri' tɨ 'u tajapua je'cánamuajria'ca'aj, a'yaa pu namuajria'ca' tɨ'ɨj jájtyi tɨ ca'nyíin tyájujhua'naj, ajta a'yájna matɨ'ɨj ɨ víitye maj tyényuuca'an, ajta ɨ nyúucarij ɨ tɨ jɨn tyu'taxájtaca', a'yaa pu namuajria'ca'a matɨ'ɨj ɨ maj tyí'cuiina a'ɨ́jna jitze ɨ áarpa.
66014003	Majta a'ɨ́jna chuiicaca'aj ɨ chuíicarij tɨ jájcua a'ɨ́jna jimi ɨ Dios, majta a'ɨ́ɨmaj jimi ɨ maj muáacua ɨ maj júuri, majta hua' jimi ɨ huáasij. Capu a'tɨ́j jaa'yí'tɨhua'aj tɨ jáarɨ'rej a'ɨ́jna ɨ chuíicarij, sulu a'ɨ́ɨ mu'uj ɨ maj anxɨ́tye japuan huá'puatye japuan muáacua vi'ira'aj ará'asej, ɨ tɨ ajta huo'huɨɨ íiyan cháanacaj japua.
66014004	A'ɨ́ɨ mu a'ɨ́ɨn pué'een ɨ maj tyámua' een, ɨ maj quee huóoxana'cɨrej úuca jamuan, ɨ maj majta jamuan jo'jujhua'an ɨ cánya'aj jo'tɨ na'a tɨ joomé. A'ɨ́ɨjma pu huáhuɨɨ hua' tzajta' ɨ maj yan séejre' ɨ cháanacaj japua mej mij huatátuiiri'huaj ɨ Dios jimi majta ɨ cánya'aj jimi.
66014005	Camu a'náj tyi'tɨ́j jɨn tyu'hue'taca, ji'nye jɨ'ré'nyaj mu séejre' ɨ Dios jimi.
66014006	'Nyajtáhua'aj nu séej huaséj ɨ tɨ tajapuá tyí'huɨɨre', jútye' pu ja'ra'ra'ca'aj tɨ'ij nyúucarij huo'té'exaatye'en néijmi'caa ɨ maj yan huacháatɨmee ɨ cháanacaj japua, ɨ maj séej chuéj japua ja'ma'can, ɨ maj seeque tyu'xáxa'aj, majta ɨ maj séej chájta'naj jitze ja'chej.
66014007	A'yaa pu ca'nyíin jɨn tyi'xájtaca' tɨjɨn: ―Siata'aj já'tyese'ej ɨ Dios, siajta tyaatatyójtzi're'en, ji'nye pu'ríj tya'rá'aj a'náj tɨ huá'xɨjtye'en ɨ tyeɨ́tye. Siata'aj jaatyáanajche a'ɨ́jna ɨ tɨ jaatyátaahuaca' ɨ tajapuá, ajta ɨ cháanacaj, ajta ɨ jájtyi tɨ ve'éj, ajta ɨ tɨ huajéexavi'ijmee.
66014008	'Ajtáhua'aj pu sɨ́ɨj ɨ tɨ tajapua tyí'huɨɨre' cújta' tyu'xájtasima'aj, a'yan tɨjɨn: ―Pu'ríj á'vej, pu'ríj á'vej a'ɨ́jna ɨ Babilonia, a'ɨ́jna ɨ tɨ huo'tyátɨmue'raj a'ɨ́jna jɨme' ɨ tɨ hua' jamuan huóoxana'cɨrej ɨ maj yan séejre' ɨ cháanacaj japua.
66014009	'Aj pu'ij ajtáhua'aj sɨ́ɨj tɨ tajapuá tyí'huɨɨre' cújta' tyu'xájtasima' ca'nyíin jɨme' a'yan tɨjɨn: ―Tɨ pua'aj a'tɨ́j janajchej a'ɨ́jcɨ ɨ tyi'tɨ́j tɨ je'ej pua'aj huase'rin, nusu huatóoa'an maj jo'sɨmua ɨ cuáatza'ra'an jitze nusu muáca'ra'an jitze je'ej tɨ ántyapuaj a'ɨ́jna ɨ tyi'tɨ́j tɨ je'ej pua'aj huase'rin,
66014010	Dios pu jaatyátɨmue'raste'sij a'ɨ́jna jɨme' ɨ tɨ huápuɨ'ɨj nyu'camu', a'ɨ́jna ɨ tɨ arí tyámua' jáaruuj tɨ a'yan een tɨ'ɨj huá've'ri tɨ tyu'je'caj, a'ɨ́ɨ pu'ij jajpuéetzij ta'me ɨ tɨéj jɨme', ajta a'ɨ́jna jɨme' ɨ tɨ a'yan curiá'rɨe' tɨ'ɨj tyapúusti', a'yaa pu'ij tya'ajpuéetzij ta'me hua' jimi ɨ maj tajapua tyi'huɨɨre', ajta a'ɨ́jna jimi ɨ cánya'aj.
66014011	Ajta ájcɨtzu a'ɨ́jna jɨme' ɨ maj jɨn jajpuéjtzi jusen jɨme', ajta quee hua'tá'ca maj huóoso'pe'en tújca nusu tɨ́ca'aj, sulu a'yaa mu tya'ajpuéetzij muá'aju'un a'ɨ́ɨmaj ɨ maj janá'miche' ɨ tyi'tɨ́j ajta ɨ tyévijra' majta ɨ maj hua'ajtyiyu'xaxɨj je'ej tɨ ántyapuaj a'ɨ́jna ɨ tyi'tɨ́j.
66014012	'A'yaa pu'ij huataséjre'ej ɨ maj jɨn tye'viicue' a'ɨ́ɨmaj ɨ maj tyámua' een, ɨ maj a'yan rɨcɨj je'ej tɨ tyi'ijta ɨ nyúucarij, majta ja'tzaahuatye' a'ɨ́jcɨ ɨ Jesús.
66014013	'Aj nu nyij a'tɨ́j huánamuajri' tɨ jútye' a'tyajá'xajtaca', a'yaa pu tyinaaté'exaa tɨjɨn: ―Miche huatóotyamua've'en a'ɨ́ɨmaj ɨ maj ja'tzaahuatye' ɨ tavástara'." Ajta ɨ júuricama'ra' ɨ Dios a'yaa pu tyi'xaj tɨjɨn: "A'yaa pu tyi'ja'yájna, a'ɨ́ɨ mu juso'pe'en, mej mij quee che' tyi'tɨ́j jɨn á'viicue'ria'aj, ji'nye a'ɨ́ɨmaj mu tyámua' tyu'muárɨej."
66014014	'Nyatɨ'ɨj nyij a'únyeeriaca', aj nu nyij jéetɨri huaséj tɨ cuéeinara', ajta a'tɨ́j japuan újcatyii tɨ a'yan huasé'rihua'aj tɨ'ɨj tyáatɨ'. A'ɨ́ɨ pu curúun ucárujtya'aca'aj tɨ ooro jɨn taavijhuaj, ajta júxuj iityéchooca'.
66014015	Aj pu'ij sɨ́ɨj tɨ tajapua tyí'huɨɨre' a'úun je'rájraa u tyeyúuj tzajta', a'yaa pu'ij ca'nyíin jɨn tyaatajé a'ɨ́jcɨ ɨ tɨ jéetɨri japua anjo'ojcatyi tɨjɨn: ―Pata'aj mu júxuj jɨn jaaré'evejche ɨ tɨ arí tyi'cɨɨri, pajta tyu'rá'atzaana, ji'nye pu'ríj tya'rá'aj a'náj paj jitzan tyu'riá'tzaanye' pu'ríj huariá'ca'naca' cháanacaj japua.
66014016	Ajta a'ɨ́jna ɨ tɨ jéetɨrij japua áan jó'ojcatyi, a'ɨ́ɨ pu'ij tyu'riá'tzaj ɨ tɨ tyu'cɨɨriaca' ɨ cháanacaj japua .
66014017	'Aj pu'ij ajtáhua'aj sɨ́ɨj tɨ tajapua tyí'huɨɨre' iirájraa u tyeyúuj tzajta', a'ɨ́ɨ pu ajta júxuj iityéchooca'aj.
66014018	Ajta jo'tɨ jo'tyéjve a'ɨ́jna ɨ maj japuan tyí'mu'vejritacaa, a'áa pu sɨ́ɨj tɨ tajapua tyí'huɨɨre' je'rájra, a'ɨ́ɨ pu a'ɨ́jna jɨn antyúumua'reej ɨ tɨéj, aj pu'ij a'yan tyaatajé a'ɨ́jcɨ ɨ tɨ júxuj iityéchooca' tɨjɨn: ―Pata'aj jaaré'evejche, pajta jájsɨɨre'en ɨ táque'ra'an ɨ cɨyéj tɨ a'áa jo'váatɨmee ɨ cháanacaj japua, ji'nye pu'ríj cuasij a'ɨ́jna ɨ táque'ra'an.
66014019	Aj pu'ij ɨ tɨ tajapua tyi'huɨɨre' jaaré'vejchaca', tɨ'quij jájsɨɨ ɨ tɨ tyú'cɨɨraca' ɨ cháanacaj japua, aj pu'ij ju'cáahua'axɨj a'ɨ́jna tzajta' ɨ maj jɨn jajache' ɨ úuva, ɨ tɨ a'ɨ́ɨn pué'een ɨ tɨ jɨn Dios huápuɨ'ɨj nyu'camu'.
66014020	A'áa mu mij yo'jáche' a pua'quéj ɨ chájta'naj jitze, aj pu'ij xúure'ej eerámuɨ'yaca', a'yaa pu'ij ootɨ'ɨj ja'raa tɨ'ɨj jo'tɨ ja'tá'asej ɨ xáachime'ra'an ɨ cahuáayu', ajta a'yan japua huatámuɨ'yaca' a'chu huéica anxɨ́tye kilomeetroj.
66015001	'Nyajtáhua'aj nu tyi'tɨ́j va'can huaséj u tajapua, araahua'puácaa nu huaséj ɨ maj tajapua tyí'huɨɨre', a'ɨ́j mu jɨn antyúumua'ree maj aráahua'pua'caa jɨn puéjtzi huo'ta'an ɨ tɨ jɨn néijmi' tye'entyipuá'rij ɨ Dios tɨ jɨme' nyu'camu'.
66015002	'A'yaa nu nyajta tyi'tɨ́j tyu'séej tɨ naa tyí'me'estij, a'áa pu jo'muányijmee tɨ'ɨj jájtya'hua ɨ tɨéj tzajta', a'áa mu jo'tyú'uuca' aarpaj metyi'tyaɨ'ɨj a'ɨ́ɨmaj ɨ maj jaatyáamue'tɨj a'ɨ́jcɨ ɨ tɨ je'ej puaj huase'rin, majta ɨ tyévij tɨ jahuɨɨre', majta ɨ tɨ jɨn tyi'téj ɨ tɨ jɨn 'ántyapuaj.
66015003	Majta a'ɨ́jna chuiicaca'aj je'ej tɨ huarɨ́j ɨ Moisés ɨ tɨ tyí'huɨɨria'ca'aj ɨ Dios jimi, majta a'ɨ́jna jɨme' je'ej tɨ huarɨ́j ɨ cánya'aj. A'yaa mu tɨjɨn: Huápuɨ'ɨj pu tyámua' naa huase'rin je'ej paj tyi'tɨ́j jɨn huarɨ́j, tavástara', Dios mu paj néijmi' jɨn antyí'amua'ree, tyámua' pu een ajta tzáahuatyi'ra' séejre' je'ej paj tyí'ijta, muáaj paj jusén jɨme' tyí'ijta.
66015004	'¿A'tanyíj quee muatzɨɨnye' muéetzij tavástara' paj pué'een? ¿A'tanyíj quee tyimuaatatzójtzi're'ej? Ji'nye muáaj paj jɨ'réenya'aj séejre', néijmi' mu ɨ tyeɨ́tye mu jo'va'ju'uj muá'ju'un mej mij muaatyánajche, ji'nye pu'ríj hua'taséejre ɨ paj jɨn tyi'ijta.
66015005	'Nyatɨ'ɨj nyij atányeeriaca', aj nu nyij jaaséj tɨ antácuunyica'aj ɨ tyeyúuj tajapua tɨ ja'séejre'.
66015006	A'úu mu mij tyeyúuj tzajta' je'ráacɨj ɨ maj tajapua tyí'huɨɨre' ɨ maj aráahua'apua ará'asej, majta jaa'á'sima'aj ɨ puéejtzi ɨ tɨ aráahua'puaj ará'asej. Cáanarij mu tyi'icheen tɨ naa tyi'tyatáatɨyi'ij, majta 'ahuojɨ'ɨque'ejma'acaa jutaviitze' puáasi jɨme' ooro tɨ jɨn taavijhua.
66015007	Ajta sɨ́ɨj ɨ maj muáacua ɨ maj júuri, a'ɨ́ɨ pu'ij túxa'aj tyihuo'ráɨ'pu'tyej a'ɨ́ɨjma ɨ maj aráahua'puaj ará'asej ɨ tɨ jitzan ava'ajɨstíjmee ɨ tɨ jɨn huápuɨ'ɨj nyu'camu' ɨ Dios ɨ tɨ jusén jɨme' júurij.
66015008	Aj pu'ij tyámua' tyá'ajcɨtzujtariaca' u tyeyúuj tzajta' a'ɨ́jna jɨme' ɨ muárɨe'ria'ra' ɨ Dios, tɨ'quij tyámua' tyo'huajɨstyaca' u tyeyúuj tzajta' a'ɨ́jna ɨ cɨtzíj, capu che' huatáɨ'riitariaca' tɨ a'tɨ́j utyájrutyej 'asta na'aj quee antyipuá'rej je'ej maj tyi'tɨ́j jɨn puéejtzi tyihuo'tá'sij a'ɨ́ɨmaj ɨ maj aráahua'puaj ará'asej.
66016001	'Nyatɨ'ɨj nyij nyúucarij huánamuajri' tɨ u tyeyúuj tzajta' ca'nyíin jɨn a'yan tyihuo'té'exaa a'ɨ́ɨjma ɨ maj tajapua tyihuɨɨre' ɨ maj aráahua'puaj ará'asej a'yan tɨjɨn: ―Séricuj, siata'aj ayo'cáxɨre'en ɨ cháanacaj japua ɨ tɨ avá'jɨstij ɨ túxa'aj jitze ɨ tɨ aráahua'puaj tya'rá'ase, ɨ tɨ jɨn ɨ Dios huápuɨ'ɨj nyu'camu'.
66016002	'Aj pu'ij sɨ́ɨj ujo'vé'me, tɨ'quij uye'cáaxɨrej ɨ cháanacaj japua ɨ túxa'aj jitze tɨ arámuaaca'aj, aj pu'ij a'ɨ́ɨjma jimi ɨ tyeɨ́tye ɨ tɨ hua' jitze á'yu'si'huaca'aj je'ej tɨ ántyapuaj a'ɨ́jna ɨ tyi'tɨ́j tɨ je'ej pua'aj huaserin, a'ɨ́ɨjma jimi pu 'atzáj huataséjre' ɨ tɨ je'ej pua'aj curiá'rɨe', ajta je'ej pua'aj huase'rin.
66016003	'Ajtáhua'aj ɨ sɨ́ɨj ɨ tajapua tɨ tyi'huɨɨre', a'ɨ́ɨ pu ajta uye'cáaxɨrej ɨ túxa'aj tɨ jitze arámuaaca'aj, a'áa pu ya'ráaxɨrej ɨ jájtyi japua tɨ ve'éj, aj pu'ij ɨ jájtyi a'yan huataséjre tɨ'ɨj xúure'ej tɨ eerámuɨ'yaca' ɨ tyévij jitze tɨ huame'rej, aj mu mij néijmi'i huácuij ɨ maj jájtyi jitze ja'chajca'aj.
66016004	'Ajtáhua'aj ɨ sɨ́ɨj tɨ tajapua tyi'huɨɨre', a'ɨ́ɨ pu ajta uye'cáaxɨrej a'ɨ́jna ɨ tɨ túxa'aj jitze arámuaaca'aj ɨ játya'anaj japua, ajta jo'tɨ ja'ajéexavi'ijme, aj pu'ij a'yan huarɨ́j tɨ'ɨj ɨ xúure'ej.
66016005	Nyajta a'yan tyáanamuajri' a'ɨ́jcɨ ɨ tajapua tɨ tyi'huɨɨre' ɨ tɨ a'ɨ́jna jɨn antyúumua'reej ɨ jájtyi, tɨ a'yan tyu'taxájtaca' tɨjɨn: ―Muáaj paj tyámua' een, a'ɨ́j paj jɨn antyí'amuaree pej pij huo'oxɨ́jtye', muáaj paj jájcua ɨmuá séejria'ca', pajta ijíij póoj séejre',
66016006	ji'nye a'ɨ́ɨmaj mu ɨ tyétyaca huo'cuí ɨ maj muéetzi jimi tyámua' tyí'tyeseejre', majta ɨ maj muéetzij jitze ma'can tyi'xajtaca'aj, ajta ijíij paj muáaj huo'ta' mej mij xúure'ej huaye'en. Jujɨ́ɨmua'a mu a'yan tye'entyimue'tɨj.
66016007	'A'yaa nu nyajta tyáanamuajri' tɨ a'tɨ́j u'tyojo'taxajtaca'aj jo' tɨ jo'tyéjve ɨ maj japuan tyi'mu'vejritacaa, a'yan tɨjɨn: ―A'yaa pu tyi'ja'yájna tavástara' mu paj Dios pué'een, mu paj néijmi' jɨn antyí'amua'ree, tzáahuatyi'ra'aj paj jɨn huo'xɨ́jtye, pajta quee tyi'tɨ́j jɨn ootyá'ɨtzee.
66016008	'Ajtáhua'aj sɨ́ɨ ɨ tɨ tajapua tyi'huɨɨre', a'ɨ́ɨ pu ajta uye'cáaxɨrej ɨ tɨ arámuaaca'aj ɨ túxa'aj jitze, a'ɨ́j pu japua jaráaxɨrej ɨ xɨcáj, ajta a'yan tyaata' tɨ'ij ɨ xɨcáj huo'tyátɨeraj ɨ tyeɨ́tye.
66016009	Aj mu mij huápuɨ'ɨj huatyajtaa ɨ tyéɨtye, majta camu jaatáxaahuataca' ɨ maj jɨn je'ej pua'aj rɨcɨj, camu majta tyaatatyójtzi'rej ɨ Dios, sulu je'ej mu pua'aj tyaatajé ɨ Dios, ɨ tɨ a'ɨ́jna jɨn antyúumua'reej tɨ puéejtzi huo'tá'an.
66016010	'Ajtáhua'aj ɨ sɨ́ɨj ɨ tɨ tajapua tyi'huɨɨre', a'ɨ́ɨ pu ajta uye'cáaxɨrɨe a'ɨ́jna tɨ jitze aráamuaca'aj ɨ túxa'aj, a'ɨ́j pu japua jaráaxɨrej jo'tɨ ja'cájca a'ɨ́jna ɨ tyi'tɨ́j tɨ je'ej pua'aj een, aj pu'ij huápuɨ'ɨj huatyátɨca'riaca' jo'tɨ tyejé'ijta. Majta ɨ tyeɨ́tye, a'ɨ́ɨ mu uhuóche'eve ɨ junyanú jitze a'ɨ́jna jɨme' maj jéehua huápuɨ'ɨj jajpuéjtzica'aj,
66016011	Camu majta jaatáxaahuataca' ɨ maj je'ej pua'aj rɨcɨj, sulu je'ej mu pua'aj tyaatajé ɨ Dios ɨ tɨ tajapuá já'seejre', a'ɨ́jna jɨme' ɨ maj jéehua jajpuéjtzica'aj.
66016012	'Ajtáhua'aj sɨ́ɨj ɨ tɨ tajapua tyi'huɨɨre', a'ɨ́ɨ pu ajta uye'cáaxɨrej ɨ túxa'aj tɨ jitze arámuaaca'aj, a'áa pu ya'ráaxɨrej ɨ játya'naj jitze tɨ ve'éj tɨ a'yan ántyapuaj tɨjɨn Éufrates, aj pu'ij atyáaxɨ' ɨ játya'naj, mej mij antácɨɨnye a'ɨ́ɨmaj ɨ maj tyí'ijta ɨ maj a'áa pújmua' jo'vá'ju' jo'tɨ jé'ejnyinyi ɨ xɨcáj.
66016013	'Nyatɨ'ɨj nyij huo'séej maj huéica ejnyéxɨ huá'tyenye'tze' a'ɨ́jna ɨ cú'cu'uj, ajta a'ɨ́jna ɨ tyi'tɨ́j tɨ je'ej pua'aj huase'rin, ajta a'ɨ́jna ɨ tɨ hue'tzij jɨn tyi'ixaj, a'yaa mu huase'rihua'aj matɨ'ɨj taachuísee.
66016014	A'ɨ́ɨ júuricamej pué'eenya'aj ɨ maj tyiyáaru' jitze ajtyáma'can, a'ɨ́ɨ cɨɨnyaca'aj néijmi'que ɨ cháanacaj japua, mej mij huá'ajsɨɨre'en a'ɨ́ɨmaj ɨ maj tyí'ijta, mej mij huatyényo'se'en a'ájna xɨcáara' tɨ'ɨj jitzan huataséjre'ej ɨ Dios tɨ néijmi'i jɨn antyúumua'ree.
66016015	'Casɨ', nyáaj nu uvé'nyejsi tɨ'ɨj náhua'rij. Che' huatóotyamua've'en a'ɨ́jna ɨ tɨ atányej, ajta tyí'chajca tɨ'ij quee muá'vi'ij jo'cha'canye', mej mij quee ɨ tyeɨ́tye jaaséj ɨ tɨ jutyevi'ra'."
66016016	'Majta je'en hua'ajsɨɨ néijmi'caa ɨ maj tyi'ijta a'ájna a tɨ a'yan tyaja'rájtyapua huá'nyuuca jɨme' ɨ hebreos tɨjɨn Armagedón.
66016017	'Ajtáhua'aj sɨ́ɨj tɨ tajapua tyi'huɨɨre', a'ɨ́ɨ pu ajta uye'cáaxɨrej ɨ tɨ arámuaaca'aj ɨ túxa'aj jitze, aj pu'ij sɨ́ɨj ca'nyíin jɨn tyu'taxájtaca' tɨ uje'rávaaca'aj u tyeyúuj tzajta' a'ájna jo'tɨ jo'tyéjvee ɨ maj japuan tyí'imu'vejritacaa, a'yaa pu tyu'taxájtaca' tɨjɨn: ―Pu'rí néijmi'i tye'entyipuá'riaca'.
66016018	Aj mu mij huatyána'axcava'xɨj majta tyényuuca'aj, ajta jéehua tyi'tyáhuaasima'aj, ɨ cháanacaj pu ajta ca'nyíin jɨn huatóoca'tzɨj, a'yájna tɨ'ɨj quee a'náj tyu'tóoca'tzɨj matɨ'ɨj mana'aj yan tyityeeséjre ɨ tyeɨ́tye.
66016019	Ajta a'ɨ́jna ɨ chájta'naj tɨ ve'éj, huéicaque' pu ootátzi'ityeca', ajta á'vatzɨjxɨ ɨ chájta'naj ɨ séej chuéj japua tɨ ja'ma'can, ajta ɨ Dios pu jo'támua'reeri' a'ɨ́jna ɨ chájta'naj tɨ ve'éj tɨ a'yan tyaja'rájtyapua tɨjɨn Babilonia, tɨ'ij puéejtzi jaatá'an ajta je'en jáacɨ'tyij ɨ tɨ jɨn huápuɨ'ɨj nyu'camu' ɨ Dios.
66016020	Ajta néijmi'i jo'tɨ ja'ráahuachi ɨ jájtyi jitze, ajta jɨríj tɨ huaquéetɨmee a'ɨ́ɨ pu néijmi tyaja'huóopua'rixɨj,
66016021	majta tyéetye tajapua je'cáavatzɨ maj tyatɨ́tɨ'ɨjmee a'ɨ́ɨjma japua ɨ tyeɨ́tye, hua'puatyej kiilu mu tyijetyéjma'caa ɨ tyéetye, majta a'ɨ́ɨmaj ɨ tyétyaca, je'ej mu pua'aj tyaatajé ɨ Dios a'ɨ́jna jɨme' ɨ tyéetye maj cáavatzɨj, ji'nye jéehua mu jajpuéjtzica'aj.
66017001	'Aj pu'ij sɨ́ɨj tɨ tajapua tyí'huɨɨre', tɨ ajta séej iityeɨ'ca'aj ɨ túxa'aj tɨ aráahua'pua tya'rá'asej, a'ɨ́ɨ pu mu jo'vé'me, tɨ'quij a'yan tyinaate'exaa tɨjɨn: ―Mu po'vé'me'en, nyamuaataséejratye'sij je'ej tɨ tya'ajpuéetzij ta'mej a'ɨ́jna ɨ íitɨ' tɨ jamué'etɨca'aj ɨ túmii ɨ jutyévij jɨme', a'ɨ́ɨ pu a'ɨ́ɨn pué'een ɨ tɨ a'áan jó'ojca ɨ jájtyi japua tɨ ve'éj.
66017002	Majta a'ɨ́ɨmaj ɨ maj tyí'ijta ɨ cháanacaj japua, a'ɨ́ɨ mu huóoxana'cɨre a'ɨ́jna jamuan ɨ íitaj, majta a'ɨ́ɨmaj ɨ maj yan huacháatɨmee ɨ cháanacaj japua, a'ɨ́ɨmaj mu huatyáata'ruj a'ɨ́jna jɨme' tɨ ɨ íitɨ' huo'ta' mej mij jamuan huóoxana'cɨre'en.
66017003	'Ajta je'en ɨ júuricama'ra' ɨ Dios tɨ naataséjra, a'ɨ́ɨ pu ɨ tɨ tajapua tyi'huɨɨre' nyojo'vi'tɨj a'ájna jo'tɨ quee já'tyi'tɨj. A'áa nu nyij íitaj hua'séej tɨ ɨ cú'cu'uj tɨ po'vij japua avá'catyii, ajta jéehua jitzan á'yu'si'huaca'aj ɨ tɨ jɨn je'ej pua'aj tya'xaj ɨ Dios, araahua'puácaa pu íjmu'uj a'ɨ́jna ɨ cú'cu'uj ajta tamuáamuata' pua'máca ava'huájma'caa.
66017004	Ajta a'ɨ́jna ɨ íitɨ' nacámua pu tyi'tyéchajcaa, ajta cɨ́ɨ tyí'po'vij, jéehua pu tyo'cárujtya'ajma'caa a'ɨ́jna ɨ tɨ ooro jɨn tyí'taavijhua, ajta tyetyéj tɨ huápuɨ'ɨj tyá'najchi, ajta peerla tyi'tɨ́j. A'ɨ́ɨ pu ajta túxa'aj iityeɨ'ca'aj tɨ ooro jɨn taavijhua, a'ɨ́j pu jitze avá'ajɨstica'aj ɨ tɨ xána'visi' huase'rin, ajta ɨ tɨ jɨn huóoxana'cɨre a'ɨ́jna ɨ íitɨ',
66017005	ajta cuáatze' a'yan tye'yu'si'huaca' ɨ nyúucarij nyaj quee yo'itée na'raa, a'yaa tye'yu'si'huaca' tɨjɨn: "Babilonia, ɨ tɨ va'can jɨn tyi'tyéjvee, ajta hua'náana a'ɨ́ɨmaj ɨ úuca ɨ maj jamue'tɨj ɨ túmii ɨ jutyévij jɨme', ajta néijmi' ɨ tɨ je'ej pua'aj tyi'een íiyan cháanacaj japua."
66017006	Aj nu nyij jaaséej tɨ ɨ íitɨ' tahuáaca'aj a'ɨ́jna jɨme' ɨ huá'xuure' ɨ maj tyámua' tyi'tye'séejre' ɨ Dios jimi, majta a'ɨ́ɨmaj ɨ maj huácuij a'ɨ́jna jɨme' maj Jesús jitze ma'can tyi'xajtaca'aj. 'Aj nu nyij je'ej tyo'taséej nyatɨ'ɨj jaaséej.
66017007	Ajta ɨ tajapua tɨ tyí'huɨɨre', a'yaa pu tyinaaté'exaa tɨjɨn: ―¿Ji'nyé ejnɨme' je'ej petyo'taséej? Nyáaj nu muaaté'exaatye'sij je'ej tɨ huatóomua'aj a'ɨ́jna ɨ nyúucarij tɨ á'yu'si' ɨ íitɨ' jitze, nyajta je'ej tɨ huatóomua'aj ɨ tɨ japuan avá'caj, a'ɨ́jna ɨ tɨ arahua'puáca íjmu'uj, ajta tamuáamuata' pua'mácaa ava'ahuájmee.
66017008	A'ɨ́jna ɨ tyi'tɨ́j ɨ paj jaaséej, a'ɨ́ɨ pu anaquéej séejria'ca'aj, ajta ijíi capu che' séejre', ajta óoche' pu eetaméj a'ájna jo'tɨ ja'tyácun tɨ'ɨj quée xuj á'pua'rej. Majta a'ɨ́ɨmaj ɨ maj a'yan huacháatɨmee ɨ cháanacaj japua, ɨ maj quee á'yu'si' je'ej maj ántya'ru a'ɨ́jna jitze ɨ yu'xarij ɨ maj jɨn júurij mua'ju'un, tɨ'ɨj na'aj tyu'tyátaavijhuaca' ɨ cháanacaj, a'ɨ́ɨmaj je'ej tyo'taséejra matɨ'ɨj jaaséej a'ɨ́jna ɨ tyi'tɨ́j tɨ je'ej pua'aj huase'rin, ɨ tɨ aamí' séejria'ca'aj, ajta je'en quee che' aja'hua'taca'aj, ajta óoche' pu huataséjre'sij.
66017009	'A'yaa pu amitéeria'aj ja'me a'tɨ́j tɨ tyojo'itej tɨ ajta tyámua' metyóomua'rej. A'ɨ́jna ɨ tɨ arahua'puácaa íjmu'u, a'yaa pu huatóomua'aj a'ɨ́jna ɨ jɨríj tɨ aráahua'puaj ará'asej tɨ japuan 'an jo'ojca ɨ íitɨ', a'yaa pu ajta huatóomua'aj maj aráahua'puaj ará'asej ɨ maj tyi'ijta.
66017010	Mua'anxɨ́vij ɨ maj meríj huáacuii, sɨ́ɨj pu óoj tyi'tɨ́j jɨn tyi'tyéjvee, ajta ɨ sɨ́ɨj capu eexú séejre'. Ajta tɨ'ɨj huataséjre' capu jéehua á'tyeeren.
66017011	Ajta ɨ tyi'tɨ́j tɨ je'ej pua'aj huase'rin tɨ jájcua ɨmuá séejria'ca', ajta quee che' séejre', a'íi pu a'ɨ́ɨn pué'een ɨ tɨ aráhueeicaj, a'ɨ́ɨ pu ajta hua' jitze ajtyáma'can ɨ maj aráahua'apua ará'asej, a'ɨ́ɨ pu ajta neíjmi' á'pua'ren.
66017012	'Ajta a'ɨ́jna ɨ tɨ tamuáamuata' pua'macaa ava'ahuájmee, a'ɨ́ɨ mu a'ɨ́ɨn pué'een ɨ maj tamuáamuata' ará'asej ɨ maj tyí'ijta, ɨ maj quee xu tye'entyajrupij mej mij tyu'ta'íjta, majta móoche' mu ja'ancuriáasij mej mij séej oora á'tyeevi'in maj tyu'ta'íjta a'ɨ́jna jamuan ɨ tyi'tɨ́j tɨ je'ej pua'aj huase'rin.
66017013	A'ɨ́ɨmaj ɨ maj tamuáamuata' ará'asej ɨ maj tyi'ijta, néijmi'i mu juxa'aj mana'aj tyi'xaj, a'ɨ́j mu jɨn jaatátuire'sij ɨ maj jɨn antyúumua'reej a'ɨ́jcɨ ɨ tyi'tɨ́j tɨ je'ej pua'aj huase'rin.
66017014	A'ɨ́ɨ mu mij jaatanyo'si'tye'sij a'ɨ́jcɨ ɨ cánya'aj, ajta a'ɨ́ɨ pu ɨ cánya'aj huo'tyámue'tɨj, majta a'ɨ́ɨmaj jamuan séejre' ɨ Dios tɨ huo'tajéj ajta je'en hua'antyihuoj mej mij tyámua eenye', ji'nye ɨ tavástara' pu tyihuá'ijtye' a'ɨ́ɨmaj ɨ maj hua'avástara' pué'een ɨ tyeɨ́tye, ajta a'ɨ́ɨn pué'een ɨ tajtúhuan tɨ néijmi'caa tyi'ijtye' ɨ séecan ɨ tajtúhuaanyi.
66017015	'A'yaa pu ajta tyinaaté'exaa ɨ tajapua tɨ tyi'huɨɨre' tɨjɨn: ―A'ɨ́jna ɨ jájtyi tɨ ve'éj ɨ paj jaaséej, ɨ tɨ japuan anjo'ojcatyii ɨ íitɨ' tɨ jaamue'tɨj ɨ túmii ɨ jutyévira' jɨme', a'ɨ́ɨ mu a'ɨ́ɨn pué'een ɨ tyeɨ́tye ɨ maj séej chuéj japua ja'ma'can, ɨ maj séej nyúucari jɨn tyi'xaj, majta séej chájta'naj jitze ja'chej.
66017016	Ajta a'ɨ́jna ɨ ahuáara' tamuáamuata' tɨ ará'asej ɨ paj jaaséj, ajta a'ɨ́jna ɨ tɨ je'ej pua'aj huase'rin, a'ɨ́ɨ mu jajcha'ɨ́ɨria'aj muáaju' a'ɨ́jcɨ ɨ 'íitaj tɨ jaamue'tɨj ɨ túmii ɨ jutyévira' jɨme', a'ɨ́ɨ mu ayoorɨéjsij metya'ca'ári'ran ɨ tɨ tyi'tyéechan, majta je'en jaatyácɨ'mij ɨ tyévira'an matɨ'ɨj mij jaatyáteeraj.
66017017	Dios pu arí a'yan tyihuo'cámua'riityej hua' xɨéjnyu'caa tzajta mej mij a'yan huárɨnyij je'ej tɨ a'ɨ́ɨn tya'xɨe've', a'ɨ́j mu jɨme' juxá'aj mana' rɨnyij mej mij jaatátuire'en a'ɨ́jcɨ ɨ tyi'tɨ́j tɨ je'ej pua'aj huase'rin ɨ maj jɨn 'antyúumua'ree, 'asta na'aj quee a'yan atyojo'ré'nyej je'ej tɨ ɨ Dios arí tyu'taxájtaca'.
66017018	Ajta a'ɨ́jna ɨ íitaj ɨ paj jaaséej, a'ɨ́ɨ pu a'ɨ́ɨn pué'een ɨ chájta'naj tɨ ve'éj ɨ tɨ tyihua'ijtye' ɨ tyi'ijta néijmi'que' ɨ cháanacaj japua.
66018001	'Nyatɨ'ɨj nyij nyajtáhua'aj séej huaséj ɨ tɨ tajapua tyí'huɨɨre' tɨ jútye' aje'cáma'ca'aj, va'can pu jɨn antyúumua'reej, néijmi'que' pu ɨ cháanacaj japua huanyéeri'cɨj ja'raj a'ɨ́jcɨ jɨme' ɨ tɨ á'taaca'aj ɨ jujitze.
66018002	A'yaa pu ca'nyíin jɨn tyi'jíjhuaca' tɨjɨn: ―Pu'rí á'avej, pu'rí á'avej a'ɨ́jna ɨ Babilonia ɨ chájta'naj tɨ ve'éj. Pu'ríj hua'chi'ij pué'een a'ɨ́ɨmaj ɨ tyiyáaru', jo' maj ja'chej ɨ júuricamej ɨ maj xána'visi' huase'rin, ajta jo'maj já'asacaa ɨ pína'ase ɨ maj xána'visi' huase'rin, majta tyi'tyan ɨ tyaj quee huá'xɨe've'.
66018003	Ji'nye néijmi'i mu ɨ maj séej chuéj japua ja'ma'can huatyáata'ruj mej mij je'ej pua'aj huárɨnyij tɨ'ɨj a'ɨ́jna ɨ Babilonia, a'ɨ́ɨmaj ɨ maj iiyan tyí'ijta ɨ cháanacaj japua, néijmi'i mu jamuan huóoxana'cɨrej, majta ɨ maj tyí'itooraca íiyan cháanacaj japua, a'ɨ́ɨ mu huoochíjtyanyi'itaca' a'ɨ́jna jɨme' tɨ a'ɨ́ɨn a'yan tyihuo'ta'aj je'ej maj tyi'tɨ́j tyi'xɨe'va'ca'aj.
66018004	'Nyatɨ'ɨj nyij nyajtáhua'aj séej nyúucarij huánamuajri' tɨ jútye' tyaja'xajtaca'aj a'yan tɨjɨn: ―Siata'aj eerácɨɨnyej ɨ chájta'naj jitze, mua'aj mu siaj nyetyéɨtyeristyamua' pué'een, siaj sij quee hua' jamuan huóoxana'cɨre'ej, tɨ'ij quee ajta jamuáacɨ'tyij ɨ puéejtzi,
66018005	ji'nye a'ɨ́ɨ pu arí huápuɨ'ɨj ootyá'ɨtzee ɨ Dios jimi, a'ɨ́ɨ pu ɨ Dios jamua'reej ɨ tɨ jɨn je'ej pua'aj tyi'tyúucha'ɨj a'ɨ́jna ɨ íitɨ'.
66018006	Che' a'yan ajta tyáacɨ'tyij tɨ'ɨj ajta a'ɨ́ɨn puéejtzi tyihuo'ta' ɨ tɨ huo'mue'tɨj, che' hua'puáj tyu'nájchita ɨ tɨ jɨn je'ej pua'aj huarɨ́j, siajta ɨ váasu tɨ jitzán jaya'ca siata'aj ja'vá'jɨsten a'ɨ́jna jɨme' ɨ tɨ hua'pua ará'asej ɨ tɨ jɨn huatyátahuan, a'yájna tɨ'ɨj a'ɨ́ɨn séecan tyu'ta',
66018007	siata'aj puéjtzij jaata'an tɨ'ij huatóoxaamujritye'en, a'yájna tɨ'ɨj jusɨ́ɨj tya'huóotzahuaj, ajta je'ej tɨ tyu'tóosejrataca'. Ji'nye a'yaa pu tyi'xaj ɨ jutzájta' tɨjɨn: "A'yaa nu tyi'tyéjvee tɨ'ɨj 'íitɨ' tɨ tyí'ijta. Canu antyínyasɨɨjtariaca', canu nyajta jajpuéetzij na'mej."
66018008	A'ɨ́j pu jɨn séej xɨcáj japuan rávejsij ɨ tɨ jɨn jajpuéetzi ja'mej, aj pu'ij tyi'ijcuí'nyij, ajta huatóoxaamujritye'ej, ajta huata'ícuataj, aj pu'ij huatyáteeri'huaj, ji'nye ɨ Dios néijmi'i putyi'uurej, a'ɨ́ɨ pu ɨ tavástara' a'yan puéjtzij tyaata'sij.
66018009	'A'ɨ́ɨmaj ɨ maj tyí'ijta ɨ cháanacaj japua, ɨ maj jamuan huóoxana'acɨrej, majta jamuan huochíjtanyi'taca', a'ɨ́ɨ mu juyíinyen majta huatóoxaamujritye'sij matɨ'ɨj jaaséej tɨ ájcɨtzuj a'ɨ́jna jɨme' tɨ tyátaasij.
66018010	Majta a'ɨmuá jo'tya'úuj mua'aju'un a'ɨ́jna jɨme' maj jatzɨɨnye' ɨ tɨ jɨn jajpuéjtzi, a'yaa mu tyu'taxájta tɨjɨn: ―Cuíi' xaa, cuíi' xaa muáaj mu paj chájta'naj pué'een tɨ ve'éj, Babilonia mu paj va'can jɨn antyí'amua'ree. Ji'nye ji'ye'tzin tya'rá'aj ɨ paj jɨn períj jajpuéjtzij.
66018011	'Majta ɨ maj tyí'to'raca íiyan cháanacaj japua, a'ɨ́ɨ mu majta juyiinyen majta huatóoxaamujritye'ej a'ɨ́jna jɨme' ɨ chájta'naj, ji'nye capu che' ma' a'tɨ́j ta'mej tɨ tyihuó'nanɨej ɨ maj tyu'tɨsij,
66018012	tɨ pua'aj ooro, plaata, ɨ tyetyéj tɨ tyámua' tyá'najchi, tyi'tɨ́j peerla, cáanarij tɨ tyi'jɨ're'en ɨ tɨ tyí'imestij, na'ríij tɨ táxɨe'mua, nusu ɨ tɨ po'vij, ajta néijmi'i ɨ cɨyéj tɨ jéehua tyá'najchi, na'ríij tyi'tɨ́j coobre, nusu tyapúusti', nusu ɨ tyetyéj ɨ maj tyi'cámejtye,
66018013	nusu ɨ cue'ráj ma tyí'na'chityaa ɨ tɨ naa tyaarɨe', nusu ɨ ɨ́jcua na'ríij tyi'tɨ́j mirra, nahuáj, aséityij, aríina tɨ jɨ́'re'en, tyeríicuj, ajta ya'muáatye ɨ maj hua' japuan tyí'tɨ'ɨjcɨcaa, nusu cánya'xɨɨ, cahuáayu'uj, ɨ cariáata'naj, majta a'ɨ́ɨmaj ɨ maj ca'nyéjrij jɨn tyí'muarɨe' juxa'aj tyeɨ́tye jimi, camu che' tyihuá'nanɨeran.
66018014	A'yaa mu tyaatájeevij a'ɨ́jcɨ ɨ chájta'naj tɨjɨn: ―Capu che' séeria'aj tá'me muéetzij jimi a'ɨ́jna ɨ táque'ej tɨ jéehua mua'ránajchica'aj, papu'rij jusén jɨn tyojo'rɨej ɨ tɨ huápuɨ'ɨj tya'najchi ɨ paj jɨn chíjtyaanyi'taca'aj.
66018015	'Majta a'ɨ́ɨmaj ɨ maj a'yan eenya' tyi'tooca'aj majta a'ɨ́jna jɨn huóochíjtanyi'taca', a'ɨ́ɨ mu a'ɨmuá jo'tya'úuj mua'ju'un, a'ɨ́jna jɨme' maj jatzɨɨnye' ɨ tɨ jɨn jajpuéjtzi, muyíinyaj majta juxamúuritya'aj,
66018016	a'yaa mu tyi'xáata mua'ju'un tɨjɨn: ―Cuíi' xaa, cuíi' xaa ɨ chájta'naj tɨ ve'éj. Ɨ tɨ a'ɨ́jna tyi'tyéechen ɨ tɨ mesti tɨ naa 'een', ajta a'ɨ́jna jɨme' ɨ tɨ táxɨemua, ajta ɨ tɨ po'vij jɨme', ajta a'ɨ́jna tyo'carujtye'ejmee ɨ tɨ ooro jɨn tyi'taavijhua, ajta ɨ tyetyéj tɨ huápuɨ'ɨj tyá'najchi, ajta a'ɨ́jna ɨ peerla tyi'tɨ́j.
66018017	Ajta jiye'tzin néijmi'i tyu'rá'xɨj ɨ tɨ huápuɨ'ɨj tya'anajchica'aj. 'Majta néijmi'i a'ɨ́ɨmaj ɨ maj báarcuj tyimuárɨe'rij, majta ɨ maj tyi'muɨjhuacaa ɨ báarcuj jitze ɨ maj á'cɨɨnyej ɨ jájtyi japua, majta néijmi' ɨ maj hue'tyée vivi'i, a'ɨ́ɨ mu a'ɨmuá jo'huíistɨra'aj,
66018018	ajta matɨ'ɨj jaaséej a'ɨ́jcɨ ɨ cɨtzíj tɨ ájcɨtzujtariaca' tɨ'ɨj tyátaasima'aj ɨ chájta'naj, aj mu mij a'yan tyityeetyejíihuajraa tɨjɨn: ―¿Jo'nyíj ajtáhua'aj sɨ́ɨj chájta'naj já'seejre' tɨ'ɨj a'mújna?
66018019	Aj mu mij chuéj tɨ muɨɨnyíj ahuóoratziraxɨj ɨ jumu'uj jitze, muuyíinyaj majta juxamúuritya'a, a'yaa mu tyi'ityejijhuaca'a tɨjɨn: ―Cuíi' xaa, cuíi' xaa a'ɨ́jna ɨ chájta'naj tɨ ve'éj. A'ɨ́j mu jɨn huoochíjtyanyi'taca' muéetzij tɨ jimi tyi'séejre', néijmi'i ɨ maj báarcuj tyiya'muaaca'a ɨ maj jɨn antacɨ́'ɨca ɨ jájtyi japua. A'ɨ́ɨ mu mij ji'ye'tzin jo'vej.
66018020	'Ajta ɨ tajapua siaj ja'séejre', siata'aj huatóotyamua've'en, a'ɨ́jna jɨme' ɨ chájta'naj, siata'aj huatóotyamua've'en mua'aj mu siaj jɨ'ré'nya'aj séejre' ɨ Dios jimi, siajta mua'aj mu siaj antyíhuaviihuaca', siajta mua'aj mu siaj Dios jitze ma'can tyíxaxa'aj, néijmi'i xu huatóotyamua've'en, ji'nye tɨ'ɨj ɨ Dios jo'xɨ́jtye a'ɨ́jcɨ ɨ íitaj, aj pu mua'ajma tyámua tyajamo'xá'puɨ'ɨntari'ri'.
66018021	'Aj pu'ij sɨ́ɨj tɨ tajapuá tyí'huɨɨre' tyetyéj pu tyitɨj ɨ maj jɨn tyá'tɨ'xɨcaa, aj pu'ij ja'tyájrɨe ɨ jájtyi jitze tɨ ve'éj, a'yan tyi'xáataj tɨjɨn: ―A'yaa paj cha'ta atyojo'cárutyij muáaj chájta'naj paj ve'éj Babilonia paj 'ántyapuaj, camu mij che' a'náj muaséejran.
66018022	Camu che' namuáaria'aj mua'ju'un ɨ maj tyi'cuíinaca ɨ áarpa jitze, nusu ɨ maj tyí'cɨ'ɨsityaa túuturu'uj jitze, na'aríij ɨ trompeeta jitze, camu majta che' tyi'muárɨe'ej mua'ju'un je'ej maj tyi'tɨ́j tyu'yí'itɨn, capu ajta che' namuáaria'aj ta'mej ɨ maj tyi'tɨ'xɨcaa.
66018023	Capu che' a'táaj ja'me muéetzij jimi ɨ tɨéj tɨ ú'taa ɨ huá'chi' tzajta', capu ajta che' namuáaria'aj já'me ɨ maj tyi'ye'estyaa a'ɨ́ɨmaj ɨ maj moochán huanyéjnyeɨ'chaca'. Ji'nye a'ɨ́ɨmaj ɨ maj tyi'to'riacaria'aj mu a'ɨ́ɨn pué'eenya'aj ɨ maj yan japuan séejria'ca' ɨ cháanacaj, ɨ maj majta vivájma'aj jɨn tyityatátya'aca'aj, ɨ paj muáaj huo'cuanamua matɨ'ɨj mana'aj pua'muáj yan séejre' ɨ cháanacaj japua.
66018024	'Ji'nye a'ɨ́jna jitze ɨ chájta'naj a'ɨ́j mu jitze jaatyoj ɨ hua'xuure' ɨ maj Dios jitze ma'can tyíxaxa'ta'aj, majta ɨ maj jɨ'ré'nya'aj séejria'ca'aj ɨ Dios jimi, majta néijmi'i matɨ'ɨj mana'aj pua'muáj huácuij ɨ cháanacaj japua.
66019001	'Aj nu nyij tanyij huó'namuajri' ɨ maj tajapua ca'nyíin jɨn mue'tɨj tyaja'xajtaca', a'yaa mu tɨjɨn: Aleluuya, tyiche' tyáatatyojtzi're'en ɨ Dios, ji'nye a'ɨ́ɨ pu tajapua huatanyúj, a'ɨ́j pu ajta jimi ja'ma'can ɨ tɨ naa huase'rin, ajta ɨ tɨ jɨn néijmi'i putyi'uurej,
66019002	a'ɨ́ɨ pu tzáahuatyi'ra' jɨn hua'xɨjtye'en, ajta je'ej tɨ tye'tyévijtye', a'ɨ́ɨ pu arí jo'oxɨ́jtye a'ɨ́jcɨ ɨ íitaj tɨ jutyévira' jɨn jamue'tɨca'a ɨ túmii, ajta ca'nyíjra'aj huo'tá' néijmi'que' ɨ cháanacaj japua, mej mij jamuan huóoxana'cɨre'en. Dios pu'ij a'ɨ́jna puéejtzi jaatá' a'ɨ́jna jɨme' tɨ ɨ íitɨ' huo'cuij a'ɨ́ɨmaj ɨ maj jahuɨɨre' ɨ Dios.
66019003	Majtáhua' mu a'yan tyu'taxájtaca' tɨjɨn: ―Aleluuya. A'ɨ́jna ɨ tɨ jitzan ájcɨtzuj ɨ íitaj capu a'náj huatyápua'rij.
66019004	'Majta a'ɨ́ɨmaj ɨ huóosi ɨ maj seityé japuan muaacua ará'asej, majta ɨ maj muáacua ɨ maj júuri, néijmi'i mu eecóotuuxɨ, mej mij jaatyáanajche ɨ Dios, ɨ tɨ acájca ɨpuárij jitze. A'yaa mu tyi'xájtaca'aj tɨjɨn: ―Che' a'yan tya'ra'nyij. Aleluuya.
66019005	Aj pu'ij sɨ́ɨj huajíjhuaca' tɨ a'áa véjri' jo'tyaváaca' jo'tɨ jo'tyéjve ɨ maj japuan tyi'mu'vejritacaa, a'yaa pu tyi'xajtaca'aj tɨjɨn: Siata'aj tyaatatyójtzi're'en ɨ Dios, néijmi'i mua'aj, mu siaj vivájma' jɨn tyityatatyíj, siajta mu siaj cɨléenye' jɨn tyityatatyíj, néijmi'i mua'aj mu siaj jahuɨɨre' siajta tzáahuatyi'ra'aj jimi tyícha'ɨj.
66019006	'A'yaa nu nyajta tyihuó'namuajri' maj jéehua ɨ tyeɨ́tye tyi'xajtaca'aj, a'yaa pu namuajria'ca'aj tɨ'ɨj jo'tɨ jájtyi ja'ancáamuɨ'yej, ajta a'yan namuajria'ca' tɨ'ɨj ɨ víitye maj tyényuuca'an. A'yaa mu tyi'xajtaca'aj tɨjɨn: Aleluuya, tyiche' tyaatatyojtzi're'en ɨ Dios, ji'nye pu'rí huatyóochej tɨ tyu'ta'íjta ɨ tavástara', ajta ɨ Dios ɨ tɨ néijmi'i jɨn antyúumua'ree.
66019007	'Tyiche' huátatyamua've'en, tyajta tyaatatyójtzire'en, ji'nye pu'ri a'ájna atyojo'ré'nyej tɨ'ɨj ɨ cánya'aj huatyényeɨchij. Ajta ɨ tɨ ɨ́ra'ra' pué'eenya'aj ta'mej pu'ríj ajta tyámua' huóo'ruu.
66019008	A'yaa mu tyaatá' tɨ a'ɨ́jna tyu'tyóochejtye ɨ cáanarij tɨ mestíj tɨ ajta naa een, tɨ tyama'astájyi'ij tɨ quée choomua, ji'nye a'ɨ́jna ɨ cáanarij tɨ naa een, a'ɨ́ɨ pu pué'een ɨ maj jɨn tyámua' tyityetyúucha'ɨɨca'aj a'ɨ́ɨmaj ɨ tyeɨ́tyeristyamua'mua' ɨ Dios.
66019009	'Ajta ɨ tɨ tajapua tyi'huɨɨre' a'yaa pu tyinaaté'xaa tɨjɨn: ―Ootyéeyu'xa a'yan tɨjɨn: "Miche' huatóotyamua've'en a'ɨ́ɨmaj ɨ maj huo'tá'inyej mej mij jamuan tyu'cua'nyi ɨ cánya'aj a'ájna xɨcáara' tɨ jitzan huatyényeɨɨchij." A'yaa pu ajta tyinaaté'exaa tɨjɨn: ―A'íjna ɨ nyúucarij nyaj mua'ixaatye' Dios pu jɨ'ré'can jɨme' janyuuca.
66019010	'Aj nu nyij tyítunutaca' jo'tɨ jara'ɨ́ɨcajmee nyej nyij jaatyánajche, aj pu'ij a'yan tyinaaté'exaa tɨjɨn: ―Capaj a'yan rɨjca, ji'nye nyáaj nu jahuɨɨre' ɨ Dios, a'yájna patɨ'ɨj muáaj majta a'ɨ́ɨmaj ɨ a'ihuáamua' ɨ maj a'yan rɨcɨj je'ej tɨ ɨ Jesús tyihuo'ixaa. Pata'aj ɨ Dios huatyáanajchej. 'Ji'nye a'yájna tɨ'ɨj tyu'xájtaca' ɨ Jesús, a'ɨ́ɨ pu a'ɨ́ɨn pué'een ɨ tɨ huo'cámua'riityej a'ɨ́ɨmaj ɨ maj Dios jitze tyi'xajtaca'aj.
66019011	'Aj nu nyij jaaséej tɨ antácuunyica'aj u tajapua, aj pu'ij cahuáayu' huataséjre tɨ cuéenara', ajta ɨ tɨ avá'caj a'yaa pu ántyapuaj tɨjɨn Ɨ tɨ tyámua' éen tɨ ajta tzáahuatyi'ra' jɨn tyi'xaj, ji'nye tyámua' pu tyi'ijtaca', ajta a'yan cha'ta tyi'nyo'sa'ca'aj.
66019012	A'yaa pu huasé'rihua'aj ɨ jɨ'sáara' tɨ'ɨj tɨéj tɨ á'taaj, ajta mui'caa tyo'carújtya'ajma'caa ɨ curúun ɨ jumu'uj jitze, ajta jitzan á'yu'si' je'ej tɨ a'ɨ́ɨn ántyapuaj, ajta a'ɨ́ɨ na'aj jusɨ́ɨj yo'ite.
66019013	Ajta ɨ cáanarij tɨ tyi'chajca' xúure'ej pu jéehua a'ma'ca'aj, ajta a'yan ántyapuaj tɨjɨn "Ɨ Nyúucaria'ra' ɨ Dios."
66019014	Majta cújta' huaju'ca'aj ɨ xantáaru' maj tajapua ja'ma'can, cuéenavi' metyi'cháaj tɨ tyi'tyama'astajyi'caa tɨ ajta huápuɨ'ɨj tyi'jɨ're'en ajta quee tyí'ichoomuavi'ca'aj, majta je'en cahuáayu'uj japua ave'tye'tya'ajma'caa maj cueeina.
66019015	Ajta ɨ tyényi'tze' náhuaj pu ejnyinyiica'a tɨ huápuɨ'ɨj tyi'ɨtzɨj, tɨ'ij jɨn tyihuo'puéjtye ɨ néijmi'caa ɨ tyeɨ́tye ɨ maj yan séejre' ɨ cháanacaj japua. Ca'nyéjrij pu jɨn tyihuo'ta'íjtye'sij. Ajta a'ɨ́ɨn hua' japua jarárɨesij ɨ tɨ jɨn huápuɨ'ɨj nyu'camu' ɨ Dios tɨ néijmi'i jɨn antyúumua'ree.
66019016	Ajta ɨ máacajra'an jitze, huárita' pujmua'an a'yaa pu tyé'yu'si' tɨjɨn: "Hua'tajtúhuan ɨ tajtúhuaanyij, ajta ɨ tɨ tyihuá'ijtye' ɨ maj tyí'ijta."
66019017	'Nyajta je'en séej huaséj ɨ tɨ tajapuá tyí'huɨɨre', a'áa pu jo'tyávaaca' ɨ xɨcáj jitze, a'yaa pu ca'nyíin jɨn tyihuo'tajé néijmi'caa ɨ pína'se ɨ maj jútye' ra'ra' tɨjɨn: ―siata'aj mu jo'vá'ju' siaj sij tyú'cua'nyi ɨ Dios tɨ tyaja'muacue'tyen,
66019018	siaj sij jáacua'nyi ɨ huá'hue'ra' a'ɨ́ɨmaj ɨ maj tyí'ijta, ɨ maj tyihua'ijtye' ɨ xantáaru', siajta ɨ huá'hue'ra' ɨ tyétyaca ɨ maj jéehua jucaca'nyej, siajta hua'hue'ra' ɨ cahuáayu'uj, majta ɨ maj ave'tye'tya'ajma'caa, néijmi'i ɨ huá'hue'ra' ɨ tyétyaca, ɨ maj juxáahua cɨɨnyej, nusu ɨ maj ca'nyéjrij jɨn tyí'muarɨe', ɨ maj cɨléenye' jɨn tyityatatyíj, nusu ɨ maj va'can jɨn tyi'huɨɨre'.
66019019	'Nyatɨ'ɨj nyij jaaséej a'ɨ́jcɨ ɨ tɨ je'ej pua'aj huase'rin nyajta ɨ maj tyi'ijta ɨ cháanacaj japua hua' jamuan ɨ juxantáaru'ustyamua', maj aja'tyúusɨɨria'ca'aj mej mij jaatanyo'si'itye'en a'ɨ́jcɨ ɨ tɨ avá'caj ɨ cahuáayu' japua, majta ɨ xantáaru'ustyamua'mua'.
66019020	Ajta a'ɨ́jna ɨ tyi'tɨ́j tɨ je'ej pua'aj huase'rin, a'ɨ́j mu huatyéevi', majta jamuan a'ɨ́jna ɨ tɨ hue'tzij jɨn tyi'xajtaca' a'ɨ́jna jitze ma'can, ɨ tɨ ajta jitzan ma'can jéehua tyu'muárɨej. A'ɨ́j pu jɨn huo'cuanamua a'ɨ́jna ɨ tɨ jitzan ma'can hue'tzij jɨn tyi'xajtaca', a'ɨ́ɨjma ɨ maj huatóoa'a maj hua' jitze jo'yu'xaj je'ej tɨ ántyapuaj a'ɨ́jna ɨ tyi'tɨ́j majta jaatyánajchaca'. Aj pu'ij a'ɨ́jna ɨ tyi'tɨ́j tɨ je'ej pua'aj huase'rin, ajta ɨ tɨ hue'tzij jɨn tyi'xajtaca'aj a'ɨ́ɨ mu huavívi'ri'huaca', matɨ'ɨj mij a'áa huaja'tyáahua'xɨj júurican jo'tɨ ja'alaguun tɨ azuufre jɨn á'taaj.
66019021	Majta ɨ séecan a'ɨ́ɨ mu huácui'iihuaca' a'ɨ́jna jɨme' ɨ chúun tɨ éejnyinyiica'aj ɨ tyényi'tze' a'ɨ́jna ɨ tɨ cahuáayu' japua avá'caj, majta néijmi'i ɨ pína'see tyámua' mu tyityaataju'xaj a'ɨ́jna jɨme' ɨ hua'hue'ra' ɨ maj huácuij.
66020001	'Séej nu huaséj ɨ tɨ tajapua tyi'huɨɨre' tɨ jútye' aje'cáma'ca'aj, ajta yáavi huáchuisima'aj ɨ tɨ jɨn ja'tyáanaj jo'tɨ ja'tyácun ajta cadéenaj huapísime'ej tɨ vivéj.
66020002	Aj pu'ij jaatyéevi' a'ɨ́jcɨ ɨ cú'cu'uj, a'ɨ́jna ɨ tɨ jájcua ɨmua huataséjre, ɨ tɨ a'ɨ́ɨn pué'een ɨ tyiyaaru', aj pu'ij jaatyáajɨ'quej seeví'ira'aj nyinyi'ra' jɨ'qui'huaj.
66020003	Aj pu'ij a'áa ye'tyajrɨe jo'tɨ ja'tyácun, ajta je'en ja'tyáanaj ta'aj ij quee che' hua'cuanamua ɨ maj séej chuéj japua ja'ma'can 'asta na'aj quee mutyojo'me'en sée vi'ra'a nyinyi'ra'aj, aj pu'ij te'ej cɨ́ɨra'tzuj tyu'tátuiihuaj.
66020004	'Nyatɨ'ɨj nyij 'ɨpuárij tyu'séej, a'ɨ́ɨjma mu jitzan acátye'tya'aj ɨ maj ja'ancuriáa' mej mij huo'xɨ́jtye' ɨ tyeɨ́tye. Nyajta je'en hua'júuricamej huaséj a'ɨ́ɨjma ɨ maj hui'ijveechijxɨ ɨ hua'mu'uj a'ɨ́jna jɨme' maj tyámua' éenya'aj ɨ Jesús jimi, majta a'ɨ́jna jitze ɨ nyúucaria'ra' ɨ Dios. A'ɨ́ɨmaj ɨ maj quee jaatyánajchaca' a'ɨ́jcɨ ɨ tɨ je'ej pua'aj huase'rin camu majta ɨ tɨ jahuɨɨre', majta quee huatóoa'a maj hua'ajtyiyu'xaxɨ'ɨn ɨ huá'cuaatze' nusu ɨ jumuáca' jitze. Aj nu nyij huo'sej maj huatájuuria'ca' majta je'en jamuan tyu'ta'íjtaca' ɨ Cɨríistu' sée vi'ra'a nyinyi'ra' jitze.
66020005	Majta ɨ séecan ɨ maj huácuij, camu huatájuuriaca' 'asta na'aj quee mutyojo'mej sée vi'ra'aj nyinyi'ra'aj. A'íi mu a'ɨ́ɨn pué'een ɨ maj anaquéej huatájuuriaca'.
66020006	Miche' huatóotyamua've'en a'ɨ́ɨmaj ɨ maj hua' jamuan anáatya'aj huatájuurij, ji'nye a'ɨ́ɨjma mu jitze ajtyáma'can ɨ tyeɨ́tyeristyamua'mua' ɨ Dios. Majta quee che' cui'nyij, sulu a'ɨ́ɨ mu tyitye'entyárutyij ɨ Dios jimi, majta ɨ Cɨríistu' jimi, mej mij sée vi'ra'a nyinyi'ra' jamuan tyu'ta'íjta.
66020007	'Tɨ'ɨj mutyojo'me'en ɨ séej vi'ra'aj nyinyi'ra', a'ɨ́ɨ pu ɨ tyiyáaru' huatátuiihuaj jo'tɨ je'tyánami'huaca'aj,
66020008	aj pu'ij eetaméj tɨ'ij huo'cuanamuan a'ɨ́ɨjma ɨ maj séej chuéj japua ja'ma'can, ɨ maj a'áa jo'cháatɨmee jo'tɨ ɨ je'ejnyinyii, majta ɨ maj a'áa pujmua' jo'cháatɨmee jo'tɨ ɨ xɨcáj ja'ancáru'pij, majta ɨ maj ajtyapuaj pújmua' jo'cháatɨmee, majta ɨ maj áatyej pújmua' huacháatɨmee, ajta a'ɨ́jcɨ ɨ tɨ a'yan ántyapuaj tɨjɨn Gog, ajta a'ɨ́jcɨ ɨ Magog, majta néijmi'caa ɨ maj hua' jitze ajtyáma'can ɨ maj a'yan ará'asej tɨ'ɨj ɨ séj tɨ a'áa ja'ajtyájcaj jo'tɨ ja'va'ástɨmee ɨ jájtyi tɨ ve'éj, a'ɨ́ɨjma mu mij tyísɨre'ej mej mij huatyényo'se'en.
66020009	'Matɨ'ɨj mij néijmi'que' oorióonajchaca'a tɨj na'aj ooyóhuaj ɨ chuéj, matɨ'ɨj mij hua'ajnáj jo'maj tyojo'tyá'ɨnamuaca' ɨ maj tyámua' een ɨ Dios jimi, a'ɨ́ɨjma ɨ Dios tɨ hua'xɨe've'ej. Ajta tɨéj pu uje'cájve u tajapua, tɨ'quij huo'tyáatɨej a'ɨ́ɨjma ɨ maj jamuan huaju'ca'aj ɨ tyiyaaru'.
66020010	Ajta ɨ tyiyáaru', ɨ tɨ huo'cuanamuaj, a'áa pu ja'tyarɨehuaca' jo'tɨ ja'alagun ajta ja'taaj ɨ azuufre jɨme', jo'maj majta ja'tyáavaztɨj a'ɨ́jna ɨ tɨ je'ej pua'aj huase'rin ajta a'ɨ́jna ɨ tɨ jahuɨɨria'ca'aj, ajta a'ɨ́jna ɨ tɨ hue'tzi jɨn tyi'xajtaca'aj. A'áa mu mij jajpuéetzij mua'ju'un tújca majta tɨ́ca' majta jusen jɨme'.
66020011	'Nyatɨ'ɨj nyij ɨpuárij huaséj tɨ ve'éj tɨ naa tyi'cueenara', nyajta a'ɨ́j huaséj ɨ tɨ acájca. Ajta ɨ cháanacaj, ajta ɨ tajapua, a'áa pu ja'huoopuá'rixɨj a'ɨ́jna jimi, camu che' ma' ja'séejria'ca'aj.
66020012	Nyajta je'en a'ɨ́ɨjma huaséj ɨ maj huácuij, ɨ maj huáasij majta ɨ maj cɨ́leen, a'áa mu ja'riá'vaaca'aj a'ɨ́jna jimi ɨ ɨpuárij, aj mu mij séej ootácuuraca' ɨ yu'xarij, majtáhua'aj séej ootácuraca' ɨ yu'xarij ɨ maj jitzan á'yu'si' je'ej maj ántya'ruj ɨ maj juuri huatyá'ɨtzeere'ej ɨ Dios jimi. Majta a'ɨ́ɨmaj ɨ maj meríj huácui'ijcaa a'yaa mu tyityo'xɨjtyi'huaca' je'ej maj tyi'tɨ́j huáruuj matɨ'ɨj móoj juurica'aj, majta je'ej tɨ tye'yu'si'huaca' ɨ yu'xarij jitze.
66020013	Aj mu mij huataséjre ɨ maj atyájcui ɨ jájtyi jitze, majta néijmi'i ɨ séecan ɨ maj huácui'ijcaa, néijmi'i mu majtáhua' huatájuuria'ca', aj pu'ij Dios huo'xɨ́jtye a'ɨ́jna jɨme' je'ej maj tyi'tɨ́j jɨn huarɨ́j matɨ'ɨj móoj juurica'aj.
66020014	Ajta je'en a'ɨ́jna ɨ tyi'tyacui'caa a'áa ja'tyárɨeehuaca' jo'tɨ ja'alaguun ajta á'taa azuufre jɨme'. A'íi pu a'ɨ́ɨn pué'een ɨ maj majtáhua'aj jɨn cui'nyij,
66020015	a'áa mu majta huaja'tyáahua'xɨj ɨ maj quee áyu'si'huaca'aj je'ej maj ántya'ruj ɨ yu'xarij jitze tɨ hua'ta'caa maj jusén jɨn júurij huatyá'ɨtzeere'en ɨ Dios jimi.
66021001	'Aj nu nyij ta nyij ɨ tajapua huaséj tɨ jájcua, nyajta ɨ cháanacaj tɨ ajta jájcua, ji'nye a'ɨ́jna ɨ tajapua tɨ anaquéej séejria'ca', ajta a'ɨ́jna ɨ cháanacaj tɨ mi'maa'can, capu che' séejria'ca'aj, ajta ɨ jájtyi tɨ ve'éj, capu ajta che' séejria'ca'aj.
66021002	'Nyajta je'en jaaséej ɨ chájta'naj tɨ jájcua tɨ ajta naa een ɨ tɨ a'yan ántyapuaj tɨjɨn Jerusalen, tɨ jútye aje'cáma'ca'aj jo'tɨ ɨ Dios ja'seejre'. Tyámua pu huóo'ru a'ɨ́jna ɨ chájta'naj tɨ'ɨj ɨ íitɨ' tɨ huatyéviche'sij.
66021003	Nyajta je'en nyúucarij huánamuajri' tɨ ca'nyíin jɨn a'áa tyojo'taxájtaca' jo'tɨ ɨ ɨpuárij jo'tyaváaca'aj, a'yaa pu tyi'xájtaca'aj tɨjɨn: ―Iiye'ej pu putyí'rɨcɨj jo'tɨ ja'séejre ɨ Dios hua' jamuan ɨ tyétyaca. Hua' jamuan pu huatyá'ɨtzeere'ej, majta a'ɨ́ɨmaj mu tyeɨ́tyeeristyamua'mua' pue'éenya'aj muá'ju'un. Ajta ɨ Dios a'ɨ́ɨ pu hua' Dios pué'eenya'aj tá'mej.
66021004	Tyámua' pu tyihuo'tyéjeevij mej mij quee che' juxaamujritya'aj, camu che' cui'nyij, camu che' juxaamúuritya'aj mua'ju'un a'ɨ́jna jɨme' tɨ sɨɨj huamuɨ́', camu majta che' juyíinyaj mua'ju'un, camu che' tyi'tɨ́j jɨn jajpuéetzij mua'ju'un, ji'nye a'ɨ́jna ɨ tɨ aamí' tyi'séejria'ca' capu che' tyi'séeria'aj ta'mej.
66021005	'Ajta a'ɨ́jna ɨ tɨ ɨpuári jitze acájca a'yaa pu tyu'taxájtaca' tɨjɨn: ―Nyáaj nu néijmi' tyi'jajcuare'en ɨ tɨ tyi'sejre'. Ajta a'yan tɨjɨn: ―Ootyéeyu'xaj a'ɨ́jcɨ, ji'nye a'íi pu nyúucarij tzáahuatyi'ra' jɨn tyí'xaj, ajta ɨ'ríj siaj jitzan tyu'ca'nyej.
66021006	'Aj pu'ij a'yan tyinaaté'exaa tɨjɨn: ―Pu'ríj tye'entyícɨ'piihuaca'. Nyáaj nu a'ɨ́ɨn pué'een ɨ nyaj anájcaj, nyajta ɨ nyaj uve'tyajtɨj, nyáaj nu jájcua ɨmua huataséjre, nyajta jusén jɨme' séeria'aj na'mej. A'tɨ́j tɨ na'aj tɨ huataí'imu'un nyáaj nu huáapua'aj jaatá'sij a'ɨ́jcɨ ɨ jájtyi tɨ a'áa ja'ajnyinyii jo'tɨ ja'ajéxaj, a'ɨ́jna ɨ jajtyí ɨ tɨ jɨn juuri ja'me jusén jɨme'.
66021007	Ajta a'ɨ́jna ɨ tɨ tyu'tyámue'tɨn, neíjmi'i pu a'ɨ́jna tyá'cɨtyi, nyáaj nu Dios ra'an pue'éenya' na'me, ajta a'ɨ́ɨ pu nyiyóoj pue'éenya'aj tá'me.
66021008	Majta a'ɨ́ɨmaj ɨ maj je'ej pua'aj tyityetyúucha'ɨj, ɨ maj quee tya'tzaahuatye', ɨ maj tyu'xana've', ɨ maj tyi'tyacui'caa, ɨ maj úucan jamuan juxana'cɨre', ɨ maj tyi'chapua, ɨ maj sáanturij najche majta ɨ maj tyi'hue'tacaa, a'yaa pu tyihua'cɨ'tyij maj a'áa jo'tyá'ɨtzeere' jo'tɨ ja'alagun tɨ azuufre jɨn á'taaj, a'ɨ́ɨ pu a'ɨ́ɨn pué'een ɨ maj jɨn majtáhua'aj cui'nyij.
66021009	'Aj pu'ij sɨ́ɨj nye jimi aje'ré'nyej ɨ tɨ tajapua tyihuɨɨre' tɨ hua' jitze ajtyáma'can ɨ maj aráahua'pua ará'asej, ɨ maj túxa'aj tyi'tya'ɨpu'ca'aj ɨ tɨ ajta aráahua'puaj tya'rá'asej, ɨ tɨ jitzan arámuaaca'aj ɨ cuí'nyi'ra'aj ɨ maj jɨn jajpuéjtzica'aj ɨ tyeɨ́tye, a'yaa pu tyinaaté'exaa tɨjɨn: ―Mujo'te'yi'ij, nyáaj nu muaataséejratye'sij a'ɨ́jna ɨ tɨ jimí tyaatóoraaj ɨ cánya'aj tɨ ajta ɨ́ra'ra' pue'éenya'aj ta'mej.
66021010	Ajta je'ej tɨ tyinaataséejraj ɨ júuricama'ra' ɨ Dios, a'ɨ́ɨ pu ɨ tɨ tajapua tyi'huɨɨre' nyojoví'tɨj jo'tɨ jɨríj jo'tácaj tɨ huápuɨ'ɨj ájtyee, aj pu'ij naataséejra ɨ chájta'naj tɨ naa een ɨ tɨ a'yan ántyapuaj tɨjɨn Jerusalén, a'áa jútye' je'cáma'ca'aj jo'tɨ ɨ Dios ja'séejre'.
66021011	Naa pu tyi'tyama'astájyi'icaa a'ɨ́jna ɨ chájta'naj tɨ'ɨj ajta ɨ Dios tɨ huápuɨ'ɨj naa huase'rin, a'yaa pu tyi'tyataatɨyi'caa tɨ'ɨj ɨ tyetyéj tɨ huápuɨ'ɨj tya'najchi, tɨ'ɨj ajta tyi'tatzaj a'ɨ́jna ɨ cristal.
66021012	Va'tɨj pu jɨn curiá'nami' ajta tyámua' tye'ejtyee, tamuáamuata'a japuan hua'pua pu ará'axcaa jo'tɨ já'pueerta, ajta jo'tɨ ja'puéertaj tajmee a'ɨ́ɨ mu 'eetyú'uuca'aj ɨ maj tajapua tyi'huɨɨre', ajta néijmi'que' pueerta jitze sɨ́ɨj ajta sɨ́ɨj a'yaa pu tye'yu'si'huaca'aj je'ej maj ántya'ru a'ɨ́ɨmaj ɨ tyeɨ́tyeristyamua'mua' ɨ maj hua' jitze 'eeráma'can a'ɨ́ɨmaj ɨ yóojmua'mua' maj Israel jitze ajtyáma'can.
66021013	Hueíicaj pu pua'maquéj a'puéertaca'aj a'ájna pújmua', jo'tɨ ɨ xɨcáj je'ejnyinyii, ajta hueíica pua'maquej ajtyapuáj pújmua', a'yaa pu ajta hueíicaque' tya'pueertaca'aj áatyej pújmua', ajta hueíicaque' a'ájna pújmua' jo'tɨ ɨ xɨcáj ja'ancáru'pij.
66021014	Ajta tamuaamuata' japuan hua'pua ɨ tyetyéj ataquéetɨme ɨ tɨ japuan ájtaavijhuaca' ɨ tɨ jɨn curiá'nami' ɨ chájta'naj, a'ɨ́j pu'ij jitze á'yu'si' je'ej maj ántya'ruj ɨ maj tamuaamuata' japuan hua'pua ará'asej, ɨ cánya'aj tɨ hua'antyíhuoj.
66021015	'Ajta a'ɨ́jna ɨ tɨ tajapua tyi'huɨɨre' tɨ nya jamuan tyi'xajta'ca', a'ɨ́ɨ pu tyi'tɨ́j 'iityéchoca'a tɨ'ɨj cɨyéj tɨ ooro jɨn taavijhuaca', a'íi pu a'ɨ́ɨn pue'éen ɨ tɨ jɨn jaatyé'iten a'chu tɨj ve'ej ɨ chájta'naj, ajta a'chu tɨ antayóohua ɨ pueerta, ajta a'chu tɨ ájtyej ɨ tɨ ájtaavijhuaca'.
66021016	Ajta ɨ chájta'naj juxa'aj pu huatátyeevi'ca'aj, a'chu tɨ huatátyee a'yaa pu cha'tána'aj ooyóhua. Ajta ɨ tɨ tajapua tyi'huɨɨre'e a'ɨ́ɨ pu jaatyé'itej ɨ chájta'naj a'ɨ́jna jɨme' ɨ cɨyéj, hua'pua vi'ra'aj kiloometroj pu huatátyee ɨ chájta'naj, a'yaa pu cha'ta na'aj aantayóoj, ajta a'yan cha'ta na' ájtyevi'ij.
66021017	Aj pu'ij te'ej jatye'ite a'ɨ́jcɨ ɨ tɨ ájtaavijhuaca', a'yaa pu'ij ájtyee huéiicatyej japuan anxɨ́vij meetru pu ájtyee, ajta a'ɨ́jna ɨ tɨ tajapua tyi'huɨɨre' a'yaa pu tyeetyé'ite matɨ'ɨj tya'mua'ree ɨ tyétyaca.
66021018	'Ajta ɨ jaxu' tyetyéj pu jɨn 'ájtaavijhuaca'a maj a'yan jatamuá'mua tɨjɨn diamante, ajta néijmi'i ɨ chájta'naj, óoro pu jɨn taavijhuaca'a, ajta a'yan tya'tátaava'aj tɨj ɨ jájtya'ahua.
66021019	Ajta ɨ tɨ atátaavijhuaj ɨ tɨ japuan ájtaavijhuaj ɨ tɨ jɨn curiá'nami' ɨ chájta'naj, naa pu tyámua' tyi'taavijhuaca'aj a'ɨ́jna jɨme' ɨ tyetyéj tɨ huápuɨ'ɨj naa huase'rin, anaquéej pu a'ɨ́jna ɨ tyetyéj tɨ a'yan ántyapuaj tɨjɨn diamante, ajtáhua'aj sɨ́ɨj ɨ zafiro tɨ puɨ́rɨcɨj, ajta a'ɨ́jna ɨ ágata tɨ tyetyéj pué'een tɨ sɨ́ɨchira', ajta a'ɨ́jna ɨ tyetyéj tɨ huá'raa esmeralda tɨ ántyapuaj,
66021020	ajta a'ɨ́jna ɨ ónice tɨ yu'xare', ajta a'ɨ́jna ɨ cornalina tɨ po'vij, ajta ɨ crisólito tɨ tyoomuára', ajta a'ɨ́jna ɨ berilo tɨ cɨ́ɨ tyí'tyoomuara', ajta a'ɨ́jna ɨ topacio tɨ naa tyí'tyoomuara', a'ɨ́jna crisoprasa tɨ naa tyí'tyoomuara' ajta cɨ́ɨ tyi'hua'ara, ajta a'ɨ́jna jacinto tɨ nacámuaj, ajta a'ɨ́jna ɨ amatíista tɨ naa tyi'nyeeri'ij.
66021021	A'ɨ́jna ɨ puéerta tɨ tamuáamuata' japuan hua'pua ará'asej, a'ɨ́j pu jɨn taavijhuaca'aj ɨ peerla. Ajta néijmi'i ɨ cáayej ooro pu jɨn taavijhuaca'aj tɨ a'yan tyi'itatza tɨ'ɨj ɨ jájtya'ahua.
66021022	'Nyajta quee tyeyúuj a jo'séj, ɨ chájta'naj jitze, ji'nye a'ɨ́jna ɨ tavastara', ɨ Dios tɨ néijmi'i jɨn 'antyúumua'ree, a'ɨ́ɨ mu a'ɨ́ɨn pué'een ɨ tyeyúuj, ajta a'ɨ́jna ɨ cánya'aj.
66021023	Ajta a'ɨ́jna jitze ɨ chájta'naj, capu juxɨe've'e tɨ ɨ xɨcáj huá'tatzavi'itya'aj nusu ɨ máxcɨre', ji'nye a'ɨ́ɨ pu jɨn ɨ Dios huányeeri'ij, ajta a'ɨ́jna ɨ cánya'aj, a'ɨ́ɨ pu a'ɨ́ɨn pué'een ɨ tátzarij.
66021024	Majta a'ɨ́ɨmaj ɨ tyeɨ́tye a'ɨ́ɨ mu nyéeri'iste' cɨɨnyej mua'aju'un ɨ chájta'naj jitze, majta a'ɨ́ɨmaj ɨ maj tyihuá'ijtye' ɨ maj a'yan huacháatɨmee ɨ cháanacaj japua, a'ɨ́ɨ mu tyu'tatuiire'sij ɨ maj jɨn chíjtyaanyi'taca'aj.
66021025	Camu ja'náj tye'tyánajsin jo'tɨ ja'pueerta ɨ chájta'naj jitze, ajta quee a'náj huatɨ́ca'aj ta'mej,
66021026	a'ɨ́j mu jimi tyu'tátuiire'ej néijmi'i ɨ maj tyi'ijcha'ɨj ɨ maj va'cán jɨn tyityatatyí, majta ɨ maj jɨn huápuɨ'ɨj naa huase'rihua'aj,
66021027	ajta quee a'náj tyi'tɨ́j tɨ xána'vi're' utyárutyij u chájta'naj jitze, nusu a'tɨ́j tɨ je'ej pua'aj tyi'tyúucha'ɨj, nusu ɨ tɨ tyu'cuanamuaj. Sulu a'ɨ́ɨ mu'uj ɨ maj á'yu'si' ɨ yu'xaria'ra'an jitze ɨ cánya'aj ɨ tɨ hua'ta'caa mej mij jusén jɨn juurij.
66022001	'A'ɨ́jna ɨ tɨ tajapua tyi'huɨɨre' pu játya'na naataséejra tɨ náa éenya'aj muɨ'yej, ajta a'ɨ́jna ɨ jájtyi júuricamej pu tyu'tácaa. Naa pu tyi'me'estij ɨ jájtyi tɨ'ɨj ɨ cristal, ajta a'áa je'rányajcaa jo'tɨ jo'tyéjvé ɨ ɨpuárij tɨ jitzán acájca ɨ Dios, ajta a'ɨ́jna ɨ cánya'aj.
66022002	Ajta a'áa je'ta je'cámuɨ'yaca'aj ɨ cáayej jitze, ajta juxa'aj ɨ cɨyéj tye'ejtyaváatɨma'ca jo'tɨ joo'ástɨmee ɨ jájtyi, a'ɨ́ɨ pu a'ɨ́ɨn pué'een ɨ cɨyéj ɨ maj jɨn júuri muá'ra'nyij, tamuaamuata'a japuan hua'pua pu puamuáj tajcariaj sée nyínyi'ra'aj jitze, ajta ɨ xámue'ra', a'yaa pu tyí'huɨɨre' mej mij a'ɨ́jna jɨn tyihuo'huaatye'en a'ɨ́ɨmaj ɨ maj séej chuéj japua jo'cháatɨmee.
66022003	Capu che' tyi'tɨ́j séeria'a tá'me tɨ je'ej pua'aj huo'uurej. A'ɨ́jna ɨ ɨpuariáara'an ɨ Dios ajta ɨ cánya'aj, a'ɨ́ɨ pu séeria'aj ta'mej ɨ chájta'naj jitze, mej mij ɨ tyeɨ́tyeristyamua'mua jaatyáanajche.
66022004	A'ɨ́ɨ mu jaséeraj mua'ju'un, ajta hua'cuáatze' séeria'aj ta'mej je'ej tɨ a'ɨ́ɨn ántyapuaj.
66022005	Capu a'náj huatyátɨca'rij a'ájna, majta a'ɨ́ɨmaj ɨ maj a'áa ja'chej, capu che' hua' jitze juxɨe'va'aj ta'me ɨ tátzarij, nusu ɨ xɨcáj, ji'nye a'ɨ́ɨ pu tavastara' ɨ Dios hua'tátzavi'raj ja'me, majta a'ɨ́ɨmaj mu tyi'íitaj muá'ju'un jusén jɨme'.
66022006	'Aj pu'ij a'yan tyinaaté'exaa a'ɨ́jna ɨ tɨ tajapua tyi'huɨɨre' tɨjɨn: "A'íi pu ɨ nyúucarij tzáahuatyi'ra'aj jɨn séejre' ajta jɨ'ré'cajnɨme. A'ɨ́jna ɨ tavástara' ɨ Dios, a'ɨ́ɨ pu a'yan tyihuo'ta' ɨ jujúuricamej a'ɨ́ɨjma ɨ maj jitzan ma'can tyi'xajtaca'aj, a'ɨ́ɨ pu'ij ajta nyéetzij nyojo'ta'ítyaca' nyej nyij tyihuo'taséejratye'en a'ɨ́ɨjma ɨ maj jahuɨɨre' ɨ Dios je'ej tɨ jiye'tzín atyojo'ré'nyesij.
66022007	"Jiye'tzin nu uvé'nyejsij." Che' huatóotyamua've'en a'ɨ́jna ɨ tɨ ja'astej je'ej tɨ tyé'yu'si' a'íjcɨ ɨ yu'xarij jitze.
66022008	'Nyáaj, Juan, nyáaj nu jáanamuajri' nyajta jaaséej je'ej tɨ tye'yu'si' a'íjna jitze ɨ yu'xarij. Ajta nyatɨ'ɨj a'yan tyáanamuajri', nyajta a'yan tyu'séej, aj nu nyij jimi tyítunutaca' a'ɨ́jcɨ ɨ tɨ tajapua tyi'huɨɨre', nyej nyij jaatyánajche.
66022009	Ajta a'ɨ́jna a'yaa pu tyinaaté'exaa tɨjɨn: "Capaj a'yan rɨjca, ji'nye nyáaj nu nyajta jahuɨɨre' ɨ Dios, a'yájna patɨ'ɨj muáaj, ajta matɨ'ɨj majta a'ihuáamua' ɨ maj Dios jitze ma'can tyí'xajtaca'aj majta néijmi'i a'ɨ́ɨmaj ɨ maj a'yan rɨcɨj je'ej tɨ tye'yusi' a'íjcɨ jitze ɨ yu'xarij. Pata'aj a'ɨ́j huatyáanajche ɨ Dios.
66022010	'A'yaa pu ajta tyinaaté'exaa tɨjɨn: "Capaj ja'avaataj ɨ nyúucarij tɨ á'yu'si' a'íjna jitze ɨ yu'xarij, ji'nye pu'ríj atyojo'ré'nyesij a'ájna xɨcáara' tɨ jitzan néijmi'i tye'entyipua'rij.
66022011	Ajta a'ɨ́jna ɨ tɨ je'ej pua'aj tyi'tyúucha'ɨj, che' óoj je'ej pua'aj tyi'tyúucha'ɨɨj, ajta ɨ tɨ xána'vi're', che' óoj xána'visi' séejria'aj, ajta ɨ tɨ jɨ'réenye'ej séejre' ɨ Dios jimi, che' óoj tyámua' tyi'seejria'aj.
66022012	"A'yaa pu tyi'ja'yájna, nyáaj nu jiye'tzín uvé'nyesij, nyajta jaa'ásima'aj na'mej je'ej tɨ sɨ́ɨj tyi'tɨ́j jɨn huarɨ́j.
66022013	Nyáaj nu a'ɨ́ɨn pué'een ɨ ta'nájca, nyajta ɨ nyaj uve'tyájtɨ, nyajta a'ɨ́ɨn pué'een ɨ nyaj jájcua ɨmua huaséejre, nyajta jusén jɨme' seeria'aj ná'me, nyáaj nu anaquéej huataséjre tɨ'ɨj quee xu tyi'tɨ́j séejriacaj, nyajta nu a'ɨ́ɨn pué'een ɨ nyaj néijmi'i tya'ancuriá'sij tɨ'ɨj tye'entipua'rej ijíij tɨ tyi'seejre'.
66022014	'Miche' huatóotyamua've'en a'ɨ́ɨmaj ɨ maj tyi'jo'sicaa ɨ tyúucaanaa tɨ'ij a'yan tyihuo'cɨ'tyij maj jáacua'nyi ɨ táque'ra'an ɨ cɨyéj ɨ maj jɨn júuri huatyá'ɨtzeere'en, mej mij majta a'áa jo'tyájrutye jo'tɨ ja'pueerta ɨ chájta'naj.
66022015	Majta apua'quée mu jo'tya'ɨtzeere'ej ɨ maj je'ej pua'aj tyityetyúucha'ɨɨj, majta ɨ maj tyi'chahuaara, majta ɨ maj juxana'cɨre', majta ɨ maj tyi'tyacui'caa, majta ɨ maj sáanturij na'michej majta néijmi'i ɨ tɨ a'yan tyihua'ráanajchi ɨ tɨ hue'tzij pué'een, mej mij a'náj tɨna'aj tyi'hue'taj.
66022016	"Nyáaj, Jesús, nyáaj nu jaata'ítyaca' ja'mua jimi a'ɨ́jcɨ ɨ tɨ nyahuɨɨre' tɨ'ij tyajamuata'íxaatye' mua'ajma mu siaj jusɨ'rii ɨ tyeyúuj tzajta. Nyáaj nu a'ɨ́ɨn pué'een ɨ nyaj David jitze eeráma'can. Nyáaj nu a'ɨ́ɨn pué'een ɨ xu'ra'vej tɨ eere'nyinyii tapuárisima'caj.
66022017	'Ajta ɨ júuricama'ra' ɨ Dios, ajta ɨ tɨ oochán huatyéevichej ɨ cánya'aj, a'yaa mu tyi'xaj tɨjɨn: "Mu po'vé'me'." Ajta ɨ tɨ iityánamuaj, che' ajta a'yan tyu'taxáj tɨjɨn: "Mu po'vé'me'." Ajta ɨ tɨ í'mu'uj, ajta jaxɨe'va'aj tɨ huaye'en, che' mujo'vé'me'en ajta je'en huáapua'aj jaayé'en ɨ jájtyi ɨ tɨ jɨn júuri huatyá'ɨtzeere'ej.
66022018	'Ajta néijmi'i ɨ maj janamuáj je'ej tɨ tye'yu'si' a'íjcɨ jitze ɨ yu'xarij Dios jimi tɨ ja'ma'can, tɨ pua'aj seequéj tyaataxáj, Dios pu puéejtzi jaatá'si a'yájna tɨ'ɨj tyé'yu'si' a'íjcɨ jitze ɨ yu'xarij.
66022019	Ajta tɨ pua'a a'tɨ́j je'cácaa jóo'uuna ɨ tɨ tyé'yu'si' ɨ yu'xarij jitze, Dios pu jáa'ri'raj ɨ tɨ jacɨ'tyij tɨ jáacua'nyi ɨ táque'ra'an ɨ cɨyéj tɨ jɨn júuri ja'ra'nyij, ajta quee che' ja'cɨ'tyij tɨ a'áa jo'tyájrutye ɨ chájta'naj jitze tɨ náa een, a'yájna tɨ'ɨj tyé'yu'si' ɨ yu'xarij jitze.
66022020	'Ajta ɨ tɨ a'íjna jɨn a'yan tyi'xaj, a'yaa pu tyi'xaj tɨjɨn: "A'yaa pu tyi'ja'yájna, nyáaj nu jiye'tzín uvé'nyejsij." 'Che' a'yan tya'ra'nyij. Mu po'vé'me' tavástara' Jesús.
66022021	'Che' a'ɨ́jna ɨ tavástara' ɨ Jesús, che' a'ɨ́ɨn tyámua' néijmi'icaa mua'ajma tyajamuáacha'ɨɨn.
