40001001	On ma surat partuturan ni Jesus Kristus, anak ni si Daud, anak ni si Abraham.
40001002	Anak ni si Abraham si Isak; anak ni si Isak si Jakob; anak ni si Jakob si Juda ampa saninani ai.
40001003	Anak ni si Juda si Peres pakon si Sera, humbani si Tamar; anak ni si Peres si Esrom; anak ni si Esrom si Aram.
40001004	Anak ni si Aram si Aminadab; anak ni si Aminadab si Nahason; anak ni si Nahason si Salmon.
40001005	Anak ni si Salmon si Boas humbani si Rahab; anak ni si Boas si Obed humbani si Rut; anak ni si Obed si Jesse.
40001006	Anak ni si Jesse raja Daud; anak ni si Daud si Salomo, humbani binuat ni si Uria.
40001007	Anak ni si Salomo si Rehabeam; anak ni si Rehabeam si Abia; anak ni si Abia si Asa.
40001008	Anak ni si Asa si Josapat; anak ni si Josapat si Joram; anak ni si Joram si Usia.
40001009	Anak ni si Usia si Jotam; anak ni si Jotam si Ahas; anak ni si Ahas si Hiskia.
40001010	Anak ni si Hiskia si Manasse; anak ni si Manasse si Amon; anak ni si Amon si Josia.
40001011	Anak ni si Josia si Jekonya ampa saninani ai, ai ma bani panorang habuangan hu Babel..
40001012	Jadi dob tarbuang sidea, tubuh ma si Sealtiel, anak ni si Jekonya, dob ai si Serubabel, anak ni si Sealtiel.
40001013	Anak ni si Serubabel si Abiud; anak ni si Abiud si Eliakim; anak ni si Eliakim si Asor.
40001014	Anak ni si Asor si Sadok; anak ni si Sadok si Akim; anak ni si Akim si Eliud.
40001015	Anak ni si Eliud si Eleasar; anak ni si Eleasar si Mattam; anak ni si Mattam si Jakob.
40001016	Anak ni si Jakob si Josep, paramangon ni si Maria, na manubuhkon Jesus, na margoran Kristus.
40001017	Ase buei ni sundut humbani si Abraham das hubani si Daud ai ma sapuluh ompat sundut; anjaha humbani si Daud das hu habuangan Babel sapuluh ompat sundut, anjaha humbani habuangan Babel das hubani Kristus sapuluh ompat sundut.
40001018	Ia partubuh ni Jesus Kristus, sonon do: Sanggah tunangan ni si Josep ope inangni, si Maria ai, boratan rumah do ia humbani Tonduy Napansing, sanggah lape marsidohoran sidea.
40001019	Ia si Josep, paramangonni ai, paruhur na pintor do, anjaha seng sihol uhurni laho pabadorhonsi, gabe tubuh ma uhurni manirangkonsi sipsip.
40001020	Tapi sanggah sonai ope sura-sura ni uhurni, iidah ma ibagas nipini malekat ni Tuhan in, na mangkatahon hubani: O Josep, anak ni si Daud, ulang ma mabiar ho mangalop si Maria gabe parinangonmu, ai na adong bani ai, ai ma na humbani Tonduy Napansing.
40001021	Tubuhan Anak ma ia, anjaha bahen ma goranni Jesus, ai paluahonNi do bangsaNi humbani dousa ni sidea.
40001022	Masa pe haganupan ai, ase jumpah do na hinatahon ni Tuhan in marhitei nabiNi, na mangkatahon:
40001023	Tonggor ma, boratan rumah ma sada anak boru, anjaha tubuhan anak, anjaha bahenonni ma goranni Immanuel, artini: Hasomanta do Naibata.
40001024	Jadi dob puho si Josep, idalankon ma songon na hinatahon ni malekat ai bani, saud ma ialop parinangonni ai.
40001025	Tapi seng idohori ia, paima tubuh anak bunga tubuhni ai, anjaha igoran ma ia Jesus.
40002001	Ase dob tubuh Jesus i huta Betlehem, na i Judea, sanggah panorang ni raja Herodes, roh ma halak paruhur na hun hapoltakan hu Jerusalem,
40002002	nini sidea ma: Ija do Raja ni Jahudi na baru tubuh in? Iidah hanami do bintangNi i hapoltakan, anjaha halani ai do, ase roh hanami sihol manombahSi.
40002003	Jadi dob ibogei raja Herodes ai, tarsonggot ma ia rap pakon haganup parJerusalem.
40002004	Jadi ipatumpu ma haganup sintua ni malim ampa sibotoh surat ni bangsa ai, anjaha ipapangkei humbani sidea, atap ija do huta hatubuhan ni Kristus in.
40002005	Jadi nini sidea ma hubani: I huta Betlehem, na i tanoh Judea do, ai sonon do tarsurat marhitei nabi ai:
40002006	Ale Betlehem, na i tanoh Juda, sedo ho sietekan i tongah-tongah ni huta na i tanoh Juda, ai ho do huta harohan ni Raja in, na sihol marmahan Israel, bangsangKin!
40002007	Dob ai idilo raja Herodes ma paruhur ai marponop-ponop, anjaha ipatae ma humbani sidea dokahni, dob taridah bintang ai.
40002008	Dob ai isuruh ma sidea hu huta Betlehem, nini ma: Laho ma nasiam hujai, pangkei ma pindahi nasiam Dakdanak ai! Anjaha anggo domma jumpah nasiam Ia, patugah nasiam bakku, ase dihut ahu roh marsombah hu Bani.
40002009	Ase dob ibogei sidea hata ni raja ai, misir ma sidea. Anggo bintang ondi, na dob iidah sidea hinan i hapoltakan, sai mardalan do i lobei ni sidea, paima soh ai i babou ni ianan ni Dakdanak ai,
40002010	Mangidah bintang ai, malas tumang ma uhur ni sidea.
40002011	Imasuki sidea ma rumah ai, gabe iidah sidea ma Dakdanak ai rap pakon si Maria inangNi ai. Dob ai manrogop ma sidea marsombah hu-Bani; ibuka sidea ma artani anjaha isombahkon ma Bani sibere-bere ni sidea: omas, dahupa ampa mir.
40002012	Dob ai roh ma lumba-lumba bani sidea marhitei nipi, ase ulang pala be mulak sidea hubani si Herodes, jadi humbani dalan na legan ma sidea mulak hu nagori ni sidea.
40002013	Ase dob laho sidea, roh ma sada malekat ni Tuhan in iidah si Josep ibagas nipini, nini ma: Jongjong ma ho, boan ma Dakdanak in rap pakon inangNi, maporus ma hanima hu tanoh Masir, anjaha ijai ma hanima lobei, paima roh use hatangku, ai ipindahi si Herodes do Dakdanak in, sihol bunuhonni.
40002014	Jadi puho ma ia, iboan ma Dakdanak ai rap pakon inangNi bornginni ai, maporus laho hu tanoh Masir.
40002015	Lanjar ijai ma sidea marianan paima matei si Herodes, ase jumpah na hinatahon ni Tuhan in marhitei nabini, na mangkatahon: Hun Masir do hudilo AnakKin.
40002016	Dob tarbotoh bani si Herodes, na dob itipu halak paruhur ai ia, marah tumang ma ia; jadi isuruh ma hu Betlehem pakon hu nagori na inggot hujai, laho mamunuh sagala dakdanak na marumur dua tahun ampa na i toruh ni ai domu hubani panorang na dob pinapangkeini humbani halak paruhur ai.
40002017	Ijai ma jumpah na hinatahon marhitei nabi Jeremia:
40002018	Tarbogei do i Rama sora partangison pakon doruh-doruh. Itangisi si Rahel do anakni, seng ra ia apohon, ai domma bois sidea.
40002019	Jadi dob matei si Herodes, taridah ma malekat ni Tuhan in bani si Josep ibagas nipini i tanoh Masir, na mangkatahon:
40002020	Jongjong ma ho, boan ma Dakdanak in rap pakon inangNi mulak hu tanoh Israel, ai domma matei na manguhurhon hosah ni Dakdanak in!
40002021	Jadi puho ma ia, iboan ma Dakdanak ai rap pakon inangNi mulak hu tanoh Israel.
40002022	Tapi dob ibogei, si Arkelaus do hape raja i Judea gantih ni bapani, si Herodes, jadi mabiar ma ia laho hujai. Dob ijalo podah humbani Naibata ibagas nipini, jadi laho ma ia hu nagori Galilea.
40002023	Dob das ijai, laho ma ia marianan bani sada huta na margoran Nasaret, gabe jumpah ma hata ni nabi, na mangkatahon: Goranon do Ia halak Nasaret.
40003001	Bani panorang ai jongjong ma si Johannes Pandidi, anjaha marambilan ma ia i halimisan Juda,
40003002	nini ma: Paubah nasiam ma uhur nasiam, ai domma dohor harajaon nagori atas in!
40003003	Pasalsi do na pinatugah ni nabi Jesaya marhitei na hinatahonni: Sora na dilo-dilo i halimisan! Pasirsir nasiam ma dalan bani Tuhan in; papintor nasiam ma sidalananNi!
40003004	Ia si Johannes, ambulu ni unta do hiouni, huling-kuling do gonditni, anjaha sipanganonni balang pakon manisan ni lobah.
40003005	Jadi roh ma halak marayaksi hun Jerusalem, hun sab Judea ampa hun haganup pamah Jordan.
40003006	Jadi ididi si Johannes ma sidea i bah Jordan ai, dob isopotkon sidea bei dousani.
40003007	Dob iidah buei halak Parisei pakon Sadukei marayak pandidionni ai, nini ma hubani sidea: Nasiam ginompar ni ulog darih! Ise do na mangajari nasiam, boi maluah nasiam humbani ringis na sihol roh?
40003008	Parbuahkon nasiam ma buah na tama, paboa na dob mubah uhur nasiam,
40003009	anjaha ulang ma nini uhur nasiam ibagas: Si Abraham do bapanami! Huhatahon ma bani nasiam: Tarjadihon Naibata do anak bani si Abraham humbani batu on.
40003010	Domma tampei tangkei bani bona ni hayu. Ai pe, sirobohon do sagala hayu na so marbuahkon na madear, anjaha sigijigkononkon hu bagas apuy!
40003011	Ia ahu, bah do hudidihon bani nasiam, mangkatahon paubah uhur, tapi gogohan ope humbakku na roh hun pudingku, gari mamboan sipatuni seng talup ahu. Didihononni do bani nasiam Tonduy Napansing ampa apuy.
40003012	Bani tanganNi do pamurpuran, paborsihonNi ma pardogeianNi, anjaha patumpuonNi ma omeiNi hu tuanganNi, tapi lamlamNi tutungon do ai bani apuy na so ra mintop.
40003013	Ijia roh ma Jesus hun Galilea hu bah Jordan, laho padidihon diriNi hubani si Johannes.
40003014	Tapi manjua do si Johannes, nini ma: Ahu do namin patut didion-Mu, mase ma Ham roh bakku?
40003015	Tapi ibalosi Jesus ma ia: Paturut ma sonai lobei, ai sonai do patut hita manggoki sagala hapintoron! Jadi ibalosi ma.
40003016	Ase dob tardidi Jesus, mintor naik ma Ia hum bagas bah ai. Anjaha tonggor ma, mungkab ma langit, anjaha taridah ma susur hun langit Tonduy ni Naibata songon asas, lanjar sogop hu Bani.
40003017	Lanjar nini sada sora ma hun nagori atas: On do Anak, haholongan ni uhur-Hu, marosuh do uhur-Hu mangidahSi!
40004001	Dob ai ibobai Toduy in ma Jesus hu halimisan, ase ilajou sibolis Ia.
40004002	Jadi dob marpuasa Ia ompat puluh ari ompat puluh borngin, loheian ma Ia.
40004003	Jadi ijumpahkon sipanlajou ai ma Ia, anjaha nini ma: Anggo Anak ni Naibata do Ham, hatahon ma, ase gabe ruti batu on!
40004004	Jadi nini ma mambalosi: Tarsurat do: Sedo ruti hansa hagoluhan bani jolma, tapi haganup hata ni Naibata, na luar humbani pamanganNi.
40004005	Dob ai iarahkon sibolis ai ma Ia hu huta na mapansing ai, ipajongjong ma Ia bani anjung-anjung ni rumah panumbahan ai,
40004006	anjaha nini ma hu Bani: Anggo Anak ni Naibata do Ham, lumpathon Ham ma hu toruh, ai tarsurat do: Suruhon-Ni do malekat-Ni manatang-natang Ho, ase ulang antuk nahei-Mu bani batu!
40004007	Jadi nini Jesus ma hubani: Tapi tarsurat do homa: Seng bulih lajouonmu Tuhan Naibatamu!
40004008	Dob ai iulakkon sibolis ai ma mamboansi hubani pakpak ni dolog na gijang tumang, anjaha ipatuduhkon ma hu-Bani haganup harajaon na i dunia on ampa hasangaponni.
40004009	Jadi nini ma hu Bani: Haganupan in hubere pe Bamu, asal ma ra Ham marsombah hubakku.
40004010	Jadi nini Jesus ma hubani: Laho ma ho bolis! Ai tarsurat do: Tuhan Naibatamu do sisombahonmu, sahalaksi do sibalosanmu!
40004011	Dob ai itadingkon sibolis ai ma Ia, jadi roh ma malekat-malekat marugas Bani.
40004012	Dob ibogei Jesus na dob tartutup si Johannes, laho ma Ia hu Galilea.
40004013	Lanjar itadingkon ma huta Nasaret, gabe laho ma Ia marianan hu huta Kapernaum, na i topi ni tao ai, i nagori Sebulon ampa Naptali,
40004014	ase jumpah na hinatahon ni nabi Jesaya, na mangkatahon:
40004015	Nagori Sebulon ampa Naptali, na i topi ni tao ai, i dipar ni bah Jordan, nagori Galilea, ianan ni sipajuh begu-begu,
40004016	bangsa na marianan ibagas na golap mangidah Panondang na bolon, anjaha poltak do Panondang bani na marianan bani linggoman ni hamateian.
40004017	Jadi olat ni ai mamungkah ma Jesus marambilan, anjaha nini ma: Paubah nasiam ma uhurnasiam, ai domma dohor harajaon nagori atas in!
40004018	Jadi, sanggah na mardalani Jesus i topi ni tao Galilea, iidah ma ijai dua halak na marsanina, na manampakkon jala ni sidea hu tao ai, ai pardengke do sidea, ai ma si Simon, na ginoran Petrus, ampa saninani si Andreas.
40004019	Jadi nini ma dompak sidea: Eta, ihutkon nasiam ma Ahu, hubahen pe nasiam gabe sijala jolma!
40004020	Jadi mintor itadingkon sidea ma jala ni sidea, laho mangihutkonSi.
40004021	Dob laho Ia hunjai, iidah ma use dua halak na marsanina, ai ma si Jakobus, anak ni si Sebedeus, ampa si Johannes saninani ai, hundul ibagas parau rap pakon si Sebedeus, bapa ni sidea ai, pauli-ulihon jala ni sidea. Jadi idilo ma sidea.
40004022	Jadi mintor itadingkon sidea ma parau ai pakon bapa ni sidea, laho mangirikkonSi.
40004023	Jadi isiar Jesus ma ganup nagori Galilea, laho mangajari bani parguruan ni sidea, anjaha mangambilankon Ambilan Namadear pasal harajaon ai, lanjar pamalumhon sagala naborit ampa na niarou ni halak na ijai ai.
40004024	Jadi tarambilan ma Ia das hu sab tanoh Siria; iboan halak ma hu lobeiNi sagala na boritan ampa na marsitaronon, na siniaran ni setan, na ubagon ampa na oyangon, gabe ipamalum ma sidea haganup.
40004025	Jadi buei ma halak na mangirikkonSi, ai ma hun nagori Galilea, hun Dekapolis (Sapuluh huta), hun Jerusalem, hun Judea ampa hun nagori na i dipar ni bah Jordan.
40005001	Anjaha mangidah halak na mabuei ai, tangkog ma Ia hu sada dolog; dob hundul Ia, roh ma susianNi ai hu-Bani.
40005002	Dob ai ibuha ma pamanganNi, laho mangajari sidea, nini ma:
40005003	Martuah ma na sombuh tonduy, ai bani sidea do harajaon nagori atas in!
40005004	Martuah ma na pusok uhur, ai siapohon do sidea!
40005005	Martuah ma na lamlam uhur, ai teanon ni sidea do tanoh on!
40005006	Martuah ma na horahan loheian bani hapintoron, ai sipabosuron do sidea.
40005007	Martuah ma na idop uhur, ai siidopan do sidea.
40005008	Martuah ma paruhur na borsih, ai idahon ni sidea do Naibata!
40005009	Martuah ma sibahen damei, ai goranon do sidea anak ni Naibata!
40005010	Martuah ma na pinarburu ni halak halani hapintoron, ai bani sidea do harajaon nagori atas in!
40005011	Martuah ma hanima anggo irehei halak hanima barang iparburu, barang ipatubuh-tubuh bagei ni hata na masambor, na so tongon dompak hanima halani Ahu!
40005012	Malas ma uhurnima anjaha marolob-olob, ai banggal do upahnima i nagori atas, ai sonai do iparburu nabi-nabi na parlobei hun bennima.
40005013	Hanima do garam ni dunia on! Tapi anggo mambar in, aha ma bahenon paporadkon? Seng marguna be in, siambukkononkon mando in ase idogei-dogei halak.
40005014	Hanima do panondang ni dunia on! Seng boi ponop huta na i atas dolog.
40005015	Seng irungkubhon halak tumba bani suluh na pinagarani, tapi hu atas sagakan do ibahen, ase isondangi haganup na i rumah ai.
40005016	Sonai ma marsinalsal panondangnima i lobei ni halak, ase iidah horjanima na dear in, ase ipuji sidea Bapanima na i nagori atas in.
40005017	Ulang ma iagan uhurnima roh Ahu, laho manrumbakkon titah in pakon hata ni nabi-nabi; seng roh Ahu laho manrumbakkon, tapi laho pajongjongkon do.
40005018	Ai na sintong do Hatangkon bennima: Ronsi seda langit pakon tanoh on, na so bulih maseda humbani titah in sada titik atap sada garis pe, paima saud haganupan in.
40005019	Ase barang ise na manrumbakkon sada pe humbani titah sietekan in, anjaha ipodahkon sonai bani jolma, ai do goranon sietekan i harajaon nagori atas in; tapi na mandalankon anjaha na mangajarhon in, ai do goranon na banggal i harajaon nagori atas in.
40005020	Ai Huhatahon ma bennima: Anggo seng daoh dearan hapintoronnima marimbang hapintoron ni Sibotoh Surat ampa Parisei, sabonar na so boi do hanima masuk hu harajaon nagori atas in.
40005021	Ibogei hanima do hata hubani ompung nalobei: Ulang ho mamunuh! Ia pamunuh siuhumon do.
40005022	Tapi Ahu mangkatahon bennima: Ise na marah bani sanina, maningon boanon do hu pangadilan. Anjaha ise na mangkatahon bani saninani "na oto", maningon boanon do hu pangadilan atas, anjaha na mangkatahon "e na gila", maningon iuhum ibagas naraka.
40005023	Halani ai, anggo iboan ho galanganmu hu anjap-anjap, anjaha taringat uhurmu bani sogam ni uhur ni saninamu bam,
40005024	tadingkon ma galanganmai i lobei ni anjap-anjap ai, laho ma ho lobei mardear ampa saninamai, dob ai pe ase roh ho mangondoskon galanganmai!
40005025	Podas ma ho mardear pakon imbangmai, sanggah rap ope ho pakonsi i pardalanan, ase ulang iondoskon imbangmai holi ho hu panguhum, gabe iondoskon panguhum ai ho bani upasni, anjaha inahkon ho hu bagas tutupan.
40005026	Sintong do na Huhatahon on bam: Seng bulih ho maluah hunjai, anggo lape igalar ho haganup utangmu, ronsi sarimis.
40005027	Ibogei hanima do hata na mangkatahon: Ulang ho marbangkis!
40005028	Tapi Ahu mangkatahon bennima: Barang ise na mangidah naboru anjaha oji ia, domma marbangkis ia ibagas uhurni.
40005029	Anggo sangsi ho halani mata siamunmu, pulsitkon ma in anjaha ambukkon, ai dearan do magou sada pagorimu, ulang hibul angkulamu igijigkon hu bagas naraka.
40005030	Anjaha anggo sangsi ho halani tanganmu siamun, rotap ma in anjaha ambukkon, ai dearan do magou sada pagorimu, ulang hibul angkulamu igijigkon hu bagas naraka.
40005031	Ihatahon ope: Barang ise na manirangkon na binuatni, maningon bereonni do surat sirang.
40005032	Tapi Ahu mangkatahon bennima: Barang ise na manirangkon binuatni, anggo seng halani parbangkison, na pabangkishonsi do ai. Parbangkis do homa na mambuat na sirang ai.
40005033	Ambah ni ai, ibogei hanima do hata hubani ompung nalobei: Seng bulih bijahononmu na so tongon! Na dob nibulawankon bani Naibata, maningon galaronmu do ai!
40005034	Tapi Ahu mangkatahon bennima: Sabonar na so bulih do hanima marbija barang marbulawan pe, age hu langit, ai paratas ni Naibata do ai;
40005035	age hu tanoh, ai sidogeian ni naheiNi do in, age hu Jerusalem, ai huta ni Raja na banggal in do ai.
40005036	Age bani ulumu seng bulih ho marbija, ai seng markuasa ho mambahen lopak atap birong jambulanmu age sada.
40005037	Sonon ma hatanima: Eak, anggo eak, lang, anggo lang. Lobih hunjai, humbani na jahat ma ai.
40005038	Ibogei hanima do hata na mangkatahon: Mata do gantih ni mata, ipon gantih ni ipon.
40005039	Tapi Ahu mangkatahon bennima: Ulang imbang hanima na jahat! Anggo adong na manompas huyummu siamun, tarehon homa age huyummu sambilou!
40005040	Anggo adong na mambahen parkara bam, laho mambuat bajumu, bere ma homa mantelmu bani!
40005041	Anggo adong na mamaksa ho mardalan pakonsi sabatu, irikkon ma ia dua batu.
40005042	Bere ma halak na mangindo bam! Ulang tundali na sihol manginjam humbam!
40005043	Ibogei hanima do hata na mangkatahon: Holong ma uhurmu bani hasomanmu, tapi sogam ma bani munsuhmu!
40005044	Tapi Ahu mangkatahon bennima: Haholongi hanima ma munsuhnima, anjaha tonggohon hanima ma na marburu hanima,
40005045	ase gabe anak ni Bapanima na i nagori atas ai hanima, ai ipapoltak do mataniariNi bani parjahat ampa parbujur, anjaha iparoh do udan bani parpintor ampa pargeduk.
40005046	Ai anggo holong uhurnima pitah bani na marholong ni uhur bennima, aha ma upahnima? Ai sijalo sohei pe, ai lang sonai do ibahen?
40005047	Anjaha anggo saninanima do hansa itabi hanima, aha ma hasurungannima? Ai sipajuh begu-begu pe, ai lang sonai do ibahen?
40005048	Ai pe, maningon gokan dear do hanima, songon Bapanima i nagori atas, na Gokan Dear in!
40006001	Jaga ma hanima, ase ulang idalankon hanima hapintoronnima i lobei ni halak, ase iidah sidea! Anggo sonai, seng adong be upahnima humbani Bapanima na i nagori atas ai.
40006002	Ai pe, anggo marsibere-bere ho, ulang pala tingtingkon, songon pambahen ni halak sipakulah-kulah i rumah parguruan atap i alaman, ase ipuji halak sidea. Na sintong do Hatangkon bannima: Domma ijalo sidea upah ni sidea.
40006003	Ase anggo marsibere-bere ho, ulang ma pala ibotoh tanganmu sambilou na binere ni tanganmu siamun,
40006004	ase ponop idop ni uhurmu; jadi Bapamu, siidah na ponop ai ma mambalas ai bam.
40006005	Anjaha anggo martonggo hanima, ulang ma songon halak sipakulah-kulah, na mangkarosuhkon jongjong martonggo i rumah parguruan atap bani sirpang-sirpang, ase iidah halak sidea. Na sintong do Hatangkon bannima: Domma ijalo sidea upah ni sidea.
40006006	Tapi anggo martonggo ho, hu kamar ma ho laho, tutup ma labah ai, anjaha martonggo ma ho bani Bapamu, na adong bani ianan na ponop ai; jadi Bapamu, siidah na ponop ai ma mambalas ai bam.
40006007	Sanggah na martonggo ai ulang ma marganjang-ganjang sahapnima songon sipajuh begu-begu, na mangagan tangihonon ni Naibata sidea, halani buei ni sahap ni sidea.
40006008	Ai pe, ulang ma songon sidea hanima! Ibotoh Bapanima do na porlu bennima, sanggah lape ipindo hanima ai hum-Bani.
40006009	Ase sonon ma tonggonima: Ham Bapanami na i nagori atas. Sai pinapansing ma Goranmu.
40006010	Sai roh ma harajaonMu. Sai saud ma harosuh ni uhurMu i nagori tongah on songon na i nagori atas.
40006011	Bere Ham ma bannami sadari on hagoluhan ari-ari.
40006012	Sasap Ham ma dousanami songon panasapnami bani dousa ni hasoman, na mardousa dompak hanami.
40006013	Ulang ma bobai Ham hanami hu parlajouan, tapi paluah Ham ma hanami humbani pangagou. Ai Ham do simada harajaon ampa hagogohon ampa hasangapon sadokah ni dokahni. Amen.
40006014	Ai anggo isasap hanima salah ni halak dompak hanima, sasapon ni Bapanima na i nagori atas ai do age dousanima.
40006015	Tapi anggo seng isasap hanima salah ni halak dompak hanima, seng sasapon ni Bapanima age salahnima.
40006016	Anggo marpuasa hanima, ulang ma borjot bohinima songon pambahen ni halak sipakulah-kulah, ai ipasambor sidea do bohi ni sidea, ase iidah halak sidea na marpuasa. Na sintong do hatangkon bennima: Domma ijalo sidea upah ni sidea.
40006017	Tapi anggo marpuasa ho, minaki ma ulumu, anjaha suhapi bohimu,
40006018	ase ulang tanda parpuasaonmai bani halak, tapi talar bani Bapamu na bani na ponop ai. Jadi Bapamu, siidah na ponop ai ma mambalaskon ai bam.
40006019	Ulang ma patumpu-tumpu hanima arta bennima i tanoh on, bani ianan na targagat tasik ampa ngitngit, bani ianan na tarhurak anjaha tartangko panangko!
40006020	Tapi patumpu-tumpu hanima ma arta bannima i nagori atas, bani ianan na so targagat tasik ampa ngitngit, bani ianan na so tarhurak anjaha tartangko panangko.
40006021	Ai ija artamu, ijai do uhurmu.
40006022	Palita ni angkula do mata. Anggo dear matamu, lihar ma ganup angkulamu.
40006023	Tapi anggo sambor matamu, golap ma haganup angkulamu. Golap ni in tene, anggo golap ma panondang na ibagas ho.
40006024	Seng tarbalosi sada halak dua tuan. Sai sogam do uhurni bani na sada, haholonganni na sada nari; hombaranni do na sada, anjaha mapas uhurni bani na sada nari. Seng tarbalosi nasiam Naibata rap pakon Mammon!
40006025	Ai do ase Huhatahon bannima: Ulang ma holsohan hanima pasal goluhnima pasari-sari sipanganon atap siinumon, sonai homa pasal angkulanima pasari-sari parhiouon. Ai lang harganan do hosah ase sipanganon, anjaha harganan angkula ase parhiouon?
40006026	Tonggor hanima ma manuk-manuk na i awang-awang, na so martidah, na so manabi anjaha na so patumpuhon hu sopou; tong do iparmudu Bapanima na i nagori atas ai sidea. Ai lang bueinan ope hasurungannima marimbang ai?
40006027	Ise ma hanima na mangasup paganjang ari-arini age saasta gelah marhitei na holsohan?
40006028	Mase ma holsohan hanima pasal parhiouon? Pardiatei hanima ma partubuh ni bunga silundat i talun in, na so pala marhorja barang manorha!
40006029	Tapi Huhatahon ma bennima: Gari raja Salomo, sanggah hasangaponni ai, seng adong jenges ni hiouni songon sada bunga-bunga ai.
40006030	Ase anggo sonai iparhioui Naibata poyon-poyon na i talun in, na adong sadari on, hape patar ipuruni, samintolah hanima ma lang parhiouonni? Ee hanima siotik haporsayaon!
40006031	Ase ulang ma holsohan hanima mangkatahon: Aha ma panganonnami, aha ma inumonnami, aha ma parhiouonnami?
40006032	Ai sipajuh begu-begu do na mangkaporluhon sisonai ai. Ibotoh Bapanima na i nagori atas ai do na porlu ai bennima.
40006033	Parlobei ma pindahi hanima harajaon ni Naibata ampa hapintoranNi, dob ai tambahkononNi do ganupan ai bannima.
40006034	Ase ulang ma holsohan hanima pasal ari patar, ai sarihonon ni ari patar do na porlu ijai. Ganup ari sungkup bei do hasunsahanni.
40007001	Ulang hanima manguhum-uhumi, ase ulang hona uhum hanima,
40007002	ai panguhumonnima do uhumhononkon bennima, anjaha parsuhatannima do suhathononkon bennima.
40007003	Mase ma patorih-torihonnima silbak-silbak na bani mata ni saninamu, hape na satiang na ibagas matamu seng iidah ho?
40007004	Sonaha ma boi hatahononmu bani saninamu: Dia, hupadarat ma lobei silbak-silbak na bani matamin, hape adong na satiang bani matamu?
40007005	Ee sipakulah-kulah! Parlobei ma padarat tiang na bani matamu, dob ai pe, ase uhurhon sonaha pangumpatmu bani silbak-silbak na bani mata ni saninamu.
40007006	Ulang ma bere hanima arta na mapansing bani baliang, anjaha ulang ma amburhon mutiaramu i lobei ni babuy, ase ulang idogei-dogei ai, dob ai marhusor ia laho mandorab ho.
40007007	Pindo hanima ma, sai na bereonNi do bannima, pindahi hanima ma, sai na jumpahan do hanima, hartuki hanima ma, sai na bukaonNi do bannima.
40007008	Ai sai na manjalo do na mangindo, jumpahan na mangindahi, anjaha ungkabon bani na mangkartuki.
40007009	Ai ise ma humbannima jolma, na mambere batu bani anakni, anggo ipangindo indahan,
40007010	atap anggo ipangindo dengke, gabe ibere bani ulog?
40007011	Gari hanima parjahat mambotoh mambere na madear bani anaknima, samintolah Bapanima na i nagori atas ai ma lang mambotoh mambere arta na madear bani na mangindo hum-Bani?
40007012	Sagala na pinindo ni uhurnima, sibahenon ni halak bannima, ai ma bahen hanima bani sidea, ai in do hata ni titah ampa nabi-nabi.
40007013	Masuki hanima ma horbangan na sompit in, ai tahar do horbangan anjaha bolag do dalan hu hamagouan, anjaha buei do halak na masuk hujai.
40007014	Tapi sompit do horbangan anjaha etek do dalan na dompak hagoluhan, anjaha otik do halak na jumpahan ai.
40007015	Jaga ma hanima dompak nabi parladung, ai roh do sidea bannima marrupahon biri-biri, tapi uhurni ibagas begu panoroh do.
40007016	Humbani buahni do tandaonnima sidea. Ai boi do buaton buah ni anggur humbani rimbang atap jambu humbani latong?
40007017	Ai marbuahkon na madear do sagala hayu na madear, tapi sambor do buah ni hayu na masambor.
40007018	Seng boi hayu na madear marbuahkon na masambor; sonai homa hayu na masambor seng tarbahen marbuahkon na madear.
40007019	Sirobohon do sagala hayu na so marbuah na madear, anjaha iambukkon hu bagas apuy.
40007020	Ase humbani buahni do tandaonnima sidea.
40007021	Seng haganup halak na mangkatahon Bakku "Tuhan, Tuhan!" masuk hu harajaon nagori atas ai, pitah na mandalankon harosuh ni BapangKu na i nagori atas ai do.
40007022	Bani ari ai buei do halak na mangkatahon Bakku: Ham Tuhan, Tuhan, ai lang manjahai do hanami marhitei goranMu? Ai lang iusir hanami do setan-setan marhitei goranMu? Ai lang ibahen hanami do buei tanda halongangan marhitei goranMu?
40007023	Jadi hatahononKu ma bani sidea: Seng ongga Hutandai hanima, misir ma hanima hun lambungKu, hanima sihorjahon na ulang.
40007024	Ase na mambogei hatangKin anjaha ihorjahon, sipausihon ma in bani halak na maruhur, na pajongjong rumahni bani batu gingging.
40007025	Roh pe udan manalosou, marbanggal bah, anjaha doras logou mandorab rumah ai, seng marumbak, ai batu gingging do onjolanni.
40007026	Tapi na mambogei hatangKin, hape seng ihorjahon, usih ma ia bani halak na oto, na pajongjong rumahni bani horsik.
40007027	Dob ai roh ma udan manalosou, marbanggal bah, anjaha logou pe doras mandorab rumah ai, gabe marumbak ma rumah ai anjaha mareong.
40007028	Jadi dob siap ihatahon Jesus hata ai, longang tumang ma halak na mabuei ai mambogei podahni ai.
40007029	Ai marhidorat do pangajarionNi bani sidea, sedo songon pamodahi ni sibotoh surat.
40008001	Sanggah tuad Jesus hun dolog ai, buei do halak na mangirikkonsi.
40008002	Jadi roh ma sada halak na gadamon marsombah hu-Bani, nini ma: Tuhan, anggo ra Ham, tarpasusi Ham do ahu!
40008003	Jadi isurdukkon Jesus ma tanganni, ijamah ma ia lanjar nini ma: Ra do Ahu, susi ma ham! Jadi mintor malum ma gadamni ai.
40008004	Dob ai ihatahon Jesus ma hubani: Jaga, ulang patugah ham age bani ise. Tapi laho ma, patidak ham ma dirimu bani malim, anjaha boan ham ma galangan, songon na niaturhon ni si Musa, gabe hasaksian bani sidea.
40008005	Dob masuk Jesus hu huta Kapernaum, roh ma hubaNi sahalak kopala ni tentera mangelek-elekSi, nini ma:
40008006	Tuhan, tibal-tibal do i rumahku juak-juakku, oyangon do ia, borit do iahap.
40008007	Nini Jesus ma mambalosisi: Roh pe Ahu pamalumhonsi.
40008008	Dob ai nini kopala ni tentera ai ma mambalosi: Tuhan, seng talup ahu, roh ma Ham masuk hu rumahku; sangkababah hata gelah hatahon Ham, jadi malum ma juak-juakkai.
40008009	Gari ahu, jolma na i toruh ni parentah, anjaha na mamarentah tentara homa, anggo huhatahon bani sada halak: "Laho", jadi laho ma ia; bani halak na legan "Roh", jadi roh do ia; sonai homa bani juak-juakku "Horjahon on", jadi ihorjahon do ai.
40008010	Manangar ai, longang ma Jesus, jadi nini ma bani halak na mangirikkonSi ai: Na sintong do hatangkon bani nasiam: Gari bani halak Israel seng jumpah Ahu haporsayaon na sonin.
40008011	Tapi Huhatahon ma bani nasiam: Buei do halak na roh magira hun hapoltakan pakon hun hasundutan gabe hasoman sapanganan ni si Abraham, si Isak ampa si Jakob ibagas harajaon nagori atas ai.
40008012	Tapi anggo anak ni harajaon in hinan, siusiron do in bani na golap marimpot-impot; ijai ma masa partangison ampa na patungos-ngoson.
40008013	Dob ai ihatahon Jesus ma hubani kopala ni tentera ai: Laho ma ham, jumpah ham ma domu hubani haporsayaonmu ai! Jadi malum ma juak-juak ai bani panorang ai.
40008014	Dob masuk Jesus hu rumah ni si Petrus, iidah ma tibal anturang ni si Petrus, pane-paneon.
40008015	Jadi ijamah ma tanganni, lanjar laho ma pane-pane ai humbani. Hundul ma ia, anjaha iidangi ma Ia.
40008016	Dob golap ari, roh ma halak mamboan hu-Bani buei halak na setanon. Iusir ma setan-setan ai marhitei hataNi, anjaha ipamalum ma sagala na boritan,
40008017	ase jumpah na hinatahon ni nabi Jesaya, na mangkatahon: Ia do mangusung hasombuhonta anjaha iporsan do naboritta.
40008018	Sanggah iidah Jesus roh halak na mabuei manginggotiSi, ihatahon ma hubani susianNi ai, ase laho sidea mandipar.
40008019	Jadi roh ma sahalak sibotoh surat hu Bani, nini ma: Guru, sihol do ihutkononku Ham, atap huja pe Ham laho!
40008020	Nini Jesus ma dompaksi: Na marliang do sorigala, anjaha na marasar do manuk-manuk na i awang-awang, tapi anggo Anak ni Jolma in, seng dong Bani hatibalan ni uluNi.
40008021	Sada halak na legan humbani susianNi ai mangkatahon hu Bani: Ham Tuhan, lopas Ham lobei laho ahu mananom bapangku!
40008022	Tapi nini Jesus ma dompaksi: Ahu ma ihutkon! Paturut ma na matei in mananom na mateini!
40008023	Dob ai masuk ma Jesus hu bagas parau, jadi iihutkon susianNi ma Ia.
40008024	Jadi roh ma haba-haba na doras i tao ai, pala isangkobi gilumbang parau ai, tapi tarpodom do anggo Ia.
40008025	Jadi roh ma sidea mamuhoiSi, nini sidea ma: Tuhan, urupi, harom ma hita!
40008026	Ihatahon Jesus ma hubani sidea: Mase mabiar hanima? Otikni in haporsayaonnima! Jadi jongjong ma Ia, ihata ma logou pakon tao ai, gabe minop tumang ma.
40008027	Longang bei do jolma ai, nini: Ise do halak on, ase logou ampa tao pe mambalosi parentahNi?
40008028	Dob das Ia i dipar, i tanoh ni halak Gadara, roh ma hun tanoman dua halak na setanon manjumpahkonSi. Jangin tumang do sidea, pala seng tarbontas atap ise dalan ai.
40008029	Tonggor ma, mardilo-dilo do sidea mangkatahon: Mangaha Ham roh bennami, Ham Anak ni Naibata? Roh do Ham hape manunsahi hanami bani na so panorangni ope!
40008030	Seng pala daoh humbani sidea adong do sahulanan bolon babuy manggagati.
40008031	Jadi ipindo setan-setan ai ma hum-Bani: Anggo na maningon do usironMu hanami, suruh Ham ma hanami masuk hu bagas babuy na sahulanan ai.
40008032	Nini Jesus ma hubani sidea: Misir ma! Jadi luar ma sidea, imasuki ma babuy ai. Anjaha tonggor ma, mardabuhan ma babuy na sahulanan ai hun salansah ai hu bagas tao ai, gabe mogap ibagas bah ai.
40008033	Jadi maporus ma siparmahan babuy ai, anjaha dob das sidea i huta, ibaritahon sidea ma haganup, sonai homa na masa bani na setanon ai.
40008034	Anjaha tonggor ma, kaluar ma haganup parhuta ai manjumpahkon Jesus. Dob pajumpah, ipindohon sidea ma hu-Bani, ase misir Ia hun tanoh ni sidea.
40009001	Dob ai masuk ma Ia hu parau, laho ma mandipar, gabe das ma Ia hu hutaNi.
40009002	Jadi iboan halak ma hu Bani sada halak na oyangon, tibal bani podomanni. Jadi dob iidah Jesus haporsayaon ni sidea, nini ma dompak na oyangon ai: Tenger ma uhurmu ambia, domma sasap dousamu!
40009003	Anjaha tonggor ma, deba humbani sibotoh surat marpingkir ibagas uhurni: Na mangapasi Naibata do halak on!
40009004	Tapi ibotoh Jesus do pingkiran ni sidea ai, gabe nini ma: Mase ma jahat pingkiran nasiam ibagas?
40009005	Na ija do urahan hataonkon: "Domma sasap dousamu", atap mangkatahon: "Jongjong ma ho, mardalan ma ho?"
40009006	Tapi ase ibotoh nasiam, na markuasa do Anak ni jolma in manasap dousa i tanoh on, ihatahon ma bani na oyangon ai: Jongjong ma ho, boan ma podomanmu, mulak ma ho hu rumahmu!
40009007	Jadi jongjong ma ia, lanjar mulak hu rumahni.
40009008	Mangidah ai na mabuei ai, mabiar ma sidea anjaha ipuji ma Naibata, na mambere kuasa na sonai banggalni bani jolma.
40009009	Dob laho ia hunjai, iidah Jesus ma sada halak na margoran si Mateus, hundul i kantor sohei. Nini ma hubani: Irikkon ma Ahu! Jadi jongjong ma ia, lanjar iirikkon ma Jesus.
40009010	Jadi sanggah mangan Jesus i rumah ai, buei do sijalo sohei pakon pardousa rap mangan pakon Jesus ampa susianNi ai.
40009011	Mangidah ai, nini Parisei ai ma hubani susianNi ai: Mase ma rap mangan Gurunima rap pakon sijalo sohei ampa pardousa?
40009012	Ibogei Jesus ma ai, gabe nini ma: Seng porlu doktor bani halak na jorgit, bani na boritan do.
40009013	Laho ma nasiam, mangguruhon arti ni hata on: Idop ni uhur do harosuh ni uhurHu, sedo galangan. Ai roh pe Ahu, sedo mandilo parpintor, halak pardousa do.
40009014	Dob ai roh ma hu Bani susian ni si Johannes manungkun: Mase marpuasa hanami pakon halak Parisei, hape susianMu lang?
40009015	Jadi nini Jesus ma hubani sidea: Mintor tarbahen ma marhoru hasoman-hasoman ni siparunjuk sadokah rap ope siparunjuk ai pakon sidea? Tapi na roh ma arini, buaton ma siparunjuk ai humbani sidea, jadi ijai ma sidea marpuasa.
40009016	Seng dong halak mandungkaphon hiou na baru bani hiou na dob madotei, ai rigatkonon ni hiou na baru ai do hiou na dob madotei ai, gabe roh bangbangni ma na marigat ai.
40009017	Seng ipausei halak anggur na baru hu bagas gusi huling-kuling na buruk, mapultak holi gusi ai, gabe mambur anggur ai anjaha maseda iananni ai. Hu bagas gusi huling-kuling na baru do nahkonon anggur na baru, jadi simpan ma haduasi ai.
40009018	Sanggah marsahap Ia pasal ai hubani sidea, tonggor ma, roh ma sada halak kopala ni sinagoge (rumah parguruan), manrogop hu lobeiNi, lanjar nini ma: Tongkin on ope matei borungku; tapi roh ma Ham, anjaha tampeihon Ham ma tanganMu, ase manggoluh use ia.
40009019	Jadi jongjong ma Jesus, iirikkon ma ia, sonai homa susianNi ai.
40009020	Jadi adong ma sada naboru, na dob sapuluh dua tahun sai roh pantang ni hiouni; idohori ma Ia hun pudiNi lanjar ijamah ma rambu ni hiouNi,
40009021	ai nini uhurni ibagas: HiouNi gelah hujamah, malum ma ahu.
40009022	Jadi marhusor ma Jesus, ikawahkon ma ia, lanjar nini ma: Tenger ma uhurmu inang, haporsayaonmu do na pagoluhkon ham! Mintor malum ma naboru ai hunjai nari.
40009023	Ase dob das Jesus i rumah ni kopala ai, iidah ma gosou siparsulim ampa halak na mabuei,
40009024	jadi nini ma: Misir ma nasiam! Sedo na matei dakdanak on, na modom do. Jadi itartawai sidea ma Ia.
40009025	Ase dob ipalaho halak na mabuei ai, masuk ma Ia, ijolom ma tanganni, gabe jongjong ma dakdanak ai.
40009026	Jadi sar ma barita ai hu sab nagori ai.
40009027	Sanggah laho Jesus hunjai, adong ma dua halak na mapitung mangirikkonSi, dilo-dilo: Ham Anak ni si Daud! Idop ma uhurMu bennami!
40009028	Dob das Ia i rumah, roh ma na mapitung ai hu Bani. Jadi nini Jesus ma hubani sidea: Porsaya do nasiam, paboa na margogoh do Ahu mangkorjahon in? Nini sidea ma hu Bani: Eak Tuhan, porsaya do!
40009029	Jadi ijamah ma mata ni sidea, lanjar nini ma: Jumpah nasiam ma songon na hinaporsayaon nasiam ai!
40009030	Jadi buha ma mata ni sidea. Gogoh ma ipandang Jesus sidea, nini ma: Jaga ma nasiam, ulang adong na mambotoh in!
40009031	Tapi ai pe sidea luar, isahap-sahapkon sidea ma pasalSi hu sab nagori ai.
40009032	Sanggah na laho luar ai sidea, adong ma halak na mamboan hu-Bani sada halak na longah, na siniaran ni setan.
40009033	Dob iusir setan ai, marsahap ma na longah ai. Jadi longang ma halak na mabuei ai, nini sidea ma: Seng ongga ope masa na sonin i tanoh Israel.
40009034	Tapi halak Parisei mangkatahon: Marhitei kopala ni setan do iusir setan-setan ai.
40009035	Jadi isiar Jesus ma sagala huta ampa dusun; mangajari do Ia bani parguruan ni sidea, iambilankon do Ambilan Namadear pasal harajaon in, anjaha ipamalum do sagala naborit ampa na niarou ni sidea.
40009036	Jadi mangidah halak na mabuei ai, idop ma uhurNi, ai loja anjaha mambur merap do sidea songon biri-biri na so marparmahan.
40009037	Nini ma dompak susianNi ai: Bolag do sisabion, tapi otik do siparhorja.
40009038	Ai pe, elek-elek hanima ma simada sisabion in, ase ipaingkat siparhorja bani sisabionni in!
40010001	Jadi idilo ma susianNi na sapuluh dua ai hu lobeiNi, anjaha ibere ma bani sidea kuasa dompak tonduy na mabutak, laho mangusir ai, sonai pamalum sagala na borit ampa sagala na niarou ni sidea.
40010002	Ia goran ni apostel na sapuluh dua ai, on ma: Na parlobei; si Simon, na ginoran homa si Petrus, ampa saninani si Andreas; dob ai si Jakobus ampa si Johannes saninani ai, ai ma anak ni si Sebedeus;
40010003	dob ai si Pilippus ampa si Bartolomeus; si Tomas pakon si Mateus, sijalo sohei ai; dob ai si Jakobus anak ni Alpeus ampa si Tadeus;
40010004	dob ai si Simon, halak Kana ai, pakon si Judas Iskariot, na mantahihonSi ai.
40010005	Na sapuluh dua ai ma isuruh Tuhan Jesus, ipodahi ma sidea: Ulang ma laho hanima hu tanoh ni halak parbegu, anjaha ulang ma masuki hanima huta-huta ni Samaria,
40010006	tapi pitah hubani biri-biri na magou humbani Israel ma lah hanima laho.
40010007	Laho ma hanima mangambilankon, paboa domma dohor harajaon nagori atas in.
40010008	Pamalum hanima ma naborit ni na boritan, pagoluh na matei, pamalum na gadamon, usir setan-setan! Silayak-layak do in bennima, ase layak-layakkon hanima ma!
40010009	Ulang pala pasirsir hanima bennima omas barang pirak barang duit ibagas gonditnima,
40010010	barang bohal i pardalanan barang hiou dua, sonai sipatu atap tungkot pe, ai patut do dapotan bohal siparhorja.
40010011	Anggo masuk hanima hu bagas sada huta atap dusun pe, pindahi hanima ma ijai na talup tondokannima, anjaha ijai ma hanima ronsi misir use.
40010012	Hatahon hanima ma tabinima, laho masuk hu rumah ai.
40010013	Jadi sogop ma dameinima bani rumah ai, anggo na talup do sidea manjalosi, tapi anggo lang, mulak ma bennima dameinima ai.
40010014	Anggo seng ijalo sidea hanima barang seng ra sidea manangihon hanima, tadingkon hanima ma rumah ampa huta ni sidea ai, anjaha pirpirhon hanima ma dompak sidea orbuk na longkot bani naheinima.
40010015	Na sintong do hatangkon bennima: Hampungan do sitaronon ni Sodom pakon Gomora bani ari paruhuman magira marimbang huta ai.
40010016	Husuruh do hanima songon biri-biri hu tongah-tongah ni begu, halani ai maruhur ma hanima songon ulog, anjaha bujur songon asas.
40010017	Jaga ma hanima dompak jolma, ai ondoskononni do hanima hu paruhuman, anjaha lonsingonni do hanima bani parguruan ni sidea.
40010018	Toguon ni sidea do hanima hu lobei ni pamarentah pakon raja halani Ahu, gabe hasaksian bani sidea age bani sipajuh begu-begu.
40010019	Tapi anggo iondoskon sidea hanima, ulang ma pala holsohkon hanima pasal sihatahononnima, ai bereonNi do bennima bani panorang ai hata sihatahononnima.
40010020	Ase, sedo hanima na marsahap ijai, tapi Tonduy ni Bapanima do na marsahap ibagas hanima.
40010021	Ondoskonon ni sanina do saninani hu hamateian, sonai bapa dompak anakni. Manlawan do anak dompak orang tuani, laho mamunuhsi.
40010022	Domdoman ni haganup jolma do hanima halani goranKu, tapi na tahan das hu ujungni, ai do paluahonNi.
40010023	Anggo iparburu hanima bani sada huta, laho ma hanima hu huta na legan, ai na sintong do Hatangkon bennima: Seng ope ganup isiari hanima huta ni Israel, roh ma Anak ni jolma in.
40010024	Seng lobihan susian humbani guruni atap lobihan jabolon humbani tuanni.
40010025	Dear ma sada susian anggo dos ia songon guruni, sonai jabolon dos pakon tuanni. Anggo igoran tuan rumah Beelsebul, samintolah parrumahni ai ma lang?
40010026	Halani ai ulang ma mabiar hanima mangidah sidea, ai seng dong na rungkub, na so tarbuka use, anjaha seng dong na ponop, na so tarbotoh use.
40010027	Na Hupatugah bannima bani na golap, hatahon hanima ma in bani na lihar, na Huhusipkon bani pinggolnima, baritahon hanima ma in hun atas tayub.
40010028	Ulang ma pala mabiar hanima mangidah sibunuh daging, na so boi mamunuh tonduy; tapi na markuasa mangagou angkula pakon tonduy hu naraka, ai do sihabiarannima.
40010029	Ai lang ijual halak do dua dingis sasen? Tapi seng madabuh ai age sada hu tanoh, anggo seng ibagas botoh ni Bapanima.
40010030	Anggo bennima, gari haganup jambulan na bani ulunima in, domma ibilang.
40010031	Halani ai, ulang ma hanima mabiar, ai harganan ope hanima humbani buei dingis.
40010032	Ai sagala na manaksihon Ahu i lobei ni jolma, saksihononKu do ia i lobei ni BapangKu na i nagori atas ai,
40010033	tapi sagala, na marnalang Ahu i lobei ni jolma, parnalangonKu do ia i lobei ni BapangKu na i nagori atas ai.
40010034	Ulang ma nini uhurnima, na roh Ahu, laho mamboan damei hu tanoh on. Seng na roh Ahu mamboan damei, tapi podang do.
40010035	Na roh do Ahu tongon, paingorhon anak dompak bapani, boru dompak inangni, parumaen dompak simatuani,
40010036	anjaha hasomanni sarumah do gabe munsuh bani jolma in.
40010037	Barang ise na mangkaholongi bapani barang inangni lobih hum Bakku, seng talup ai Bakku; anjaha barang ise na mangkaholongi anakni atap boruni lobih hum Bakku, seng talup ai Bakku.
40010038	Anjaha barang ise na so mamorsan silangni anjaha iirikkon Ahu, seng talup ai Bakku.
40010039	Na manghargahon hosahni, ai do na magouan hosah, tapi na magouan hosah halani Ahu, ai do na jumpahan.
40010040	Na manjalo hanima, Ahu do jinaloni ai, anjaha na manjalo Ahu, na marsuruh Ahu do jinaloni ijai.
40010041	Na manjalo sada nabi, halani nabi ia, jaloonni do upah ni nabi, anjaha na manjalo sada halak parpintor, halani halak parpintor ia, jaloonni do upah ni halak parpintor.
40010042	Anjaha barang ise na mamberehon bah borgoh sasangkir gelah hubani sahalak na etek-etek on, halani susianKu ia, na sintong do Hatangkon bennima, seng anjai magou upahni.
40011001	Ase dob siap ipodahi Tuhan Jesus susianNi na sapuluh dua ai, misir ma Ia hunjai, laho mangajari pakon marambilan i huta ni sidea.
40011002	Jadi dob ibogei si Johannes ibagas tutupan pasal pambahenan ni Kristus, isuruh ma na manungkunsi marhitei susianNi:
40011003	Ham do na sihol roh ia, atap na legan ope sipaimaonnami?
40011004	Nini Jesus ma mambalosi sidea: Mulak ma, anjaha patugah nasiam ma bani si Johannes, aha na binogei ampa na niidah nasiam:
40011005	Gabe marpangidah do na mapitung, mardalan na repat, malum na gadamon, marpanangar na nengel, mulak manggoluh na matei, anjaha bani halak na masombuh iambilankon do ambilan na madear.
40011006	Martuah ma halak na so sangsi pasal Ahu.
40011007	Dob mulak sidea, ipungkah Jesus ma mansahapkon pasal si Johannes hubani halak na mabuei ai: Aha do na sihol idahon nasiam, ase laho nasiam hu halimisan? Arung-arung na meol-eol do ibahen pangombus ni logou?
40011008	Aha do na sihol idahon nasiam? Sada halak parhiou na lampot do? Tonggor ma, i rumah ni raja do parhiou na lampot.
40011009	Aha do na sihol idahon nasiam? Sihol mangidah nabi? Tongon do na Huhatahon on bani nasiam, lobih do Ia humbani sada nabi.
40011010	Pasalsi do na tarsurat on: Tonggor ma, suruhonKu do suruhanKu i lobeiMu, ase ipasirsir dalan i lobeiMu.
40011011	Sintong do na Huhatahon on bennima: Humbani jolma, na tubuh humbani naboru, seng dong na bangkit banggalan marimbang si Johannes Pandidi; tapi halak sietekan pe ibagas harajaon nagori atas, banggalan do ai humbani.
40011012	Humbani panorang ni si Johannes nari sigogohan do harajaon nagori atas ai, anjaha halak na manggogohi do na dapotan ai.
40011013	Ai singgan si Johannes do panjahaion ni sagala nabi ampa titah;
40011014	anjaha anggo ijalo nasiam do in, ia do si Elias na sihol roh in.
40011015	Barang ise siparpinggol, itangar ma in!
40011016	Tapi hubani ise ma pausihonKu bangsa on? Usih do sidea hubani dakdanak na hundul i tiga, mardilo-dilo bani hasomanni:
40011017	Isompul hanami do sulim bennima tapi seng ra hanima manortor, ipabogeihon hanami do tangis-tangis, tapi seng ra hanima tangis.
40011018	Ai roh do si Johannes, seng parmangan, seng parminum, hape ihatahon sidea: Na setanon do ia.
40011019	Na roh do Anak ni jolma in, na ra mangan anjaha na ra minum, hape ihatahon sidea: Tonggor ma, halak sipapangan magou ampa sisobur anggur, huan-huan ni sijalo sohei ampa pardousa! Tapi gabe pintor do Hapentaran in marhitei pambahenanNi.
40011020	Dob ai ipapai Jesus ma huta, iananNi sibueinan mangkorjahon hagogohonNi ai, halani seng mubah uhur ni sidea, nini ma:
40011021	Bursik ma ho Korasin! Bursik ma ho Betsaida! Ai ambit i huta Tirus pakon Sidon ipamasa hagogohon songon na masa bannima, seng tarbahen lang mubah do uhur ni sidea, marhiou guni anjaha hundul bani abuan.
40011022	Tapi Huhatahon ma bennima: Hampungan do sitaronon ni Tirus ampa Sidon marimbang sitarononnima bani ari paruhuman ai.
40011023	Anjaha ho, ale Kapernaum, ai sipagijangon do ho ronsi langit? Sidabuhkononkon do ho ronsi apuy naraka. Ai ambit i huta Sodom ipamasa hagogohon songon na masa ibagas ho, seng tarbahen lang totap ope huta ai ronsi sadari on.
40011024	Tapi Huhatahon ma bennima: Hampungan do sitaronon ni huta Sodom bani ari uhum ai marimbang sitarononnima!
40011025	Bani panorang ai ma ihatahon Tuhan Jesus: Hupuji Ham Bapa, Tuhan sigomgom langit ampa tanoh on, halani iponopkon Ham do in humbani halak na maruhur ampa na pentar, tapi ipatalar Ham do in bani dakdanak.
40011026	Eak, Bapa, ai sonin do rosuh ni uhurmu.
40011027	Haganupan in, domma iondoskon Bapa Bakku; seng dong, na mananda Anak in, sobali Bapa in, anjaha Bapa in pe, seng dong na manandaSi, sobali Anak in, ampa na pinodahan ni Anak in, domu hubani rosuh ni uhurNi.
40011028	Roh ma nasiam hu Bakku, nasiam na loja anjaha na boratan, ase Hupasonang nasiam.
40011029	Jalo nasiam ma pasanganKu anjaha marguru ma nasiam hum Bakku, ai na lamlam do Ahu anjaha na toruh maruhur, ase dapotan hasonangan tonduy nasiam.
40011030	Ai lamlam do pasanganKu, anjaha hampung do na Hupaporsankon.
40012001	Bani panorang ai mardalan ma Jesus mamontas juma-juma na marisi gandum. Halani loheian iputiki susian ai ma gandum ai lanjar iguguti.
40012002	Mangidah ai halak Parisei, nini sidea ma dompak Jesus: Tonggor ma susianMu in! Ihorjahon susianMu do na so bulih horjaonkon bani ari Sabat.
40012003	Jadi nini ma dompak sidea: Seng ongga gakni ibasa nasiam na binahen ni si Daud, sanggah loheian ia rap pakon hasomanni saodoran?
40012004	Imasuki do rumah ni Naibata, gabe ipangan sidea do ruti galangan na so bulih panganonni barang panganon ni hasomanni pe, pitah malim do hansa.
40012005	Barang na so ibasa nasiam do ibagas buku titah in, na so salah hape malim-malim sanggah ari Sabat i rumah panumbahan ai, age ilaosi titah ari Sabat in?
40012006	Tapi Huhatahon ma bani nasiam: Lobihan humbani rumah panumbahan do on!
40012007	Ambit iarusi nasiam, aha arti ni hata on: "Idop ni uhur do Huharosuhkon, sedo galangan," tontu seng uhumon nasiam sidea, na so marsalah in.
40012008	Ai Anak ni jolma in do Tuan ni ari Sabat.
40012009	Jadi dob misir Ia hunjai, imasuki ma rumah parguruan ni sidea.
40012010	Adong do ijai sada halak, matei tanganni salopah. Jadi isungkun sidea ma Ia: Ai bulih do pamalumhon naborit ari Sabat?
40012011	Tapi nini ma dompak sidea: Ise humbani nasiam, na marnah biri-biri sada, na so mandorab anjaha manarik ai hu atas, anggo madabuh ai hu bagas godung sanggah ari Sabat?
40012012	Ai lang daoh do harganan jolma marimbang biri-biri? Ase, bulih do mangkorjahon na madear bani ari Sabat.
40012013	Dob ai nini ma dompak halak ai: Papintor ma tanganmin! Jadi ipapintor ma, gabe suang ma malum songon tanganni na sada nari.
40012014	Jadi luar ma Parisei ai, manriah ma sidea, atap sonaha do bahenon ni sidea, laho mamunuhSi.
40012015	Dob ibotoh Jesus riah ni sidea ai, surut ma Ia hunjai. Buei do halak na mangirikkonSi, gabe ipamalum ma naborit ni sidea haganup.
40012016	Tapi ipandang do sidea, ase ulang ipatugah-tugah pasalSi,
40012017	ase jumpah na hinatahon marhitei nabi Jesaya, na mangkatahon:
40012018	Tonggor ma, juak-juakKu na Hupilih in, haholonganKu anjaha harosuh ni uhurHu do Ia. NahkononKu do Tonduy Bani, anjaha ambilankononNi do habonaron hubani bangsa parbegu.
40012019	Seng ra Ia maringor, seng ra Ia marsurak-surak anjaha seng marosuh Ia tarbogei hataNi bani dalan-dalan.
40012020	Seng ponggolhononni arung-arung na dob marosak, anjaha seng intopkononNi sumbu na dob mirlop-irlop, paima monang bahenonNi uhum.
40012021	Anjaha bani goranNi do marpangarapan bangsa-bangsa.
40012022	Dob ai iboan ma hu Bani sada halak na setanon, na pitung anjaha na longah, jadi ipamalum ma ia, gabe marsahap anjaha marpangidah ma na longah ai.
40012023	Jadi longang ma halak na mabuei ai haganup, nini sidea ma: Atap on ma Anak ni si Daud ia?
40012024	Mambogei ai halak Parisei, nini sidea ma: Marhitei si Beelsebul, kopala ni setan-setan do ipangunsagahkon mangusir setan-setan.
40012025	Halani ibotoh Jesus do pingkiran ni sidea, jadi nini ma dompak sidea: Ganup harajaon na marsalisih samah dirini, maseda do, anjaha ganup huta, atap rumah tangga na marsalisih samah dirini, seng totap ai.
40012026	Ai anggo iusir setan hasomanni setan, na pabolah ma ia ai samah dirini. Sonaha ma boi totap harajaonni?
40012027	Anjaha, anggo huusir setan marhitei Beelsebul, marhitei kuasa ni ise ma anak nasiam mangusirsi? Ai pe, sidea do na gabe panguhum bani nasiam.
40012028	Tapi, anggo marhitei Tonduy ni Naibata do Huusir setan-setan, jadi, na dob sogop ma harajaon ni Naibata bani nasiam.
40012029	Ai sonaha ma bulih masukan ni sada halak rumah ni sada halak na gogoh anjaha irampas ugas-ugasni, anggo seng palobei isangkut halak na gogoh ai? Dob ai pe, ase tarbuatsi ugas-ugasni.
40012030	Na so mangkasomani Ahu, imbangKu do in, anjaha na so mangkasomani Ahu patumpuhon, na mangerap do in.
40012031	Halani ai Huhatahon ma bani nasiam: Ganup dousa ampa panrisaion ni jolma sasapon do, tapi panrisaion dompak Tonduy in seng sasapon ai.
40012032	Anjaha barang ise na mangkatahon hatani manlawan Anak ni Jolma in, sasapon do ai, tapi barang ise na manluarhon hatani manlawan Tonduy Napansing, seng sasapon ai, age bani dunia sonari,barang magira.
40012033	Anggo dear sada hayu, dear ma buahni; anggo sambor sada hayu, sambor ma buahni; ai humbani buahni do tandaon hayu ai.
40012034	Nasiam ginompar ni ulog darih! Sonaha ma tarbahen nasiam mansahapkon na madear, ai na jahat do nasiam? Ai in na manggoki uhur, ai do iluarhon pamangan.
40012035	Halak na madear padaratkon hadearon humbani artani na madear ai, anjaha halak na masambor padaratkon na masambor humbani artani na masambor ai.
40012036	Tapi huhatahon ma bennima, maningon marbalos do jolma magira bani ari uhum ai pasal sagala hata na so margagan, na hinatahonni.
40012037	Ai marhitei hatamu do ho pintoranNi, anjaha marhitei hatamu do ho uhumonNi.
40012038	Jadi marbalos ma Bani piga-piga halak sibotoh surat pakon Parisei, nini sidea ma: Guru, sihol idahonnami do sada tanda humbaMu.
40012039	Tapi nini ma mambalosi sidea: Bangsa parjahat ampa parbangkis mangindo sada tanda, tapi seng sibereon ai bani, sobali tanda na bani si Jonas, nabi ai.
40012040	Ai songon si Jonas tolu ari tolu borngin ibagas bituha ni dengke na banggal ai, sonai ma use Anak ni Jolma in tolu ari tolu borngin ibagas tanoh.
40012041	Na jongjong do magira halak Ninipe bani paruhuman ai rap pakon bangsa on, anjaha uhumon ni sidea do ia, ai ipaubah sidea do uhurni mambogei ambilan ni si Jonas. Tonggor ma, lobihan do na ijon on marimbang si Jonas!
40012042	Na jongjong do magira bani paruhuman ai raja naboru, na hun dangsina rap pakon bangsa on, anjaha uhumonni do ia, ai roh do ia hun ujung ni tanoh on laho mambogei hapentaron ni si Salomo. Tonggor ma, lobihan do na ijon on marimbang si Salomo!
40012043	Anggo luar ma tonduy na butak ai humbani jolma, mawat-awat ma ia bani ianan dorging-dorging, laho mangindahi parsaranan, tapi lang jumpahsi.
40012044	Jadi nini ma: Mulak ma lah ahu hubani ianan, na dob hutadingkon ondi. Dob das ia hujai, jumpahsi ma ianan ai lumei, hona sapu anjaha ipajagar.
40012045	Dob ai misir ma ia, laho mangarahkon pitu tonduy na legan, na jahatan humbani, imasuki sidea ma ia, lanjar marianan ijai. Jadi dobni jahatan ma parlahou ni jolma ai marimbang mulani ondi. Sonai ma masa bani bangsa na jahat on.
40012046	Jadi sanggah marsahapi ope Ia pakon halak na mabuei ai, jongjong do i darat inangNi pakon saninaNi, sihol marsahap pakonSi.
40012047	Jadi adong ma na patugahkon Bani: Tonggor ma, jongjong do i darat inangmu pakon saninamu, sihol marsahap pakon Ham.
40012048	Tapi nini ma dompak na patugahkon ai: Ise do inangKu ampa saninangKu?
40012049	Jadi ipaherbang ma tanganni dompak susianNi ai, lanjar marsahap: Tonggor ma, on do inangKu ampa saninangKu.
40012050	Ai na mangkorjahon harosuh ni BapangKu na i nagori atas ai, ai do anggingKu, ai do botouHu, ai do inangKu.
40013001	Bani ari ai itadingkon Jesus ma rumah ai, lanjar hundul ma Ia i topi ni tao ai.
40013002	Jadi martumpu ma buei halak hu lobeiNi, gabe inaiki Jesus ma sada parau laho hundul ijai, anjaha ganup halak na mabuei ai jongjong do i pasir ai.
40013003	Anjaha buei do ihatahon bani sidea marhitei limbaga, nini ma: Tonggor ma, laho do sada panabur manabur bonih.
40013004	Jadi sanggah na manabur ai ia, adong ma deba na madabuh hu dalan, dob ai roh ma manuk-manuk mamaguti.
40013005	Deba bonih ai madabuh do bani tanoh na batuon, bani na so sadiha hapal tanohni, jadi mintor tubuh ma, halani na so bagas ai tanohni.
40013006	Tapi sanggah na lambin gijang mataniari melus ma lanjar matei, halani na so marurat ai.
40013007	Anggo na deba, hu parhupi-hupian do madabuh, lanjar tubuh do hupi-hupi ai, gabe ipisat ma bonih ai.
40013008	Tapi na deba madabuh do bani tanoh na madear, gabe saud ma marbuah, saratus lompit do na deba, onom puluh lompit na deba, anjaha na deba nari tolu puluh lompit.
40013009	Barang ise na marpinggol, itangar ma ai!
40013010	Jadi roh ma susianNi ai manungkunSi: Mase ma marlimbaga Ham marsahap bani sidea?
40013011	Ibalosi ma sidea, nini ma: Hu bennima ibere do habotohon pasal rusia ni harajaon nagori atas ai, tapi bani sidea lang ibere.
40013012	Ai barang ise na marnadong, bereon do bani, ase marlobih-lobih ia. Tapi barang ise na so marnadong, na adong bani ai hinan pe buaton do humbani.
40013013	Ai do halani ase marlimbaga Ahu marsahap bani sidea, halani marmata pe sidea seng marpangidah, anjaha marpinggol pe sidea seng marpambogei anjaha seng iarusi.
40013014	Ase jumpah ma bani sidea panjahaion ni nabi Jesaya, na mangkatahon: Bogeion ni pinggol nasiam do in namin, tapi seng arusan nasiam, idahon ni mata nasiam do in namin, tapi seng tandaon nasiam.
40013015	Ai na dob hengkeng do uhur ni bangsa on, pinggolni hurang marpanangar anjaha ipapitpit matani, ase ulang marpangidah matani, ulang marpambogei pinggolni, ulang marpangarusion uhurni, ase ulang mulak anjaha malum sidea bahenonKu.
40013016	Tapi martuah do matanima halani marpangidah, ampa pinggolnima halani marpambogei.
40013017	Tapi sintong do na Huhatahon on bennima: Buei do nabi pakon halak parpintor na sihol mangidah na dob niidahnima, tapi seng iidah, anjaha na sihol mambogei na dob binogeinima, tapi seng ibogei.
40013018	Ai pe, tangar hanima ma limbaga pasal panabur ai!
40013019	Anggo adong na manangar hata pasal harajaon ai, tapi seng iarusi, jadi roh ma parjahat ai manrampas na dob sinaburhon ai hu bagas uhurni, ai ma na sinaburhon bani dalan ai.
40013020	Tapi na sinaburhon bani tanoh na batuon ai, ai ma na mambogei hata ai, anjaha mintor malas do uhurni manjalosi,
40013021	tapi seng marurat ibagas dirini, parsatongkinan do hansa ai. Anggo sogop hasunsahan atap pangarsik-arsikon halani hata ai, mintor sangsi do uhurni.
40013022	Ia na sinaburhon bani parhupi-hupian ai, ai ma na mambogei hata ai, tapi tarpisat do hata ai anjaha seng saud marbuah, halani pangkolsohkon ni uhurni bani na i dunia on ampa halani habayakon sipanipu in.
40013023	Ia na sinaburhon bani tanoh na lambutan ai, ai ma na mambogei hata ai anjaha iarusi gabe saud marbuah, adong na saratus, adong na onom puluh, adong na tolu puluh lompit.
40013024	Dob ai ihatahon ma use limbaga na legan bani sidea, nini ma: Usih do harajaon nagori atas ai bani sada halak na manaburhon bonih na madear hu jumani.
40013025	Tapi sanggah na modom halak ai, roh ma munsuhni manaburhon simaromei-omei hu holang-holang ni omei ai, lanjar laho hunjai.
40013026	Tapi domma marbuhu tanoh anjaha sihol boltok omei ai, tanda ma simaromei-omei ai.
40013027	Jadi roh ma siparhorja ai bani tuanni, nini sidea ma: Tuannami, ai lang bonih na madear do isaburhon ham hu jumamu? Hunja do simaromei-omei ai?
40013028	Tapi nini ma dompak sidea: Munsuh do na mambahen ai. Nini parhorja ai ma hubani: Dear do nini uhurmu laho hanami patumpuhon ai?
40013029	Jadi nini ma: Lang, tarihut holi omei ai iorbat hanima, sanggah na patumpu simaromei-omei ai hanima.
40013030	Paturut hanima ma ai rap tubuh paima jumpah sabion. Bani panorang sabion ai Huhatahon pe bani sipanabi: Patumpu nasiam ma lobei simaromei-omei in, sangkuti nasiam sasamborkos ase itutung; tapi anggo omei in, patumpu nasiam ma Hu bagas sopouHu.
40013031	Dob ai ihatahon ma use limbaga na legan bani sidea, nini ma: Usih do harajaon nagori atas ai bani batu ni loharum, na binuat ni sada halak laho manaburhonsi hu jumani.
40013032	Ai do sada silumatan humbani masam ni bonih, tapi dob tubuh, gabe banggalan do ai humbani sagala lowoh simaratah, pala do songon hayu, anjaha marrohan do manuk-manuk na i awang-awang marasar bani rantingni.
40013033	Dob ai ihatahon ma use limbaga na legan bani sidea: Usih do harajaon nagori atas ai bani ragi, na binuat ni sada parinangon, laho mangaguhon ai bani tolu tumba nitak paima migar haganup.
40013034	Haganupan ai ihatahon Jesus marhitei limbaga bani halak na mabuei ai; seng marsahap Ia bani sidea anggo seng marhitei limbaga,
40013035	ase jumpah na hinatahon ni nabi ai, na mangkatahon: UngkabonKu do pamanganKu mangkatahon limbaga, sahaphononKu do na ponop humbani tombei ni dunia on.
40013036	Dob ipalaho halak na mabuei ai, misir ma Ia hu rumah. Jadi roh ma hu Bani susianNi ai mangkatahon: Patorang Ham ma bennami limbaga pasal simaromei-omei na i juma ai!
40013037	Jadi nini ma mambalosi: Ia na manaburhon bonih na madear ai, ai ma Anak ni Jolma in.
40013038	Dunia on do juma ai; ia bonih na madear ai, ai ma anak ni harajaon ai, tapi anggo simaromei-omei ai, ai ma anak ni parjahat.
40013039	Munsuh na manaburhon ai, ai ma sibolis; pariama ai, ai ma ajal ni dunia on, anjaha malekat ni Naibata do sipanabi ai.
40013040	Ase songon na pinatumpuni ai simaromei-omei ai anjaha itutung, sonai do masa bani ajal ni dunia on.
40013041	Ai suruhon ni Anak ni Jolma in do malekatNi, jadi patumpuon ni sidea ma humbani harajaon ai sagala sibahen parsangsian pakon sihorjahon na ulang,
40013042	gabe idabuh ma sidea hu bagas liang pamurunan; ijai ma masa partangison ampa na patungosngoson.
40013043	Tapi anggo halak parpintor marsinalsal do songon mataniari ibagas harajaon ni Bapa ni sidea. Barang ise na marpinggol, itangihon ma!
40013044	Usih do harajaon nagori atas ai bani arta na ponop ibagas sada juma, na jumpah sada halak gabe iponopkon. Dob ai laho ma ia ibagas malas ni uhurni manjuali na dong bani, jadi iboli ma juma ai.
40013045	Usih do use harajaon nagori atas ai bani sada halak partiga-tiga, na mangindahi mutiara na maharga.
40013046	Jadi dob jumpahsi sada mutiara na maharga tumang, laho ma ia manjual haganup na dong bani, lanjar iboli ma ai.
40013047	Usih do homa harajaon nagori atas ai bani jala na sinampakkon hu bagas laut, gabe ipatumpu bagei-bagei ni dengke.
40013048	Dob gok, itarik ma ai hu darat. Dob ai hundul ma sidea mamilihi, na madear inahkon hu bagas raga, tapi na so madear iambukkon do.
40013049	Sonai do masa bani ajal ni dunia on. Laho do malekat-malekat manirang halak parjahat humbani halak parpintor,
40013050	lanjar idabuh ma sidea hu bagas liang pamurunan; ijai ma masa partangison ampa na patungosngoson.
40013051	Domma iarusi hanima haganupan ai? Nini sidea ma hu-Bani: Domma.
40013052	Jadi nini ma dompak sidea: Halani ai, ganup sibotoh surat, na dob niajaran pasal harajaon nagori atas ai, usih ma ai bani sada tuan rumah, na boi padarathon humbani artani na baru ampa madokah.
40013053	Jadi dob ipaujung Jesus pasal limbaga ai, laho ma Ia hunjai.
40013054	Jadi das ma Ia hu huta hagodanganNi, anjaha iajari ma sidea ibagas rumah parguruan ni sidea. Longang do sidea, nini ma: Hunja do dapot halak on hapentaran pakon hagogohon na sonin?
40013055	Ai lang Ia do anak tukang kayu in? Ai lang si Maria do goran ni inangNi, anjaha anggiNi ai ma si Jakobus, si Josep, si Simon ampa si Judas?
40013056	Anjaha botouNi, ai lang haganup do i tongah-tongahta? Hunja do dapotSi haganupan in?
40013057	Ase sangsi do sidea pasalSi. Tapi nini Jesus ma dompak sidea: Seng dong nabi na so ihormati, sobali i huta hagodanganni ampa i rumahni.
40013058	Anjaha seng buei tarhorjahonSi ijai horja hagogohon, halani na so porsaya ai sidea.
40014001	Bani panorang ai tarbogei ma barita pasal Jesus bani raja Herodes,
40014002	gabe nini ma hubani juak-juakni: Si Johannes pandidi do ai; domma puho ia humbani na matei, ai do ase tarhorjahonsi horja na marhagogohon ai.
40014003	Ai na dob itangkap si Herodes do si Johannes, isangkut, dob ai ipatutupkon halani si Herodias, parinangon ni anggini, si Pilippus.
40014004	Ai ihatahon si Johannes do hubani: Seng patut bamu ia!
40014005	Sihol do namin bunuhon ni si Herodes ia, tapi mabiar do ia bani halak na mabuei ai, ai nabi do ia, nini uhur ni sidea.
40014006	Tapi bani ari partubuh ni si Herodes, manortor do boruni si Herodias ai i lobei ni tamuei-tamuei, jadi marosuh ma uhur ni si Herodes mangidahsi,
40014007	pala ibagahkon marhitei bija, mamberehon bani atap aha pe sipindoonni.
40014008	Jadi nini ma, dob iajari inangni: Bere ham ma bakku ijon i atas ni pinggan ulu ni si Johannes Pandidi!
40014009	Pusok do namin uhur ni raja ai, tapi halani bijani ampa halani tamueini ai, gabe ihatahon ma na mamberehon ai bani.
40014010	Isuruh ma na mamonggol ulu ni si Johannes ibagas tutupan ai.
40014011	Iboan ma uluni ai bani sada pinggan hubani anak boru ai, gabe ibere ma ai bani inangni.
40014012	Dob ai roh ma susian ni si Johannes mangalop bangkeini ai, lanjar itanom, anjaha iparayak sidea ma Jesus laho patugahkon ai.
40014013	Dob ibogei Jesus ai, misir ma Ia hunjai marparau hubani sada ianan na lungun, sahalakSi. Anjaha dob ibogei halak na mabuei ai pasal ai, iirikkon sidea ma Ia mardalan nahei, manlopusi huta-huta ai.
40014014	Dob mandarat Jesus, iidah ma halak na mabuei ai, gabe idop ma uhurNi mangidah sidea, anjaha ipamalum ma na boritan, na adong i tongah-tongah ni sidea.
40014015	Jadi dob bod ari, roh ma susianNi ai hu lobeiNi mangkatahon: Halimisan do ijon anjaha bod ma ari. Palaho Ham ma halak na mabuei in, ase laho sidea hu huta-huta ai mamboli sipanganon!
40014016	Tapi nini Jesus ma bani sidea: Seng pala laho sidea, bere hanima ma sidea mangan!
40014017	Dob ai nini sidea ma hu-Bani: Pitah lima ruti ampa dua dengke do adong bannami ijon.
40014018	Tapi nini ma: Boan hanima ma ai Bakku hujon!
40014019	Jadi isuruh ma halak na mabuei ai hundul bani poyon-poyon ai. Dob ibuat ruti na lima ai ampa dengke na dua ai, mangkawah ma Ia dompak datas, laho mangkatahon tonggo tarima kasih; ipartopik ma ruti ai, ibere ma bani susianNi ai, ase sidea mamberei halak na mabuei ai.
40014020	Jadi mangan ma haganup anjaha bosur bei, dob ai ipatumpu ma teba-teba ai, gok sapuluh dua bantei.
40014021	Ia buei ni na mangan ai adong do hira-hira lima ribu halak dalahi, naboru pakon dakdanak seng ibilang.
40014022	Jadi ijuljul Jesus ma susianNi ai masuk hu parau laho manlobeiSi hu dipar, anjaha na mabuei ai pe isuruh ma mulak.
40014023	Dob isuruh mulak haganup na mabuei ai, tangkog ma sahalakSi hu dolog laho martonggo. Dob golap ari, sahalakSi mando ijai.
40014024	Ia parau ai, domma tar daoh hun topi pasir, anjaha tarsosak do sidea ibahen gilumbang ai; hun lobei do roh logou ai bani sidea.
40014025	Jadi marayak tahuak dayok na parlobei, roh ma Jesus, manjumpahkon sidea mardalan i atas tao ai.
40014026	Jadi dob iidah susian ai Ia mardalan i atas tao ai, bajoraon ma sidea anjaha nini ma: Begu-begu do in! Doruh-doruh ma sidea halani biarni.
40014027	Tapi mintor iparsahapkon Jesus ma sidea, nini ma: Tenger ma uhurnima, Ahu do on! Ulang mabiar!
40014028	Jadi nini si Petrus ma mambalosi: Tuhan, anggo Ham do in, hatahon Ham ma ahu roh Bamu, mardalan i atas bah on!
40014029	Nini ma: Roh ma! Jadi tuad ma si Petrus hun parau ai, mardalan i atas bah ai, laho manjumpahkon Jesus.
40014030	Tapi mangidah logou na doras ai, gabe mabiar ma ia, anjaha sanggah mulai ia mogap, mardilo ma ia: Tuhan, paluah ahu!
40014031	Jadi mintor isurdukkon Jesus ma tanganNi laho manangkapsi, lanjar nini ma: Ale siotik haporsayaon, mase bungbang uhurmu?
40014032	Anjaha dob naik sidea hu parau ai, minop ma logou ai.
40014033	Jadi marsombah ma Bani halak na ibagas parau ai, nini ma: Tongon do Ham Anak ni Naibata!
40014034	Dob das sidea i dipar mandarat ma sidea i Genesaret.
40014035	Jadi dob itandai halak na ijai ai Ia, ipatugah sidea ma hu sab nagori ai, gabe ipamboan halak ma hu-Bani sagala na boritan.
40014036	Ipindo sidea do Bani, ase ilopas jamahon ni sidea age rambu ni hiouNi gelah, jadi sagala na manjamahSi malum do.
40015001	Jadi roh ma Parisei pakon sibotoh surat hun Jerusalem marayak Jesus, nini sidea ma:
40015002	Mase ma ilanggar susianMu adat na humbani ompung na lobei? Seng iburihi sidea tanganni laho mangan.
40015003	Jadi nini Jesus ma mambalosi sidea: Mase ma ilanggar nasiam titah ni Naibata, halani mardingat adat nasiam ai?
40015004	Naibata do mangkatahon: "Pasangap bapamu pakon inangmu!" ambahni ai: "Na mamurai bapani atap inangni, maningon do sipamateion!"
40015005	Tapi nasiam mamodahkon: Barang ise na mangkatahon bani bapani atap inangni: "na sahira pamberengku bamu, dearan ma nagalangkon ai!"
40015006	Halak ai, seng pala be pasangaponni bapani atap inangni. Isedai nasiam do titah ni Naibata halani adat nasiam.
40015007	E nasiam sipakulah-kulah! Sintong do panjahaion ni si Jesaya pasal nasiam, na mangkatahon:
40015008	Ipasangap pamangan ni bangsa on do Ahu, tapi anggo uhur ni sidea daoh do hum Bakku.
40015009	Tapi soya do parpasangap ni sidea Bakku, ai podah ni jolma do ipodahkon sidea.
40015010	Jadi idilo ma halak na mabuei ai, nini ma hubani sidea: Bogei anjaha parimbagaskon nasiam ma!
40015011	Seng gabe butak jolma halani na masuk humbani pamanganni, tapi na luar humbani pamanganni ai do pabutakkonsi.
40015012	Dob ai iparayak susianNi ai ma Ia, nini ma: Domma ibotoh Ham, na dob marah do Parisei ai mambogei hata ai?
40015013	Tapi nini ma mambalosi: Siorbaton do sagala suan-suanan, na so sinuan ni BapangKu na i nagori atas ai.
40015014	Paturut hanima ma sidea; pambobai na mapitung do sidea manogu na mapitung. Tapi anggo na mapitung manogu na mapitung, tarrobung ma sidea haduasi.
40015015	Nini si Petrus ma mambalosiSi: Patorang Ham bennami limbaga ai!
40015016	Jadi nini Jesus ma: Ai seng iarusi hanima ope homa?
40015017	Ai seng ibotoh hanima, sagala na masuk hu bagas pamangan, laho hu bagas boltok, dob ai mandarat bani ianan na suhi?
40015018	Tapi na luar hun pamangan humbagas uhur do ai roh, anjaha ai do na pabutakkon jolma.
40015019	Ai humbagas uhur do tubuh pingkiran na jahat, pamunuhon, parbangkison, parriah-riahon, panangkoon, hata ladung ampa panreheion.
40015020	Sisonai do na pabutakkon jolma, tapi mangan seng marburih, seng butak jolma halani ai.
40015021	Dob ai misir ma Jesus hunjai, laho hu nagori Tirus pakon Sidon.
40015022	Jadi roh ma sada boru Kanaan hun nagori ai mardilo-dilo: Idop ma uhurMu bakku, Tuhan, Anak ni si Daud! Parah do iahap borungku, iarsik-arsik setan.
40015023	Tapi seng ibalosi, sangkababah hata pe lang. Jadi roh ma susianNi ai hu-Bani, nini ma: Palao Ham ma ia, ai sai iirikkon do hita anjaha dilo-dilo.
40015024	Tapi nini ma mambalosi: Pitah hubani biri-biri na magou humbani ginompar ni halak Israel do Ahu isuruh.
40015025	Jadi idohori naboru ai ma Ia, isombah ma Ia lanjar ihatahon: Tuhan, urupi Ham ahu!
40015026	Tapi nini ma mambalosi: Seng patut nabuat ruti humbani dakdanak, laho mamberehon ai bani baliang.
40015027	Balos ni puang-puang ai: Tongon, Tuhan, tapi ipangan baliang do rimah-rimah na matektek humbani meja ni tuanni.
40015028	Nini Jesus ma mambalosisi: Inang, banggal do haporsayaonmu, saud ma songon na pinindomu ai! Jadi jorgit ma boruni ai humbani panorang ai nari.
40015029	Dob misir hunjai, das ma Jesus hu tao Galilea, jadi tangkog ma Ia bani sada dolog, lanjar hundul ijai.
40015030	Jadi roh ma buei tumang halak hu Bani mamboan halak na repat, na tempang, na mapitung, na longah ampa buei na legan ope, anjaha iparpatibal ma sidea i lobei ni nahei ni Jesus, gabe ipamalum ma sidea haganup.
40015031	Jadi longang ma halak na mabuei ai, halani iidah, marsahap do na longah, malum na martikas, mardalan na repat, anjaha marpangidah na mapitung, gabe ipuji sidea ma Naibata ni Israel.
40015032	Tapi idilo Jesus ma susianNi ai hu lobeiNi, nini ma: Maidop do uhurHu mangidah na mabuei on, ai adong ma tolu ari sidea rapkon Ahu, anjaha seng dong sipanganon bani sidea, anjaha seng ra Ahu palaohon sidea sonin loheian, ase ulang tompas sidea i tongah dalan.
40015033	Jadi nini susianNi ai ma hu Bani: Hunja ma buatonta ruti i halimisan on sungkup pabosur halak na sain bueini?
40015034	Nini Jesus ma hubani sidea: Ai adong do piga ruti isimpan hanima? Jadi nini sidea ma: Pitu ruti ampa dengke otik.
40015035	Jadi isuruh ma na mabuei ai hundul bani tanoh,
40015036	ibuat ma ruti na pitu ai ampa dengke ai, anjaha dob ihatahon tarima kasih, ipartopik ma ai, anjaha iberei bani susianNi ai, ase susianNi ai mamberei halak na mabuei ai.
40015037	Jadi mangan ma sidea haganup ronsi bosur; lanjar ipatumpu sidea ma teba-tebani; gok pitu bantei.
40015038	Ia buei ni na mangan ai, adong do ompat ribu halak dalahi, sobali naboru pakon dakdanak.
40015039	Jadi dob isuruh mulak halak na mabuei ai, naik ma Ia hu parau, anjaha laho ma hu nagori Magdala.
40016001	Dob ai roh ma Parisei pakon Sadukei manlajouSi; ipindo sidea do tanda hun langit sipatidakonNi bani sidea.
40016002	Jadi nini ma dompak sidea: Anggo bod ma ari, nini nasiam do: Logou ma ari, ai gerger do langit.
40016003	Anjaha sogod-sogod: Laho roh do haba-haba sadari on, ai gerger do langit anjaha bonog. Ibotoh nasiam do manimbangi rupa ni langit, tapi tanda-tanda, na masa bani panorang on, seng ibotoh nasiam.
40016004	Bangsa parjahat anjaha parbangkis mangindo tanda; tapi seng sibereon tanda bani sidea, sobali ni tanda ni si Jonas. Jadi misir ma Ia, itadingkon ma sidea.
40016005	Jadi das ma susianNi hu dipar, lupa do hape sidea mamboan ruti.
40016006	Ihatahon Jesus ma hubani sidea: Pangkei anjaha jaga ma hanima dompak ragi ni Parisei pakon Sadukei.
40016007	Jadi isahapkon sidea ma ai samah sidea, nini ma: Halani na so mamboan ruti ai do hita ai!
40016008	Tapi ibotoh Jesus do ai, gabe nini ma: E hanima siotik haporsayaon! Mase ma isahap-sahapkon hanima na so mamboan ruti ai hanima?
40016009	Seng ope iarusi uhurnima? Seng idingat hanima be na lima ruti bani na lima ribu halak ondi, anjaha piga bantei buei ni na teba ipatumpu hanima?
40016010	Barang na pitu ruti bani na ompat ribu halak ondi, anjaha piga bantei buei ni na teba ipatumpu hanima?
40016011	Sonaha, ai lang iarusi hanima, na so pasal ruti Hatangkai bennima? Jaga ma hanima pasal ragi ni halak Parisei ampa Sadukei!
40016012	Jadi dapot uhur ni sidea ma, paboa sedo hape ragi ni Parisei pakon Sadukei na hinatahonni ai sijagaon, tapi podah ni sidea do.
40016013	Jadi dob das Jesus hu nagori Kesarea Pilippi, isungkun ma susianNi: Ai ise do Anak ni jolma in, nini halak?
40016014	Jadi nini sidea ma: Deba mangkatahon si Johannes Pandidi, na deba si Elias, na legan use si Jeremias barang sahalak humbani nabi-nabi ai.
40016015	Nini ma hubani sidea: Ia hanima. Ise do Ahu, nini hanima?
40016016	Jadi nini si Simon Petrus ma mambalosi! Ham do Kristus, Anak ni Naibata na manggoluh in!
40016017	Dob ai nini Jesus ma mambalosi: Martuah do ho, Simon, anak ni si Jona, ai sedo daging pakon daroh patalarhon in bam, tapi BapangKu na i nagori atas ai do.
40016018	Ahu pe Huhatahon ma bam: Si Petrus (batu gingging) do ho, anjaha i atas ni batu gingging ai do pajongjongonKu kuriangKu, anjaha horbangan ni nagori toruh pe seng boi taluhononni ai.
40016019	Hubere pe bam anak kunsi ni harajaon nagori atas in, anjaha aha na sinangkutmu i dunia on, tarsangkut ma age ai i nagori atas, anjaha aha na tinanggalanmu i tanoh on, tanggal ma ai i nagori atas.
40016020	Dob ai ipandang do susianNi ai, ase ulang ipatugah-tugah sidea bani halak, paboa Ia do Kristus.
40016021	Hunjia nari ma ipungkah Jesus patugahkon hubani susianNi, na maningon laho do Ia hu Jerusalem, anjaha na maningon buei do Ia manaron humbani pangintuai-pangintuai, sintua ni malim ampa sibotoh surat, pala maningon bunuhon do Ia, tapi papuhoon do bani ari patoluhon.
40016022	Jadi iarahkon si Petrus ma Ia, ihata ma Ia, nini ma: Idop ma uhur ni Naibata Bamu, Tuhan! Ulang ma masa ai Bamu!
40016023	Tapi marhusor ma Jesus, nini ma dompak si Petrus: Laho ma ho ne, bolis! Ai partolsuan do ho Bakku, ai seng na porlu bani Naibata iuhurhon ho, tapi na porlu bani jolma do.
40016024	Jadi nini Jesus ma dompak susianNi: Barang ise na sihol mangirikkon Ahu, iparnalang ma dirini, iporsan ma silangni, anjaha iirikkon ma Ahu!
40016025	Ai barang ise na sihol manramotkon hosahni, na mangagouhon do ai, tapi barang ise na agouan hosah halani Ahu, ai do na jumpahan.
40016026	Ai aha ma gunani bani jolma, age ganup dunia on bani, anggo magou do tonduyni? Aha ma tarbere jolma bahen tobus ni tonduyni?
40016027	Ai na roh do magira Anak ni Jolma in ibagas hasangapon ni BapaNi rap pakon malekatNi, jadi balashononkonNi ma bani haganup domu hubani horjani.
40016028	Na sintong do na Huhatahon on bennima: Adong do deba humbani na jongjong ijon, na so mandai hamateian, anggo seng ope iidah sidea roh Anak ni jolma in ibagas harajaonNi.
40017001	Dob salpu onom ari, iarahkon Jesus ma si Petrus ampa si Jakobus ampa si Johannes saninani ai, iboan ma sidea pulig hu sada dolog na gijang.
40017002	Jadi mubah ma rupaNi iidah sidea, bohiNi marsinalsal songon mataniari, anjaha hiouNi lopak songon na lihar.
40017003	Anjaha tonggor ma, taridah ma bani sidea si Musa ampa si Elias, marsahapi pakonSi.
40017004	Jadi iparsahapkon si Petrus ma Jesus, nini ma: Sonang ni in ijon! Anggo marosuh Ham, hupauli ma ijon tolu lampo-lampo, sada Bamu, sada bani si Musa, anjaha na sada nari bani si Elias.
40017005	Mangkatahon ai ope ia, tonggor ma, roh ma sada hombun na lihar manlinggomi sidea, anjaha tarbogei ma sada sora hun hombun ai, na mangkatahon: On do Anak haholonganKu, marosuh do uhurHu Bani, tangihon hanima ma Ia!
40017006	Manangar ai susian ai, manrogop ma sidea anjaha mabiar tumang.
40017007	Jadi roh ma Jesus bani sidea, ijamah ma sidea, nini ma: Jongjong ma, anjaha ulang ma mabiar!
40017008	Tapi sanggah mangkawah sidea, seng dong atap ise iidah sidea ijai sobali Jesus tumang.
40017009	Sanggah tuad ai sidea hun dolog ai, iparentahkon Jesus ma hubani sidea, nini ma: Ulang ma patugah-tugah hanima na niidahnima ai atap bani ise pe, sadokah seng puho ope Anak ni jolma in humbani na matei.
40017010	Jadi isungkun susianNi ai ma Ia: Mase ma ihatahon sibotoh surat paboa maningon roh do lobei si Elias?
40017011	Nini ma mambalosi sidea: Tongon, maningon roh do si Elias, laho patorsahon haganup.
40017012	Tapi Huhatahon ma bennima: Domma roh si Elias, tapi seng itanda sidea ia; uhur-uhur ni sidea do ibahen sidea bani.
40017013	Jadi iarusi susian ai ma, si Johannes Pandidi do hape, na hinatahonNi ai bani sidea.
40017014	Dob das sidea hubani halak na mabuei ai, roh ma sada halak marsombah hu Bani, anjaha nini ma:
40017015	Tuhan, idop ma uhurMu mangidah anakku. Ubagon do ia, parah tumang iahap. Gati do ia jomba hu bagas apuy, anjaha gati homa hu bagas bah.
40017016	Domma huboan namin ia bani susianMu, tapi seng tarpamalum sidea ia.
40017017	Jadi nini Jesus ma mambalosi: E bangsa, na so porsaya anjaha na jahat! Sadiha dokah nari Ahu rap pakon hanima? Sadiha dokah nari anjuonKu hanima? Boan hanima ma ia hujon.
40017018	Jadi isorgang Jesus ma ia, gabe luar ma sibolis ai humbani, anjaha jorgit ma ia humbani panorang ai nari.
40017019	Dob ai pulig ma iparayak susian ai Jesus, nini ma: Mase ma lang mangasup hanami mangusirsi?
40017020	Jadi nini Jesus ma dompak sidea: Halani otik ni haporsayaonnima do! Ai tongon do na Huhatahon on bennima: Anggo adong haporsayaonnima na sabatu ni losabi, hatahononnima do bani dolog an: Mosor ma hunjon hujai, gabe saud do mosor ai, anjaha seng dong na so boi bahenonnima.
40017021	Tapi anggo na samasam on, seng ra mandarat, anggo seng marhasoman tonggo ampa parpuasaon.
40017022	Sanggah martumpu sidea i Galilea, nini Jesus ma hubani sidea: Ondoskononhon ma Anak ni jolma in hu bagas tangan ni halak,
40017023	gabe bunuhon ni sidea ma Ia, dob ai pagoluhon do Ia bani ari patoluhon. Jadi pusok tumang ma uhur ni sidea.
40017024	Jadi dob das sidea hu huta Kapernaum, roh ma situnggu guguan rumah panumbahan hubani si Petrus, nini ma: Ai seng manggalar guguan rumah panumbahan Gurunima in?
40017025	Nini ma: manggalar do. Sanggah na masuk ia hu rumah, i lobeii Jesus ma manungkun hubani, nini ma: Sonaha do nini uhurmu, Simon? Raja-raja na itanoh on, humbani ise do sidea manjalo guguan atap balasting? Humbani anakni do atap humbani halak na legan do?
40017026	Dob ihatahon si Petrus: "Humbani halak na legan do", gabe ihatahon Jesus ma hubani: "Ase, seng hona anggo anak!"
40017027	Tapi, ase ulang marah sidea halani hita, laho ma ho mangkail hu tao, dob ai sintak ma dengke na parlobei mangankon, anjaha buha ma babahni, gabe dapot ho ma ijai sada rupiah. Ai ma buat, anjaha bere ma ai bani sidea bahen guguanta.
40018001	Bani panorang ai, roh ma susian ai manjumpahkon Jesus, nini sidea ma: Ai ise do sibanggalan ibagas harajaon nagori atas?
40018002	Jadi idilo Jesus ma sada dakdanak, ipajongjong ma ia i tongah-tongah ni sidea, lanjar nini ma:
40018003	Sintong do na Huhatahon on bennima: Anggo lang mulak uhurnima songon sada dakdanak, sabonar na so boi do hanima masuk hu bagas harajaon nagori atas ai.
40018004	Barang ise na patoruh uhurni songon dakdanak on, ai do sibanggalan ibagas harajaon nagori atas in.
40018005	Anjaha na manjalo dakdanak na sonon, halani goranKu, Ahu do na jinaloni ijai.
40018006	Tapi barang ise na mambahen sangsi sada humbani na etek-etek on, na porsaya hu Bakku, dearan ma igantungkon losung batu bani borgokni, laho mannongnongkonsi hu bagas laut sibagasan.
40018007	Bursik ma dunia on pangkorhon ni parsangsian! Seng tarbahen lang roh namin parsangsian, tapi bursik ma jolma na parohkonsi!
40018008	Halani ai, anggo tanganmin atap naheimin do na mambahen mardousa ho, rotap anjaha ambukkon ma in, ai dearan do martangan salopah atap tempang ho masuk hu hagoluhan, humbani na mardua tangan atap mardua nahei iambukkon hu bagas apuy sisadokah ni dokahni.
40018009	Anjaha anggo matamu do na mambahen mardousa ho, pulsitkon ma in anjaha ambukkon, ai dearan do marmata sada ho masuk hu hagoluhan, humbani na marmata dua iambukon hu bagas naraka.
40018010	Jaga ma hanima, ase ulang mapas uhurnima mangidah sada humbani na etek-etek on. Ai Huhatahon ma bennima: Iidah malekat ni sidea do tongtong bohi ni BapangKu na i nagori atas ai.
40018011	(Ai na roh do Anak ni jolma in paluahkon na magou).
40018012	Sonaha do nini uhurnima? Anggo adong biri-biri ni sada halak saratus, anjaha kahou sada hunjai, ai lang tadingkononni ma na siah puluh siah ai i dolog, laho mangindahi na magou ai?
40018013	Anjaha anggo jumpahsi ma ai, tongon Huhatahon ma bennima, malasan do uhurni mangidah na sada ai marimbang na siah puluh siah, na so ongga kahou.
40018014	Sonai ma homa seng marosuh uhur ni Bapanima na i nagori atas ai, anggo magou sada humbani na etek-etek on.
40018015	Anggo mardousa saninamu, parayak anjaha ajari ma ia, hanima padua-dua. Anggo itangihon ho, gabe hasomanmu ma ia use.
40018016	Tapi anggo seng itangihon ho, arahkon ma hasomanmu sada barang dua halak, ase sinaksihon ni dua atap tolu halak ma parsahapan ai.
40018017	Tapi anggo seng itangihon age sidea, patugah ma ai bani kuria; anjaha anggo seng itangihon homa kuria ai, hira ma ia parbegu barang sijalo sohei.
40018018	Na sintong do Hatangkon bennima: Sagala na sinangkutnima i atas tanoh on, tarsangkut do homa ai i nagori atas, anjaha sagala na pinaluahnima i tanoh on, maluah do ai homa i nagori atas.
40018019	Ambahni ai Huhatahon ma bennima: Anggo adong dua humbannima i tanoh on, na mardos ni uhur manonggohon atap aha pe, sai na bereon ni BapangKu na i nagori atas ai do ai bani sidea.
40018020	Ai atap ija pe martumpu dua atap tolu halak marhitei goranKu, i tongah-tongah ni sidea do Ahu.
40018021	Dob ai roh ma si Petrus, nini ma hubani: Tuhan, sibar piga hali do sasaponku salah ni hasomanku, na mardousa dompak ahu? Pala do pitu hali?
40018022	Nini Jesus ma dompaksi: Seng Huhatahon bam pitu hali, tapi pitu puluh hali pitu do.
40018023	Halani ai tarpausih do harajaon nagori atas ai hubani sada raja na mambahen parhiraan ampa juak-juakni.
40018024	Jadi dob ipungkah mambahen parhiraan, tarboan ma hu lobeini sada halak, na marutang sapuluh ribu talenta.
40018025	Tapi halani seng dong panggalarni, ihatahon tuanni ai ma jualon ia, parinangonni ampa dakdanakni ronsi ganup na dong bani, bahen galar ni utangni.
40018026	Manrogop ma juak-juak ai i lobeini, nini ma: Palumbang ham ma uhurmu, hugalar pe ganupan ai bamu!
40018027	Jadi maidop ma uhur ni tuanni ai mangidah juak-juak ai, ipaluah ma ia anjaha ibalihon ma haganup utangni ai.
40018028	Tapi sanggah na luar juak-juak ai, jumpahsi ma hasomanni juak-juak sahalak, na marutang hubani saratus dinar, gabe itangkap ma ia anjaha isongkik, nini ma: Galar utangmu ondi!
40018029	Jadi manrogop ma hasomanni juak-juak ai, nini ma: Palumbang ham ma uhurmu, hugalar pe ai bamu!
40018030	Tapi seng ra ia, laho ma ia anjaha ipatutupkon ma hasomanni ai, paima igalar utangni ai.
40018031	Jadi dob iidah hasomanni juak-juak na masa ai, pusok ma uhur ni sidea, laho ma sidea, anjaha ipatugah ma bani tuan ni sidea ai haganup pasal na masa ai.
40018032	Gabe idilo tuanni ai ma ia, nini ma dompaksi: Ho juak-juak na jahat! Hubalihon do haganup utangmu, halani ielek-elek ho ahu.
40018033	Ai lang patut maridop ni uhur age ho hubani hasomanmu juak-juak songon ahu, na dob maridop ni uhur bam?
40018034	Jadi marringis ma tuanni ai hubani, gabe iondoskon ma ia hubani sipangarsik-arsik, paima igalar haganup utangni ai.
40018035	Sonai do bahenon ni BapangKu na i nagori atas ai bennima, anggo lang isasap hanima bei humbagas uhurnima salah ni hasomannima.
40019001	Ase dob ipaujung Jesus parsahapan ai, itadingkon ma Galilea, gabe das ma Ia hu tanoh Judea, na i dipar ni bah Jordan.
40019002	Buei tumang do halak na mangirikkonSi, anjaha ipamalum ma sidea ijai.
40019003	Jadi roh ma halak Parisei hu Bani, nini sidea ma manlajouSi: Ai bulih do sirangkonon ni sada dalahi parinangonni, asal adong atap aha halani?
40019004	Jadi nini ma mambalosi sidea: Ai seng ibasa hanima, paboa na humbani mulani do itompa Panompa in sidea dalahi pakon naboru, anjaha ihatahon:
40019005	Halani ai tadingkonon ni dalahi do bapani pakon inangni, laho padomuhon dirini hubani jolmani, anjaha gabe sadaging do sidea na dua ai?
40019006	Ase seng be dua sidea ai, tapi sada daging do. Ai pe, na dob pinadomu ni Naibata, seng bulih sirangon ni jolma.
40019007	Jadi nini sidea ma hu Bani: Anggo sonai, mase ma ititahkon si Musa bereon surat sirang laho mansirangkon?
40019008	Nini ma dompak sidea: Halani hengkeng ni uhur nasiam do, mambahen na ilopas si Musa nasiam paulakkon parinangon nasiam; tapi seng sonai anggo humbani mungkahni.
40019009	Huhatahon ma bani nasiam: Barang ise na manirangkon parinangonni, anggo seng halani parbangkison, gabe ibuat na legan, parbangkis do ia ai.
40019010	Jadi nini susian ai ma dompakSi: Anggo sonai do hape ruhut ni parrumah-tanggaon, rahanan ma ulang mompo.
40019011	Tapi nini ma dompak sidea: Seng haganup halak tarbahen manjalo hata on, pitah haondosanni do hansa.
40019012	Ai adong do jolma na so boi mompo, sonai humbani partubuhni; adong deba, na kinasihkon ni halak na legan, anjaha adong deba nari, na pakasihkon dirini halani harajaon nagori atas ai. Barang ise na boi manjalo hata ai, ijalo ma!
40019013	Dob ai iboan halak ma dakdanak hu Bani, ase itampeihon tanganNi bani sidea, anjaha itonggohon sidea. Tapi ipinsang susian ai ma sidea.
40019014	Tapi nini Jesus ma: Paturut hanima ma roh dakdanak in hu Bakku, ulang langlangi, ai bani sisonin do harajaon nagori atas ai.
40019015	Jadi dob itampeihon tanganNi bani sidea, misir ma Ia hunjai.
40019016	Dob ai roh ma sada halak manjumpahkonSi, nini ma: Guru, aha do na madear sihorjahononku, ase dapot ahu hagoluhan sisadokah ni dokahni?
40019017	Tapi nini ma hubani: Mase ma Ahu sungkunonmu pasal na madear? Sada do hansa paruhur na madear. Anggo sihol masuk ho hu hagoluhan, dalankon ma titah in!
40019018	Nini ma dompakSi: Na ija? Gabe nini Jesus ma: Ulang ho mamunuh! Ulang ho marbangkis! Ulang ho manangko! Ulang ho ra manaksihon hata na so tongon!
40019019	Pasangap amangmu pakon inangmu! Anjaha: Haholongi ma hasomanmu songon dirimu!
40019020	Nini anak garama ai ma hu Bani: Domma hudalankon haganupan ai. Aha ope hahuranganku?
40019021	Jadi nini Jesus ma hubani: Anggo sihol uhurmu gok dear ho, laho ma, jual ma haganup na dong bam, pambere ma bani na masombuh, ase mararta ho i nagori atas. Dob ai roh ma ho mangirikkon Ahu!
40019022	Mambogei hata ai anak garama ai, laho ma ia ibagas pusok ni uhur, ai buei do artani.
40019023	Jadi nini Jesus ma dompak susianNi ai: Payah do halak na bayak masuk hu bagas harajaon nagori atas in.
40019024	Huhatahon ma use hubennima: Urahan do masukan ni unta pinggol ni jarum, ase halak na bayak masuk hu harajaon nagori atas in.
40019025	Mambogei ai susian ai, tarsonggot tumang ma sidea, nini ma: Ise mando maluah, anggo sonai?
40019026	Jadi ikawahkon Jesus ma sidea, nini ma dompak sidea: Marhitei jolma, seng boi ai, tapi marhitei Naibata haganupan do boi.
40019027	Dob ai nini si Petrus ma mambalosiSi: Ia hanami, haganup do itadingkon hanami laho mangirikkon Ham, Aha ma ulih bannami?
40019028	Jadi nini Jesus ma hubani sidea: Na sintong do Hatangkon bennima: Magira, bani habayuon ai, bani na hundul Anak ni Jolma in bani paratas hasangaponNi ai, dihut ma hanima hundul ijai bani sapuluh dua paratas, laho manguhumi halak Israel, na sapuluh dua marga in.
40019029	Anjaha barang ise na manadingkon rumahni, saninani, botouni, bapani, inangni, niombahni barang jumani halani goranKu, manjalo ma ai marlompit-lompit, ambahni ai teanonni ma hagoluhan sisadokah ni dokahni.
40019030	Tapi buei do na parlobei hinan gabe parpudi, anjaha na parpudi hinan gabe parlobei.
40020001	Ai usih do harajaon nagori atas ai hubani sada tuan na bayak, na laho girah sogod mangindahi siparhorja bani pohon anggurni.
40020002	Jadi dob mardos ni uhur ia pakon sidea pasal upah ni sidea, ai ma sadinar sadari, isuruh ma sidea hu pohon anggurni.
40020003	Anjaha sanggah na luar ia pukul siah, iidah ma halak na legan jongjong sohsoh i tiga ai,
40020004	gabe ihatahon ma bani sidea: Dihut ma homa nasiam marhorja hu pohon anggurhu! Hubere pe na patut bani nasiam! Jadi laho ma sidea.
40020005	Jadi laho ma use ia pukul sapuluh dua ampa pukul tolu, lanjar sonai do ibahen.
40020006	Anjaha sanggah na laho ia pukul lima, jadi jumpahsi ma halak na legan sonin-sonin jongjong, gabe ihatahon ma bani sidea: Mase ma sohsoh tumang nasiam layur sadari on?
40020007	Nini sidea ma hubani: Seng dong na mangarahkon hanami. Jadi nini ma hubani sidea: Dihut ma nasiam marhorja hu pohon anggurhai!
40020008	Ase dob bod ari, nini simada pohon anggur ai ma dompak juru tulisni: Dilo ma haganup siparhorja ai, galar ma upah ni sidea, mamungkah humbani na masuk parpudi das hubani na parlobei ai!
40020009	Jadi roh ma na masuk bani pukul lima, ijalo bei ma sadinar.
40020010	Dob ai roh ma na masuk parlobei ai, iagan sidea ma lobih jaloon ni sidea, hape age sidea sadinar bei do ijalo.
40020011	Tapi manjalo ai, marungut-ungut ma sidea dompak tuan na bayak ai,
40020012	nini sidea ma: Ia halak na parpudi masuk on, na marhorja pitah sajam hansa, ipados ham do sidea pakon hanami, na manaronkon torik ni horja pakon milas ni ari layur sadari on.
40020013	Tapi nini ma marbalos dompak sahalak humbani sidea: Ambia, seng dong hubahen bam na so pintor! Ai lang na dob manriah do hita pasal na sadinar in!
40020014	Jalo ma bagianmu anjaha laho ma ho! Tapi sihol do uhurhu, mambere bani na parpudi on songon na bam ai.
40020015	Ai lang patut, domu hubani rosuhku hubahen pasal na dong bakku? Serleng matamu halani layak ahu?
40020016	Sonai ma gabe parlobei na parpudi hinan, anjaha na parlobei hinan gabe parpudi.
40020017	Sanggah na laho Jesus tangkog hu Jerusalem, iarahkon ma pulig susianNi na sapuluh dua ai, anjaha nini ma bani sidea i tongah dalan ai:
40020018	Na tangkog ma hita hu Jerusalem, ondoskononkon ma Anak ni jolma in bani sintua ni malim ampa sibotoh surat, anjaha uhumon ni sidea ma Ia marutang hosah.
40020019	Dob ai ondoskonon ni sidea ma Ia hubani sipajuh begu-begu, ase ipahiri, ilonsingi anjaha iparsilangkon, anjaha bani ari patoluhon papuhoon do Ia.
40020020	Jadi roh ma inang ni anak ni si Sebedeus rap pakon anakni hu Bani, isombah ma Ia laho padaskon pangindoanni.
40020021	Jadi nini ma hubani: Aha ipindo uhurmu? Nini ma mambalosi: Lopas Ham ma hundul anakku na dua on ibagas harajaonMu, sada bani siamunMu, na sada nari bani sambilouMu!
40020022	Tapi nini Jesus ma mambalosi: Seng ibotoh hanima na pinindonima. Mintor tarinum hanima ma siinumon, na sihol inumonKu? Nini sidea ma: Tarbahen hanami do!
40020023	Dob ai nini ma dompak sidea: Tongon, inumonnima do siinumonKai, tapi seng saguru Bakku na mambahen hundul i siamunHu barang i sambilouHu; Bapa do pasirsirhon ai bani haondosanni.
40020024	Mambogei ai na sapuluh ai, sogam ma uhur ni sidea mangidah na dua halak na marsanina ai.
40020025	Tapi ipatumpu Jesus ma sidea, nini ma: Irajai sigomgomi bangsa do rayatni, anjaha ikuasai na sangap-sangapni do sidea.
40020026	Ulang ma sonai anggo bennima, tapi barang ise na sihol sangap i tongah-tongahnima, ai ma gabe sipangidangi bennima,
40020027	anjaha barang ise hanima na sihol parlobei, ai ma gabe jabolon bennima.
40020028	Songon Anak ni Jolma in pe, seng roh Ia ase iidangi halak, tapi ase mangidangi do, anjaha iberehon do hosahNi bahen tobus ni buei jolma.
40020029	Sanggah luar sidea hun Jeriko, buei do halak na mangirikkonSi.
40020030	Anjaha tonggor ma, adong do dua halak na mapitung hundul i topi dalan; dob ibogei Jesus na mamontas ai, mardilo-dilo ma sidea: Ham Tuhan, Anak ni si Daud, idop ma uhurMu bennami!
40020031	Ipinsang na mabuei ai ma sidea ase sip namin, tapi lambin gogoh do sidea dilo-dilo: Ham Tuhan, anak ni si Daud, idop ma uhurMu bennami!
40020032	Jadi maronti ma Jesus anjaha isuruh ma sidea roh hu Bani, nini ma: Aha ipindo uhur nasiam bahenonKu bani nasiam?
40020033	Nini sidea ma hu Bani: Tuhan marpangidah ma namin matanami!
40020034	Jadi maidop ma uhur ni Jesus mangidah sidea, lanjar ijamah ma mata ni sidea; jadi mintor marpangidah ma matani sidea, gabe iirikkon ma Jesus.
40021001	Sanggah roh sidea hundohor hu Jerusalem anjaha das sidea hu Betpage, na i dolog Jetun, isuruh Jesus ma dua halak susianNi manlobeiSi,
40021002	nini ma hubani sidea: Laho ma hanima hu dusun na i lobeinima ai, anjaha mintor dapot hanima do ijai tambat halode sada rap pakon anakni. Tanggali ma, anjaha boan ma hu Bakku!
40021003	Jadi anggo adong na mangkatahon atap aha bennima, balosi hanima ma: "Porlu do in bani Tuhan in!" jadi mintor lopasonni.
40021004	Tapi masa pe sonin, ase jumpah na hinatahon ni nabi,
40021005	na mangkatahon: Hatahon ma bani boru Sion: Tonggor ma, Rajamu roh bam, lamlam maruhur, anjaha mangajak halode boru-boru ampa anak ni halode boban.
40021006	Jadi laho ma susian ai, anjaha ibahen sidea ma songon na hinatahon ni Jesus bani sidea.
40021007	Iboan sidea ma halode ai rap pakon anakni ai, itampeihon ma hiou ni sidea hu atasni, anjaha Jesus pe hundul ma i atasni.
40021008	Deba humbani halak na mabuei ai mangamparhon hiouni bani dalan ai, na deba nari managili ranting ni hayu lanjar ierap bani dalan ai.
40021009	Ia halak na mabuei ai, na mardalan i lobeiNi ampa na mangirikkonSi hun pudi, nini bei ma mangolobkon: Hosianna bani Anak ni si Daud! Pinasu-pasu ma na roh ibagas goran ni Tuhan. Hosianna ma i nagori atas.
40021010	Sanggah na masuk ai Ia hu Jerusalem, guntar ma ganup huta ai, nini bei ma: Ai ise do in?
40021011	Nini halak na mabuei ai ma: On ma nabi ai, Jesus, na hun huta Nasaret, na i nagori Galilea!
40021012	Jadi masuk ma Jesus hu rumah panumbahan, anjaha iusir ma hunjai sagala siparjualan ampa sipamboli, ipantunggalingkon ma meja ni situkari duit ampa bangku-bangku hundulan ni sijual asas,
40021013	lanjar nini ma dompak sidea: Ihatahon surat in do: Rumah partonggoan do goran ni rumahKu, tapi gabe liang ni panamun do in ibahen hanima.
40021014	Dob ai marrohan ma hu Bani, hu rumah panumbahan ai, na mapitung ampa na repat, gabe ipamalum ma sidea.
40021015	Dob iidah sintua ni malim ampa sibotoh surat tanda halongangan na binahen ni Jesus ampa dakdanak na marsurak-surak ai i rumah panumbahan, mangakatahon: "Hosianna bani Anak ni raja Daud!" marah ma sidea.
40021016	Nini sidea ma hu Bani: Ibogei Ham do na hinatahon ni sidea in? Jadi nini Jesus ma hubani sidea: Hubogei do! Ai lang ongga ibasa nasiam: Humbani pamangan ni dakdanak ampa na inuman do ipasirsir Ham puji-pujian Bamu?
40021017	Dob ai itadingkon ma sidea, luar hun huta ai laho hu Betania, lanjar marborngin ijai.
40021018	Tapi patar ni ai, sogod, sanggah na laho mulak hu Jerusalem, malohei ma iahap.
40021019	Iidah ma sada hayu ara i topi dalan ai, jadi laho ma Ia hujai, tapi seng dong jumpahsi sobali bulung, gabe ihatahon ma bani hayu ai: Hunjon hujanan seng anjai marbuah be ho! Jadi mintor melus ma hayu ara ai.
40021020	Mangidah ai susian ai, longang ma sidea, lanjar nini ma: Mase ma mintor melus hayu ara in?
40021021	Jadi nini Jesus ma mambalosi sidea: Na sintong do Hatangkon bennima: Anggo porsaya hanima anjaha seng sangsi, seng pitah songon na bani hayu ara in tarbahen hanima, tapi lobih do hunjai; anggo ihatahon hanima bani dolog an: "Mosor ma anjaha madabuh hu laut!" gabe saud ma sonai.
40021022	Anjaha sagala na pinindonima ibagas tonggonima, sai na jaloonnima do, anggo porsaya hanima.
40021023	Sanggah na masuk ai Ia hu rumah panumbahan, roh ma sintua ni malim ampa pangintuai-pangintuai ni bangsa ai hu Bani, tudu sanggah mangajari Ia, nini sidea ma: Marhitei kuasa aha do ibahen Ham ganupan in? Anjaha ise do na mambere kuasa in Bamu?
40021024	Jadi nini Jesus ma mambalosi sidea: Ahu ma lobei manungkun nasiam, anjaha anggo domma ibalosi nasiam Ahu, Ahu pe patugahonKu ma bani nasiam, atap marhitei kuasa aha do Hubahen ai.
40021025	Ia pandidion ni si Johannes, na hunja do ai? Hun nagori atas do atap humbani jolma? Jadi martukar pingkiran ma sidea samah sidea, nini ma:
40021026	Anggo ihatahon hita: "Hun nagori atas do," hatahononni ma hubanta: "Mase lang ihaporsayai nasiam Ia?" Anggo ihatahon hita: "Humbani jolma do," sihabiaranta do halak na mabuei in, ai nabi do si Johannes, nini uhur ni jolma haganup.
40021027	Jadi nini sidea ma mambalosi Jesus: Seng ibotoh hanami! Anjaha Ia pe, nini ma dompak sidea: Ahu pe, seng patugahonKu bani nasiam atap marhitei kuasa aha Hubahen in.
40021028	Tapi sonaha do nini uhur nasiam? Adong ma dua anak ni sada halak. Laho ma ia hubani sikahanan, nini ma: Laho ma ho, anakku, sadari on mangkorja hu pohon anggurta!
40021029	Balosni ni anak ai ; seng pot ahu. tapi use manosal do ia anjaha laho.
40021030	Dob ai laho ma halak ai hubani anak na paduahon ai, anjaha ihatahon ma homa songon nongkan ai. Nini anaka ai ma mambalosi: Dear, bapa. Tapi seng laho ia.
40021031	Ise do sidea na dua ai na mandalankon ai! Jadi nini sidea ma mambalosi: Na parlobei ai Gabe nini Jesus ma hubani sidea: Na sintong do Hatangkon bani nasiam: Lobeian ni sijalo sohei pakon boru jalang do nasiam masuk hu bagas harajaon ni Naibata.
40021032	Ai na roh do si Johannes hubani nasiam bani dalan hapintoron, tapi seng porsaya nasiam bani, tapi anggo sijalo sohei ampa boru jalang porsaya do. Iidah nasiam do ai namin, tapi lanjar do seng isolsoli nasiam uhur nasiam laho mangkaporsayaisi.
40021033	Bogei nasiam ma sada limbaga na legan. Adong ma sada tuan na bayak, na mamungkah sada pohon anggur. Ihondor ma ai, inggot, ihurak ma pangilangan ni anggur ibagas, anjaha ipauli ma sada manara. Ipasewahon ma pohon ai hubani piga-piga parjuma-juma, dob ai laho ma ia hu nagori na legan.
40021034	Dob jumpah panorang mambuat buahni, isuruh ma juak-juakni hubani parjuma-juma ai laho manjalo buahni.
40021035	Tapi itangkap parjuma-juma ai ma juak-juakni ai, adong na ibogbogi, adong na ibunuh anjaha adong na ipargijig bani batu.
40021036	Iulaki tuan ai ma use marsuruh juak-juakni, bueinan humbani na parlobei ai, tapi sonai do homa ibahen bani sidea.
40021037	Dob ni isuruh ma anakni bani sidea, ai nini uhurni: tontu malang do uhur ni sidea bani anakkin!
40021038	Dob iidah parjuma-juma ai anakni ai, nini sidea ma samah sidea: On do sitean pohon in! Eta, bunuh hita ma ia, ase banta siteanonni ai.
40021039	Jadi itangkap sidea ma ia, isarad hu darat ni pohon anggur ai, lanjar ibunuh.
40021040	Anggo roh simada pohon anggur ai, aha ma sibahenonni bani parjuma-juma ai?
40021041	Nini sidea ma hu-Bani: Tontu bunuhonni ma siparjahat ai, anjaha pohon anggurni ai ondoskononni hubani parjuma-juma na legan, na ra mamberehon buahni bani panorangni.
40021042	Jadi nini Jesus ma hubani sidea: Ai seng ongga ibasa nasiam ibagas Surat in: Batu na niambukhon ni tukang rumah, ai do gabe palas parsuhi; pinamasa ni Tuhan do in, anjaha halongangan do in bani matanta?
40021043	Halani ai Huhatahon ma bani nasiam: Sibuaton ma humbani nasiam harajaon ni Naibata, anjaha berehonon bani bangsa na legan, na ra mambere buahni.
40021044	Anjaha barang ise, na madabuh bani batu on, mapuntar do, anjaha barang ise nidabuhanni, marosak do.
40021045	Mambogei limbaga ai mangahap ma malim pakon Parisei, ai sidea do na hinatahonni ijai.
40021046	Jadi ipindahi sidea ma dalan laho manangkapSi, tapi mabiar do sidea bani halak na mabuei ai, ai nabi do Ia nini uhur ni sidea.
40022001	Dob ai iulaki Jesus ma marsahap bani sidea marhasoman limbaga, nini ma:
40022002	Tarpausih do harajaon nagori atas ai bani sada raja, na mambahen pesta parunjokon bani anakni.
40022003	Jadi isuruh ma juak-juakni mandilo na dob niontang ai hinan hubani pesta ai, tapi seng ra roh sidea.
40022004	Isuruh ma use juak-juak na legan, nini ma: Patugah hanima ma bani na dob niontang in: Tonggor ma, domma sirsir pestangku, domma isayat lombu pakon pinahan na dob pinamombur, domma sirsir haganup! Ai pe roh ma nasiam bani pesta parunjukon in.
40022005	Tapi hampung do uhur ni sidea pasal ontangan ai, gabe laho bei ma, deba hu jumani, na deba nari hu partiga-tigaonni.
40022006	Na legan manangkap juak-juakni ai, iarsik ma anjaha ibunuh.
40022007	Jadi manggila ma raja ai, gabe isuruh ma tenterani mamboiskon haganup pamunuh ai, anjaha manutung huta ni sidea.
40022008	Dob ai nini ma hubani juak-juakni: Domma namin sirsir pesta parunjukon in, tapi seng talup na niontang ai.
40022009	Halani ai, laho ma hanima bani ganup sirpang ni dalan, anjaha arahkon hanima ma hu pesta parunjukon on sagala halak na jumpah hanima.
40022010	Jadi laho ma juak-juak ai hubani sagala dalan, anjaha ipatumpu sidea ma haganup jolma na jumpah sidea, parjahat age na bujur, gabe gok ma parpestaan ai bani tamuei-tamuei.
40022011	Sanggah na masuk raja ai manorih tamuei ai, iidah ma sada halak na so marpakeian pesta,
40022012	gabe nini ma hubani: Na sonaha do parmasukmu hujon ambia, ai seng marpakeian pesta ho? jadi sip ma ia.
40022013	Dob ai nini raja ai ma dompak juak-juakni: Sangkut hanima ma naheini pakon tanganni, anjaha usir hanima ma ia hu darat bani ianan na golap; ijai ma masa partangison ampa na patungosngoson.
40022014	Ai buei do na nidilo, tapi otik do na tarpilih.
40022015	Dob ai laho ma Parisei manriah samah sidea, atap sonaha do bahenon ni sidea mambahen tardapot Ia marhitei hataNi.
40022016	Jadi isuruh sidea ma susian ni sidea rap pakon juak-juak ni si Herodes marayak Jesus, laho manungkun hu-Bani: Ham Guru, ibotoh hanami, na pintor do Ham, anjaha sintong-sintong do dalan ni Naibata iajarhon Ham; seng mabiar Ham age bani ise, ai seng siidah bohi Ham!
40022017	Ai pe, patugah Ham ma bennami atap sonaha do pingkiranMu: Ai patut do bereon balasting bani Kesar atap lang?
40022018	Tapi ibotoh Jesus do jahat ni uhur ni sidea ai, gabe nini ma: E nasiam sipakulah-kulah! Mase ma ilajou nasiam Ahu?
40022019	Patuduhkon nasiam ma hu Bakku duit balasting in! Jadi ipatuduhkon sidea ma Bani sada dinar.
40022020	Jadi nini ma dompak sidea: Gambaran ampa surat ni ise do on?
40022021	Nini sidea ma: Gombaran ni Kesar! Jadi nini ma dompak sidea: Ai pe, bere ma bani Kesar, na humbani Kesar, anjaha bere ma bani Naibata, na humbani Naibata!
40022022	Mambogei ai longang ma uhur ni sidea, jadi laho ma sidea, itadingkon ma Ia.
40022023	Bani ari ai, roh ma hu-Bani Sadukei, ai ma, na so marhatongonkon adong parpuhoon humbani na matei, jadi isungkun sidea ma Ia, nini:
40022024	Guru, nini si Musa: Anggo adong matei sada halak, lang martinading, parayakon ni anggini ma parinangonni ai, laho pajongjong ginompar bani saninani ai.
40022025	Jadi adong ma bannami pitu halak na marsanina; mompo ma sikahanan ai, dob ai matei lang martinading, gabe bani tinodohkonni ai ma parinangon ni ai.
40022026	Sonai do na paduahon ampa na patoluhon ronsi na papituhon.
40022027	Parpudi humbani sidea haganup matei ma homa naboru ai.
40022028	Jadi bani ari parpuhoon ai, ise do humbani sidea na pitu ai simada naboru ai, ai ganup do sidea marjolmahonsi?
40022029	Tapi nini Jesus ma mambalosi sidea: Na kahou do nasiam, ai seng ibotoh nasiam Surat in age hagogohon ni Naibata!
40022030	Ai bani ari parpuhoon ai seng dong siparunjuk atap na laho, tapi songon malekat do sidea i nagori atas.
40022031	Tapi pasal parpuhoon ni na dob matei, ai seng ongga ibasa nasiam, na hinatahon ni Naibata bani nasiam:
40022032	Ahu do Naibata ni si Abraham, Naibata ni si Isak anjaha Naibata ni si Jakob? Ia Naibata, sedo Naibata ni na matei, tapi Naibata ni na manggoluh do.
40022033	Jadi longang ma halak na mabuei ai mambogei pangajarionNi ai.
40022034	Tapi dob ibogei Parisei, na dob ipasip Jesus halak Sadukei, jadi martumpu ma sidea.
40022035	Anjaha sada halak humbani sidea, ai ma sada sibotoh surat, mambahen sungkun-sungkun Bani laho mangujiSi.
40022036	Guru, na ija do titah sibanggalan humbani titah in?
40022037	Jadi nini Jesus ma: Maningon haholonganmu do Tuhan Naibatamu humbani gok ni uhurmu, humbani gok ni tonduymu ampa humbani gok ni pingkiranmu.
40022038	In ma titah sibanggalan anjaha na parlobei.
40022039	Na paduahon on pe dos do pakon in: Maningon haholonganmu do hasomanmu doskon dirimu.
40022040	Titah na dua on do manrimpun sagala titah pakon hata ni nabi-nabi.
40022041	Tapi sanggah na martumpu ai ope Parisei ai, isungkun Jesus ma sidea, nini ma:
40022042	Sonaha do pingkiran nasiam pasal Kristus in? Anak ni ise do Ia? Nini sidea ma hu Bani: Anak ni si Daud!
40022043	Nini ma dompak sidea: Tapi sonaha ma ai, igoran si Daud do Ia Tuhan, niajaran ni Tonduy in, ai ihatahon do:
40022044	Nini Tuhan in do dompak Tuhanku: Hundul ma Ho hu siamunKu, paima Hubahen munsuhMu sidogei-dogeian ni naheiMu!
40022045	Anggo igoran si Daud do Ia Tuhan, sonaha ma Ia anakni?
40022046	Jadi ise pe lang na boi mambalosiSi, anjaha humbani panorang ai nari sahalak pe lang be na pag manungkunSi.
40023001	Dob ai iparsahapkon Jesus ma halak na mabuei ai ampa susianNi,
40023002	nini ma: Kursi ni si Musa do na hinundulan ni sibotoh surat pakon Parisei.
40023003	Halani ai, horjahon anjaha irikkon nasiam ma sagala niajarhon ni sidea bani nasiam, tapi ulang ma usihi nasiam pambahenan ni sidea, ai mangkatahon do hansa sidea, seng dong anggo ihorjahon.
40023004	Irahuti sidea do siboanon na borat, anjaha iampeihon ma ai bani abara ni jolma, tapi sidea sandiri marhitei jari-jari pe seng ra manggiut ai.
40023005	Sagala pambahenan ni sidea ihorjahon sidea do, ase iidah jolma. Halani ai ipabolag sidea do tali tonggo ni sidea anjaha ipaganjang rambu ni pakeianni.
40023006	Marosuh do sidea, hundul bani ianan na sangap bani parpestaan, sonai homa bani hundulan lobei-lobei bani parguruan,
40023007	ambahni ai, bani tabi ni halak i tiga, anjaha ase igoran halak sidea rabbi (guru).
40023008	Tapi anggo nasiam, ulang ma ra nasiam igoran halak rabbi (guru), ai sada do Guru bani nasiam, anjaha na marsanina do nasiam ganup.
40023009	Ulang ma parbapa nasiam atap ise i tanoh on, ai sada do Bapa nasiam, ai ma na i nagori atas ai.
40023010	Ulang ma homa ra nasiam goranon pambobai, ai sada do Pambobai nasiam, ai ma Kristus in.
40023011	Tapi barang ise sisangapan i tongah-tongah nasiam, ia ma sipangidangi bani nasiam.
40023012	Ai barang ise na pagijang dirini, sipatoruhon do, tapi barang ise na patoruh dirini, ai do sipagijangon.
40023013	Bursik ma nasiam sibotoh surat ampa Parisei, nasiam sipakulah-kulah, ai itutup nasiam do harajaon nagori atas in i lobei ni jolma. Nasiam sandiri seng masuk, anjaha halak, na sihol masuk ilanglangi nasiam do masuk.
40023014	Bursik ma nasiam sibotoh surat ampa Parisei, nasiam sipakulah-kulah, ai ibondut nasiam do rumah ni naboru na mabalu marhitei tonggo sipakulah-kulah na ganjang-ganjang. Halani ai borat do uhum na mangonai bani nasiam.
40023015	Bursik ma nasiam sibotoh surat pakon Parisei, nasiam sipakulah-kulah, na mandalani laut ampa tanoh, laho manarik pala sahalak bani ugama nasiam, anjaha dob saud ia masuk, gabe anak ni naraka do ia ibahen nasiam, lompit dua jahatan humbani nasiam.
40023016	Bursik ma nasiam pambobai na mapitung, na mangkatahon: Barang ise na marbija hu rumah panumbahan seng mahua ai, tapi barang ise na marbija hu omas na i rumah panumbahan, ai do na hona sibijaon.
40023017	E nasiam na oto anjaha na mapitung! Na ija do sisurungan, omas ai do atap rumah panumbahan na papansingkon omas ai?
40023018	Ambahni ai ihatahon nasiam do: Na marbija hu anjap-anjap seng mahua ai, tapi barang ise na marbija hu galangan na i atasni ai, ai do na hona sibijaon.
40023019	E nasiam na mapitung! Na ija do sisurungan, galangan ai do atap anjap-anjap na papansingkon galangan ai?
40023020	Barang ise na marbija hu anjap-anjap marbija do ai hujai ampa hu haganup na i atasni ai.
40023021	Na marbija hu rumah panumbahan, marbija do ai hujai ampa hubani na mangiankon ai.
40023022	Na marbija hu nagori atas, marbija do ai hu paratas ni Naibata, ampa hubani na manghunduli ai.
40023023	Bursik ma nasiam sibotoh surat ampa Parisei, nasiam sipakulah-kulah! Igalar nasiam do parsapuluhan ni hosaya, humangei ampa huning, tapi tading do ibahen nasiam titah siharganan, ai ma hapintoron, idop ni uhur ampa habujuron. Sihorjahononkon do na sada on, tapi ulang tading na legan.
40023024	Nasiam pambobai na mapitung! Itapis nasiam do rongit hu darat, tapi anggo unta ibondut nasiam do.
40023025	Bursik ma nasiam sibotoh surat pakon Parisei, nasiam sipakulah-kulah! Ai ipaborsih nasiam do darat ni mangkuk ampa pinggan, hape ibagas gok do ai marisi panrampokon ampa uhur haut.
40023026	E Parisei na mapitung! Parbagas ni panginuman in ma lobei borsih, ase borsih age pardaratni ai.
40023027	Bursik ma nasiam sibotoh surat pakon Parisei, nasiam sipakulah-kulah! Ai usih do nasiam bani tanoman na hinapur, na dear idahon hun darat, tapi ibagas gok holi-holi ni na matei ampa sagala na mabutak.
40023028	Sonai do homa nasiam, pintor idahon ni halak hun darat, tapi gok do sipakulah-kulah ampa hajahaton ibagas.
40023029	Bursik ma nasiam sibotoh surat pakon Parisei, nasiam sipakulah-kulah! Ai ipauli nasiam do tanoman ni nabi-nabi, anjaha ipajagar nasiam do tugu ni halak parpintor.
40023030	Nini nasiam: Ambit manggoluh hanami bani panorang ni ompung-ompungnami, seng anjai dihut hanami parsalah bani daroh ni nabi-nabi ai!
40023031	Ase isaksihon nasiam do hape, anak ni sibunuh nabi-nabi ai do nasiam!
40023032	Ai pe, goki nasiam ma suhat-suhat hajahaton ni ompung nasiam!
40023033	Nasiam ulog anjaha anak ni ulog darih! Sonaha ma panlembangi nasiam bani uhuman ni naraka?
40023034	Halani ai, tonggor ma, Ahu do marsuruh bani nasiam nabi-nabi, halak na maruhur ampa sibotoh surat, deba humbani sidea bunuhon anjaha parsilangkonon nasiam do, anjaha deba nari humbani sidea lonsingan nasiam do i rumah parguruan nasiam anjaha parburuon nasiam hun huta na sada hu huta na sada nari,
40023035	ase mangonai bani nasiam ma sagala daroh ni halak parpintor, na madurus i tanoh on, olat ni daroh ni si Abel na pintor ai ronsi daroh ni si Sakarias, anak ni si Barakya, na binunuh nasiam i holang-kolang ni rumah panumbahan ampa anjap-anjap ai.
40023036	Sintong do na Huhatahon on bani nasiam: Haganupan in mangonai do bani bangsa on!
40023037	Jerusalem, Jerusalem, sibunuh nabi-nabi, anjaha sipargijig na sinuruh marayak ham! Domma piga hali sihol patumpuonKu anakmu, songon indung ni dayok patumpuhon anakni hu toruh ni habongni, tapi seng ra ham.
40023038	Tonggor ma, maningon tarulang ma rumah nasiam.
40023039	Ai Huhatahon ma bani nasiam, seng idahon nasiam be Ahu humbani sonari nari, paima ihatahon nasiam: Pinasu-pasu ma na roh ibagas Goran ni Tuhan!
40024001	Dob ai laho ma Jesus luar hun rumah panumbahan ai. Jadi iparayak susianNi ai ma Ia, anjaha ipatuduhkon sidea ma Bani rumah-rumah na masuk hu rumah panumbahan ai.
40024002	Tapi nini ma hubani sidea: Iidah hanima do ganupan in? Sintong do na Huhatahon on bennima: Seng paturuton ijai dua batu patindih na so rosakkononkon.
40024003	Sanggah hundul Ia i dolog Jetun ai, roh ma pulig susian ai hu Bani, nini ma: Patugah Ham ma bennami, antigan ma masa ai, anjaha aha ma tanda ni parohMu ampa ajal ni dunia on?
40024004	Jadi nini Jesus ma mambalosi sidea: Jaga ma, ulang ma ipakahou halak hanima!
40024005	Ai buei do halak na roh marhitei goranKu, na mangkatahon: "Ahu do Kristus" jadi buei ma na kahou bahenon ni sidea.
40024006	Tapi bogeionnima ma pasal porang ampa barita ni porang. Jaga, ulang tarsonggot hanima, ai maningon masa do ai, tapi seng ope ai ujungni.
40024007	Ai marsilawanan do bangsa dompak bangsa, anjaha harajaon dompak harajaon, masa ma lohei ampa lalou bani buei nagori.
40024008	Tapi haganupan ai mungkah ni pangarouon ai ope.
40024009	Ondoskonon ni halak do hanima, ase iarsik anjaha ibunuh; anjaha domdoman ni sagala bangsa do hanima halani goranKu.
40024010	Jadi buei ma halak na marbalik, gabe marsitahi-tahian anjaha marsidomdoman ma.
40024011	Buei ma marrohan nabi sipakulah-kulah, anjaha buei do na kahou ibahen.
40024012	Jadi halani martambah-tambah hajahaton, lambin borgohni ma holong ni uhur ni jolma bueinan.
40024013	Tapi barang ise na tahan das hu ujung, ai do na maluah.
40024014	Anjaha ambilankononkon do Ambilan Namadear on pasal Harajaon in i sab dunia on, laho manaksihon bani haganup bangsa, dob ai pe ase roh ujungni.
40024015	Halani ai, anggo iidah hanima ma bani ianan na mapansing in hasamboron na majangin ai, na dob nilumbahon ni nabi Daniel (iparuhurhon na mambasa on ma ai),
40024016	jadi maporus ma halak na i Judea hu dolog.
40024017	Halak na i atas ni rumahni, ulang pala be tuad mangalop ugas-ugasni hun rumah ai.
40024018	Na i juma ulang be mulak hu rumah mangalop pakeianni.
40024019	Tapi bursik ma na boratan rumah ampa na painumhon dakdanak bani panorang ai.
40024020	Tapi martonggo ma hanima ase ulang ma sanggah musim borgoh atap ari Sabat hanima na maporus ai.
40024021	Ai banggal tumang do haparngiton ai, humbani mungkah ni dunia on ronsi sonari seng ongga masa ope na sonai ai, anjaha seng masa be na sonai.
40024022	Anjaha, ambit seng ipapondok ari ai, sahalak pe seng adong na maluah. Tapi halani na tarpilih in do, ase ipapondok ari ai.
40024023	Anjaha anggo adong na mangkatahon bennima: "Tonggor ma, ijon do Kristus in", atap: "Ijai do Ia," ulang ma porsaya hanima.
40024024	Ai na roh do Kristus siparladung ampa nabi siparladung, mambahen tanda na banggal ampa halongangan, laho pakahouhon na dob tarpilih in, ambit na tarbahen.
40024025	Tonggor ma, domma Hupalumba hinan hanima.
40024026	Halani ai, anggo adong na mangkatahon bennima: "I halimisan do Ia," ulang ma laho hanima hujai. Atap ihatahon sidea: "I kamar do Ia," ulang ma porsaya hanima!
40024027	Ai songon hilap na mardejeb i hapoltakan anjaha marsinalsal das hu hasundutan, sonai do parroh ni Anak ni Jolma in.
40024028	Ai ija adong bangkei, hujai do roh marurup haluhuy.
40024029	Tapi sompong, salpuhonsi haparngiton na bani panorang ai, manggolapi ma mata ni ari, seng be ibere bulan sinalsalni, mardabuhan ma bintang-bintang hun langit, anjaha dugur ma hagogohon ni parlangitan.
40024030	Jadi taridah ma i langit tanda ni Anak ni Jolma in, gabe mandoruhi ma ganup bangsa na i tanoh on, ai idahon ni sidea ma Anak ni Jolma in roh i atas ni hombun ni langit, marhasoman hagogohon ampa hasangapon banggal.
40024031	Anjaha suruhonNi ma malekatNi martarompet na gogoh parsorani, jadi patumpuon ni sidea ma halak na dob pinilih ai humbani desa na ualuh in, hun ujung ni langit na sada das hubani na sada nari.
40024032	Tapi humbani hayu ara an ma hanima marguru: Anggo martunasi ma anjaha marbulungi ibotoh hanima do, paboa dohor ma partahunan milas.
40024033	Sonai ma homa, anggo iidah hanima ma masa ai, botoh hanima ma, paboa dohor ma ai.
40024034	Sintong do na Huhatahon on bannima: Seng anjai salpu na sasundut on paima masa haganupan ai.
40024035	Ai na laho salpu do langit pakon tanoh on, tapi anggo hatangKu seng anjai salpu.
40024036	Tapi anggo pasal arini ampa panorangni, seng dong na mambotohsi, age malekat na i nagori atas, age Anak in; pitah Bapa in do.
40024037	Ai songon sanggah panorang ni si Noak, sonai do parroh ni Anak ni Jolma in.
40024038	Ai sanggah lape roh bah na sumbang ai, marmangan-mangan anjaha marminum-minum do sidea, marunjuk anjaha palahohon, paima jumpah ari parmasuk ni si Noak hu bagas parau ai,
40024039	anjaha lanjar do seng mambotoh sidea pasal ai, ronsi na roh bah na sumbang ai mangogapkon sidea haganup. Usih hujai do parroh ni Anak ni jolma in.
40024040	Bani panorang ai adong ma dua halak i juma, na sada ijalo, na sada nari itadingkon.
40024041	Dua halak rap manduda, na sada ijalo, na sada nari itadingkon.
40024042	Ai pe, jaga ma hanima, ai seng ibotoh hanima ari parroh ni Tuhannima!
40024043	Tapi ingat hanima ma on: Ambit ibotoh tuan rumah pukul piga borngin roh panangko, tontu marjaga-jaga do ia, anjaha lang palopasonni rumahni hona bongkar.
40024044	Halani ai tagam ma hanima, ai na roh ma Anak ni jolma in bani panorang na so niagaknima.
40024045	Ai ise do juak-juak na bujur anjaha na maruhur, na pinabangkit ni tuanni, laho mambere jabolonni mangan bani panorangni?
40024046	Martuah ma juak-juak, na mangkorjahon sonai jumpah tuanni bani parrohni ai.
40024047	Sintong do na Huhatahon on bennima: Pabangkitonni ma ia manramotkon haganup na dong bani.
40024048	Tapi anggo juak-juak na jahat do ia, na marsahap ibagas uhurni: "Dokah ope ase roh tuankai",
40024049	gabe ipungkah ma mangarsik hasomanni juak-juak anjaha mangan minum rap pakon parmabuk,
40024050	jadi rohkonsi tuanni bani panorang na so niagakni, anjaha bani panorang na so binotohni,
40024051	gabe agouhononni ma ia, anjaha bereonni ma bani parbagianan dos pakon sipakulah-kulah. Ijai ma masa partangison ampa na patungosngoson.
40025001	Anjaha tarpausih do harajaon nagori atas ai hubani sapuluh anak boru, na bingkat marsiboan suluhni, laho mangalo-alo siparunjuk.
40025002	Lima humbani sidea na oto do, tapi na lima nari maruhur do.
40025003	Ia na oto ai iboan do namin suluhni, tapi seng mamboan minak sidea.
40025004	Tapi anggo na maruhur ai, iboan do minak bani iananni rap pakon suluh ni sidea.
40025005	Halani dokah ase roh siparunjuk ai, tartunduh ma sidea haganup lanjar tarpodom.
40025006	Tapi tongah borngin, adong ma na dilo-dilo: Tonggor ma, siparunjuk in! Roh ma mangalo-alosi!
40025007	Jadi puho ma ganup anakboru ai, anjaha ipasirsir bei ma suluhni.
40025008	Nini naboru na oto ai ma bani na maruhur ai: Bere nasiam ma deba minak nasiam in, ai na laho miloh ma suluhnami!
40025009	Tapi nini na maruhur ai ma mambalosisi: Lang! Seng sungkup holi bannami ampa bani nasiam. Dearan ma boli nasiam bani nasiam humbani panjual minak.
40025010	Tapi sanggah na laho ai ope sidea mamboli minak, roh ma siparunjuk ai, jadi masuk ma na dob sirsir ai hinan rap pakonsi hu pesta parunjukan ai, anjaha itutup ma labah ai.
40025011	Salpu ai roh ma naboru na legan ai, nini ma: Ham tuan, ham tuan, buha ham ma labah on bennami!
40025012	Tapi nini mambalosi: Sintong do hatangkon bennima: Seng hutandai hanima!
40025013	Halani ai jaga ma hanima, ai seng ibotoh hanima arini pakon panorangni.
40025014	Usih do homa ai bani sada halak, na laho mardalani hu nagori na legan, gabe idilo ma juak-juakni, laho mangondoskon artani bani sidea.
40025015	Ibere ma bani na sada lima talenta, bani na sada nari dua, anjaha bani na legan use sada, ganup domu hubani gogohni, dob ai misir ma ia.
40025016	Mintor do laho sijalo na lima talenta ai, mantiga-tigahon ai, gabe dapotsi ma lima talenta.
40025017	Sonai homa sijalo na dua talenta ai, dapotsi do dua talenta.
40025018	Tapi anggo na manjalo na sada talenta ai ihurak ma tanoh, laho mamonopkon duit ni tuanni ai.
40025019	Dob dokah mulak ma tuan ni juak-juak ai, anjaha ibahen ma parhiraan pakon sidea.
40025020	Jadi roh ma na manjalo silima talenta ai, anjaha ibere ma na lima talenta nari ai, nini ma: Tuannami, lima talenta do ipadas ham bakku; tonggor ma, lima talenta nari na husari.
40025021	Nini tuanni ai ma hubani: Dear ma ai, ale juak-juak sidear uhur anjaha hatengeran. Hatengeran ni uhur do ho bani na otik, ondoskononku ma buei hubam. Masuk ma ho hubagas pesta malas ni uhur ni tuanmu!
40025022	Dob ai roh ma na manjalo sidua talenta ai, nini ma: Tuannami, dua talenta do ipadas ham bakku, tonggor ma, dua talenta nari na husari!
40025023	Nini tuanni ai ma hubani: Dear ma ai, ale juak-juak sidear uhur anjaha hatengeran. Hatengeran ni uhur do ho bani na otik, ondoskononkon ma buei hubam. Masuk ma ho hu bagas pesta malas ni uhur ni tuanmu!
40025024	Roh ma homa na manjalo sisada talenta ai, nini ma: Tuannami, hubotoh paruhur na koras do ham, na manabi na so sinuanmu anjaha na patumpuhon na so tinidahkonmu.
40025025	Jadi mabiar do ahu, gabe laho ma ahu mamonophon talentamu ai hu bagas, tanoh. Nam ma artamu on!
40025026	Tapi nini tuanni ai ma mambalosisi: E ho juak-juak na jahat anjaha parrayoh! Ibotoh ho do hape, ahu manabi na so sinuanku, anjaha patumpuhon na so tinidahkonku.
40025027	Anggo sonai, ai lang patut ma namin pasimpankononmu duitkon hubani halak sipabungahon duit, ase hujalo in rap pakon bungani bani parrohku?
40025028	Ai pe, buat nasiam ma talenta in, anjaha bere nasiam ma hubani simada na sapuluh ai.
40025029	Ai bereon do bani ganup na marnadong ase marlobih-lobih ia, tapi sibuaton do humbani na so marnadong na adong bani hinan.
40025030	Anjaha usir nasiam ma juak-juak na so margagan in hubani na golap marimpot-impot! Ijai ma masa partangison ampa na patungosngoson.
40025031	Tapi anggo roh ma Anak ni Jolma in ibagas hasangaponNi rap pakon haganup malekatNi, hundulanNi ma ijai paratas hasangaponNi ai.
40025032	Dob ai martumpu ma hu lobeiNi haganup bangsa, jadi sirangonNi ma sidea songon pambahen ni parmahan na manirang biri-biri boru-boru humbani biri-biri tunggal.
40025033	Jadi pajongjongonNi ma boru-boru ai hu siamunNi, tapi bajar ai hu sambilouNi do.
40025034	Dob ai hatahonon ni Raja ai ma hubani na i siamunNi ai: Roh ma nasiam na pinasu-pasu ni BapangKu, jalo nasiam ma harajaon in, na dob pinasirsir bani nasiam humbani mula ni tanoh on!
40025035	Ai na loheian do Ahu, ibere nasiam do Ahu mangan, na horahan do Ahu, ibere nasiam do Ahu minum; na mampar-ampar do Ahu, iarahkon nasiam do Ahu;
40025036	seng marhiou Ahu, gabe iparhioui nasiam do Ahu; na boritan do Ahu, gabe itorih nasiam do Ahu, anjaha na tartutup do Ahu, gabe roh do nasiam marayak Ahu.
40025037	Dob ai hatahonon ni parpintor ai ma mambalosisi: Tuhan, nantigan iidah hanami Ham loheian, gabe ibere hanami Ham mangan, barang horahan, gabe ibere hanami Ham minum?
40025038	Nantigan iidah hanami Ham mampar-ampar, gabe ijalo hanami Ham, barang seng marhiou, gabe iparhioui hanami Ham?
40025039	Nantigan iidah hanami Ham boritan barang tartutup, gabe iparayak hanami Ham?
40025040	Dob ai balosan ni Raja ai ma sidea: Sintong do na Huhatahon on bani nasiam: Haganup na binahen nasiam bani sada halak anggingKu na etek-etek on, na hu Bakku do in ibahen nasiam.
40025041	Dob ai hatahononNi ma bani na i sambilouNi ai: Misir ma nasiam hum Bakku, nasiam na binuraan, hubani apuy sisadokah ni dokahni, na pinasirsir bani sibolis ampa bani malekatni.
40025042	Ai na loheian do Ahu, seng ibere nasiam mangan, na horahan do Ahu, seng ibere nasiam minum.
40025043	Na mampar-ampar do Ahu, seng iarahkon nasiam Ahu, na so marhiou do Ahu, seng iparhioui nasiam; na boritan do Ahu anjaha tartutup, seng itorih nasiam.
40025044	Sidea pe balosan ni sidea ma Ia, nini ma: Tuhan, nantigan iidah hanami Ham loheian, horahan, mampar-ampar, seng marhiou, boritan anjaha tartutup, hape lang ipatorsa-torsa hanami Ham?
40025045	Dob ai hatahononNi ma mambalosi sidea: Sintong do na Huhatahon on bani nasiam, na so binahen nasiam age aha bani sada halak na etek-etek on, hu Bakku do na so binahen nasiam ijai.
40025046	Jadi misir ma sidea hubani na maparngit sadokah ni dokahni, tapi halak parpintor ai hu hagoluhan sadokah ni dokahni.
40026001	Ase dob marujung ihatahon Jesus haganup hata ondi, nini ma dompak susianNi:
40026002	Ibotoh hanima do, haduan ma pesta Paska, ijai ma ondoskononkon Anak ni jolma in, ase iparsilangkon.
40026003	Martumpu ma ijia sintua ni malim ampa pangintuai ni bangsa ai hu rumah ni sintua ni malim Kayafas;
40026004	manriah ma sidea atap akal ja do bahenon, laho manangkap Jesus ampa mamunuhSi.
40026005	Jadi ihatahon sidea ma: Ulang ma bani pesta ai, ase ulang geor halak na mabuei in.
40026006	Sanggah i huta Betania Jesus, i rumah ni si Simon, na gadamon ai,
40026007	roh ma hu Bani sada naboru mamboan botol, na marisi minak na maharga tumang, lanjar iuseihon ma ai bani uluNi, sanggah mangan Ia.
40026008	Mangidah ai susian ai, sogam ma uhur ni sidea, nini ma: Rugi ni in!
40026009	Boi do harga jualon in, anjaha bolini ai ibere bani na masombuh.
40026010	Tapi ibotoh Jesus do ai, gabe nini ma dompak sidea: Mase ma isunsahi hanima puang-puang on? Pambahenan na madear do na binahenni in Bakku.
40026011	Ai tongtong do adong na masombuh rap pakon hanima, tapi anggo Ahu, seng tong-tong rap pakon hanima.
40026012	Ai iuseihon pe minak ai bani angkulangKu, ibahen do ai na songon pananomHu.
40026013	Sintong do na Huhatahon on bennima: Ija pe iambilankon Ambilan Namadear on i sab dunia on, baritahononkon do age na binahenni on, gabe pardingatan bani.
40026014	Dob ai laho ma sada halak humbani na sapuluh dua ai, ai ma na margoran si Judas Iskariot, marayak sintua ni malim,
40026015	nini ma: Aha sihol bereon nasiam bakku, ase hupadas Ia bani nasiam? Jadi igalar sidea ma bani tolu puluh duit pirak.
40026016	Anjaha hunjai nari ipindahi uhurni ma panorang na dearhonsi, laho mantahihon Jesus.
40026017	Bani ari parlobei ni mangankon ruti na so niigaran, roh ma susian ai bani Jesus, nini ma: Ija do ipangindo uhurMu pasirsironnami Bamu panganon Paska ai?
40026018	Jadi nini ma: Laho ma hanima hu huta in, marayak si anu, anjaha hatahon ma hubani: Hata ni guru in: Dohor ma panorangKu, ibagas rumahmu do Ahu sihol mangan Paska rap pakon susianKu.
40026019	Jadi ibahen susian ai ma songon na hinatahon ni Jesus bani sidea; iugaskon sidea ma panganon Paska ai.
40026020	Ase dob bod ari hundul ma Ia mangan rap pakon susianNi na sapuluh dua ai.
40026021	Sanggah na mangan ai sidea, nini ma: Sintong do na Huhatahon bennima: Sada humbennima sihol mantahihon Ahu!
40026022	Jadi pusok tumang ma uhur ni sidea, gabe ipangkatahon sidea bei ma hu Bani: Sedo ahu ai?
40026023	Jadi nini ma mambalosi: Na manurdukkon tanganni rap pakon Ahu hu bagas pinggan, ai ma na mantahihon Ahu.
40026024	Tong do namin ujung ni Anak ni jolma in, songon na dob tarsurat hinan, tapi bursik ma halak na mantahihon Anak ni jolma in. Rahanan ma namin, ambit ulang tubuh jolma na sonai ai.
40026025	Dob ai si Judas pe, na mantahihonsi ai, marsahap ma: Ai ahu do ai, Guru? Jadi nini Jesus ma hubani: Ho do ai, songon na hinatahonmai
40026026	Jadi sanggah na mangan ai sidea, ibuat Jesus ma ruti, ipasu-pasu ma, iponggoli anjaha ibere ma hubani susianNi, lanjar ihatahon: Jalo hanima ma, anjaha pangan ma, dagingKu do on!
40026027	Dob ai ibuat ma panginuman ai, ihatahon ma tarima kasih, ibere ma ai bani sidea, lanjar ihatahon: Haganup ma hanima manginum hunjin!
40026028	Ai darohKu do on, daroh parpadanan, na niuseihon mangkopkop buei jolma, bahen hasasapan ni dousa.
40026029	Tapi Huhatahon ma bennima: Seng be inumonKu humbani sonari nari humbani buah ni hayu anggur on das hubani panorang ai, ijai ma inumonKu na baru rap pakon hanima ibagas harajaon ni BapangKu.
40026030	Jadi dob idodingkon sidea doding puji-pujian ai, luar ma sidea laho hu dolog Jetun.
40026031	Jadi nini Jesus ma dompak sidea: Haganup do hanima sangsi Bakku saborngin on, ai tarsurat do. LonsinganKu ma parmahan in, gabe marserak ma biri-biri na sahulanan in.
40026032	Tapi dob puho Ahu humbani na matei, lobeianKu ma hanima hu tanoh Galilea.
40026033	Jadi nini si Petrus ma mambalosiSi: Age pe ganup sidea sangsi Bamu, anggo ahu seng anjai sangsi.
40026034	Nini Jesus ma hubani: Sintong do Hatangkon bam: Ibagas borngin on, paima martahuak dayok, tolu hali do Ahu parnalangonmu.
40026035	Nini si Petrus ma hu-Bani: Age pe ipamatei ahu rap pakon Ham, seng parnalangonku Ham. Sonai do homa hatani haganup susian ai.
40026036	Dob ai das ma Jesus rap pakon susian ai hu sada pohon na margoran Getsemane. Nini ma hubani susianNi: Hundul ma hanima lobei ijon, sadokah laho Ahu martonggo ijai.
40026037	Jadi iarahkon ma rap pakonSi si Petrus ampa anak ni si Sebedeus na dua ai. Sogop ma hu Bani pusok ni uhur ampa habulinsahon,
40026038	gabe nini ma hubani sidea: Pusok tumang do uhurHu, hira na matei do. Ijon ma hanima, anjaha puho ma hanima rap pakon Ahu.
40026039	Laho ma Ia otik dompak lobei, manrogop ma Ia martonggo, nini ma: Ham BapangKu, anggo boi, salpuhon Ham ma panginuman on hum Bakku! Tapi seng marguru hubani rosuhKu, tapi marguru bani rosuhMu do.
40026040	Dob ai mulak ma Ia hubani susianNi ai, tarpodom do sidea jumpahSi, gabe nini ma dompak si Petrus: Seng tarbahen hanima hape puho rap pakon Ahu pala sajam?
40026041	Jaga ma anjaha puho ma, ase ulang masuk hanima hu parlajouan. Hinsah do namin tonduy, tapi galek do anggo daging.
40026042	Dob ai laho ma Ia padua-halihon martonggo, nini ma: Ham BapangKu, anggo seng boi salpu panginuman on, anggo na maningon inumonKu do, sai saud ma harosuh ni uhurMu.
40026043	Mulak ma Ia use, gabe jumpahSi ma sidea tarpodom, ai borat do salibon ni sidea.
40026044	Jadi itadingkon ma sidea, iulakkon ma martonggo patolu halihon, ihatahon ma hata nongkan ai.
40026045	Dob ai laho ma Ia manjumpahkon susianNi ai, nini ma dompak sidea: Nunutonnima ope modom ampa marsaran? Tonggor ma, domma dohor panorangni, ondoskononkon ma Anak ni jolma in hu tangan ni pardousa.
40026046	Jongjong ma hanima, laho ma hita! Tonggor ma, domma dohor na sihol mantahihon Ahu.
40026047	Sanggah na mangkatahon ai ope Ia, tonggor ma, roh ma si Judas, sada humbani na sapuluh dua ai, rap pakon buei halak na marpodang anjaha manjolom bogbog-bogbog, sinuruh ni sintua ni malim ampa pangintuai ni bangsa ai.
40026048	Ia sipartahi-tahi ai domma ibere hinan tanda bani sidea, nini: Ia in na husummah, ai ma Ia, tangkap nasiam ma!
40026049	Jadi mintor idohori ma Jesus, nini ma: Tabi ma Bamu, Guru! lanjar isummah ma Ia.
40026050	Tapi nini Jesus ma hu-Bani: Mangaha ho hujon, ambia? Dob ai marrohan ma sidea, ilaluhon sidea ma tanganni bani Jesus laho manangkapSi.
40026051	Anjaha tonggor ma, sada halak humbani na mangirikkon Jesus palaluhon tanganni, isintak ma podangni, lanjar itampulhon ma ai bani sada halak juak-juak ni sintua ni malim, gabe mistak ma pinggolni.
40026052	Jadi nini Jesus ma hubani: Sarungkon ma podangmin! Ai sagala na manampulhon podang, magou do bahenon ni podang.
40026053	Ai na so tarbahen Ahu do, nini uhurmu, mangindo humbani BapangKu, ase ipasirsir Bakku sonari lobih humbani sapuluh dua loksa malekat?
40026054	Tapi sonaha ma saud na hinatahon ni surat in, na mangkatahon, paboa na maningon masa do sonon?
40026055	Bani panorang ai ma ihatahon Jesus bani halak na mabuei ai: Songon na laho manangkap panrampok do nasiam roh manjumpahkon Ahu, marpodang anjaha manjolom bogbog-bogbog. Ari-ari do namin hundul Ahu i rumah panumbahan mangajari, tapi seng itangkap nasiam Ahu.
40026056	Tapi masa do ganup on, ase jumpah na hinatahon ni nabi-nabi. Jadi haganup ma susianNi ai manadingkonSi, laho maporus.
40026057	Ase dob itangkap sidea Jesus, iboan sidea ma Ia hubani sintua ni malim Kayapas, ai domma martumpu ijai sibotoh surat ampa pangintuai-pangintuai.
40026058	Tapi iirikkon si Petrus do Ia mandaoh-daoh das hu alaman ni sintua ni malim ai. Masuk ma ia hubagas lanjar hundul pakon juak-juak ai, laho mangidah atap sonaha ujungni.
40026059	Tapi anggo sintua ni malim ai ampa haganup anggota ni Pangadilan Tinggi ai mangindahi hasaksian ladung do dompak Jesus, ase boi Ia marutang hosah.
40026060	Tapi seng dong dapot sidea, age pe buei na mambere hasaksian ladung. Dobni adong ma dua halak,
40026061	na mangkatahon: Ihatahon halak on do: Tarbahen Ahu do manrumbakkon rumah ni Naibata, anjaha pajongjongkon ai use ibagas tolu ari.
40026062	Jadi jongjong ma sintua ni malim ai, ninima dompakSi: Ai seng balosanMu na sinaksihon ni sidea ai dompak Ho?
40026063	Tapi sai sip do Jesus. Dob ai nini sintua ni malim ai ma hu Bani: Hupabija ma Ho bani Naibata na manggoluh in, ase ipatugah Ho bennami, barang na tongon do Ho Kristus, Anak ni Naibata!
40026064	Nini Jesus ma hubani: Songon na hinatahonmu ai ma tongon! Tapi Huhatahon ma bani nasiam: Humbani sonari nari, idahon nasiam ma Anak ni jolma in hundul i siamun ni Pargogoh in, anjaha roh iatas ni hombun ni langit.
40026065	Jadi irigatkon sintua ni malim ai ma bajuNi, nini ma: Iapasi do Naibata! Pindahan ope saksi? Tonggor ma, domma ibogei nasiam pangapasionNi in!
40026066	Naha do nini uhur nasiam? Jadi nini sidea ma mambalosi: Maningon marutang hosah do Ia!
40026067	Jadi itijuri sidea ma bohiNi anjaha itenjui. Na legan mamastapiSi, lanjar ihatahon:
40026068	Manjahai ma Ho bannami, ale Kristus, ise do na mamastap Ho?
40026069	Ia si Petrus hundul do i darat i alaman ai. Jadi roh ma sada naboru manjumpahkonsi, nini ma: Ho pe hasoman ni Jesus na hun Galilea ai do!
40026070	Jadi iporsou ma i lobei ni sidea haganup, nini ma: Seng hubotoh na hinatahonmu ai!
40026071	Sanggah na luar ia hu horbangan ai, iidah sada naboru na legan ma ia, nini ma dompak halak na ijai ai: On ma sada hasoman ni Jesus, na hun Nasaret ai!
40026072	Jadi iulaki ma mamorsou, pala marbija: Seng hutandai Halak ai!
40026073	Tapi tongkin nari, marrohan ma na ijai ai manjumpahkon si Petrus, nini sidea ma dompaksi: Tongon, dihut do ho sada humbani sidea, ai parsahapmai do patandahon ho!
40026074	Jadi mamura-murai ampa marbijai ma ia, nini ma: Seng hutandai Halak ai! Jadi mintor martahuak ma dayok.
40026075	Gabe idingat si Petrus ma na hinatahon ni Jesus hubani: Paima martahuak dayok, tolu hali do porsouonmu Ahu. Dob ai laho ma ia hu darat tangis sosombopon.
40027001	Siangkonsi ari, manriah ma haganup sintua ni malim pakon pangintuai-pangintuai ni bangsa ai pasal Jesus, laho pamateihonsi.
40027002	Isangkut ma Ia anjaha iboan, laho mangondoskonSi bani si Latus, panggomgomi ai.
40027003	Dob iidah si Judas, na mantahihonSi ai, na hona uhum do hape Ia, manosal ma ia, ipaulak ma sitolu puluh pirak ondi bani sintua ni malim ampa pangintuai-pangintuai,
40027004	nini ma: Domma mardousa ahu, daroh ni Halak na so marsalah do hutahihon! Tapi nini sidea ma: Seng urusannami ai! Ho ma na pabotoh-botoh ai!
40027005	Jadi isampakkon ma pirak ai hubagas rumah panumbahan ai, dob ai laho ma ia mandoloskon dirini.
40027006	Tapi ibuat sintua ni malim ma duit ai, nini ma: Seng bulih pamasukon in hubagas parartaan ni rumah panumbahan, ai boli ni daroh do in!
40027007	Dob manriah sidea, ibolihon sidea ma ai bani tanoh ni sipauli hudon bahen tanoman ni halak dagang.
40027008	Halani ai do, ase igoran ianan ai tanoh daroh ronsi sadari on.
40027009	Gabe jumpah ma hata ni nabi Jeremia, na mangkatahon: Ibuat sidea ma duit pirak na tolu puluh ai, ai ma boli na dob tinontuhon i tongah-tongah ni anak ni Israel,
40027010	anjaha ibere sidea ma ai mamboli tanoh ni sipauli hudon, songon na hinatahon ni Tuhan in bakku.
40027011	Jongjong do Jesus i lobei ni panggomgomi ai, anjaha isungkun panggomgomi ai ma Ia, nini ma: Atene, Ham do raja ni halak Jahudi? Jadi nini Jesus ma: Songon na hinatahonmu ai ma tongon.
40027012	Anjaha sanggah na mangadu-adu ai sintua ni malim ampa pangintuai ni bangsa ai dompakSi, seng dong marbalos Ia.
40027013	Jadi nini si Latus ma hu Bani: Ai seng itangar Ham buei ni na sinaksihon ni sidea ai dompak Ham?
40027014	Tapi sangkababah hata pe lang ibalosi ia, pala longang tumang panggomgomi ai.
40027015	Tapi somal do ipaluah panggomgomi ai bani pesta ai sada halak na tartutup, atap ise na tinodoh ni halak na mabuei ai.
40027016	Jadi adong ma ijia sada halak na tartutup na tarbarita hajahatonni, na margoran si Barabas.
40027017	Jadi sanggah na tumpu ai sidea, nini si Latus ma dompak sidea: Ise do iparsinta nasiam paluahonku, si Barabas do, atap Jesus, na margoran Kristus?
40027018	Ai ibotoh do, halani subil ni uhur ni sidea do, ase iondoskon sidea Ia.
40027019	Anjaha sanggah na hundul ai si Latus bani kursi paruhuman ai, martonah ma parinangonni hubani, nini: Ulang das ikahua ham Halak na pintor in, ai susah tumang do huahap na borngin ibagas nipingku marhalanihonSi.
40027020	Tapi sai iojur-ojur sintua ni malim ampa pangintuai ni bangsa ai do halak na mabuei ai, ase ipangindo sidea paluahon si Barabas, tapi bunuhon anggo Jesus.
40027021	Nini panggomgomi ai ma mambalosi sidea: Ise humbani sidea na dua on iparsinta nasiam paluahonku? Jadi nini sidea ma: Si Barabas!
40027022	Nini si Latus ma hubani sidea: Jadi, aha ma sibahenonku bani Jesus, na ginoran Kristus?
40027023	Haganup do sidea mangkatahon: Parsilangkon ma Ia!
40027024	Jadi dob iidah si Latus, na so siat be hatani, lambin tambah tene georni, ia pe ibuat ma bah pamurihi tanganni i lobei ni halak na mabuei ai, anjaha nini ma: Seng marsalah ahu pasal daroh ni Halak on! Nasiam ma na pabotoh-botoh in!
40027025	Nini haganup halak na mabuei ai ma mambalosi: Marsapata bennami ampa bani dakdanaknami pe darohNi ai.
40027026	Dob ai ipaluah ma si Barabas, tapi anggo Jesus, dob ilonsingi, iondoskon ma bani sidea, ase iparsilangkon.
40027027	Jadi iboan tentara ni panggomgomi ai ma Jesus hu rumah paruhuman, anjaha ipatumpu sidea ma ganup pasukan ai hu Bani.
40027028	Itanggali sidea ma hiouNi, anjaha isorungkon ma Bani baju sigerger.
40027029	Idandan sidea ma duri bahen sortaliNi, itampeihon ma ai bani uluNi; ibere ma tolong bani tangan siamunNi, dob ai marsombah ma sidea hu lobeiNi, laho pahiri-hirihonSi, nini sidea ma: Tabi ma Bamu, ale Raja ni Jahudi!
40027030	Lanjar itijuri sidea ma Ia, ibuat ma tolong ai humbani tanganNi anjaha ilonsingkon bani uluNi.
40027031	Jadi siapkonsi ipahiri sidea Ia, itanggali sidea ma baju-baju sigerger ai hum Bani, isorungkon sidea ma use bajuNi hinan bani, dob ai iboan ma Ia, ase iparsilangkon.
40027032	Sanggah na luar sidea, jumpah sidea ma sada halak Kirene, na margoran si Simon, ia ma ipaksa sidea mamorsan hayu parsilangNi ai.
40027033	Jadi dob das sidea bani sada ianan, na margoran Golgata (artini partangkurakan),
40027034	ibere sidea ma Ia minum anggur na marsaor pogu; dob idai, seng ra be Ia minum ai.
40027035	Dob iparsilangkon sidea Ia, ibagi-bagi sidea ma hiouNi marhitei na manjomput na sinurat;
40027036	lanjar hundul ma sidea ijai manjagaSi.
40027037	Ilongkothon sidea do hu atas ni uluni surat, na patugahkon salahNi. Hatani: On do Jesus, Raja ni Jahudi!
40027038	Rap pakonSi iparsilangkon sidea do dua halak panrampok, sada hampit siamunNi, na sada nari hampit sambilouNi.
40027039	Anjaha halak na mamontas hunjai pahiri-hirihonSi, anjaha iupir-upirhon uluni, nini:
40027040	E Ho, na sihol parsedahon rumah panumbahan in, anjaha na sihol pajongjongkonsi ibagas tolu ari! Paluah ma diriMu, anggo na tongon do Ho Anak ni Naibata! Turun ma Ho hun hayu parsilang in!
40027041	Usih hujai do parpahiri ni sintua ni malim, sibotoh surat ampa pangintuai ni bangsa ai, nini sidea:
40027042	Na legan ipaluah, tapi diriNi sandiri seng tarpaluahSi. Raja ni Israel do Ia, ai pe turun ma Ia hun hayu parsilang in, ase porsaya hanami Bani.
40027043	Martenger ni uhur do Ia bani Naibata: Ia ma na paluahkonSi sonari, anggo na tongon do Naibata marosuh Bani, ai nini do: Anak ni Naibata do Ahu!
40027044	Lanjar sonai do parpahiri ni panrampok ai, na rap iparsilangkon pakonsi.
40027045	Tapi humbani tongah ari ronsi pukul tolu, golap do sab tanoh in.
40027046	Anjaha hira-hira pukul tolu marsora na gogoh ma Jesus, nini ma: Eli, Eli, lama sabachtani? Artini: Ale NaibatangKu, NaibatangKu, mase ma itadingkon Ham Ahu?
40027047	Mambogei ai, nini deba halak na jongjong ijai ai ma: Na mandilo si Elias do Ia ai!
40027048	Jadi mintor marlintun ma sahalak humbani sidea mangalop limut, isornobkon ma ai bani na migar, anjaha ilongkothon bani tolong laho painumkonSi.
40027049	Tapi na legan mangkatahon: Paturut lobei, ase naidah, atap na roh do si Elias paluahkonSi.
40027050	Iulaki Jesus ma use marsora na gogoh, dob ai iondoskon ma ToduyNi.
40027051	Anjaha tonggor ma, marigat ma tirei na i rumah panumbahan ai hun datas hu toruh, bolah dua, anjaha tanoh on dugur, batu gingging mangkabolah,
40027052	tanoman mangkabuha, anjaha puho ma buei halak na mapansing, na dob matei,
40027053	luar do sidea hun tanoman, dob na puho ai Ia, anjaha laho hu huta na mapansing ai pataridahkon dirini bani buei halak.
40027054	Ase dob iidah kopala ni tentara ai, ampa sidea sijagai Jesus lalou ampa haganup na masa ai, mabiar tumang ma sidea, nini ma: Tongon do Anak ni Naibata Ia!
40027055	Adong do ijai buei naboru, na jongjong manatap-natap humbani na daoh, ai ma na dob mangirikkon Jesus hun Galilea, laho marugas Bani.
40027056	Sidea ai, ai ma si Maria Magdalena, si Maria inang ni si Jakobus ampa si Josep, ampa inang ni anak ni si Sebedeus.
40027057	Jadi dob bod ari, roh ma sada halak na bayak, na margoran si Josep, na hun huta Arimatea, na dob gabe susian ni Jesus.
40027058	Laho ma ia hubani si Latus mangindo bangkei ni Jesus, gabe isuruh si Latus ma na padaskon ai bani.
40027059	Jadi ijalo si Josep ma bangkeiNi, ibaluti ma bani hiou linnen na borsih;
40027060	itibalhon ma ai hu bagas tanomanni sandiri, na baru ope, na pinatuhilhonni bani dolog batu, anjaha dob igulang batu banggal bani babah ni tanoman ai misir ma ia.
40027061	Ia si Maria Magdalena ampa si Maria na sada nari, hundul-hundul do ijai, tontang ni tanoman ai.
40027062	Patarni ai, ai ma ari, dob salpu ari parugasan ai, martumpu ma sintua ni malim ampa Parisei hulobei ni si Latus, nini sidea ma:
40027063	Ham tuan, idingat hanami do, ongga do ihatahon sipangoto-otoi ondi sanggah goluhni: Na puho do Ahu bani ari patoluhon!
40027064	Ai pe, suruh ham ma, ase ijaga tanoman ai das hubani ari patoluhon, ase ulang roh susianni ai manangkonsi, gabe ihatahon hubani halak na mabuei in, na dob puho Ia humbani na matei, gabe samboran use holi sipaoto-oto na parpudi on humbani na parlobei ondi.
40027065	Jadi nini si Latus ma dompak sidea: Adong ma parjaga ai! Laho ma nasiam, jagai nasiam ma ai pangkei-pangkei!
40027066	Dob ai laho ma sidea, ramot ma ibahen tanoman ai marhitei na manlak ai ampa na mambahen parjaga hujai.
40028001	Tapi sanggah mulai ope marlangat-langat ari, bani ari parlobei dob salpu Sabat, roh ma si Maria Magdalena ampa si Maria na sada nari manonggor tanoman ai.
40028002	Anjaha tonggor ma, masa do lalou bolon, ai tuad do malekat ni Tuhan hun nagori atas, idohori ma batu ai, iguling ma ai lanjar hundul i atasni.
40028003	Ia rupani songon hilap do, anjaha pakeianni putih songon salju.
40028004	Jadi hitir-hitir ma parjaga ai ibahen biar ni uhur ni sidea, hira na matei do.
40028005	Tapi nini malekat ai ma dompak naboru ai: Ulang mabiar nasiam! Ai hubotoh do, Jesus, na dob pinarsilangkon, ai do na pinindahan nasiam.
40028006	Seng ijon be Ia, ai domma puho Ia, songon na hinatahonNi hinan. Padohor nasiam ma, tonggor nasiam ge ianan hatibalanni on!
40028007	Podas ma nasiam laho hubani susianNi patugahkon na dob puho Ia humbani na matei. Lobeianni do nasiam laho hu Galilea, anjaha ijai ma idahon nasiam Ia. Tonggor ma, domma hupatugah ai bani nasiam.
40028008	Jadi podas ma sidea misir hun tanoman ai, mabiar anjaha marmalas ni uhur tumang; marlintun do sidea laho patugahkon ai bani susianNi ai.
40028009	Tapi roh ma Jesus manjumpahkon sidea, nini ma: Damei ma bani nasiam. Jadi idohori sidea ma Ia, irohop sidea ma naheiNi lanjar manrogop i lobeiNi.
40028010	Jadi ihatahon Jesus ma hubani sidea: Ulang nasiam mabiar, laho ma nasiam patugahkon bani susianKu, ase laho sidea hu Galilea. Ijai ma idahon ni sidea Ahu!
40028011	Sanggah na misir ai sidea, tonggor ma, roh ma piga-piga parjaga ai hu huta, ibaritahon sidea ma haganup na masa ai bani sintua ni malim.
40028012	Jadi martumpu ma sidea rap pakon pangintuai-pangintuai ai, anjaha dob marriah, ibere sidea ma buei duit bani tentara ai,
40028013	nini sidea ma: Hatahon nasiam ma: Borngin, sanggah tarpodom hanami, roh do susianNi manangkoSi.
40028014	Anjaha anggo tarbotoh on bani panggomgomi, hanami pe marsahap pakonsi, ase ulang susah nasiam.
40028015	Jadi ijalo sidea ma duit ai, anjaha ibahen sidea ma songon na hinatahon ai bani sidea. Rarat do barita on i tongah-tongah ni halak Jahudi ronsi sadari on.
40028016	Ia susian na sapuluh sada ai laho do hu Galilea, hu sada dolog, na dob pinatuduhkon ni Jesus hinan bani sidea.
40028017	Anjaha dob iidah sidea Ia, isombah sidea ma Ia, tapi adong ope na sangsi.
40028018	Jadi roh ma Jesus hundohor bani sidea, nini ma: Domma ondos Bakku sagala kuasa na i nagori atas ampa na i tanoh on.
40028019	Laho ma hanima, podahi hanima ma sagala bangsa, ase gabe susianKu sidea, anjaha didi hanima ma sidea hu bagas goran ni Bapa, Anak ampa Tonduy Napansing.
40028020	Ajari hanima ma sidea mangkorjahon sagala na dob hutitahkon bennima. Tonggor ma, sai na hasomananKu do hanima ganup ari, ronsi roh ujung ni dunia on.
41001001	On ma mula ni Ambilan Namadear pasal Jesus Kristus.
41001002	Songon na tarsurat bani nabi Jesaya: Tonggor ma, Husuruh ma suruhanKu parlobeimu, sipatorsa dalanmu!
41001003	Sora ni na mardilo-dilo i halimisan: Pasirsir ma dalan ni Tuhan in, pintor ma bahen sidalananNi.
41001004	I halimisan do si Johannes mandidihon anjaha mangambilankon pandidion hamubahon ni uhur bahen hasasapan ni dousa.
41001005	Jadi roh ma hubani haganup parnagori Judea pakon par-Jerusalem, gabe ipadidihon sidea ma dirini hubani i bah Jordan, dob isopotkon bei dousani.
41001006	Anggo si Johannes, ambulu ni unta do hiouni, huling-kuling gonditni anjaha sipanganonni balang pakon manisan ni lobah.
41001007	On do ambilanni: Roh ma hun pudingku sigogohan humbakku, seng talup ahu paunduk diringku mangharhari tali ni sipatuni.
41001008	Ia ahu, bah do hudidihon bani nasiam, tapi anggo Ia, Tonduy Na pansing do didihononNi bani nasiam.
41001009	Bani panorang ai roh ma Jesus hun Nasaret na i Galilea, jadi tardidi ma Ia i bah Jordan, ididi si Johanes.
41001010	Mandarathonsi Ia hun bah ai, iidah ma buha langit, anjaha sogop ma Tonduy ai hu Bani marrupahon asas.
41001011	Anjaha tarbogei ma sora hun nagori atas: Ho do Anak na hinaholongan ni uhurHu, rosuh do uhurHu Bam.
41001012	Dob ai mintor ijuljul Tonduy ai ma Ia hu halimisan.
41001013	Ase i halimisan ma Ia ompat puluh ari dokahni ilajou sibolis; rap pakon binatang do Ia ijai, tapi malekat do marugas Bani.
41001014	Dob tartutup si Johannes, roh ma Jesus hu Galilea mangambilankon Ambilan Namadear ni Naibata:
41001015	Domma jumpah panorangni; domma dohor harajaon ni Naibata. Paubah nasiam ma uhur nasiam anjaha haporsayai nasiam ma Ambilan Namadear in!
41001016	Sanggah mardalan Ia i topi ni tao Galilea, iidah ma si Simon pakon si Andareas, sanina ni si Simon ai mangamburhon jala ni sidea; ai panjala do sidea.
41001017	Jadi nini Jesus ma dompak sidea: Eta, ihutkon nasiam ma Ahu, Hubahen pe nasiam sijala jolma!
41001018	Jadi mintor itadingkon sidea ma jala ai anjaha irikkon ma Ia.
41001019	Dob idalani hundaoh otik, iidah ma si Jakobus, anak ni si Sebedeus, ampa si Johannes, saninani ai; ibagas parau do sidea paturei-tureihon jala ni sidea.
41001020	Jadi mintor idilo ma sidea; anjaha itadingkon sidea ma bapa ni sidea, si Sebedeus, ibagas parau ai rap pakon halak upahan ni sidea, lanjar laho ma sidea mangihutkonsi.
41001021	Jadi laho ma sidea hu huta Kapernaum; mintor masuk ma Ia hu rumah parguruan sanggah ari Sabat laho mangajari.
41001022	Longang ma uhur ni halak mambogei pangajaranNi, ai marhidorat do pangajaranNi, sedo songon sibotoh surat.
41001023	Adong ma i rumah parguruan ai sada halak na siniaran ni toduy na mabutak, mardilo ma ia,
41001024	nini: Mangaha Ham roh bannami, Ham Jesus par-Nasaret? Roh do Ham hape laho mangagou hanami. Hubotoh do ise Ham: Napansing ni Naibata.
41001025	Jadi isorgang Jesus ma ia, nini ma: Sip ma ho, mandarat ma ho humbani!
41001026	Jadi isarad tonduy na mabutak ai ma ia, anjaha marsora na gogoh luar ma ia humbani.
41001027	Jadi longang ma sidea haganupan, pala marsisungkunan samah sidea, nini: Aha do on? Pangajaran na baru do on anjaha na marjumbalang; ipaksa do tonduy na butak, gabe ibalosi do Ia.
41001028	Jadi mintor sar ma baritaNi inggot nagori Galilea.
41001029	Dob kaluar hun rumah parguruan ai, mintor laho ma Ia hu rumah ni si Simon pakon si Andareas rap pakon si Jakobus ampa si Johannes.
41001030	Tibal do anturang ni si Simon, pane-paneon, jadi mintor ipatugah sidea ma ai Bani.
41001031	Idohori ma ia, ijamah ma tanganni laho pajongjongkonsi, jadi itadingkon pane-pane ai ma ia, lanjar marugas ma ia bani sidea.
41001032	Tapi dob bod ari dob sundut mataniari, ipamboan halak ma hu Bani na boritan pakon na setanon.
41001033	Haganup parhuta ai marhumpul do i lobei ni labah ai.
41001034	Jadi buei do na boritan, na marbagei-bagei naboritni, ipamalum, anjaha buei do setan-setan iusir, anjaha seng ilopas setan-setan mansahapkon, na dob itanda sidea Ia.
41001035	Girah sogod, golap-golap ope, puho ma Ia, lanjar luar misir bani ianan na lungun laho martonggo.
41001036	Jadi iirikkon si Simon pakon hasomanni ai ma Ia.
41001037	Dob jumpah sidea Ia, nini sidea ma dompakSi: Haganup halak mangindahi Ham!
41001038	Tapi ihatahon ma bani sidea: Laho ma hita bani ianan na legan, hu dusun-dusun na dohor an, ase dihut ijai Ahu marambilan; ai halani ai do, ase roh Ahu.
41001039	Jadi laho ma Ia marambilan bani parguruan ni sidea, bani sab nagori Galilea, anjaha iusir do setan-setan.
41001040	Jadi roh ma hu Bani sada halak na gadamon, ielek-elek ma Ia anjaha isombah lanjar ihatahon: Anggo ra Ham, tarpasusi Ham do ahu!
41001041	Jadi maidop ma uhurNi, isurdukkon ma tanganNi, ijamah ma ia lanjar nini ma hubani: Ra do Ahu, susi ma ham!
41001042	Jadi mintor tanggal ma gadam ai humbani, gabe susi ma ia.
41001043	Ipaingat ma ia pangkei-pangkei, dob ai mintor isuruh ma ia laho,
41001044	lanjar ihatahon ma hubani: Jaga ham, ulang das ipatugah-tugah ham in age bani ise! Tapi laho ma ham patidakkon dirimu bani malim, galangkon ham ma na tinitahkon ni si Musa, paboa na dob susi ham, gabe hasaksian bani sidea.
41001045	Tapi ai pe ia luar, ipungkah ma mambaritahon ampa pasarhon na masa ai, gabe seng tarbahen Jesus be masuk hu huta bani na talar; tapi idarat bani ianan na lungun mando Ia, anjaha marrohan do halak hu-Bani hunja-hunja pe.
41002001	MulakhonSi Ia hu huta Kapernaum, ai ma piga-piga ari ipudi ni ai, jadi tarbogei ma na dob i rumah Ia.
41002002	Jadi martumpu ma buei halak, pala seng siat be i lobei ni labah ai, gabe iambilankon ma bani sidea Hata ai.
41002003	Dob ai roh ma halak mamboan na oyangon hu Bani, ompat halak do na marusungsi.
41002004	Tapi halani seng boi idohori sidea Ia halani na mabuei ai, ibuha sidea ma tayub i babou ni ianan ai; jadi itantan ma hujai podoman hatibalan ni na oyangon ai.
41002005	Mangidah haporsayaon ni sidea ai Jesus, nini ma dompak na oyangon ai: Ambia, domma sasap dousamu!
41002006	Tapi dong do deba hundul ijai sibotoh surat, na mangkatahon ibagas uhurni:
41002007	Mase sonai parsahap ni halak on? Manrisai do Ia! Ise boi manasap dousa sobali Naibata tumang?
41002008	Jadi mintor ibotoh Jesus ma ibagas uhurNi, na sonai pingkiran ni sidea i bagas, gabe nini ma dompak sidea: Mase sonai pingkiran ni uhur nasiam?
41002009	Naija do urahan hatahonon bani na oyangon on: "Domma sasap dousamu", atap nahatahon: "Jongjong ma ho, boan ma podomanmu, mardalan ma"?
41002010	Tapi ase ibotoh nasiam na markuasa do Anak ni Manisia in i tanoh on manasap dousa, nini ma dompak na oyangon ai:
41002011	Huhatahon ma bam: "Jongjong ma ho, boan ma podomanmu anjaha mulak ma hu rumahmu".
41002012	Jadi mintor jongjong ma ia, ibuat ma podomanni lanjar laho hu darat, inonoi haganup sidea, pala longang sidea haganup. Ipuji sidea ma Naibata, nini ma: Lape ongga iidah hanami na sonin!
41002013	Jadi laho ma Ia use hu darat, hu topi tao, jadi roh ma haganup na mabuei ai hu Bani, gabe iajari ma sidea.
41002014	Jadi sanggah na mardalan ai, iidah ma si Lepi, anak ni si Alpeus, hundul i kantor sohei; jadi ihatahon ma bani: Irikkon ma Ahu! Jadi jongjong ma ia laho mangirikkonsi.
41002015	Jadi masa ma, sanggah na hundul Ia mangan i rumahni ai, buei do sijalo sohei pakon pardousa mangkasomani Jesus ampa susianNi ai mangan; ai buei do sidea na mangirikkonSi.
41002016	Dob iidah sibotoh surat na humbani Parisei, mangan Ia rapkon pardousa pakon sijalo sohei, nini sidea ma dompak susianni: Rapkon sijalo sohei ampa pardousa do Ia mangan tene!
41002017	Tapi dob ibogei Jesus ai, nini ma dompak sidea: Seng porlu doktor bani na jorgit, bani na boritan do! Seng roh Ahu laho mandilo parpintor, tapi pardousa do.
41002018	Anggo susian ni si Johannes pakon halak Parisei siparpuasa do. Jadi roh ma sidea, nini ma hu Bani: Mase susian ni si Johannes pakon susian ni Parisei marpuasa do, hape susianMu lang?
41002019	Nini Jesus ma dompak sidea: Mintor tarbahen halak na marpesta parunjukon ma marpuasa, sadokah rap ope pakon sidea siparunjuk ai? Sadokah rap ope pakon sidea siparunjuk ai, seng tarbahen sidea marpuasa.
41002020	Tapi na roh ma arini, buaton ma siparunjuk ai humbani sidea; jadi bani ari ai ma sidea marpuasa.
41002021	Seng dong halak, na mandungkapkon hiou na baru bani hiou na dob madotei, ai rigat do use na nidungkapkon na bayu ai hubani na buruk ai, gabe roh bangbangni ma rigatni ai.
41002022	Anjaha seng dong halak, na pauseihon anggur na baru hubani gusi huling-kuling na buruk; ai rigatkonon ni anggur ai do gusi huling-kuling na buruk ai, gabe mambur ma anggur ai, anjaha maseda gusi ai. Tapi anggur na bayu bani gusi huling-kuling na bayu ma.
41002023	Jadi santorap sanggah ari Sabat, mamontas ma Ia hun tongah-tongah ni juma; jadi ipungkah susianNi ma mamutiki buyur ni omei sanggah na mardalan ai.
41002024	Jadi nini Parisei ma dompakSi: Tonggor ma, na binahen ni sidea in, na so bulih horjahonon bani ari Sabat!
41002025	Jadi nini ma dompak sidea: Ai seng ongga ibasa nasiam nani na binahen ni si Daud, sanggah tarsosak ia anjaha na loheian ai ia rap pakon hasomanni?
41002026	Imasuki do rumah ni Naibata sanggah panorang ni si Abyatar, sintua ni malim ai, anjaha ipangan do ruti galangan ai, na so malo panganon ni age ise sobali ni malim-malim, anjaha ibere do homa hunjai bani hasomanni.
41002027	Anjaha nini ope bani sidea: Halani jolma do, ase iadongkon ari Sabat, sedo halani ari Sabat ase itompa jolma.
41002028	Halani ai Anak ni jolma in do Tuhan ni ari Sabat homa.
41003001	Dob ai masuk ma Ia use hubagas sada rumah parguruan. Dong ma ijai sahalak na matei lopah tanganni.
41003002	Igompangi sidea ma Ia atap ra do Ia pamalumkonsi bani ari Sabat, ase dong dalan bani sidea mangaduhonSi.
41003003	Jadi nini ma dompak halak partangan na matei lopah ai: Jongjong ma ho hu tongah-tongah on!
41003004	Lanjar ihatahon ma bani sidea: Aha do na patut bahenon bani ari Sabat, na madear do atap na jahat, pagoluhkon do atap mamunuh? Tapi sip ma sidea.
41003005	Jadi ikawahkon ma sidea ibagas marah pakon pusok ni uhur halani tendel ni uhur ni sidea. Anjaha ihatahon ma bani halak ai: Pagostong ma tanganmu! Jadi ipagostong ma tongon, jadi malum ma tanganni ai.
41003006	Jadi luarhonsi Parisei ai, mintor ibahen sidea ma partahian pakon halak Herodiani, barang sonaha bahenon ni sidea laho mamunuhSi.
41003007	Jadi surut ma Jesus rapkon susianNi dompak tao ai. Buei tumang do halak hun Galilea pakon hun Judea mangirikkonSi,
41003008	sonai homa hun Jerusalem pakon nagori Idumea pakon na hun dipar ni bah Jordan pakon na hun Tirus ampa Sidon; buei do halak na roh hu Bani, dob ibogei sidea buei ni na binahenNi ai.
41003009	Jadi isuruh ma susianNi pasirsirhon sada parau Bani halani na mabuei ai, ase ulang isosak sidea Ia.
41003010	Ai buei tumang do sidea ipamalum, gabe marurup ma sagala na boritan roh manjamahSi.
41003011	Anjaha sagala partonduy na mabutak, dob iidah sidea Ia, marsombah ma hu Bani lanjar dilo-dilo: Ham do Anak ni Naibata!
41003012	Tapi gomos do sidea ipalumba, ase ulang ipatugah-tugah sidea pasal Ia.
41003013	Dob ai tangkog ma Ia hu sada dolog, jadi idilo ma hu lobeiNi halak harosuh ni uhurNi, gabe roh ma sidea hu Bani.
41003014	Ipabangkit ma sapuluh dua halak bahen hasomanNi, sisuruhonNi marambilan,
41003015	anjaha na markuasa mangusir setan-setan.
41003016	Ase ipabangkit ma na sapuluh dua on: Si Simon na igoran homa si Petrus;
41003017	si Jakobus, anak ni si Sebedeus, pakon si Johannes, sanina ni si Jakobus ai. Igoran do sidea Boanerges, artini: anak ni longgur.
41003018	Ambah ni ai si Andareas, si Pilippus, si Bartolomeus, si Mateus, si Tomas, si Jakobus anak ni si Alpeus, si Tadeus, si Simon halak Kana,
41003019	pakon si Judas Iskariot, partahi-tahi ai.
41003020	Jadi masuk ma Ia hubagas sada rumah. Marurup ma use roh jolma, pala seng sompat sidea mangan.
41003021	Dob ibogei sindohorni ai, roh ma sidea laho mangalopSi, halani nini halak: Na podouan do Ia.
41003022	Ia sibotoh surat na roh hun Jerusalem, nini sidea do: Na siniaran ni Belsebul do Ia, anjaha mangunsagahkon kopala ni setan do iusir setan-setan ai.
41003023	Jadi idilo ma sidea hu lobeiNi, anjaha marlimbaga ma Ia marsahap pakon sidea: Sonaha ma ra setan mangusir hasomanni setan?
41003024	Anggo marsalisih sada harajaon samahsi, seng anjai totap harajaon ai.
41003025	Anjaha anggo adong sada rumah tangga marsalisih samahsi, seng anjai totap be rumah tangga ai.
41003026	Ase anggo marsilawanan setan ai samahsi anjaha marsalisih, seng totap be ia, tapi na laho bois ma ia.
41003027	Seng boi imasuki halak rumah ni halak na gogoh, laho manrampas ugasni, anggo lang lobei isangkut na gogoh ai; dob ai pe ase tarbuatsi ugas-ugasni.
41003028	Na sintong do hatangkon bani nasiam: Tarsasap do sagala dousa ni jolma, ronsi panrisaion ni sidea;
41003029	tapi halak na mangapasi Tonduy Napansing, seng dapotan hasasapan ni dousa ia ronsi sadokah ni dokahni; mangonai do bani utangni ai ronsi sadokah ni dokahni.
41003030	Sonai ma ihatahon, halani nini sidea: Partonduy na mabutak do Ia.
41003031	Jadi roh ma inangNi pakon saninaNi, i darat do sidea jongjong, anjaha isuruh sidea ma na mandiloSi.
41003032	Hundul do na mabuei ai manliotiSi, nini sidea ma dompakSi: Tonggor ma, i darat an do inangMu, saninaMu pakon botouMu, laho mangindahi Ham!
41003033	Ibalosi ma sidea, nini ma: Ise do goranon inangKu anjaha ise do saninangKu?
41003034	Jadi ikawahkon ma na hundul manliotiSi ai, nini ma: On do inangKu, on do saninangKu!
41003035	Ai na mangkorjahon harosuh ni Naibata, ai do saninangKu, ai do botouHu, ai do inangKu!
41004001	Jadi iulaki Jesus ma use mangajari i topi tao ai. Martumpu ma buei halak hu lobeiNi, pala imasuki sada parau na i tao ai, lanjar hundul ma ijai. I topi tao ai do anggo halak na mabuei ai ganup.
41004002	Jadi buei ma iajarhon bani sidea marhitei limbaga, nini ma bani sidea marhitei pangajarionNi ai:
41004003	Tangar ma! Na laho do sada halak panabur manaburhon bonihni.
41004004	Jadi sanggah na manabur ai ia, madabuh ma deba bonih ai hu dalan, gabe roh ma manuk-manuk mamagutisi.
41004005	Na deba nari madabuh hu tanoh na batuon, na so sadiha hapal tanohni, jadi mintor tubuh ma, halani na so bagas ai tanohni.
41004006	Tapi sanggah na lambin gijang ari, melus ma ai lanjar matei, halani na so marurat ai.
41004007	Ia na deba nari madabuh do hu tongah-tongah ni parhupi-hupian; lambin marbanggal ma ai rap pakon hupi-hupi ai; ipisat ma ai, gabe seng saud marbuah.
41004008	Anjaha na deba nari use, madabuh do hu tanoh na madear; tubuh ma ai, manggargar anjaha marbuah, adong do na tolu puluh lompit ampa na saratus lompit.
41004009	Lanjar nini ma: Barang ise parpinggol na marpanangar, itangar ma ai!
41004010	Jadi sanggah sahalakSi mando tading, isungkun halak na mangkasomaniSi ampa na sapuluh dua ai ma Ia pasal limbaga ai.
41004011	Gabe ihatahon ma bani sidea: Ibere do bannima rusia ni harajaon ni Naibata, tapi bani halak na i darat, marhitei limbaga do ganup ipadas ai,
41004012	ase, age pe ikawahkon sidea ai, seng iidah, anjaha age pe ibogei, seng iarusi, ase ulang mubah uhur ni sidea anjaha sasap dousa ni sidea.
41004013	Dob ai nini ma dompak sidea: Seng iarusi hanima limbaga in? Anggo sonai, sonaha ma boi arusan nima ganup limbaga in?
41004014	Ia sipanabur ai, hata ai do isaburhon.
41004015	Ia na bani dalan ai, ai ma halak panaburan ni hata ai; anjaha dob ibogei sidea hata ai, mintor roh do sibolis mambuat hata na dob sinaburhon hu bagas uhur ni sidea ai.
41004016	Anjaha sonai do homa na sinaburhon bani tanoh na batuon ai, dob ibogei sidea hata ai, mintor malas do uhur ni sidea mambogei ai;
41004017	tapi seng marurat ai i bagas uhur ni sidea, tongkin hansa tahan sidea. Ai anggo masa hamarsikon atap parburuon halani hata in, mintor surut do sidea.
41004018	Anjaha na deba nari ai ma na sinaburhon hu tongah-tongah ni hupi-hupi ai. Ibogei sidea do hata ai,
41004019	tapi masuk ma hu bagas uhur ni sidea holsoh-holsoh parduniaon, panarik ni habayakon sipangoto-otoi in, ampa hisap-hisap na legan, jadi ipisat ma hata ai, gabe seng saud marbuah.
41004020	Tapi na sinaburhon bani tanoh na madear ai, ai ma halak na mambogei hata in anjaha na manjalosi, gabe marbuah, adong na tolu puluh lompit, onom puluh lompit ampa saratus lompit.
41004021	Dob ai ihatahon ma bani sidea: Ai adong do halak na pagara palita, ase inahkon ai i toruh ni tapongan atap i toruh ni podoman? Ai lang hu atas ni parpalitaan do ai inahkon?
41004022	Ai seng dong na ponop, na so talar use, anjaha seng dong rusia, na so tarbotoh use.
41004023	Barang ise parpinggol na marpanangar, itangar ma in!
41004024	Nini ope dompak sidea: Paruhurhon hanima ma na binogei nima! Parsuhatan na sinuhatkon nima do suhatkonon bannima, tambahkononNi ope tene bannima.
41004025	Ai halak na marnadong, bereon ope bani, tapi halak na marnalang, buaton ope na adong bani hinan.
41004026	Dob ai nini ma: Ia harajaon ni Naibata, ai ma songon pambahen ni halak, na manaburhon bonih hu jumani.
41004027	Na modom do ia borngin, anjaha puho arian. Martumbor do ai, dob ai marbuhutanoh, na so pamotohan ni parjuma ai.
41004028	Ai humbani gogohni sandiri ipatubuh tanoh ai do lobei hayuni, dob ai buyurni, dob ai gandum na porngis i bagas buyurni ai.
41004029	Anjaha dob masak gandum ai, mintor isuruh ma panabi, ai jumpah ma pariama.
41004030	Dob ai nini ma: Hubani aha ma pausihonta harajaon ni Naibata? Hubani aha ma limbagahononta?
41004031	Usih do ai bani batu ni loharum. Sanggah isaburhon ai hu tanoh, ai do silumatan humbani sagala batu ni suan-suanan.
41004032	Tapi dob isaburhon, podas do ai banggal, gabe gijangan humbani sagala suan-suanan na boi siparlowohon; mardangkahi do ai banggal-banggal, gabe boi do marasari manuk-manuk na i awang-awang i toruh ni linggomni.
41004033	Isahapkon do hata ai bani sidea, marhitei buei limbaga na sonai, domu hubani na tarjalo sidea.
41004034	Seng dong ihatahon bani sidea, anggo seng marhitei limbaga; tapi pulig do ipatorang haganupan ai bani susianNi.
41004035	Lanjar bani na sadari ai, bodhonsi ari, nini Jesus ma dompak susianNi: Laho ma hita marparau hu dipar ai!
41004036	Jadi isuruh sidea ma mulak halak na mabuei ai, anjaha iboan sidea ma Jesus, sonai tumang, ibagas parau ai. Adong do parau na legan mangirikkon sidea.
41004037	Dob ai roh ma haba-haba na doras, anjaha gilumbang pe mangkajomba ma hu bagas parau, gabe igoki bah ma parau ai.
41004038	Tapi modom do anggo Jesus, marbantal, hampit pudi ni parau ai. Ipuhoi sidea ma Ia, nini: Ham Guru! Ai seng parduli Ham, age magou hita?
41004039	Jadi puho ma Ia, ihata ma logou ai, anjaha nini ma dompak tao ai: Sip ma! Soh! Jadi soh ma logou ai, anjaha minop tao ai.
41004040	Dob ai nini ma dompak sidea: Mase ma mabiar hanima? Ai seng dong ope haporsayaon nima?
41004041	Jadi mabiar tumang ma sidea, anjaha nini ma samah sidea: Ai ise do on, ase logou ampa tao pe mambalosiSi?
41005001	Dob ai das ma sidea hu dipar ni tao ai, hu nagori Gerasa.
41005002	Jadi sanggah na mandarat ai Ia hun parau ai, mintor roh ma hun tanoman sada halak na setanon manjumpahkonSi.
41005003	I tanoman do ia marianan, anjaha seng dong na manangkutsi, age marhitei rantei.
41005004	Ai domma gati isangkut tangan ampa naheini, tapi irutuskon do rantei na bani tanganni ampa na bani naheini ai, seng dong na boi patundukkonsi.
41005005	Arian borngin sai i tanoman do ia atap i pardologan; sai doruh-doruh do ia, anjaha ibogbogi dirini bani batu.
41005006	Sanggah na tinatapni Jesus humbani na daoh, roh ma ia marlintun, lanjar manrogop i lobeini,
41005007	anjaha marsora na gogoh ma ia dilo-dilo, nini ma: Mangaha Ham roh bakku, Jesus, Anak ni Naibata, Sigijangan in? Marhitei goran ni Naibata, huelek-elek ma Ham, ulang ma arsik Ham ahu!
41005008	Halani domma ihatahon Jesus hubani: Luar ma ho humbani halak on, ale setan!
41005009	Dob ai isungkun ma ia: Ai ise do goranmu? Jadi nini ma mambalosi: Legion do goranku, ai buei do hanami.
41005010	Jadi sai ielek-elek ma Ia, ase ulang iusir sidea hun nagori ai.
41005011	Jadi adong ma bani raboyon na ijai ai sada hulanan banggal babuy, manggagati.
41005012	Jadi ielek-elek sidea ma Ia; Suruh Ham ma hanami hubani babuy ai, ase ai imasuki hanami.
41005013	Jadi ibalosi ma sidea, gabe luar ma tonduy na butak ai, anjaha imasuki ma babuy ai. Anjaha babuy na sahulanan ai pe, adong do ai hira-hira dua ribu; marpojong ma ai hun tolping ai hu bagas tao ai, gabe marmateian ma, mogap i bagas tao ai.
41005014	Anjaha parmahan ai pe maporus ma; ibaritahon sidea ma ai bani halak na i huta-huta ampa na i juma. Jadi marrohan ma sidea, laho mangidah na dob masa ai.
41005015	Jadi das ma sidea bani Jesus, anjaha iidah sidea ma na setanon, na siniaran ni Legion ai hinan, hundul dear marpakeian anjaha torang maruhur, gabe mabiar ma sidea.
41005016	Anjaha halak na mangidah na masa ai pe, ibaritahon ma hubani sidea pasal na siniaran ni setan ai ampa pasal babuy ai.
41005017	Jadi ielek-elek sidea ma Ia, ase laho Ia hun nagori ni sidea ai.
41005018	Dob ai sanggah na laho masuk Ia hu parau ai, ielek-elek na setanon ondi ma Jesus, atap boi do ia mangkasomaniSi.
41005019	Tapi seng ipalopas, tapi ihatahon ma hubani: Mulak ma ho hu rumahmu, hubani diha-dihamu! Patugah ma bani sidea, buei ni nabinahen ni Tuhan in bam, ampa pangidopiNi bam.
41005020	Ia pe mulak ma hu rumahni, anjaha ibaritahon ma i Dekapolis, banggal ni na binahen ni Jesus hubani, gabe longang ma halak haganup.
41005021	Jadi dob das use Jesus marparau hu dipar ai, marurup ma roh halak na mabuei ai hu Bani, sanggah i topi ni tao ai ope Ia.
41005022	Anjaha roh ma homa sada halak kopala ni parguruan ai, goranni si Jairus; jadi dob iidah Jesus, manrogop ma ia i lambung ni naheiNi,
41005023	anjaha sai ielek-elek ma Ia, nini ma: Mangkatarhatos do nuan borungku. Roh ma Ham, tampeihon Ham ma tanganMu bani, ase malum ia anjaha manggoluh.
41005024	Jadi laho ma Jesus rap pakonsi, anjaha buei do halak na mangirikkonSi, pala marsiasak-asakan sidea inggot hu Bani.
41005025	Jadi adong ma ijai sada naboru, na dob sapuluh dua tahun sai roh marnunut pantang ni hiouni.
41005026	Domma buei panaronanni humbani sipanambari, anjaha bois do artani bahen partambarni, tapi seng marnidok, lambin parahni do tene naboritni ai.
41005027	Jadi dob ibogei barita ni Jesus, roh ma ia rap pakon halak na mabuei ai hun pudi, anjaha ijamah ma hiouNi,
41005028	ai nini uhurni do i bagas: Hujamah gelah hiouNi ai, malum ma huahap.
41005029	Jadi mintor maronti ma roh daroh ai, anjaha iahapkon ma bani angkulani, na dob malum ia.
41005030	Anjaha iahapkon Jesus ma, na luar ai gogoh humbani diriNi, gabe marhusor ma Ia dompak halak na mabuei ai anjaha nini ma: Ise manjamah hiouHu?
41005031	Jadi nini susianNi ai ma hu Bani: Idah Ham ma panosak ni halak na mabuei in Bamu, mase ma ihatahon Ham: Ise manjamah hiouHu?
41005032	Tapi ikawahkon ma inggot laho mangidah atap ise do na mambahen ai.
41005033	Jadi mabiar ma naboru ai anjaha hitir-hitir, ai ibotoh do aha na dob masa bani, gabe roh ma ia manrogop hu lobeiNi, anjaha ipatugah ma haganup hu Bani sonaha na sasintongni.
41005034	Tapi nini ma dompakSi: Haporsayaonmu do na paluahkon ham, inang! Mulak ma ham ibagas damei, anjaha malum ma naboritmu in!
41005035	Sanggah na marsahap ai ope ia, adong ma na roh hun rumah ni sintua ni parguruan ai na patugahkon: Domma matei borumu! Mase sunsahanmu be Guru in?
41005036	Tapi seng iparuhurhon Jesus hata ni halak na roh ai, gabe ihatahon ma hubani sintua ai: Ulang mabiar! Porsaya ma lah!
41005037	Anjaha ise pe lang na ilopas Jesus mangirikkonSi, sobali si Petrus, si Jakobus ampa si Johannes, sanina ni si Jakobus ai.
41005038	Jadi das ma sidea hu rumah ni sintua ni parguruan ai, gabe iidah ma na gosou, na tangis-tangis anjaha na mandoruhi gogoh-gogoh.
41005039	Anjaha dob masuk Ia, nini ma dompak sidea: Mase ma gosou nasiam anjaha tangis-tangis? Seng na matei dakdanak in, na modom do!
41005040	Jadi itartawai sidea ma Ia. Dob isuruh sidea haganup mandarat, iarahkon ma bapa ampa inang ni dakdanak ai, sonai homa na mangkasomanisi ai, gabe masuk ma sidea hu kamar hatibalan ni dakdanak ai.
41005041	Ijolom ma tangan ni dakdanak ai, anjaha nini ma hubani: Talita kumi! artini: Ale Boru, Ahu mangkatahon bam, puho ma!
41005042	Jadi mintor puho ma dakdanak ai, lanjar mardalan, ai domma das umurni sapuluh dua tahun, gabe longang tumang ma sidea.
41005043	Tapi gomos ma sidea ipandang, ase ulang adong na mambotoh ai; lanjar ihatahon ma ase ibere ia mangan.
41006001	Jadi bingkat ma Ia hunjai, laho hu huta hagodanganNi, anjaha iirikkon susianNi do Ia.
41006002	Anjaha sanggah ari Sabat mangajar ma Ia i rumah parguruan. Jadi longang ma halak simbuei na manangar ai, nini sidea ma: Hunja do in roh Bani? Hapentaran aha do na binere in Bani? Anjaha sonaha do, ase boi jadi halongangan na sonai marhitei tanganNi?
41006003	Ai lang Ia do tukang in, anak ni si Maria, abang ni si Jakobus, si Joses, si Judas ampa si Simon? Ai lang i lambungta do botouNi? Jadi sangsi ma sidea pasalSi.
41006004	Tapi nini Jesus ma dompak sidea: Sabonar na so marsangap do nabi anggo i tanoh hagodanganni, i tongah-tongah ni diha-dihani ampa i rumahni sandiri.
41006005	Anjaha seng tarhorjahonsi tanda halongangan ijai, pitah piga-piga halak do hansa tarpamalumsi, marhitei na manampeihon tanganni bani sidea.
41006006	Jadi longang ma uhurNi, halani na so porsaya ai sidea. Lanjar isiari ma huta-huta na i nagori ai, laho mangajari.
41006007	Dob ai idilo ma na sapuluh dua halak ai, lanjar isuruh ma sidea mardua-dua, anjaha ibere ma bani sidea kuasa dompak tonduy na mabutak.
41006008	Ihatahon do bani sidea, ase ulang iboan atap aha hu pardalanan, barang ruti, barang tas, barang duit i bagas gondit sobali ni tungkot.
41006009	Boi do sidea marsipatu, tapi ulang ma marbaju dua lapis.
41006010	Ihatahon do homa bani sidea: Anggo masuk hanima hu sada rumah, ijai ma hanima soh, paima bingkat use.
41006011	Anggo adong sada huta, na so ra manjalo hanima, barang na so ra manangihon hanima, tadingkon hanima ma ai, anjaha pirpirhon hanima ma orbuk na longkot bani nahei nima, bahen hasaksian bani sidea.
41006012	Jadi bingkat ma sidea marambilan mangkatahon paubahkon uhur.
41006013	Buei do setan iusir sidea, anjaha buei homa na boritan iminaki, gabe malum iahap sidea.
41006014	Tarbogei ma pasal Jesus bani raja Herodes, ai domma tarbarita goranNi, gabe nini ma: Domma puho si Johannes Pandidi humbani na matei, ai do ase sonai marhagogohon Ia.
41006015	Na legan mangkatahon: Si Elias do in. Na legan use mangkatahon: Nabi do ia, usih songon nabi-nabi na legan ai.
41006016	Tapi dob ibogei si Herodes ai, nini ma: Si Johannes, na dob hutampul ondi uluni, ai do na puho humbani na matei.
41006017	Ai isuruh si Herodes do ijia na manangkap si Johannes anjaha na manutupsi halani si Herodias, parinangon ni anggini, si Pilippus, na binuatni ai gabe jolmani.
41006018	Ai ihatahon si Johannes do hubani si Herodes: Seng bulih buatonmu nasianggimu!
41006019	Halani ai sogam ma uhur ni si Herodias mangidahsi; sai sihol do bunuhonni ia, tapi seng tarpasaudsi.
41006020	Ai si Herodes pe mabiar do mangidah si Johannes, ai ibotoh halak parpintor do ia anjaha na susi, gabe iondingi ma ia. Anggo itangar ambilanni, sosak tumang do iahap, tapi marosuh do ia manangarsi.
41006021	Tapi jumpah ma panorang na dear honsi, ai ma ari partubuh ni si Herodes, sanggah na mambahen pesta-pesta ia bani pagawai-pagawai tinggi, panglima-panglima, ampa na sangap-sangap i Galilea.
41006022	Masuk ma ijia boru ni si Herodias lanjar manortor i lobei ni sidea, gabe malas ma uhur ni si Herodes ampa tamueini ai ibahen. Jadi nini raja ai ma bani anak boru ai: Pindo ma hubakku atap aha rosuh ni uhurmu, sai bereonku do ai bam.
41006023	Pala do ibijahon bani: Atap aha pangindoanmu, ronsi satongah ni harajaonku, sai na bereonku do.
41006024	Jadi laho ma ia, isungkun ma inangni: Aha ma pindoonku? Jadi nini ma: Ulu ni si Johannes Pandidi ma pindo!
41006025	Jadi tarolos ma ia masuk hulobei ni raja ai, nini ma mangindo: Bere ham ma bakku sonari ulu ni si Johannes Pandidi i atas pinggan!
41006026	Pusok tumang ma uhur ni raja ai, tapi halani bijani ai bani tamueini ai, seng ra ia manulak pangindoanni ai.
41006027	Jadi mintor isuruh raja ai ma upasni sahalak, ihatahon ma mangalop ulu ni si Johannes. Laho ma halak ai, iponggol ma ulu ni si Johannes i tutupan;
41006028	iboan ma ai i atas ni sada pinggan, lanjar ibere ma bani anak boru ai, anjaha anak boru ai ma padaskon ai bani inangni.
41006029	Dob ibogei susianni pasal ai, roh ma sidea, ibuat sidea ma bangkei ni ai lanjar itanom.
41006030	Dob ai mulak ma susian ai bani Jesus, ipatugah sidea ma haganup na hinorjahon ampa na niajarhon ni sidea.
41006031	Nini Jesus ma hubani sidea: Laho ma hita bani ianan na lungun, ase marsaran otik. Ai buei do halak na laho roh bani sidea, gari mangan seng sompat.
41006032	Jadi laho ma sidea marparau hu sada ianan na lungun, laho papuligkon diri,
41006033	tapi buei do halak mangidah anjaha na mambotoh huja sidea laho, gabe marrohan ma sidea hun huta-huta ai mardalan nahei laho hujai, anjaha i lobei sidea do Ia.
41006034	Sanggah mandarat Jesus, iidah ma halak na mabuei ai, jadi maidop ma uhurNi mangidah sidea, ai songon biri-biri na so marparmahan do sidea, gabe buei ma ipodahkon bani sidea.
41006035	Jadi marayak bod ari, roh ma susianNi hu Bani, nini ma: Ianan na lungun do on, anjaha domma bod ari.
41006036	Suruh Ham ma sidea, ase boi sidea laho hu dusun-dusun ampa huta-huta na inggot in, laho mamboli sipanganon bani sidea.
41006037	Tapi nini Jesus ma mambalosi sidea: Bere hanima ma sidea mangan! Nini sidea ma hu Bani: Ai maningon laho do hanami mamboli ruti harga dua ratus dinar, laho mambere sidea mangan otik?
41006038	Jadi nini ma dompak sidea: Piga dong ruti bannima? Tonggor lobei! Dob ipapangkei sidea, nini ma: Lima ruti ampa dua dengke.
41006039	Dob ai isuruh ma sidea hundul ganupan bani poyon-poyon ai, sasaholmouan.
41006040	Jadi hundul ma sidea marsasaratus ampa marlima-lima puluh saholmouan.
41006041	Dob ai ibuat Jesus ma ruti na lima ampa dengke na dua ai, ikawahkon ma hu atas, ipasu-pasu ma ai anjaha ipartopik. Ipambere ma ai bani susianNi ai, ase sidea use mamberei halak na mabuei ai. Anjaha dengke na dua ai pe ibagihon ma bani sidea haganup.
41006042	Mangan do sidea haganup, anjaha bosur bei.
41006043	Ipatumpu sidea ma teba-teba humbani ruti ampa humbani dengke ai, gok sapuluh dua bantei.
41006044	Ia buei ni na mangan ruti ai, dong do lima ribu dalahi.
41006045	Sanggah na palaohon halak na mabuei ai ope Ia, mintor ijuljul Jesus ma susianni ai masuk hu parau, laho palobeihon hu dipar, hu Betsaida.
41006046	Anjaha dob misir halak ganup, tangkog ma Ia hu dolog, laho martonggo.
41006047	Dob golap ari domma i tongah tao parau ai, anjaha sahalak Jesus mando i darat.
41006048	Iidah ma sidea sunsah manlugai halani logou na roh hun lobei. Hira-hira tahuak dayok na parlobei roh ma Ia manjumpahkon sidea mardalan i atas bah, anjaha songon na sihol lopusanNi ma sidea.
41006049	Tapi mangidahSi na mardalan ai i atas bah, iagan sidea ma begu-begu do ai, gabe mandoruhi ma sidea.
41006050	Haganup do sidea na mangidah ai anjaha gobir bei do. Jadi mintor iparsahapkon ma sidea, nini ma: Tenger ma uhur nima! Ahu do on! Ulang mabiar!
41006051	Lanjar naik ma Ia manjumpahkon sidea hubagas parau ai, anjaha logou pe minop ma. Jadi lambin longang tumang ma sidea,
41006052	ai na masa pasal ruti ai pe seng ope iartihon sidea, ai mapir ope uhur ni sidea.
41006053	Dob mandipar das ma sidea hu nagori Genesaret, jadi marlabuh ma sidea ijai.
41006054	Anjaha mandaratkonsi sidea hun parau ai, mintor itanda halak do Ia.
41006055	Jadi idalani sidea ma ganup nagori ai, anjaha ipamboan sidea ma sagala na boritan bani podomanni bei barang ija ibogei sidea adong Jesus.
41006056	Anjaha huja pe Ia laho, hu dusun-dusun atap hu huta-huta atap hu kota pe, iparpatibal halak ma na boritan i alaman, anjaha ipindo sidea ma bani Jesus, ase ilopas sidea pala manjamah sisi ni pakeianni gelah. Anjaha haganup halak na manjamah ai, malum do.
41007001	Dob ai, sanggah roh martumpu hu Bani Parisei ampa deba humbani sibotoh surat, na roh hun Jerusalem,
41007002	jadi iidah sidea ma deba susianNi mangan ruti marhitei tangan na butak, ai ma, seng palobei marburih.
41007003	Ia halak Parisei ampa haganup halak Jahudi, seng ra mangan anggo lang palobei tangkas iusah tanganni mangihutkon adat ni na lobei.
41007004	Anjaha anggo mulak hun tiga, seng mangan sidea, anggo lang palobei maridi; anjaha buei ope adat na legan idalankon sidea, songon na mamurihi panginuman, gendi ampa gusi tombaga.
41007005	Jadi isungkun Parisei ampa sibotoh titah ai ma Ia: Mase ma lang iihutkon susianMu adat ni ompung na lobei, ai mangan ruti do sidea marhitei tangan na butak?
41007006	Jadi nini ma dompak sidea: Sintong do panjahaion ni si Jesaya pasal nasiam, ale sipakulah-kulah, songon na tarsurat ai: Ipasangap bangsa on do Ahu marhitei bibirni, tapi uhurni daoh do hum Bakku!
41007007	Soya do pambahenan ni sidea pasangapkon Ahu, ai titah-titah ni jolma do ipodahkon sidea.
41007008	Tading do titah ni Naibata ibahen nasiam, halani mandalankon adat na humbani jolma.
41007009	Nini ope bani sidea: Patut ma tongon iparnalang nasiam titah ni Naibata, halani mandalankon adat nasiam.
41007010	Ai ihatahon si Musa do namin: Pasangap ma bapamu ampa inangmu! Ambah ni ai: Barang ise na mamurai bapani atap inangni maningon bunuhon do.
41007011	Tapi nasiam mangkatahon: Barang ise na mangkatahon bani bapani atap inangni: "Korban"! artini: Sagala na patut pangurupingku bamu, domma na galangkon.
41007012	Jadi seng be ilopas nasiam ia mambahen atap aha bani bapani atap inangni,
41007013	gabe iparseda nasiam do hata ni Naibata marhitei adat-adat na pinadalan nasiam in. Anjaha buei do na sonin idalankon nasiam.
41007014	Dob ai idilo ma use halak na mabuei ai, nini ma dompak sidea: Nasiam haganup, tangihon ma Ahu anjaha parimbagaskon nasiam ma.
41007015	Seng butak jolma halani na masuk hun darat hu bagas dirini, tapi na luar humbani jolma ai, ai do na pabutakkonsi.
41007016	Parpinggol na marpanangar, itangihon ma in!
41007017	Dob masuk Ia hu rumah, holang humbani na mabuei ai, isungkun susianNi ma Ia pasal limbaga ai.
41007018	Jadi nini ma dompak sidea: Dihut do hape hanima seng mangarusi ai? Ai seng dapot uhur nima, na so tarbahen butak jolma bahenon ni sagala na masuk hun darat hu bagas dirini?
41007019	Ai seng masuk ai hu bagas uhurni; hu bagas boltokni do ai laho, dob ai kaluar bani ianan na suhi. (Marhitei ai torang pansing do sagala sipanganon).
41007020	Tapi nini ma use: Na kaluar humbani jolma, ai do pabutakkonsi.
41007021	Ai humbagas, humbani uhurni jolma do roh uhur na jahat, parriah-riahon, panangkoon, pamunuhon,
41007022	parbangkison, pangkauton, hajahaton, panipuon, parsondukbungkason, subil, panreheion, gijang ni uhur ampa pamunuhon.
41007023	Haganup hajahaton ai humbagas do rohni, ai do na pabutak jolma.
41007024	Dob ai bingkat ma Ia hunjai, laho hu nagori Tirus. Masuk ma Ia hu bagas sada rumah, nini uhurNi, ase ulang adong na mambotoh ai, tapi seng tarponopkon.
41007025	Tapi mintor tarbogei do ai bani sada naboru, adong do sada boruni siniaran ni setan. Jadi roh ma ia, manrogop hu lobei ni naheiNi.
41007026	Ia naboru ai, parbegu do, bangsa Sirofenisia, jadi ipangindo ma hu Bani, ase iusir setan ai humbani boruni ai.
41007027	Tapi nini ma mambalosisi: Bosur ma lobei dakdanak; ai seng patut buaton ruti humbani dakdanak, laho mamberehon ai bani baliang.
41007028	Jadi marbalos ma ia, nini ma hu Bani: Tongon do ai Tuhan, tapi ipangan baliang na i toruh ni meja do rimah-rimah ni dakdanak.
41007029	Jadi nini Jesus ma hubani: Halani hatamu ai, laho ma ham, domma mandarat setan ai humbani borumu ai.
41007030	Laho ma tongon ia, jadi jumpahsi ma boruni ai modom-modom i podoman, anjaha setan ai domma luar.
41007031	Dob ai itadingkon ma use nagori Tirus, manlopusi Sidon laho dompak tao Galilea, gabe das ma Ia hu nagori Dekapolis.
41007032	Jadi adong ma na mamboban hu Bani sada halak na nengel anjaha longah, anjaha ipindo ma hu Bani, ase itampeihon tanganNi hujai.
41007033	Jadi iarahkon Jesus ma ia hubani na suhi, holang humbani halak na mabuei ai; ipamasuk ma jari-jariNi hu bagas pinggol ni halak ai, martijur ma Ia anjaha ijamah ma dilahni,
41007034	lanjar mangkawah ma Ia dompak datas, marhosah ganjang, dob ai nini ma: Hepata! artini: Mungkab ma!
41007035	Jadi mungkab ma tongon pinggolni anjaha harhar sangkut-sangkut ni dilahni, gabe dear ma parsahapni.
41007036	Ipandang ma sidea, ase ulang ipatugah-tugah na masa ai atap bani ise pe. Tapi lambin ipandang, lambin iompot sidea do mambaritahon ai.
41007037	Jadi longang tumang ma sidea, nini ma: Dear do haganup ibahen: Gabe marpambogei do na nengel, anjaha marsahap ia na longah.
41008001	Bani panorang ai, sanggah martumpu use buei halak, anjaha seng dong sipanganon bani sidea, jadi idilo Jesus ma susianNi anjaha nini ma dompak sidea:
41008002	Maidop do uhurHu mangidah halak na mabuei on, ai domma tolu ari iihutkon sidea Ahu, anjaha seng dong sipanganon bani sidea.
41008003	Anggo Husuruh sidea mulak lang palobei mangan, gayuran ma sidea i tongah dalan, ai parhuta na daoh do sidea deba.
41008004	Jadi ibalosi susian ai ma Ia: Hunja ma boi buaton ruti, laho pabosur sidea i halimisan on?
41008005	Jadi isungkun ma sidea: Piga do adong ruti bannima? Nini sidea ma: Pitu!
41008006	Dob ai isuruh ma halak na mabuei ai hundul i tanoh. Ibuat ma ruti na pitu ai, anjaha dob ihatahon tonggo tarima kasih, ipartopik ma ai anjaha ipambere bani susianNi, ase iidangkon sidea ai bani halak na mabuei ai.
41008007	Dong do homa dengke otik bani sidea. Dob ipasu-pasu, isuruh ma ase ibagihon.
41008008	Jadi mangan ma sidea bosur bei, lanjar ipatumpu ma teba-teba ai gok pitu tapongan.
41008009	Adong do sidea ompat ribu halak. Dob ai isuruh ma sidea mulak,
41008010	anjaha Ia pe, masuk ma hu bagas parau rap pakon susianNi ai, gabe das ma sidea hu nagori Dalmanuta.
41008011	Roh ma halak Parisei, jadi ipungkah sidea ma marsual pakonSi. Ipindo sidea ma tanda hun langit, laho manlajouSi.
41008012	Marhasoman hoih-hoih humbagas uhurNi, nini Jesus ma: Mase ma mangindo tanda na sasundut on? Na sintong do Hatangkon bani nasiam: Seng porlu bereon tanda bani na sasundut on!
41008013	Jadi itadingkon ma sidea, anjaha masuk ma use hubagas parau, lanjar laho mandipar.
41008014	Tapi lupa do susian ai mamboan ruti, anjaha pitah sada do hansa ruti i bagas parau ai.
41008015	Jadi ipalumba ma sidea, nini: Pangkei anjaha jaga ma hanima pasal ragi ni Parisei ampa ragi ni si Herodes.
41008016	Jadi marsahap ma sidea samah sidea: Ai ma da, halani na so mamboan ruti ai hita.
41008017	Jadi dob ibotoh ai nini ma dompak sidea: Mase ma isahapkon hanima, na so adong ai ruti bannima? Seng ope ibotoh hanima anjaha iarusi hanima? Tong ope mapir uhur nima?
41008018	Ai lang marpangidah hanima, age adong mata nima? Ai lang marpambogei hanima, age adong pinggol nima?
41008019	Ai seng idingat hanima be sanggah na Hupartopik ondi lima ruti bani na lima ribu halak ondi, anjaha piga tapongan teba-tebani ipatumpu hanima? Nini sidea ma Bani: Sapuluh dua.
41008020	Anjaha na pitu ruti ondi bani na ompat ribu halak ondi, piga tapongan do teba-tebani ipatumpu hanima? Nini sidea ma hu Bani: Pitu!
41008021	Jadi nini ma dompak sidea: Seng ope iarusi hanima?
41008022	Das ma sidea hu Betsaida. Adong ma na mamboban hu Bani sada halak na mapitung, anjaha ielek-elek sidea ma Ia, ase ijamah halak ai.
41008023	Jadi ijamah ma tangan ni halak na mapitung ai, iarahkon ma ia hu darat ni huta ai, itijuri ma matani, itampeihon ma tanganni hubani, anjaha isungkun ma: Domma adong iidah ho?
41008024	Jadi mangkawah ma ia, nini ma: Huidah do jolma, tapi songon bona ni hayu do huidah sidea mardalan.
41008025	Dob ai iulakkon Jesus ma mannahkon tanganNi bani matani; ia pe mangkawah ma, gabe malum ma, anjaha lihar ma ganup iidah.
41008026	Dob ai isuruh ma ia mulak hu rumahni, nini ma: Ulang ma masuki huta in.
41008027	Dob ai laho ma Jesus rap pakon susianNi hu huta-huta dohorhon Kesarea Pilippi. I tongah dalan Nini ma manungkun susianNi: Ise do Ahu ihatahon halak?
41008028	Jadi ibalosi sidea ma Ia: Deba mangkatahon si Johannes Pandidi, na deba si Elias, anjaha na deba nari use, sada humbani nabi ai.
41008029	Dob ai isungkun ma sidea: Ia hanima, ise do Ahu nini uhur nima? Nini si Petrus ma mambalosi: Ham do Kristus in!
41008030	Jadi ipalumba ma sidea, ase ulang ipatugah-tugah pasalSi age bani ise.
41008031	Dob ai ipungkah ma mangajari sidea: Ia anak ni jolma in, maningon buei do sitarononNi, ambukkonon ni pangintuai-pangintuai, sintua ni malim ampa sibotoh surat do Ia, anjaha bunuhonni, anjaha dob salpu tolu ari mulak manggoluh.
41008032	Anjaha torang-torang do ipatugah hata ai. Jadi iarahkon si Petrus ma Ia, anjaha ipaingat ma Ia.
41008033	Marhusor ma Ia, ikawahkon ma susianNi ai, anjaha ihata ma si Petrus, nini ma: Laho ma ho bolis hun lambungkon! Ai seng uhur ni Naibata iparuhurhon ho, uhur ni jolma do.
41008034	Dob ai idilo Jesus ma na mabuei ai rap pakon susianNi ai, nini ma dompak sidea: Barang ise na sihol mangirikkon Ahu, iparnalang ma dirini, iporsan ma silangni, anjaha iirikkon ma Ahu.
41008035	Ai barang ise na sihol paluahkon hosahni, ai do na magouan hosah, tapi barang ise na magouan hosah halani Ahu ampa halani Ambilan Namadear, ai do pagoluhkonsi.
41008036	Ai aha ma gunani bani jolma, age ganup dunia on bani, anggo magou do tonduyni?
41008037	Ai aha ma tarbere jolma, bahen tobus ni tonduyni?
41008038	Ase anggo adong na maila halani Ahu barang halani Hatangkin i lobei ni bangsa parbangkis anjaha pardousa on, Anak ni jolma in pe maila do pasalsi, anggo roh ma Ia i bagas hasangapon ni BapaNi rap pakon malekat na mapansing in.
41009001	Lanjar nini ma dompak sidea: Na sintong do Hatangkon bani nasiam: Adong do deba humbani na jongjong ijon, na so mandagei hamateian, anggo lape iidah sidea roh harajaon ni Naibata ibagas hagogohon.
41009002	Dob salpu onom ari iarahkon Jesus ma si Petrus, si Jakobus ampa si Johannes, iboan ma sidea pulig hu atas dolog na gijang. Mubah ma rupaNi iidah sidea.
41009003	Marlinang-linang ma pakeianNi, putih sahalian, seng dong sipanusi na boi mambahen sonai lopakni i atas tanoh on.
41009004	Dob ai taridah ma bani sidea si Elias ampa si Musa, marsahapi pakon Jesus.
41009005	Jadi nini si Petrus ma marsahapkon Jesus: Guru, dear ni in hita ijon. Ipauli hanami ma ijon tolu sopou-sopou, sada Bamu, sada bani si Musa, anjaha sada bani si Elias.
41009006	Ai seng ibotoh aha sihatahononni, ai mabiar tumang do sidea.
41009007	Roh ma sada hombun manlinggomi sidea, anjaha tarbogei ma sada sora hum bagas hombun ai, na mangkatahon: On do AnakKu haholongan ni uhurHu, tangihon ma Ia!
41009008	Anjaha sanggah na mangkawah sidea inggot, ise pe lang adong iidah sidea sobali Jesus rap pakon sidea.
41009009	Jadi sanggah susur sidea hun dolog ai, ipalumba ma sidea, ase ulang ipatugah na niidah ni sidea bani halak, anggo seng ope puho Anak ni jolma in humbani na matei.
41009010	Iparimbagaskon sidea do hata ai, anjaha marsisungkunan do sidea pasal arti ni hata "na puho humbani na matei ai",
41009011	Jadi isungkun sidea ma Jesus: Mase ihatahon sibotoh surat, maningon palobei roh do si Elias?
41009012	Nini ma mambalosi sidea: Tongon, maningon roh do lobei si Elias patorsahon haganup. Tapi sonaha do tarsurat pasal Anak ni jolma in? Ai lang maningon buei do Ia manaron anjaha maningon apason do Ia?
41009013	Tapi Huhatahon ma bannima: Domma roh si Elias, jadi uhur-uhur ni sidea do ibahen hubani, songon na dob tarsurat hinan pasalsi.
41009014	Sanggah na das ai sidea hubani susian na legan ai, iidah sidea ma buei halak manginggoti sidea, anjaha sibotoh surat marsual pakon sidea.
41009015	Dob iidah halak na mabuei ai roh Jesus, longang ma sidea manjumpahkonSi laho manabiSi.
41009016	Jadi isungkun ma sidea: Aha do na sinahapkon nasiam pakon sidea?
41009017	Jadi marbalos ma hu Bani sada humbani halak na mabuei ai: Guru, huboan do anakkon Bamu, ai isiari setan silongah do ia.
41009018	Anggo siar ma setan ai bani, anjaha isontak-sontakkon ma ia, gabe marguboh ma pamanganni, derek-derek iponni anjaha jorgong angkulani. Domma hupindo namin bani susianMu, ase iusir setan ai, tapi seng mangasup sidea.
41009019	Tapi nini ma mambalosi sidea: Bangsa na so porsaya! Sadiha dokah nari Ahu pakon nasiam? Sadiha dokah nari paanju-anjuonKu nasiam? Boan nasiam ma ia hu Bakku!
41009020	Jadi iboan sidea ma ia hu Bani. Ijin iidah setan ai Jesus, mintor ipantompashon ma ia, gabe dabuh ma hu tanoh, marguling-guling anjaha marguboh babahni.
41009021	Isungkun Jesus ma bapani ai: Domma sadiha dokah mangonai on bani? Balos ni bapani ai: Humbani sietek-etekonni nari.
41009022	Domma gati igulangkon ia hu bagas apuy ampa bah, sihol mambunuhsi. Tapi anggo dong do kuasaMu, holong ma uhurMu, urupi Ham ma hanami.
41009023	Jadi ibalosi Jesus ma ia: Ihatahon ho, anggo adong do kuasaMu. Haganup do boi bani na porsaya.
41009024	Mintor idilohon bapa ni dakdanak ai ma gogoh: Porsaya do ahu! Urupi Ham ma ahu na so marhaporsayaon on.
41009025	Dob iidah Jesus lambin marurup roh halak na mabuei ai, isorgang ma setan ai, nini ma: Ale setan silongah anjaha sinengel, Ahu mangkatahon bam: Luar ma ho humbani, anjaha ulang be masuk ho hubani!
41009026	Gabe mandoruh ma setan ai, ipantompaskon ma dakdanak ai lanjar luar ma. Hira bangkei mando dakdanak ai, pala buei halak na mangkatahon: Domma matei ia.
41009027	Tapi itangkap Jesus ma tanganni, itogu ma ia laho pajongjongkonsi.
41009028	Dob masuk Ia hu bagas sada rumah, isungkun susianNi ai ma Ia pulig: Mase ma lang mangasup hanami mangusirsi?
41009029	Jadi nini ma dompak sidea: Anggo tonduy na samasam on, seng tarusir, anggo lang marhitei tonggo ampa parpuasaon.
41009030	Dob bingkat sidea hunjai, ibontas sidea ma nagori Galilea. Tapi seng marosuh Jesus, ibotoh halak pasal ai,
41009031	ai na mangajari susianNi ai do Ia, anjaha nini ma dompak sidea: Ondoskononkon do Anak ni jolma in hu tangan ni halak, anjaha bunuhon ni sidea ma Ia; tapi dob ibunuh, puho do Ia use, dob salpu tolu ari.
41009032	Tapi seng iarusi sidea na hinatahonNi ai, anjaha mabiar do sidea manungkun hu Bani.
41009033	Dob ai das ma sidea hu huta Kapernaum, anjaha dob das sidea i rumah, isungkun ma sidea: Aha do na sinahapkon nasiam i tongah dalan ai?
41009034	Tapi sip do sidea, ai isahapkon sidea do i dalan ai, barang ise sidea sibanggalan.
41009035	Jadi hundul ma Jesus, idilo ma na sapuluh dua ai, ihatahon ma bani sidea: Barang ise na sihol parlobei, parpudi ma ia bani haganup anjaha, juak-juak bani haganup halak.
41009036	Jadi idilo ma sada dakdanak, ipajongjong ma ia i tongah-tongah ni sidea anjaha ialehon, lanjar nini ma bani sidea:
41009037	Barang ise na manjalo sada dakdanak na sonon halani goranKu, Ahu do na jinaloni ijai, anjaha barang ise na manjalo Ahu, sedo Ahu jinaloni ijai, na marsuruh Ahu do.
41009038	Nini si Johannes ma hubani Jesus: Guru, iidah hanami do sada halak na so mangirikkon hita mangusir setan marhitei goranMu, jadi ilarang hanami ma ia halani na so hita ai iirikkon.
41009039	Jadi nini Jesus ma: Ulang ma larang hanima ia, ai halak na mambahen horja hagogohon marhitei goranKu, seng tumaram pahirionni Ahu.
41009040	Ai na so manlawan hita, hasomanta do ai.
41009041	Na sintong do Hatangkon bannima: Na mambere hanima bah inumon sasangkir i bagas goranKu, halani Kristus simada hanima, seng na magou upahni ai.
41009042	Tapi barang ise na mambahen sangsi sada humbani na etek-etek on, na porsaya Bakku, dearan ma igantungkon losung batu bani borgokni, laho mangunobkonsi hu bagas laut.
41009043	Anggo sangsi ho halani tanganmu, rotap ma in. Ai dearan do marsada tangan ho masuk hu hagoluhan, humbani na mardua tangan masuk hu naraka, hu bagas apuy na so ra miloh,
41009044	bani ianan, na so ra matei gilokni, anjaha na so ra miloh apuyni.
41009045	Anggo sangsi ho halani naheimu, rotap ma in. Ai dearan do tempang ho masuk hu hagoluhan, humbani na marnahei dua iambukkon ho hu bagas naraka,
41009046	bani ianan na so ra matei gilokni, anjaha na so ra mintop apuyni.
41009047	Anggo sangsi ho ibahen matamu, pulsitkon ma in. Ai dearan do marmata salopah ho masuk hu harajaon ni Naibata, ulang mardua mata ho iambukkon hu naraka,
41009048	bani ianan na so ra matei gilokni anjaha na so ra miloh apuyni.
41009049	Ai maningon garamon do haganup marhitei apuy.
41009050	Na marguna do garam ai. Tapi anggo mambar daini, aha ma bahenon paporadkon ai? Sai margaram ma hanima, anjaha mardamei samah hanima.
41010001	Dob ai misir ma Jesus hunjai anjaha das ma Ia hu nagori Judea, na i dipar ni bah Jordan. Jadi marrohan ma use halak na mabuei ai hu Bani, gabe iajari ma sidea, songon na somal ibahen.
41010002	Roh ma piga-piga halak Parisei hu Bani, anjaha isungkun sidea ma Ia, laho manlajouSi, atap na bulih do sirangkonon ni halak parinangonni.
41010003	Tapi nini ma mambalosi sidea: Ai aha do ihatahon si Musa bani nasiam?
41010004	Balos ni sidea: Ipalopas si Musa do halak mambahen surat sirang, laho paulakkon parinangonni.
41010005	Jadi nini Jesus ma bani sidea: Halani hengkeng ni uhurnima do, ase isuratkon si Musa aturan ai.
41010006	Tapi humbani mungkah ni panompaon pe dalahi ampa naboru do sidea itompa.
41010007	Halani ai tadingkonon ni dalahi do bapani ampa inangni, laho padomuhon dirini hubani parinangonni.
41010008	Gabe sada daging do sidea na dua ai. Ase seng be sidea dua, tapi sada daging do.
41010009	Ai pe, na dob pinadomu ni Naibata, seng bulih sirangon ni jolma.
41010010	Dob mulak sidea hu rumah, isungkun susianNi ma Ia use pasal ai.
41010011	Jadi nini ma dompak sidea: Na paulakkon parinangonni, dob ai ibuat na legan, parbangkis do ia ijai.
41010012	Naboru ai pe, anggo isirangkon dirini humbani paramangonni, anjaha laho bani halak na legan, parbangkis do.
41010013	Dob ai adong ma na mamboan dakdanak hu Bani, ase ijamah, tapi ipandang susianNi ai do sidea.
41010014	Mangidah ai Jesus, sogam ma uhurNi, nini ma dompak sidea: Paturut hanima ma dakdanak in roh hu Bakku, ulang pandang hanima sidea, ai bani halak sisonin do harajaon ni Naibata.
41010015	Na sintong do Hatangkon bannima: Na so manjalo harajaon ni Naibata songon dakdanak, seng anjai masuk ia hujai.
41010016	Jadi irohop ma sidea anjaha itampeihon ma tanganNi bani sidea, laho mamasu-masu sidea.
41010017	Sanggah na luar Ia hu dalan ai, roh ma sada halak marlintun hubani, lanjar manrogop ma ia manungkunSi: Ham Guru, sidear uhur! Aha do sibahenonku, ase dapot ahu hagoluhan sisadokah ni dokahni?
41010018	Jadi nini Jesus ma hubani: Mase ma ihatahon ham Ahu sidear uhur? Seng dong sidear uhur sobali Naibata.
41010019	Ibotoh ham do titah in: Ulang ho mamunuh! Ulang ho marbangkis! Ulang ho manangko! Ulang ho ra manaksihon hata na so tongon! Ulang ho manrampok! Maningon pasangaponmu do bapamu pakon inangmu!
41010020	Tapi nini ma mambalosi: Ham guru! Haganupan ai domma hudalankon humbani sietek-etekonku nari.
41010021	Jadi holong ma uhur ni Jesus mangidahSi, nini ma hubani: Sada do na hurang bamu. Laho ma ham, jual ham ma haganup na dong bamu, anjaha pamberei ma ai bani na masombuh, ase mararta ham i nagori atas. Dob ai roh ma ham, irikkon ham ma Ahu!
41010022	Tapi mambogei hata ai borat ma uhurni, jadi mulak ma ia ibagas pusok ni uhur, ai pararta na buei do ia.
41010023	Jadi ikawahkon Jesus ma inggot, anjaha nini ma hubani susianNi ai: Mahol ni ai masuk halak na marnah na dong hu bagas harajaon ni Naibata.
41010024	Ia susian ai longang do pasal hata ni ai. Jadi nini Jesus ma use bani sidea: Ale ambia! Maholni ai halak na martenger ni uhur bani arta masuk hu bagas harajaon ni Naibata!
41010025	Urahan do masukan ni unta lubang ni jarum, ase halak na bayak masuk hu bagas harajaon ni Naibata.
41010026	Jadi lambin longang ma sidea, nini sidea ma samah sidea: Ise ma, anggo sonai, boi maluah?
41010027	Ikawahkon Jesus ma sidea, lanjar nini ma: Seng boi ai bani jolma, tapi bani Naibata boi do! Ai haganup do tarbahen Naibata.
41010028	Dob ai nini si Petrus ma hubani Jesus: Tonggor ma, haganup do itadingkon hanami, laho mangihutkon Ham!
41010029	Nini Jesus ma hubani: Na sintong do Hatangkon bannima: Sagala na manadingkon rumahni, saninani, botouni, inangni, bapani, dakdanakni barang jumani pe halani Ahu ampa halani Ambilan Namadear,
41010030	lompit saratus ma nuan jaloonni i tanoh on rumah, sanina, botou, inang, anak ampa juma sonai pakon parburuon; anjaha ambahni ai bani dunia na sihol roh hagoluhan sisadokah ni dokahni.
41010031	Tapi buei do na parlobei hinan gabe parpudi, anjaha na parpudi hinan gabe parlobei.
41010032	Sanggah mardalan sidea, tangkog hu Jerusalem, Jesus do mardalan i lobei ni sidea, gabe longang ma sidea, anjaha na mangirikkonSi ai mabiar do. Idilo ma use na sapuluh dua ai, anjaha ipatugah ma bani sidea, aha na laho masa Bani.
41010033	Na tangkog ma hita hu Jerusalem, jadi ondoshononkon ma Anak ni jolma in bani sintua ni malim ampa sibotoh surat. Uhumon ni sidea ma Ia marutang hosah, anjaha ondoshonon ni sidea ma Ia bani halak parbegu.
41010034	Pahirion ni sidea, tijuranni, lonsinganni, anjaha bunuhon ni sidea ma Ia, anjaha dob salpu tolu ari mulak manggoluh do Ia.
41010035	Dob ai roh ma manjumpahkonSi, si Jakobus ampa si Johannes, anak ni si Sebedeus na dua ai, nini sidea ma hu Bani: Ham guru, adong pangindoan nami, sibereonMu bannami namin.
41010036	Jadi nini ma hubani sidea: Ai aha ipindo uhur nima sibahenonKu bannima?
41010037	Nini sidea ma hu Bani: Bahen Ham ma hanami hundul bani hasangaponMu in, sada hampit siamunMu, na sada nari hampit sambilouMu.
41010038	Tapi nini Jesus ma hubani sidea: Seng ibotoh hanima na pinindo nima in. Mintor tarinum hanima ma panginuman siinumonKai? Mintor tarparidi hanima paridian siparidionKai?
41010039	Jadi nini sidea ma hu Bani: Tarbahen hanami do. Nini Jesus ma hubani sidea: Tongon namin, inumon nima do panginuman siinumonKai, anjaha paridion nima do paridian siparidionKai,
41010040	tapi na mambahen hundul i siamunHu atap i sambilouHu, seng saguru Bakku ai, tapi bani na dob tinontuhon hinan do ai.
41010041	Dob tarbogei ai bani na sapuluh nari ai, marah ma sidea mangidah si Jakobus pakon si Johannes.
41010042	Jadi idilo Jesus ma sidea, nini ma dompak sidea: Ibotoh hanima do, irajai sigomgomi bangsa do rayatni, anjaha ikuasai na sangap-sangapni do sidea.
41010043	Ulang ma sonai anggo bannima! Tapi barang ise hanima na sihol sangap, ai ma gabe juak-juak bennima!
41010044	Anjaha barang ise hanima na sihol parlobei, ai ma gabe jabolon ni haganup.
41010045	Ai Anak ni jolma in pe, seng roh Ia ase iidangi halak, tapi laho mangidangi do, anjaha mamberehon hosahNi bahen tobus ni buei halak.
41010046	Jadi das ma sidea i Jeriko. Sanggah na misir ai Ia hun Jeriko rap pakon susianNi ampa halak na mabuei ai, adong do na hundul i topi dalan ai, sada halak na mapitung, sipangindo-indo, ai ma si Bartimeus, anak ni si Timeus.
41010047	Dob ibogei, Jesus na hun Nasaret do ai hape, dilo-dilo ma ia, nini ma: Ham Jesus, Anak ni si Daud, idop ma uhurMu bakku!
41010048	Buei do na maminsangsi ase sip namin, tapi lambin igogohi do mandilohon: Ham Anak ni si Daud, idop ma uhurMu bakku!
41010049	Jadi soh ma Jesus, nini ma: Dilo hanima ma ia! Jadi idilo sidea ma ia, nini ma hubani: Tenger ma uhurmu, jongjong ma ho, idilo do ho!
41010050	Ia pe ipadaoh ma salimutni, jongjong ma ia, lanjar laho bani Jesus.
41010051	Iparsahapkon Jesus ma ia, nini ma: Aha ipangindo uhurmu bahenonKu bam? Jadi nini na mapitung ai ma hu Bani: Ham Guru, marpangidah ma namin matangku!
41010052	Jadi nini Jesus ma hubani: Laho ma ho! Haporsayaonmin do na pagoluhkon ho! Jadi mintor marpangidah ma ia, lanjar iirikkon ma Jesus bani pardalananni.
41011001	Sanggah na lambin dohor sidea hu huta Jerusalem, ai ma hu Betpage ampa Betania, na bani dolog Jetun ai, isuruh Jesus ma dua halak humbani susianNi,
41011002	nini ma hubani sidea: Laho ma hanima hu dusun na i lobei nima in, anjaha masukhonsi hanima hujai, jumpah hanima ma sada anak ni halode tambat, na so ongga ope hona ajak. Tanggali anjaha boan hanima ma ai hujon!
41011003	Jadi anggo adong na mangkatahon bannima: Aha do na binahen nima in! Hatahon hanima ma: Porlu do in bani Tuhan in, anjaha podas do in paulakonni hujon.
41011004	Jadi laho ma sidea, anjaha jumpah sidea ma anak ni halode ai, tambat bani sada labah hampit darat i alaman ai, gabe itanggali sidea ma.
41011005	Jadi adong ma halak na jongjong ijai, na mangkatahon bani sidea: Aha do na binahen nasiam in, itanggali nasiam do anak ni halode in!
41011006	Jadi ihatahon sidea ma songon na hinatahon ni Jesus bani sidea, gabe ipaturut ma.
41011007	Itogu sidea ma anak ni halode ai bani Jesus, ipaherbang sidea ma hiouni bani gurungni, dob ai iajak Jesus ma ai.
41011008	Buei do halak na paherbangkon hiouni bani dalan ai; na deba paserakkon bulung-bulung na maratah, na itagili sidea hun tongah juma.
41011009	Halak na mardalan i lobei ampa na mangihut hun pudi mandilohon: Hosianna! Pinuji ma na roh ibagas goran ni Tuhan!
41011010	Pinuji ma harajaon ni Bapanta si Daud na sihol roh in! Hosianna ma bani ianan na gijang!
41011011	Jadi masuk ma Ia hu Jerusalem, hu rumah panumbahan ai, anjaha dob ikawahkon haganup inggot, laho ma Ia hu Betania rap pakon susianNi na sapuluh dua ai, ai domma bod ari.
41011012	Anjaha patarni ai, dob misir sidea hun Betania, malohei ma iahap Jesus.
41011013	Anjaha iidah ma humbani na daoh sada hayu ara na marbulung. Laho ma Ia hujai, laho mangindahi buahni Bani. Tapi dob das Ia hujai, pitah bulung tumang do jumpahSi, ai seng ope panorangni marbuah.
41011014	Jadi nini ma hubani hayu ai: Ronsi antigan pe seng panganon ni atap ise be buahmu! Ibogei susianNi ai do nahinatahonNi ai.
41011015	Dob ai das ma sidea hu Jerusalem. Jesus pe masuk ma hu rumah panumbahan ai, anjaha iusir ma siparjualan ampa sipamboli i rumah panumbahan ai. Ipantunggalingkon ma meja ni situkari duit ampa bangku-bangku ni sijual asas.
41011016	Seng ipalopas bontason ni halak na marsiboanon hu rumah panumbahan ai.
41011017	Jadi iajari ma sidea, Nini ma: Ai lang tarsurat do, rumah partonggoan ni haganup bangsa do goranon rumahKu? Hape ibahen nasiam do in gabe liang ni panrampok.
41011018	Jadi ibogei sintua ni malim ampa sibotoh surat ma ai, gabe ipindahi sidea ma dalan laho mamunuhSi; ai mabiar do sidea, ai ganup do halak na mabuei ai longang mambogei podahNi.
41011019	Anjaha anggo bod ma ari, luar do sidea manadingkon huta ai.
41011020	Anjaha sanggah na mamontas sidea patarni ai, iidah sidea ma na dob hangar hayu ai ronsi uratni.
41011021	Taringat ma si Petrus, gabe nini ma hu Bani: Guru, tonggor Ham ma! Domma hangar hayu ara na pinapaanmu ondi.
41011022	Jadi nini Jesus ma mambalosi sidea: Porsaya ma hanima bani Naibata!
41011023	Na sintong do Hatangkon bannima: Anggo adong na mangkatahon bani dolog on: Tarangkat ma, madabuh ma hu laut ai, anjaha seng sangsi ia i bagas uhurni, tapi porsaya do na maningon jadi do ai, sai na saud do ai idahonni.
41011024	Halani ai Huhatahon ma bennima: haganupan, na pinindo nima bani tonggo nima, sai na das do ai bannima, asal ma porsaya hanima, maningon jaloon nima do ai.
41011025	Anjaha anggo jongjong hanima martonggo, sasap hanima ma anggo adong pangkurangi nima bani halak, ase isasap Bapanima na i nagori atas ai age salah nima.
41011026	Tapi anggo seng isasap hanima, seng homa sasapon ni Bapanima na i nagori atas ai age salah nima.
41011027	Jadi das ma sidea use i Jerusalem. Anjaha sanggah mardalan-dalan Ia i rumah panumbahan ai, roh ma hu Bani sintua ni malim, sibotoh surat ampa pangintuai-pangintuai,
41011028	anjaha nini sidea ma hu Bani: Marhitei kuasa aha do ihorjahon Ham in? Ise do na mambere kuasa in Bamu, laho mangkorjahon in?
41011029	Tapi nini Jesus ma hubani sidea: Adong do sungkunonKu bani nasiam, balosi nasiam ma Ahu, ase Hupatugah bani nasiam, atap kuasa ja Hupangunsagahkon, mambahen ai.
41011030	Ia pandidion ni si Johannes, na hun nagori atas do ai atap humbani jolma do? Balosi nasiam ma Ahu!
41011031	Jadi martimbang-timbang ma sidea, nini ma: Anggo ihatahon hita hun surga, hatahononni ma: Mase ma lang porsaya nasiam bani?
41011032	Tapi porini ihatahon hita: Humbani jolma do? Mabiar do sidea bani bangsa ai, ai nabi do si Johannes nini uhur ni bangsa ai haganup.
41011033	Jadi nini sidea ma mambalosi Jesus: Seng ibotoh hanami! Jesus pe nini ma hubani sidea: Ahu pe, seng patugahonKu bani nasiam, atap marhitei kuasa aha hubahen ai.
41012001	Dob ai marsahap ma Ia marhitei limbaga bani sidea, nini ma: Adong ma sada halak na manombei pohon anggur, ihondor ma ai inggot, ihurak ma pangilangan, anjaha ipaturei ma sada manara. Ipasewahon ma pohon ai hubani parjuma-juma, dob ai laho ma ia hu nagori na legan.
41012002	Jadi bani panorangni isuruh ma juak-juakni marayak parjuma-juma ai, ase ijalo humbani sidea deba humbani buah ni pohon anggur ai.
41012003	Hape itangkap sidea do ia, ibogbogi, lanjar isuruh mulak sonin, mangambei.
41012004	Isuruh ma use bani sidea juak-juak na legan, tapi ibogbogi sidea ma ai anjaha ipahiri.
41012005	Dob ai isuruh ma use na legan, tapi ibunuh sidea ma age ai. Buei ope na legan isuruh, ibogbogi do ai deba, na deba nari ibunuh.
41012006	Adong ope anakni sada hinaholongan ni uhurni. Ai ma parpudi isuruh bani sidea, ai nini uhurni: Tontu malang do uhur ni sidea mangidah anakhon.
41012007	Tapi nini parjuma-juma ai ma samah sidea: On do panean ai! Eta, bunuh hita ma ia, ase banta siteanonni in!
41012008	Jadi itangkap sidea ma ia, ibunuh ma, anjaha iambukkon hu darat ni pohon anggur ai.
41012009	Aha ma bahenon ni tuan simada pohon anggur ai? Roh ma ia, boiskononni ma parjuma-juma ai, anjaha ondoskononni ma pohon anggur ai bani halak na legan.
41012010	Ai seng ongga ibasa nasiam hata na tarsurat on: Batu, na niambukkon ni tukang rumah, ai do gabe batu palas parsuhi.
41012011	Tuhan do na mambahen ai, anjaha halongangan do ai bani matanta.
41012012	Jadi ipindahi sidea ma dalan laho manangkapsi, tapi mabiar do sidea bani halak na mabuei ai. Ai ibotoh, sidea do tinuju ni limbaga nongkan. Jadi laho ma sidea, itadingkon ma Ia.
41012013	Dob ai isuruh sidea ma deba humbani halak Parisei ampa humbani juak-juak ni si Herodes, laho manangkapSi marhitei parsahapNi.
41012014	Jadi roh ma sidea mangkatahon hu Bani: Ham Guru, ibotoh hanami, pintor do Ham, seng mabiar age bani ise, ai seng sitonggor jumbak Ham, anjaha sintong-sintong do ipodahkon Ham dalan ni Naibata. Ai patut do bereon balasting bani Kesar atap lang?
41012015	Tapi ibotoh Jesus do sipakulah-kulah ni sidea ai, gabe nini ma dompak sidea: Mase ma ilajou nasiam Ahu? Bere nasiam ma Bakku dinar sada, ase huidah!
41012016	Jadi iboan sidea ma. Nini ma hubani sidea: Gambaran pakon surat ni ise do on? Jadi nini sidea ma hu Bani: Gombaran ni kesar do!
41012017	Jadi nini Jesus ma hubani sidea: Bere ma bani kesar na humbani kesar, anjaha na humbani Naibata bani Naibata. Jadi longang ma sidea pasalSi.
41012018	Dob ai roh ma hu Bani halak Sadukei, na so marhatongonkon, adong parpuhoon humbani na matei, jadi isungkun sidea ma Ia, nini ma:
41012019	Ham Guru! Isuratkon si Musa do banta: Anggo matei sada halak, itadingkon parinangonni lang mardakdanak, maningon pagodangon ni anggini do naboru ai, laho pajongjong ginompar bani abangni ai.
41012020	Ase adong ma pitu halak na marsanina: Mambuat boru ma sikahanan ai, jadi matei ma ia, lang martinading.
41012021	Jadi ibuat na paduahon ai ma naboru ai, lanjar matei ma ai, lang martinading. Patoluhon ai pe sonai do.
41012022	Sonai do sidea hapitusi, seng martinading. Ipudi ni ganupan ai, matei ma homa naboru ai.
41012023	Bani ari parpuhoon ai, ise do sidea simada naboru ai? Ai ganup do na pitu ai ongga marjolmahonsi.
41012024	Nini Jesus ma hubani sidea: Ai lang na kahou ma nasiam in, halani seng iarusi nasiam Surat in, age hagogohon ni Naibata?
41012025	Ai anggo puho ma sidea humbani na matei, seng be mompo atap laho sidea, tapi songon malekat na i nagori atas ai ma sidea.
41012026	Anjaha pasal parpuhoon ni halak na dob matei, ai seng ongga ibasa nasiam ibagas buku ni si Musa, ibagas barita pasal naporon ai, na hinatahon ni Naibata hubani si Musa: Ahu do Naibata ni si Abraham, si Isak ampa si Jakob?
41012027	Sedo Naibata ni na matei Ia, Naibata ni na manggoluh do. Kahou tumang do nasiam.
41012028	Jadi roh ma sada halak humbani Parisei ai, na dob mambogei parsualan ai, anjaha na mangahapkon tongon ni pambalosiNi ai bani sidea, nini ma manungkunSi: Na ija do sibanggalan humbani titah in ganupan?
41012029	Ibalosi Jesus ma: On do sibanggalan: Bogei ma, ale Israel, Tuhan, Naibatanta, sahalakSi do Tuhan.
41012030	Anjaha maningon haholonganmu do Tuhan Naibatamu humbani gok ni atei-ateimu, humbani gok ni hosahmu, humbani gok ni uhurmu ampa humbani gok ni gogohmu!
41012031	Na paduahon, ai ma: Maningon haholonganmu do hasomanmu doskon dirimu. Seng dong be titah na legan sibanggalan hunjon.
41012032	Jadi nini sibotoh surat ai ma hu Bani: Tongon do Guru, domu hu hasintongan do na hinatahonMu ai, ai ma, sada do Naibata, anjaha seng dong na legan sobaliSi.
41012033	Anjaha mangkaholongiSi humbani gok ni atei-atei, humbani gok ni uhur ampa humbani gok ni gogoh anjaha mangkaholongi hasoman doskon diri, banggalan do ai humbani ganup galangan situtungon age galangan na legan pe.
41012034	Dob ibogei Jesus pandeini ai marbalos, nini ma hubani: Seng sadiha daoh nari be ham hun harajaon ni Naibata! Anjaha ise pe lang be, na pag marsungkun-sungkun hu Bani.
41012035	Sanggah mangajari Jesus i bagas rumah panumbahan ai, nini ma hubani sidea: Mase ma ihatahon sibotoh surat, Anak ni si Daud do Kristus in?
41012036	Si Daud sandiri do mangkatahon marhitei Tonduy Napansing: Nini Tuhan in do dompak Tuhanku: Hundul ma ho hu siamunHon, paima Hubahen sagala munsuhMu sidogeian ni naheiMu.
41012037	Si Daud sandiri do manggoransi Tuhan, sonaha ma ia Anakni? Marosuh do halak na mabuei ai manangar hataNi.
41012038	Lanjar ihatahon do ibagas pangajaranNi ai: Jaga ma nasiam dompak sibotoh surat, na marosuh mardalani marbaju ganjang, na mangkarosuhkon, ase itabi halak i tiga,
41012039	na mangharosuhkon hundulan parlobei i rumah parguruan, ampa hundulan na sangap i parpestaan;
41012040	halak na mambondut rumah ni na mabalu, anjaha na marsipakulah-kulah marhitei tonggo na ganjang. Uhum siboratan do jaloon ni sidea.
41012041	Jadi sanggah na hundul Ia tontang ni poti idop ni uhur ai, ikawahkon ma pambahen ni halak na mabuei ai mandabuhkon duitni hu bagas poti ai, anjaha buei do halak na bayak mandabuhkon buei-buei.
41012042	Anjaha roh do sada naboru na mabalu, na miskin, idabuhkon ma hujai dua rimis, ai ma sasen.
41012043	Jadi idilo Jesus ma susianNi, nini ma hubani sidea: Sintong do na Huhatahon on bannima: Bueinan do na nidabuhkon ni na mabalu na miskin an, hu bagas poti idop ni uhur in, marimbang haganup na mandabuhkon ai.
41012044	Ai humbani lobih-lobihni do idabuhkon sidea bei; tapi anggo naboru an, ibagas hahuranganni idabuhkon do haganup na dong bani, haganup hagoluhanni.
41013001	Sanggah luar Jesus hun rumah panumbahan ai, marsahap ma hu Bani sada humbani susian ai: Guru, tonggor Ham ma, sonaha dear ni batu-batu ai ampa rumah-rumah ai!
41013002	Tapi nini Jesus ma hubani: Iidah ho do rumah-rumah na banggal ai? Seng paturuton age dua batu na patindih, na so rosakkononKu.
41013003	Anjaha, sanggah na hundul Ia i dolog Jetun tontang ni rumah panumbahan ai, pulig ma Ia isungkun si Petrus, si Jakobus, si Johannes pakon si Andreas.
41013004	Patugah Ham ma bennami, antigan ma masa ai, anjaha aha tandani, paboa laho masa ma ganupan ai?
41013005	Jadi ihatahon Jesus ma hubani sidea: Jaga ma hanima, ase ulang ipakahou halak hanima.
41013006	Ai buei ma halak na roh marhitei goranKu, na mangkatahon: Ahu do in! Anjaha buei do na kahou bahenon ni sidea.
41013007	Anjaha anggo ibogei hanima porang ampa barita ni porang, ulang ma hanima tarsonggot! Ai maningon masa do ai, tapi seng ai ope ujungni.
41013008	Ai marsilawanan ma bangsa-bangsa anjaha harajaon samah harajaon, masa ma homa lalou marsasanagori, sonai homa lohei. Pamungkah ni pangarouon ai ma ai.
41013009	Tapi jaga ma hanima bani diri nima! Ai ondoskonon ni sidea do hanima hu pangadilan, longsinganni do hanima i parguruan, anjaha pajongjongon i lobei ni panguhum ampa raja halani Ahu, gabe hasaksian bani sidea.
41013010	Anjaha ambilankonon do lobei Ambilan Namadear in bani ganup bangsa.
41013011	Anjaha anggo itogu halak hanima laho ondoskononkon, ulang ma sunsah uhur nima pasal sihatahonon nima, tapi aha na iberehon bannima bani panorang ai, ai ma hatahon hanima, ai sedo hanima na marsahap ijai, tapi Tonduy Napansing do.
41013012	Anjaha ondoskononkon ni sanina do saninani ase ibunuh, sonai homa bapa dompak anakni. Anjaha anak pe manlawan do dompak namatorasni anjaha ibunuh sidea.
41013013	Anjaha domdoman ni haganup halak do hanima halani goranKu. Tapi na tahan ronsi ujungni do paluahon.
41013014	Tapi anggo iidah hanima hasamboron na majangin ai, ai ma bani na so patut iananni (iparimbagaskon na mambasa on ma ai), ijai ma maporus na i nagori Judea hu dolog!
41013015	Halak na i atas ni rumahni, ulang ma pala tuad ia, anjaha ulang ma pala masuk ia hu bagas rumah, laho mambuat atap aha hunjai.
41013016	Na i juma pe ulang ma pala mulak mangalop hiouni.
41013017	Tapi magou ma naboratan rumah ampa na painumhon bani panorang ai.
41013018	Tapi martonggo ma hanima, ase ulang masa ai sanggah musim borgoh.
41013019	Ai masa do bani ari ai sitaronon, na so ongga masa olat ni panompaon ni Naibata bani na tinompaNi ai ronsi nuan, hu lobeian on pe seng masa be.
41013020	Anjaha ambit lang iorui Tuhan ari ai, seng anjai maluah age sada jolma. Tapi halani na pinilihni ai do, ase iorui.
41013021	Anjaha anggo adong na mangkatahon bennima: "Tonggor ma, ijon do Kristus in!" atap: "Tonggor ma, ijai do Ia," ulang ma haporsayai hanima ai.
41013022	Ai na roh do Kristus parladung pakon nabi parladung, anjaha bahenon ni sidea do tanda pakon halongangan laho pakahouhon na tarpilih in, ambit na tarbahensi.
41013023	Tapi jaga ma hanima, domma hulumbahon hinan in bannima!
41013024	Tapi bani panorang ai, dob salpu sitaronon ondi, manggolapi ma mataniari, anjaha seng marsinalsal be bulan.
41013025	Mardabuhan ma bintang hun langit, anjaha hagogohon ni parlangitan pe mandugur ma.
41013026	Dob ai idahon ni sidea ma Anak ni Jolma in roh marhitei hombun marhasoman hagogohon ampa hasangapon banggal.
41013027	Dob ai suruhonNi ma malekatni patumpuhon na pinilihNi ai humbani desa na ualuh in, hun ujung ni tanoh das hu ujung ni langit.
41013028	Tapi humbani hayu ara in ma guruhon hanima usihanni ai. Anggo martunasi ma pusukni anjaha luar bulungni, ibotoh hanima do, dohor ma partahunan milas.
41013029	Usih hujai, anggo iidah hanima ma masa ondi, botoh hanima ma, na dohor ma parrohni ai.
41013030	Sintong do na Huhatahon on bannima: Seng anjai salpu na sansundut on, anggo lang lobei masa haganupan ai.
41013031	Salpu pe langit ampa tanoh on, anggo hatangKin seng anjai salpu in.
41013032	Tapi anggo ari ampa panorangni seng dong na mambotoh ai age malekat i nagori atas, age Anak ni jolma in pe, sobali Bapa in.
41013033	Jaga anjaha puho ma hanima, ai seng ibotoh hanima, sadihari panorangni ai.
41013034	Usih do ai songon bani sada halak, na laho hu tanoh na legan: Itadingkon do rumahni, ibere kuasa bani juak-juakni, ganup marsihorjahon horjani bei, anjaha sijaga labah iparentahkon, ase marjaga-jaga.
41013035	Halani ai jaga ma hanima, ai seng ibotoh hanima parroh ni tuan simada rumah ai, barang bod ari, barang tongah borngin, barang tahuak dayok, barang girah sogod.
41013036	Anjaha ulang ma jumpahSi hanima tarpodom, bani na roh ai Ia sompong.
41013037	Na Huhatahon bannima, bani haganup do ai Huhatahon: Puho ma hanima!
41014001	Dua ari nari marayak pesta Paska ampa mangan ruti na so niigaran, ipindahi sintua ni malim ampa sibotoh surat ma akal, laho manangkap anjaha mamunuh Jesus.
41014002	Tapi nini sidea ma: Ulang ma sanggah mata ni pesta ai, ase ulang lutu halak na mabuei in
41014003	Jadi sanggah i Betania Ia, i rumah ni si Simon na gadamon hinan ai, sanggah na hundul Ia laho mangan, roh ma sada naboru mamboan sada botol, na marisi minak nardus na maharga, na so maragu. Ibolahkon ma botol ai, iuseihon ma minak ai bani ulu ni Jesus.
41014004	Tapi adong ma na marungut-ungut samah sidea: Mase ma iparsoya-soya minak in?
41014005	Boi hinan do jualon minak in lobih tolu ratus dinar, laho mangidopi na masombuh. Jadi igilai sidea ma naboru ai.
41014006	Tapi nini Jesus ma: Paturut ma ia. Mase ma isunsahi hanima ia? Na dear do na binahenni in Bakku!
41014007	Ai tongtong do adong na masombuh i tongah-tongah nima, anjaha sadihari marosuh hanima, boi do bahenon nima na madear bani sidea; tapi anggo Ahu seng tongtong rap pakon hanima.
41014008	Olat ni na tarbahensi do na binahenni in; na manlobei do ia mamminaki angkulangKu songon na laho mananom.
41014009	Sintong do na Huhatahon on bennima: Barang ija pe i sab dunia on iambilankon use Ambilan Namadear on, sahapkononkon do age na binahenni in gabe baritani.
41014010	Ia si Judas Iskariot, ai ma sada humbani na sapuluh dua ai, laho do marayak sintua ni malim, laho mantahihon Jesus bani sidea.
41014011	Mambogei ai, malas ma uhur ni sidea, lanjar ibagahkon sidea ma mambere duit bani. Jadi ipindahi si Judas ma panorang na dearhonsi, laho mangondoskonSi.
41014012	Bani ari parlobei ni mangankon ruti na so niigaran, ai ma bani ari panayaton ni biri-biri Paska, nini susian ai ma bani Jesus: Huja ma hanami laho ipindo uhurMu, laho pasirsirhon panganon Paska ai?
41014013	Jadi isuruh ma dua halak susianNi, nini ma hubani sidea: Laho ma hanima hu huta in, pajumpah ma hanima holi pakon sada halak, na mamboban bah sahudon. Irikkon hanima ma ia!
41014014	Hatahon hanima ma hubani siparrumah, na nimasukan nima ai: Tonah ni Guru in: Ija do adong kamar, iananKu mangan Paska rap pakon susianKu? (bd. 11:13.)
41014015	Jadi patuduhkononni ma bannima sada kamar pardatas na lumbang, na dob dear ipasirsir. Ijai ma patorsa hanima banta!
41014016	Susian ai pe laho ma, imasuki sidea ma huta ai, jadi jumpah sidea ma songon na hinatahonni ai bani sidea, gabe ipasirsir sidea ma Paska ai.
41014017	Ase dob bod ari, roh ma Jesus ampa susianNi na sapuluh dua ai.
41014018	Anjaha sanggah na hundul ai sidea mangan, nini Jesus ma: Na sintong do hatangkon bannima, sada humban nima, na rap mangan pakon Ahu, mangondoskon Ahu.
41014019	Jadi pusok ma uhur ni sidea, sada-sada ma sidea mangkatahon hu Bani: Sedo ahu ai?
41014020	Jadi nini ma hubani sidea: Sada humbanima na sapuluh dua, ai ma na rap pakon Ahu manornobkon hubagas pinggan on.
41014021	Tongon, sai na marujung do namin Anak ni jolma in songon na tarsurat in, tapi bursik ma halak na mangondoskon Anak ni jolma in. Rahanan ma ambit ulang tubuh jolma na sonai ai!
41014022	Jadi sanggah na mangan ai sidea, ibuat Jesus ma ruti, ipasu-pasu ma, ipartopik anjaha ibere ma hubani sidea, lanjar ihatahon: Jalo hanima ma, dagingKu do on!
41014023	Dob ai ibuat ma panginuman, anjaha dob ihatahon tarima kasih, ibere ma ai bani sidea, gabe haganup ma sidea minum hunjai.
41014024	Lanjar ihatahon ma bani sidea: DarohKu do on, daroh parpadanan in, na niduruskon mangkopkop buei halak.
41014025	Na sintong tumang do na Huhatahon on bannima: Seng anjai inumonKu be humbani buah ni hayu anggur in das hubani ari ai; ijai ma inumonKu na baru i bagas harajaon ni Naibata.
41014026	Jadi dob idodingkon sidea doding puji-pujian ai, laho ma sidea hu dolog Jetun.
41014027	Jadi nini Jesus ma hubani sidea: Haganup do hanima laho sangsi Bakku songon na tarsurat ai: BogboganKu ma parmahan in, gabe mambur merap ma biri-biri in.
41014028	Tapi dob puho Ahu humbani na matei lobeianKu ma hanima hu Galilea.
41014029	Jadi ihatahon si Petrus ma hu Bani: Age ganup sidea sangsi, tapi ahu lang.
41014030	Tapi nini Jesus ma hubani: Na sintong do na Huhatahon on bam: Saborngin on, sanggah lape martahuak dayok padua halihon porsouonmu ma Ahu tolu hali.
41014031	Tapi lambin igogohkon do mangkatahon: Age pe ipamatei ahu rap pakon Ham, seng anjai parnalangonku Ham. Lanjar sonai do hata ni sidea ganup.
41014032	Das ma sidea bani sada ianan na margoran Getsemane. Ihatahon Jesus ma hubani susianNi: Hundul ma hanima ijon, sanggah martonggo Ahu.
41014033	Dob ai iarahkon ma si Petrus, si Jakobus ampa si Johannes. Jadi mulai ma majangin anjaha bulinsah iahap.
41014034	Jadi nini ma hubani sidea: Pusok tumang do uhurHu, songon na matei do. Ijon ma hanima lobei soh anjaha puho!
41014035	Dob ai laho ma Ia dompak lobei otik, manrogop ma Ia i tanoh anjaha martonggo, andohar isalpuhon panorang ai humbani anggo tarbahen.
41014036	Nini do: Abba, Bapa, haganup do tarbahen Ham! Salpuhon Ham ma panginuman on hum Bakku, tapi sedo saguru rosuh ni uhurHu, uhurMu do!
41014037	Dob ai roh ma Ia, jadi modom do sidea jumpahSi, gabe ihatahon ma hubani si Petrus: O Simon modom do ho hape? Seng mangasup ho puho pala sajam?
41014038	Puho ma hanima anjaha martonggo, ase ulang masuk hanima hu bagas parlajouan. Ai rosuh do namin tonduy, tapi galek do daging.
41014039	Dob ai laho ma use Ia martonggo, lanjar hata nongkan ai do ihatahon.
41014040	Jadi sanggah na roh ai Ia use, modom do sidea jumpahSi, ai tartunduh tumang do mata ni sidea. Jadi seng ibotoh sidea be, aha hatahononni Bani.
41014041	Dob ai sanggah na roh Ia patolu halihon, nini ma dompak sidea: Nunutan nima ope modom anjaha marsaran? Sungkup ma in! Domma jumpah panorangni! Tonggor ma, ondoskononkon ma Anak ni Jolma in hu bagas tangan ni halak pardousa.
41014042	Jongjong ma hanima, laho ma hita! Tonggor ma, domma dohor sipantahihon Ahu!
41014043	Mangkatahon ai ope Ia, mintor das ma si Judas, ai ma sahalak humbani na sapuluh dua ai; anjaha rap pakonsi buei do halak na marpodang, na marpukul-pukul, suruhan ni sintua ni malim, sibotoh surat ampa pangintuai-pangintuai.
41014044	Tapi domma ipabotohkon sipantahihon ai hinan tanda bani sidea, nini: Ia in na husummah, ai ma Ia. Tangkap nasiam ma Ia, anjaha pangkei-pangkei ma boan nasiam Ia!
41014045	Jadi daskonsi ia, mintor ijumpahkon ma Jesus, anjaha nini ma: Rabbi! Lanjar isummah ma Ia.
41014046	Mardas tangan ma sidea Bani, lanjar itangkap ma Ia.
41014047	Sada humbani na jongjong ijai ai manintak podangni, itampul ma juak-juak ni sintua ni malim ai, gabe mistak ma pinggolni.
41014048	Jadi nini Jesus ma hubani sidea: Songon na mandompakkon panamun do parroh nasiam on, marpodang anjaha marpukul-pukul, laho manangkap Ahu.
41014049	Ari-ari do namin Ahu rap pakon nasiam i rumah panumbahan mangajari, seng itangkap nasiam Ahu! Tapi tene maningon saud do na tarsurat in.
41014050	Jadi ganup ma sidea manadingkonSi, lanjar maporus.
41014051	Adong do sada garama, na marpakeian sanlambar hiou putih tumang, mangirikkonSi. Itangkap sidea ma ia,
41014052	tapi ihallushon ma hiouni ai, lanjar lintun seng marpakeian.
41014053	Halak ai pe iboan ma Jesus hu lobei ni sintua ni malim; anjaha ganup sintua ni malim, pangintuai ampa sibotoh surat pe domma martumpu.
41014054	Anjaha si Petrus pe iirikkon do Ia mandaoh-daoh hun pudi das hu alaman parbagas ni rumah ni sintua ni malim ai; jadi hundul ma ia ijai rap pakon upas-upas ai mandadang.
41014055	Ia sintua ni malim ai ampa haganup Sanhedrin ai mangindahi hasaksian do dompak Jesus, ase boi marutang hosah Ia, tapi seng dong jumpah sidea.
41014056	Ai buei namin na manaksihon ladung dompakSi, tapi seng mardomu na sinaksihon ni sidea ai.
41014057	Deba jongjong manaksihon ladung dompakSi, nini ma:
41014058	Itangar hanami do Ia mangkatahon: ParsedaonKu do rumah panumbahan, na pinauli ni tangan on, anjaha i bagas tolu ari pajongjongonKu ma na legan, na so pinauli ni tangan.
41014059	Tapi age pe sonai, seng mardomu hasaksian ni sidea ai.
41014060	Dob ai jongjong ma sintua ni malim ai hu tongah-tongah, nini ma manungkun Jesus: Ai seng balosanMu na sinaksihon ni sidea ai dompak Ho?
41014061	Tapi sip do Jesus, seng ibalosi age aha. Jadi isungkun sintua ni malim ai ma Ia use, nini ma: Kristus do Ho tongon, Anak ni Sipujion in?
41014062	Jadi nini Jesus ma: Ahu ma tongon! Anjaha idahon nasiam do Anak ni Jolma in hundul i siamun ni Hagogohon in, anjaha roh marhitei hombun na i langit.
41014063	Jadi irigatkon sintua ni malim ai ma pakeianNi, anjaha nini ma: Naha, porlu ope banta saksi?
41014064	Domma ibogei nasiam pangapasionNi ai bani Naibata. Naha do nini uhur nasiam? Gabe ganup ma sidea manguhumiSi, ase marutang hosah.
41014065	Deba humbani sidea manijuriSi, manutup bohiNi anjaha mamastapisi, lanjar ihatahon: Manjahai ma Ham! Anjaha juak-juak ai mambogbogiSi do.
41014066	Sanggah i toruh si Petrus, i alaman parbagas ai, roh ma sada juak-juak naboru ni sintua ni malim ai,
41014067	anjaha dob iidah si Petrus mandadang, ikawahkon ma ia, lanjar nini ma: Ho pe nongkan rap do ampa Jesus, halak Nasaret ai!
41014068	Tapi iporsou si Petrus do, nini ma: Seng hubotoh anjaha seng huarusi na hinatahonmu in. Lanjar luar ma ia hu alaman lobei-lobei, anjaha martahuak ma dayok.
41014069	Iidah juak-juak naboru ai ma ia, anjaha nini ma use hubani halak na jongjong ijai: Hasoman ni sidea do age halak on!
41014070	Tapi mamorsou ma ia use. Lang sadiha dokah nari nini halak na jongjong ai ma hubani si Petrus: Tongon do hasoman ni sidea, ai halak Galilea do ho!
41014071	Jadi ipapai ma dirini anjaha marbijai: Lang hutandai halak, na hinatahon nasiam ai!
41014072	Dob ai mintor martahuak ma dayok padua-halihon. Jadi idingat si Petrus ma na hinatahon ni Jesus hubani: Tolu hali do parnalangonmu Ahu, sanggah lape martahuak dayok paduahalihon. Jadi tangis-tangis ma ia.
41015001	Jadi sianghonsi ari mambahen panriahan ma sintua ni malim rap pakon pangintuai-pangintuai, sibotoh surat ampa Sanhedrin. Isangkut sidea ma Jesus lanjar iboan, ipadas hubani si Latus.
41015002	Isungkun si Latus ma Ia: Atene, raja ni halak Jahudi do Ham? Jadi nini ma mambalosisi: Songon na hinatahonmu ai ma tongon!
41015003	Buei do tukas-tukas ni sintua ni malim hu Bani.
41015004	Jadi iulaki si Latus ma manungkunsi: Ai seng balosanMu ai? Tonggor ma buei ni tukas-tukas ni sidea ai dompak Ham!
41015005	Tapi aha pe lang ibalosi Jesus, pala longang uhur ni si Latus.
41015006	Tapi sanggah ari pesta, somal do ipaluah bani sidea sada halak na tartutup domu hubani pangindoan ni sidea.
41015007	Anjaha adong ma sada halak na margoran si Barabas, na rap tartutup pakon halak panggeori, na mambunuh jolma sanggah na geor ai.
41015008	Jadi naik ma halak na mabuei ai mangindohon, ase ibahen bani sidea songon na somal.
41015009	Balos ni si Latus hubani sidea: Dear do uhur nasiam, ase hupaluah bani nasiam Raja ni Jahudi in?
41015010	Ai ibotoh, halani subil ni uhur do, ase iondoskon sintua ni malim Ia.
41015011	Tapi ijuljul sintua ni malim ai ma halak na mabuei ai, ase si Barabas ipaluah bani sidea.
41015012	Jadi nini si Latus ma use mambalosi sidea: Anggo sonai, aha ma ipindo uhur nasiam sibahenonku bani halak, na ginoran on: Raja ni Jahudi?
41015013	Idilohon sidea ma: Parsilangkon ma Ia!
41015014	Jadi nini si Latus ma: Ai aha do na jahat ibahen? Tapi lambin igogohi sidea ma mandilohon: Parsilangkon ma Ia!
41015015	Tapi halani sihol mambuat uhur ni halak na mabuei ai si Latus, gabe ipaluah ma si Barabas; dob hona lonsingan, iondoskon ma Jesus, ase iparsilangkon.
41015016	Tentara ai pe iboan ma Ia hu emper paruhuman ai (ai ma Pretorion), anjaha ipatumpu sidea ma ganup pasukan tentara ai hujai.
41015017	Isorungkon sidea ma hu Bani baju sigerger, anjaha idandan ranting-ranting na marduri-duri bahen sortali, lanjar inahkon sidea ma ai bani ulu ni Jesus.
41015018	Dob ai roh ma sidea marsombahSi, nini ma: Tabi ma Bamu, Raja ni Jahudi!
41015019	Ipukuli ma uluNi bani tolong, itijuri ma Ia, anjaha manrogop ma sidea laho manombahSi.
41015020	Ase dob ipahiri-hiri sidea Ia, itanggali sidea ma hum-Bani baju sigerger ondi, anjaha isorungkon ma pakeianni hinan. Dob ai iboan ma Ia hu darat, laho mamparsilangkonSi.
41015021	Jadi ipaksa sidea ma sada halak, na montas hunjai roh hunjumani, laho mamorsan silang ai, ai ma si Simon na hun Kirene, bapa ni si Alexander ampa si Rupus.
41015022	Iboan sidea ma Ia hu Golgata (artini partangkurakan).
41015023	Ibere sidea ma hu Bani anggur na marsaor mir, tapi seng ijalo.
41015024	Dob iparsilangkon sidea Ia, ibagi sidea ma hiouNi; marjomput na sinurat do sidea, laho mambagi ai.
41015025	Pukul siah do iparsilangkon sidea Ia.
41015026	Tarsurat do i atasNi pasal halani, ase iuhum ia, ai ma: Raja ni Jahudi.
41015027	Rap pakon Jesus adong do iparsilangkon dua halak panrampok, sada hampit siamunNi, na sada nari hampit sambilouNi.
41015028	Gabe jumpah ma na hinatahon ni surat in: Tarhira do Ia bani halak parjahat.
41015029	Jadi irisai sagala na montas ai ma Ia, iupir-upirhon sidea ma uluni, lanjar nini bei: Pe Ho, na sihol parsedahon rumah panumbahan in, anjaha pajongjongkonSi use i bagas tolu ari!
41015030	Paluah ma diriMu, anjaha susur ma Ho tongon humbani hayu parsilang in!
41015031	Sonai homa do pangapasi ni sintua ni malim ampa sibotoh surat, nini ma: Ia halak na legan ipaluah, hape diriNi sandiri seng tarpaluahSi.
41015032	Ale Kristus, Raja ni Jahudi! Susur ma Ho tongon humbani hayu parsilang in, ase iidah hanami, ase porsaya hanami! Anjaha hasomanNi na tarsilang ai pe mangapasi do.
41015033	Mulai pukul sapuluh dua das hu pukul tolu sogop ma na golap hu sab tanoh in.
41015034	Anjaha pukul tolu gogoh ma Jesus mandilohon: Eloi, Eloi, lama sabachtani! artini: Ale NaibatangKu, NaibatangKu, mase ma tadingkononMu Ahu?
41015035	Mambogei ai nini halak na jongjong ai ma: Bogei ma, idilo do si Elias!
41015036	Jadi laho ma sada halak mambuat limut, isornobhon ma ai bani na migar, anjaha ilongkothon ma ai bani tolong laho mambereSi minum. Nini sidea ma: Torih hita ma, atap roh do si Elias patuadhonSi!
41015037	Marsora na gogoh ma Jesus, jadi rotap ma hosahNi.
41015038	Marigat ma tirei na i rumah panumbahan ai, bolah dua hun datas hu toruh.
41015039	Dob iidah kopala ni tentera, na jongjong ai ijai, sonai parmateini, nini ma: Tongon do Anak ni Naibata halak on!
41015040	Manatap-natap do humbani na daoh piga-piga naboru songon si Maria Magdalena, si Maria inang ni si Jakobus siposonan, ambah ni ai inang ni si Josep, ampa si Salome.
41015041	Sanggah i Galilea ope Ia, domma iirikkon sidea Ia, laho marugas hu Bani. Buei do parinangon na legan na tangkog pakonSi hu Jerusalem.
41015042	Jadi dob bod ari, anjaha halani parugasonkon ma ai, ai ma ari marayak ari Sabat,
41015043	roh ma si Josep par Arimatea, pagori ni pangadilan tinggi, sada halak na sangap, na paima-imahon harajaon ni Naibata; ibaranihon ma dirini laho hu lobei ni si Latus mangindo bangkei ni Jesus.
41015044	Longang do si Latus manangar na dob matei Jesus, gabe idilo ma kopala ni tentara ai anjaha isungkun ma ia, atap na dob dokah ma Jesus matei.
41015045	Ase dob ibotoh pasal ai humbani kopala ni tentara ai, iondoskon ma bangkei ni Jesus bani si Josep.
41015046	Iboli si Josep ma hiou linen na alus, anjaha ipasusur ma bangkei ai humbani parsilang ai. Ibaluti ma Ia bani hiou linen ai, anjaha ipatibal hu bagas tanoman na dob niliang, dob ai igulang ma sada batu bani babah ni tanoman ai.
41015047	Iidah si Maria Magdalena ampa si Maria inang ni si Joses do, atap huja do Ia itibalhon.
41016001	Ase dob salpu ari Sabat ai, iboli si Maria Magdalena pakon si Maria inang ni si Jakobus ampa si Salome ma minak na misbou, laho maminaki Jesus.
41016002	Jadi girah sogod, bani ari parlobei dob Sabat ai, laho ma sidea hu tanoman ai, bani poltak ni mataniari.
41016003	Nini sidea ma samah sidea: Ise ma manggulang batu ai banta hun babah ni tanoman ai?
41016004	Anjaha sanggah na mangkawah sidea, iidah sidea ma na dob igulang batu ai; borat tumang do batu ai.
41016005	Imasuki sidea ma tanoman ai, jadi iidah sidea ma sada garama, marpakeian na lopak, hundul hampit siamun, gabe mabiar tumang ma sidea.
41016006	Tapi nini ma dompak sidea: Ulang nasiam mabiar! Ipindahi nasiam do Jesus na hun Nasaret, na dob pinarsilangkon ai. Domma puho Ia, seng ijon be Ia. Tonggor nasiam ge ianan hatibalanNi on hinan!
41016007	Tapi laho ma nasiam, patugah nasiam ma bani susianNi ampa bani si Petrus: LobeianNi do nasiam hu Galilea, songon na dob hinatahonNi hinan bani nasiam!
41016008	Sidea pe luar ma hun tanoman ai, hitir-hitir anjaha tarsonggot. Halani mabiar sidea seng ipatugah sidea ai atap hubani ise pe.
41016009	Dob puho Ia girah sogod, bani ari parlobei ni Minggu ai, ipataridahkon ma diriNi parlobei hubani si Maria Magdalena; humbani do iusir ijia pitu setan.
41016010	Ia pe laho ma patugahkon ai hubani halak na mangkasomani Jesus hinan, na marhoru anjaha tangis ai.
41016011	Tapi dob ibogei sidea, na dob mulak manggoluh Ia anjaha ipataridahkon diriNi bani si Maria Magdalena, seng dong porsaya sidea.
41016012	Dob ai ipataridahkon ma use diriNi ibagas rupa na legan hubani dua halak humbani sidea, sanggah laho sidea hu huta na legan.
41016013	Jadi laho ma sidea patugahkon na masa ai bani na legan ai, tapi seng porsaya age sidea.
41016014	Ipudini ai ipataridahkon ma diriNi bani na sapuluh sada ai, sanggah na hundul sidea mangan. Ipinsang ma sidea halani hurang porsaya sidea anjaha hengkeng uhur ni sidea, ai seng porsaya sidea bani halak na mangidahSi, dob puho Ia.
41016015	Dob ai nini ma hubani sidea: Laho ma hanima hu sab dunia on, ambilankon hanima ma Ambilan Namadear in bani sagala na tinompa.
41016016	Na porsaya anjaha tardidi dapotan haluahon tapi na so porsaya hona uhum do!
41016017	Anjaha on ma tanda na mangihut bani na porsaya: Marhitei goranKu usiron ni sidea do sibolis, anjaha marsahap na baru do sidea.
41016018	Jomputon ni sidea do ulog, anjaha age pe iinum rasun hamateian, seng pala mahua sidea; tampeihonon ni sidea do tanganni bani na boritan gabe malum ma sidea.
41016019	Ia Tuhan Jesus, dob marsahap Ia pakon sidea, tarangkat ma hu nagori atas, anjaha hundul ma i siamun ni Naibata.
41016020	Tapi laho ma anggo sidea mangambilankon Ambilan Namadear in, huja-huja pe. Iurupi Tuhan in do sidea, anjaha ipatotap do ambilan ni sidea ai marhitei tanda na mangihut ai.
42001001	Domma buei namin halak na manlajou manuratkon barita ni na masa, na tarjadi i tongah-tongahta,
42001002	songon na pinadas hubanta marhitei sidea na mangidah ai humbani mungkahni, anjaha na dob gabe juak-juak bani Hata in;
42001003	anjaha ahu pe huputushon do uhurhu manuratkon ai jojor bamu, ale Teopilus, na pinarsangapan, dob lobei hupareksa ganupan ai humbani mungkahni,
42001004	ase ibotoh ham hasintongan ni sagala pahara, na dob niajarhon bamu.
42001005	Sanggah si Herodes raja i tanoh Judea, adong ma sada malim humbani golongan ni si Abia, na margoran si Sakarias, ampa parinangonni, boru Aron, na margoran si Elisabet.
42001006	Pintor do sidea haduasi i lobei ni Jahowa, anjaha iparlahouhon sidea do titah ampa aturan ni Tuhan in, seng dong sipandangon.
42001007	Seng dong anak bani sidea, ai na lambang do si Elisabet, anjaha matua ma sidea haduasi.
42001008	Jadi masa ma, sanggah si Sakarias, mangihuthon horin ni golonganni mandalankon horja hamalimon i lobei ni Naibata,
42001009	gabe ia ma masuk hu rumah ni Tuhan in manutung dahupa, dob marjomput na sinurat sidea mangihuthon hasomalan ni malim.
42001010	I darat do ango halak na mabuei ai martonggo sanggah panorang manutung dahupa ai.
42001011	Jadi taridah ma hubani malekat ni Tuhan in, jongjong hampit siamun ni anjap-anjap pardahupaan ai.
42001012	Tarsonggot ma si Sakarias mangidah ai anjaha mabiar.
42001013	Tapi nini malekat ai ma hubani: Ulang ho mabiar, ale Sakarias, ai domma hona tangihon tonggomu; tubuhkonon ni parinangonmu ma bam sada anak, anjaha bahen ma goranni si Johannes.
42001014	Malas ma uhurmu anjaha marmegah-megah, anjaha buei do halak na marmalas ni uhur halani partubuhni ai.
42001015	Ai banggal do ia i lobei ni Tuhan in. Seng siinum anggur ampa sagala minuman na koras ia, anjaha gokan ni Tonduy Napansing do ia humbani partapaan nari.
42001016	Buei do anak ni Israel pasuangonni bani Tuhan, Naibata ni sidea.
42001017	Anjaha ia ma parlobei ni Tuhan ibagas tonduy ampa hagogohon ni si Elias, laho pasuangkon uhur ni bapa bani anakni, ampa uhur na so ra mambalosi hubani uhur na bonar, laho pasirsirhon bani Tuhan in sada bangsa na torsa.
42001018	Jadi nini si Sakarias ma bani malekat ai: Hunja ma botohonku ai? Ai domma matua ahu, anjaha parinangonku pe domma matua.
42001019	Nini malekat ai ma mambalosisi: Si Gabriel do ahu, na jongjong i lobei ni Naibata, isuruh do ahu marsahap pakon ho, ampa mamboan ambilan malas ni uhur on bam.
42001020	Tapi longah ma ho, seng tarbahen ho be marsahap das bani ari parmasa ni ai, halani na so porsaya ai ho bani hatangkin, ai ma na sihol sipamasaon bani panorangni.
42001021	Ia halak na mabuei ai, sai paima-imahon do bani si Sakarias, anjaha longang do sidea, mase sonai dokahni ia i rumah panumbahan ai.
42001022	Dob luar ia, seng be boi ia marsahapkon sidea, gabe mangahap ma sidea, na dob adong do niidahni i rumah panumbahan ai. Marusihan mando ia bani sidea, tapi anggo ia lanjar longah ma.
42001023	Ase dob gok panorangni marugas, mulak ma ia hu rumahni.
42001024	Seng piga dokah nari boratan rumah ma si Elisabet, parinangonni ai; marponop-ponop ma ia lima bulan dokahni.
42001025	Nini: Pambahen ni Tuhan do on bakku, sanggah na kinawahkonNi ai ahu, laho mambuat habadoronku i lobei ni halak.
42001026	Salpu onom bulan isuruh Naibata ma malekat Gabriel hu sada huta i tanoh Galilea, na margoran Nasaret,
42001027	marayak sada anak-boru, tunangan ni sada dalahi, na margoran si Josep, humbani ginompar ni si Daud; si Maria do goranni.
42001028	Masuk ma malekat ai marayaksi, anjaha nini ma: Tabi ma bamu, ale na niidopan! Ihasomani Tuhan do ham!
42001029	Tapi tarsonggot do ia pasal hata ai, anjaha iparuhurhon do, atap aha do arti ni hata tabi ai.
42001030	Jadi nini malekat ai ma hubani: Ulang ma mabiar ham Maria, ai dapotan idop ni uhur do ham humbani Naibata.
42001031	Tonggor ma, boratan rumah ma ham anjaha tubuhan anak; bahen ma goranNi Jesus.
42001032	Banggal do Ia use, goranon do Ia Anak ni Sitimbulan in; bereon ni Naibata do Bani paratas ni si Daud, bapaNi ai.
42001033	RajaanNi do ginompar ni si Jakob sadokah ni dokahni, anjaha seng dong ujung ni harajaonNi ai.
42001034	Dob ai nini si Maria ma hubani malekat ai: Sonaha ma parjadi ni ai, ai seng dong hutanda dalahi?
42001035	Jadi nini malekat ai ma mambalosisi: Sogopan ni Tonduy Napansing ma ham, anjaha linggoman ni hagogohon ni Sitimbulan in; halani ai: Napansing do goranon na sihol tubuh in, Anak ni Naibata.
42001036	Anjaha tonggor ma, si Elisabet pe, sindohormu ai, na dob targoran lambang, domma boratan rumah, paonom bulankon ma nuan.
42001037	Ai seng dong na so boi bani Naibata.
42001038	Jadi ihatahon si Maria ma: Tonggor ma, jabolon ni Tuhan in do ahu. Sai saud ma hubakku songon na hinatahonmu in! Dob ai itadingkon malekat ai ma ia.
42001039	Bani panorang ai laho ma si Maria, ipapodas ma laho hu tanoh pardologan ai, hu sada huta na i Juda.
42001040	Masuk ma ia hu rumah ni si Sakarias, anjaha itabi ma si Elisabet.
42001041	Mambogei tabi ni si Maria ai mangunsal ma na etek-etek, na ibagas partapaanni ai, jadi gok Tonduy Napansing ma si Elisabet.
42001042	Marsora na gogoh ma ia, lanjar nini ma: Ho do na pinasu-pasu i tongah-tongah ni parinangon, anjaha na pinasu-pasu do na pinarorotmin.
42001043	Mase ma masa on bakku, inang ni Tuhanku roh marayak ahu?
42001044	Ai tonggor ma, ijin das sora ni tabimai bani pinggolhu, mintor mangunsal do dakdanak, na ibags boltokku, halani malas ni uhurni.
42001045	Martuah ma ho, halani ihaporsayai ho, na maningon saud do na hinatahon ni Tuhan bam!
42001046	Jadi nini si Maria ma: Ipatimbul uhurhu do Tuhan in!
42001047	Marmegah-megah do tonduyhu mangidah Naibata, Sipaluah ahu.
42001048	Ai itatap do haetekon ni jabolonNi on. Tonggor ma, ai olat ni on parhatuahon ni sagala sundut ma ahu.
42001049	Ai banggal do na binahen ni Pargogoh in bakku. Napansing do goranNi ai.
42001050	Ai marsundut-sundut do idop ni uhurNi bani na mangkabiariSi.
42001051	Hagogohon do ihorjahon tanganNi; mambur merab do ibahen sigijang maruhur.
42001052	Ipaturun do siparkuasa humbani paratas ni sidea, tapi ipatimbul do halak na etek.
42001053	Na madear do igoki bani na loheian, tapi halak na bayak lumei do ipalaho.
42001054	Iurupi do Israel, juak-juakni in, mardingat idop ni uhurni ai,
42001055	songon na hinatahonni bani ompungta, hubani si Abraham ampa hubani ginomparni sadokah ni dokahni.
42001056	Hira-hira tolu bulan do si Maria marianan rap pakon si Elisabet, dob ai mulak ma ia hu rumahni.
42001057	Jadi gok ma panorang bani si Elisabet, ase tubuhan tuah ia, gabe itubuhkon ma sada anak.
42001058	Dob ibogei romban rumahni ampa sindohorni, na dob maridop ni uhur banggal Tuhan in hubani, marmalas ni uhur ma sidea rap pakonsi.
42001059	Bani ari paualuhkon roh ma sidea, laho manunat na etek-etek ai; ibahen sidea ma goranni si Sakarias mangihutkon goran ni bapani.
42001060	Tapi nini inangni ai ma mambalosi: Lang ai, si Johannes do goranni bahenon!
42001061	Jadi nini sidea ma: Seng dong na margoran sisonai sindohormu!
42001062	Marusihan ma sidea mangindo humbani bapani, atap ise do goranni bahenon ipangindo uhurni.
42001063	Jadi ipangindo ma panuratan, isuratkon ma: Si Johannes do goranni! Jadi longang ma sidea ganup.
42001064	Anjaha mintor mungkab ma pamanganni, suang parsahapni, anjaha marsora ma ia mamuji Naibata.
42001065	Jadi mabiar ma ganup romban rumahni, anjaha isahap-sahapkon halak do na masa ai i sab pardologan Juda.
42001066	Anjaha ganup na manangar ai iparuhurhon do barita ai, nini sidea ma: Na gabe aha ma holi nani dakdanak ai? Ai ihasomani tangan ni Tuhan do ia.
42001067	Jadi gok Tonduy Napansing ma si Sakarias, bapani ai, gabe manjahai ma ia, nini ma:
42001068	Pinuji ma Naibata ni Israel, halani itohu do bangsaNi anjaha ibahen partobusni.
42001069	Ipajongjong do banta tanduk haluahon i rumah ni si Daud, juak-juakNi ai,
42001070	songon na hinatahonNi marhitei pamangan ni nabini na susi in humbani sapari nari, ai ma:
42001071	PaluahonNi do hita humbani munsuhta, ampa humbani tangan ni sagala na marsogam ni uhur banta;
42001072	idopanNi do bapanta, anjaha ingatonNi do padanni na mapansing ai.
42001073	Ai ma bulawanNi, na binulawanhonni bani si Abraham, bapanta ai,
42001074	paboa bereonNi do hubanta, ase hita, dob marhaluahon humbani tangan ni munsuhta, seng marhabiaran boi marugas i lobeiNi.
42001075	ibagas hapansingon ampa hapintoron, sadokah hita manggoluh.
42001076	Ia ho, ale ambia, goranon do ho nabi ni Sitimbulan, ai parlobei ni Tuhan in do ho, laho patureihon dalanNi,
42001077	laho mambere bani bangsaNi habotohon pasal haluahon marhitei hasasapan ni dousa ni sidea,
42001078	halani idop ni uhur ni Naibatanta do mambahen roh sinalsal hun datas marayak hita,
42001079	laho manondangi halak na hundul ibagas hagolapan ampa linggom ni hamateian, anjaha patuduhkon langkahta bani dalan hadameion.
42001080	Ia dakdanak ai lambin banggal do anjaha margogoh ibagas tonduy; anjaha sai i halimisan do ia das bani panorang talar ia bani bangsa Israel.
42002001	Jadi roh ma ijia parentah humbani kesar Augustus, ase isurathon sagala jolma na ibagas gomgomanni.
42002002	Panuratan na parlobei ma ai, sanggah si Kerenius manggomgomi tanoh Siria.
42002003	Jadi misir ma haganup, ase isuratkon, ganup hu huta hasusuranni bei.
42002004	Misir ma homa si Josep hun Galilea, hun huta Nasaret, laho hu Judea, hu huta ni si Daud, na margoran Betlehem, halani hun marga ampa humbani ginompar ni raja Daud ia.
42002005	laho pasuratkon dirini rap pakon si Maria, tunanganni ai, na dob boratan rumah ai.
42002006	Anjaha sanggah na ijai sidea, jumpah ma panorangni tubuhan tuah ia.
42002007	Jadi itubuhkon ma anak bunga tubuhni, ibaluti ma bani ampan, anjaha ipatibal bani panggagatan, halani seng dong ianan bani sidea i rumah parbornginan.
42002008	Jadi adong ma parmahan marborngin i sampalan na bani ianan ai, manjagai pinahan ni sidea.
42002009	Jadi roh ma sada malekat marayak sidea, anjaha marsinalsal ma sangap ni Tuhan inggot sidea, gabe mabiar tumang ma sidea.
42002010	Tapi nini malekat ai ma hubani sidea: Ulang mabiar hanima! Tonggor ma, ai ambilan malas ni uhur banggal do huboan bannima, parulihan ni ganup bangsa.
42002011	Ai domma tubuh bannima saborngin on, i huta ni si Daud, Sipaluah in, in ma Kristus Tuhan in!
42002012	On ma partinandaan bannima: Jumpahon nima do sada na etek-etek, ibaluti bani ampan, tibal bani panggagatan.
42002013	Jadi sompong adong ma hasoman ni malekat ai, buei bala parnagori atas, ipuji sidea ma Naibata, nini ma:
42002014	Hasangapon ma bani Naibata na i babou, damei ma i tanoh on bani jolma hinarosuhkonNi in.
42002015	Dob laho malekat ai humbani sidea dompak nagori atas, nini parmahan ai ma samah sidea: Laho ma hita hu Betlehem mangidah na masa ai, na pinabotohkon ni Tuhan in banta.
42002016	Jadi podas ma sidea laho hujai, anjaha jumpah sidea ma tongon si Maria ampa si Josep ampa Dakdanak ai ibagas panggagatan.
42002017	Ase dob iidah sidea Ia, ipatugah sidea ma sahap na dob ihatahon bani sidea pasal Dakdanak ai.
42002018	Anjaha haganup na manangar ai, longang bei do pasal na hinatahon ni parmahan ai bani sidea.
42002019	Ia si Maria iparimbagaskon do haganup hata ai, anjaha ipingkirpingkiri ibagas uhurni.
42002020	Mulak ma parmahan ondi, ipasangap anjaha ipuji sidea do Naibata halani haganup na tinangar ampa na niidah ni sidea, songon na dob hinatahon hinan bani sidea.
42002021	Dob jumpah ari paualuhkon ai ma panorang parsunatonkon Bani, jadi ibahen ma goranni Jesus, songon panggoran ni malekat ai paima solat ia.
42002022	Ase dob gok panorang pangurasion Bani magihutkon aturan ni si Musa, iboan sidea ma Ia hu huta Jerusalem, laho mangondoskonSi bani Tuhan in,
42002023	songon na tarsurat ibagas titah ni Tuhan in; "Sagala dalahi bunga tubuh ni inangni, maningon pansing do goranon bani Tuhan in",
42002024	lanjar mamboan galangan, songon na niaturhon ibagas titah ni Tuhan in, ai ma dua kuhuy atap dua anak ni asas.
42002025	Jadi adong ma sada halak i Jerusalem, na margoran si Simeon, halak na bonar anjaha na daulat, na paimaimahon Sipangapoh na bani Israel; marianan do Tonduy Napansing bani.
42002026	Anjaha domma ipabotohkon Tonduy Napansing bani, na so idahonni hamateian, anggo seng palobei iidah Kristus ni Tuhan in,
42002027	Jadi roh ma ia hu rumah panumbahan ijuljul Tonduy ai. Anjaha sanggah na iboan namatorasni Jesus, Dakdanak ai hu bagas laho mambahen hu Bani mangihutkon adat na niaturhon ni titah ai,
42002028	jadi iabing si Simeon ma Dakdanak ai, ipuji ma Naibata, nini ma:
42002029	Lopas Ham ma sonari Tuhan jabolonMu misir ibagas damei, songon na hinatahonMu in,
42002030	ai domma iidah matangku haluahon na hum-Bamu,
42002031	na pinasirsirMu i lobei ni sagala bangsa,
42002032	sada Panondang, na laho manondangi sipajuh begu-begu, anjaha hasangapon bani bangsaMu halak Israel.
42002033	Jadi longang ma uhur ni bapani pakon inangni mambogei hatani ai, ai ma pasal Na etek-etek ai.
42002034	Anjaha ipasu-pasu si Simeon ma sidea, nini ma bani si Maria, inangni ai: Tonggor ma, na tinaktakkon do on gabe pardabuhan ampa parjongjongan bani buei Israel, anjaha gabe tanda silawanon.
42002035	Anjaha ho pe tolpusan ni podang do tonduymu; masa pe ganupan ai, ase talar pingkiran ni buei uhur.
42002036	Anjaha adong do homa sada nabi naboru, na margoran si Hanna, boru ni si Penuel, humbani marga Aser. Domma matua ia, anjaha pitu tahun do ia marparamangon, dob laho.
42002037	Domma mabalu ia, anjaha ualuh puluh ompat tahun ma umurni. Seng meret ia hun rumah panumbahan ai, sai marpuasa anjaha martonggo do ia mangidangi Naibata arian pakon borngin.
42002038	Roh do ia homa bani panorang ai, ipuji ma Naibata anjaha isahap-sahapkon do pasalSi bani haganup na mangkasiholhon haluahon ni Jerusalem.
42002039	Ase dob idobkon sidea haganupan ai mangihutkon titah ni Tuhan in, mulak ma sidea hu Galilea, hu Nasaret, huta ni sidea ai.
42002040	Ia Dakdanak ai lambin banggalni do, lambin margogoh anjaha maruhur tumang, anjaha ihasomani idop ni uhur ni Naibata do Ia.
42002041	Anjaha siap tahun do laho namatorasNi hu Jerusalem marpesta Paska.
42002042	Jadi dob marumur Ia sapuluh dua tahun, rap tangkog ma sidea songon na somal hu pesta ai.
42002043	Dob salosei sidea na marpesta ai sanggah na mulak ai sidea, tading do Jesus, Dakdanak ai, i Jerusalem, seng pamotohan ni namatorasNi.
42002044	Iagan sidea, na dob rap Ia pakon odoran ni sidea, jadi idalani sidea ma parsadarian, laho mangindahiSi i tongah-tongah ni sindohor ampa na tinanda.
42002045	Jadi halani lang jumpah, mulak ma sidea hu Jerusalem, laho mangindahiSi.
42002046	Dob salpu tolu ari, jumpah sidea ma Ia i rumah panumbahan, hundul i tongah-tongah ni guru-guru, manangihon hata ni sidea lanjar manungkun-nungkun.
42002047	Longang do haganup na mabogeiSi, halani torus ni uhurNi ampa balosNi.
42002048	Jadi dob iidah sidea Ia, tarsonggot ma sidea. Nini inangNi ma hu Bani: Mase ma sonin pambahenMu, anaha? Tonggor ma, rusak do uhurhu pakon bapamu mangindahi Ho!
42002049	Jadi Nini ma hubani sidea: Mase ma pala pindahan nasiam Ahu? Ai lang ibotoh nasiam, na patut do Ahu ibagas rumah ni BapangKu?
42002050	Tapi seng iarusi sidea hata na hinatahonNi ai bani sidea.
42002051	Jadi mulak ma Ia rap pakon sidea hu Nasaret, anjaha pambalosi do Ia bani sidea. Iparimbagaskon inangNi do ganup na masa ai ibagas uhurni.
42002052	Anjaha lambin tambah do hapentaran ni Jesus sonai angkulaNi, anjaha iharosuhkon Naibata ampa jolma do Ia.
42003001	Pasapuluh-lima-tahunkon dob manrajai Kesar Tiberias, sanggah si Pontius Latus manggomgomi Judea, sanggah si Herodes manrajai i Galilea, si Pilipus saninani ai i Iturea ampa Tarakonitis, si Lusanias i nagori Abilene,
42003002	sanggah hasintua-malimon ni si Hannas ampa si Kayapas, roh ma hata ni Naibata hubani si Johannes, anak ni si Sakarias, i halimisan.
42003003	Jadi laho ma ia hu sab nagori na bani bah Jordan, anjaha iambilankon ma ambilan hamubahon ni uhur, laho pasasapkon dousa,
42003004	songon na tarsurat ibagas buku panjahaion ni nabi Jesaya: Sora ni na mardilo-dilo i halimisan: Parsirsir ma dalan bani Tuhan in, pintor ma bahen sidalananni!
42003005	Maningon tambusan do sagala habungan anjaha parondohon sagala dolog ampa buttu-buttu; maningon papintoron do na mareluk-eluk, anjaha padosdoson do dalan na marholbung-holbung.
42003006	Anjaha idahon ni sagala jolma ma haluahon na humbani Naibata!
42003007	Jadi ihatahon ma bani halak na mabuei ai na roh padidihon dirini hubani: Nasiam ginompar ni ulog! Ise do na mangajarhon bani nasiam, boi nasiam maluah humbani ringis na sihol roh in?
42003008	Parbuahkon nasiam ma buah, tanda ni na dob mubah uhur! Ulang das ihatahon nasiam ibagas uhur nasiam: Si Abraham do bapa nami! Ai huhatahon ma bani nasiam, tarjadihon Naibata do anak ni si Abraham humbani batu on.
42003009	Domma tampei hapak bani urat ni hayu. Sirobohon do sagala hayu na so madear parbuahni, anjaha sigijigkonon do hubagas apuy.
42003010	Jadi isungkun na mabuei ai ma ia; Aha ma sibahenon nami?
42003011	Nini ma mambalosi sidea: Ise na marbaju dua, ibere ma sada bani na so marbaju, anjaha na marnah sipanganon pe, sonai ma ibahen.
42003012	Roh do age sijalo sohei padidihon dirini, nini sidea ma: Guru, aha do sibahenon nami?
42003013	Jadi ihatahon ma bani sidea: Ulang ma tunggu nasiam lobih humbani na niaturhon bani nasiam!
42003014	Dihut do tentara roh manungkunsi: Ia hanami, aha do sibahenon nami! Jadi ibalosi ma: Ulang ma sunsahi, anjaha ulang ma dalankon nasiam odoh-odoh age bani ise! Hasonangkon nasiam ma gaji nasiam!
42003015	Halani ibagas na paima-imahon do bangsa ai, anjaha ganup sidea sungkun-sungkun uhurni ibagas pasal si Johannes, atap ia do Kristus ai,
42003016	gabe nini si Johannes ma mambalosi sidea haganup: Ahu do tongon mandidihon nasiam bani bah, tapi na roh ma sigogohan humbakku, anjaha mananggali tali ni sipatu-Ni pe seng talup ahu. Didihononni ma bani nasiam Tonduy Napansing pakon apuy.
42003017	Bani tanganNi do pamurpuran, anjaha paborsihonNi ma pardogeianNi; patumpuonNi ma omei husopouNi, tapi tutungonNi do anggo lam-lamni hubagas apuy na so ra miloh.
42003018	Buei ope na legan itarsingati bani bangsa ai, laho mangambilankon Ambilan Namadear bani sidea.
42003019	Ia raja Herodes, hona hata do ia ibahen si Johannes, halani si Herodias, parinangon ni saninani, ampa halani sagala hajahaton na hinorjahon ni si Herodes ai.
42003020	Tapi tambah ni ganupan ai, ipamasuk ma si Johannes hubagas tutupan.
42003021	Sanggah na tardidi halak na mabuei ai haganup, dihut do Jesus tardidi. Jadi, sanggah martonggo Ia, mungkab ma langit.
42003022	Anjaha susur ma Tonduy Napansing marrupa asas hu Bani, anjaha tarbogei ma sora hun langit, na mangkatahon: Ho do anak haholonganKu, marosuh do uhurHu Bam!
42003023	Ia Jesus, sanggah mulai mangajari Ia, adong ma umurNi kira-kira tolu puluh tahun, anjaha mangihutkon pingkiran ni halak, Ia, ai ma anak ni si Josep, anak ni si Eli,
42003024	anak ni si Mattat, anak ni si Lepi, anak ni si Melki, anak ni si Janai, anak ni si Josep,
42003025	anak ni si Mattatias, anak ni si Amos, anak ni si Nahum, anak ni si Hesli, anak ni si Naggai,
42003026	anak ni si Maat, anak ni si Mattatias, anak ni si Semein, anak ni si Josek, anak ni si Joda,
42003027	anak ni si Johanan, anak ni si Resa, anak ni si Serubabel, anak ni si Sealtiel, anak ni si Neri,
42003028	anak ni si Melki, anak ni si Addi, anak ni si Kosam, anak ni si Elmadam, anak ni si Er,
42003029	anak ni si Josua, anak ni si Elieser, anak ni si Jorim, anak ni si Mattat, anak ni si Lepi,
42003030	anak ni si Simeon, anak ni si Juda, anak ni si Josep, anak ni si Jonam, anak ni si Eliakim,
42003031	anak ni si Melea, anak ni si Menna, anak ni si Mattata, anak ni si Natan, anak ni si Daud,
42003032	anak ni si Jessei, anak ni si Obed, anak ni si Boas, anak ni si Salmon, anak ni si Nahasson,
42003033	anak ni si Aminadab, anak ni si Admin, anak ni si Arni, anak ni si Hesron, anak ni si Peres, anak ni si Juda,
42003034	anak ni si Jakob, anak ni si Isak, anak ni si Abraham, anak ni si Tera, anak ni si Nahor,
42003035	anak ni si Seruk, anak ni si Rehu, anak ni si Peleg, anak ni si Heber, anak ni si Sala;
42003036	anak ni si Kainan, anak ni si Arpaksad, anak ni si Sem, anak ni si Noak, anak ni si Lamek,
42003037	anak ni si Metusala, anak ni si Henok, anak ni si Jared, anak ni si Mahaleel, anak ni si Kenan;
42003038	anak ni si Enos, anak ni si Set, anak ni si Adam, anak ni Naibata.
42004001	Gok bani Tonduy Napansing mulak ma Jesus hun bah Jordan. Ibobai Tonduy ai ma Ia hu halimisan,
42004002	anjaha ilajou sibolis ai ma Ia ompat puluh ari dokahni. Seng dong mangan atap aha pe Ia bani panorang ai, jadi dob salpu ai, malohei ma iahap.
42004003	Jadi nini sibolis ai ma hu Bani: Anggo tongon do Ham anak ni Naibata, hatahon Ham ma batu on gabe ruti!
42004004	Tapi ibalosi Jesus ma ia: Tarsurat do: Seng pitah ruti tumang hagoluhan ni Jolma.
42004005	Dob ai ibobai ma Ia bani ianan na gijang, anjaha ibagas na sangkidop mata ipatuduhkon ma Bani sagala harajaon na i dunia on.
42004006	Lanjar ihatahon sibolis ai ma hu Bani: Bamu pe hubere ganup kuasa on ampa hasangaponni ai, ai domma bakku iondoskon ai, anjaha hubere do ai hubani halak harosuh ni uhurhu.
42004007	Anggo ra Ham marsombah bakku, Bamu ma haganupan in.
42004008	Jadi nini Jesus ma mambalosisi: Tarsurat do: Tuhan Naibatamu do sisombahonmu, anjaha sahalaksi do hansa sibalosanmu!
42004009	Dob ai ibobai ma Ia hu Jerusalem, ipajongjong ma Ia bani anjung-anjung ni rumah panumbahan ai, anjaha nini ma hu Bani: Anggo Anak ni Naibata do Ham, lumpatkon Ham ma hunjon hu toruh.
42004010	Ai tarsurat do: HatahononNi do malekatni halani ho, ase ijagai ho,
42004011	anjaha tatang-tatangon ni sidea ma ho, ase ulang tarantuk naheiMu bani batu!
42004012	Tapi nini Jesus ma mambalosisi: Ihatahon do homa: Seng bulih lajouonmu Tuhan Naibatamu!
42004013	Jadi, dob salpu idalankon sibolis ganup parlajouan ai, itadingkon ma Ia, paima jumpah panorangni use.
42004014	Jadi mulak ma Jesus hu Galilea, ibagas hagogohan ni Tonduy ai, anjaha sar ma baritaNi bani ganup nagori ai inggot.
42004015	Mangajari do Ia bani parguruan ni sidea, anjaha haganup do mamujiSi.
42004016	Jadi roh ma Ia hu Nasaret, huta hagodanganNi ai; mangihutkon hasomalanni, masuk ma Ia hu parguruan ai sanggah ari Sabat, anjaha jongjong ma Ia laho mambasa.
42004017	Jadi ibere ma hu Bani buku ni nabi Jesayas; iungkab ma ai, gabe jumpahSi ma na tarsurat sonon:
42004018	Tonduy ni Tuhan in do sogop hu Bakku, ai iminaki do Ahu, laho mangambilankon ambilan na madear bani halak na masombuh. Isuruh do Ahu laho patugahkon haluahon bani na tartutup ampa mambahen marpangidah use na mapitung, laho paluahkon halak na niodoh-odoh,
42004019	ampa patugahkon tahun paridop ni uhuran ni Tuhan in.
42004020	Dob ai igulung ma buku ai, ipaulak ma ai bani siparugas, lanjar hundul. Jadi nono ma hu Bani ganup mata ni halak na i parguruan ai.
42004021	Jadi ihatahon ma hubani sidea: Sadarion ma jumpah na tarsurat in, na binogei nasiam in.
42004022	Haganup do sidea marhatongonkon, anjaha longang bei do sidea manangar hata na mantin, na luar humbani pamanganNi ai, gabe nini sidea ma: Ai lang anak ni si Josep do Ia?
42004023	Jadi nini ma hubani sidea: Hatahonon nasiam do namin Bakku hata ni limbaga on: Ale doktor, pamalum dirimu! Sagala na binogei nami pasal na binahenMu i Kapernaum, lanjar ai ma bahen ijon, i huta hagodanganmon!
42004024	Tapi Nini ma: Sintong do na Huhatahon on bani nasiam: Seng adong nabi na marsangap i nagorini sandiri.
42004025	Ibagas hasintongan Huhatahon ma bani nasiam: Buei do namin naboru na mabalu i tanoh Israel bani panorang ni si Elias, sanggah na tartutup langit ai tolu tahun onom bulan, sanggah na masa lohei maningting i tanoh on,
42004026	tapi seng isuruh si Elias atap hubani ise sidea, tapi hu Sarpat do, na i nagori Sidon, hubani sada naboru na mabalu.
42004027	Anjaha buei do na gadamon i Israel bani panorang ni nabi Elisa, tapi seng dong humbani sidea na gabe malum, pitah si Naeman halak Siria ai do,
42004028	Jadi marah tumang ma haganup na i parguruan ai, dob ibogei sidea ai,
42004029	gabe jongjong ma sidea, iusir sidea ma Ia hu darat ni huta ai, das hu salansah ni dolog, hajongjongan ni huta ni sidea ai, laho manggulangkonSi hu toruh.
42004030	Tapi laho ma Ia, montas hun tongah-tongah ni sidea.
42004031	Jadi tuad ma Ia hu Kapernaum, ai ma sada huta i Galilea, anjaha iajari ma sidea sanggah ari Sabat.
42004032	Jadi longang ma sidea pasal pangajarionNi ai, ai marhidorat do hatani ai.
42004033	Anjaha adong do i parguruan ai sada halak partonduy setan na mabutak. Gogoh-gogoh do ia mardilo-dilo:
42004034	Ham Jesus na hun Nasaret! Ai roh do Ham sihol mangagou hanami? Hubotoh do atap ise Ham, ai ma Napansing ni Naibata!
42004035	Tapi isorgang Jesus ma ia, nini ma: Sip anjaha luar ma humbani! Jadi isampakkon setan ai ma ia hu tongah-tongah, anjaha luar ma ia humbani, tapi seng mahua ia ibahen.
42004036	Jadi longang ma uhur ni sidea ganupan, anjaha nini sidea ma samah sidea: Hata na sonaha do on? Ipaksa do tonduy na mabutak marhitei kuasa ampa gogoh, gabe mandarat do.
42004037	Jadi sar ma baritani ai bani ganup ianan, bani nagori na inggot hujai.
42004038	Laho ma Jesus hun parguruan ai, anjaha masuk ma Ia hu rumah ni si Simon. Ia anturang ni si Simon, parah do panei-paneini, gabe itarsingathon sidea ma pasalsi hu Bani.
42004039	Jadi roh ma Ia jongjong hu lambungni, anjaha mangonai hata ma Ia bani panei-panei ai, gabe laho ma panei-panei ai humbani. Mintor jongjong ma ia, marugas bani sidea.
42004040	Dob sundut mata ni ari, ipamboan halak ma hu Bani na boritan ni bei, na marbagei-bagei niarouni. Itampeihon ma tanganNi bani ganup sidea, laho pamalum sidea.
42004041	Kaluar do setan-setan humbani buei halak, lanjar mardilo-dilo: Anak ni Naibata do Ham! Tapi isorgangi do sidea, anjaha lang ilopas sidea marsahap, halani ibotoh sidea, Ia do Kristus ai.
42004042	Tapi dob siang ari, laho ma Ia hudarat bani ianan na lungun. Ipindahi halak na mabuei ai do Ia, anjaha dob jumpah sidea, sihol do jolomon ni sidea Ia, ase ulang laho Ia humbani sidea.
42004043	Tapi Nini ma hubani sidea: Maningon ambilankononKu do homa Ambilan Namadear pasal harajaon ni Naibata age bani huta na legan ai, ai halani ai do ase isuruh Ahu.
42004044	Jadi laho ma Ia marambilan bani sagala parguruan ni halak Jahudi.
42005001	Bani na sahali, sanggah jongjong Jesus i topi ni tao Galilea, anjaha halak na mabuei ai marurup roh hu Bani, laho manangar hata ni Naibata,
42005002	iidah ma dua parau i topi pasir ni tao ai; ia pardengke ai domma luar mamurihi jala ni sidea.
42005003	Jadi imasuki ma sada parau ai, si Simon do ompunganni ai, anjaha ipangindo ma hubani, ase ilugahon parau ai ganggang otik hun pasir. Hundul do anggo Ia mamodahi na mabuei ai hun parau ai.
42005004	Ase dob maronti Ia marambilan, nini ma hubani si Simon: Lugahon ma hubani sibagasan, anjaha sampakkon hanima ma jala nima, ase jumpahan hanima.
42005005	Jadi nini si Simon ma mambalosi: Guru, torus do hanami saborngin on loja manjalai, tapi seng dong dapotan; tapi mangusagahkon hataMu ra do ahu mangamburhon jala ai.
42005006	Jadi dob ibahen sidea sonai, gabe dapot sidea ma buei dengke, pala marigat jala ni sidea.
42005007	Jadi ihilap sidea ma hasoman ni sidea na bani parau na legan ai, ase roh sidea mangurupi. Roh ma sidea, anjaha igoki sidea ma haduasi parau ai, pala narus-narus harom.
42005008	Mangidah ai si Simon Petrus, manrogop ma ia i lobei ni nahei ni Jesus anjaha nini ma: Laho ma Ham humbakku Tuhan, ai halak pardousa do ahu!
42005009	Ai longang do uhurni ampa uhur ni hasomanni halani dengke na dapot sidea ai,
42005010	sonai homa si Jakobus ampa si Johannes, anak ni si Sebedeus, hasoman ni si Simon ai. Jadi nini Jesus ma hubani si Simon: Ulang ho mabiar! Hunjon hujanan gabe sijala jolma ma ho.
42005011	Dob itogu sidea parau ai hu darat, itadingkon sidea ma haganupan ai, anjaha iirikkon sidea ma Ia.
42005012	Sanggah bani sada huta Jesus, adong ma sada halak na parah gadamni. Dob iidah Jesus manrogop ma ia mangindohon: Ham Tuhan, anggo ra Ham, tarpasusi Ham do ahu!
42005013	Jadi isurdukkon Jesus ma tanganNi, ijamah ma ia, anjaha nini ma: Ra do Ahu, borsih ma ho! Jadi mintor magou ma gadam ai humbani.
42005014	Ipandang Jesus ma ia, ase ulang ipatugah-tugah ai bani halak. Tapi ihatahon do hubani: Laho ma ho, patuduhkon ma dirimu hubani malim. Dob ai galangkon ma na tinitahkon ni si Musa, halani na dob borsih ho, bahen hasaksian bani sidea!
42005015	Tapi lambin sar ma baritani, gabe roh ma martumpu buei halak, laho manangar hataNi ampa laho mangindo hamalumon humbaNi naborit ni sidea.
42005016	Tapi surut ma Ia bani ianan na lungun, anjaha martonggo ma Ia ijai.
42005017	Bani na sadari mangajari do Ia, anjaha adong do hundul ijai Parisei ampa guru siajarhon titah, ai ma na roh humbani huta-huta na i Galilea ampa Judea, age na hun Jerusalem. Anjaha marhorja do kuasa ni Tuhan in Bani laho pamalumhon.
42005018	Anjaha tonggor ma, roh do piga-piga halak mamboan sada halak na oyangon, na tibal bani podomanni; ilajou sidea do mamboansi hu bagas, laho patibalhonsi i lobei ni Jesus.
42005019	Tapi seng tarpamasuk sidea ia halani ponjotni, gabe ipanaik sidea ma tayub ai. Iungkab sidea ma ai, anjaha itantan sidea ma tibal ia, bani podomanni, sangkan hu lobei ni Jesus.
42005020	Mangidah haporsayaon ni sidea ai Jesus, nini ma: Domma sasap dousamu ambia!
42005021	Jadi marpingkir-pingkir ma sibotoh titah ampa Parisei ai ibagas uhur ni sidea, nini ma: Ise do on? Sipahiri Naibata do on! Ise boi manasap dousa sobali Naibata tumang?
42005022	Tapi ibotoh Jesus do pingkiran ni uhur ni sidea ai, jadi nini ma mambalosi sidea: Aha do ipingkiri nasiam ibagas uhur nasiam?
42005023	Na ija do urahan hatahonon: Domma sasap dousamu, atap hatahonon: Jongjong ma anjaha mardalan ma ho?
42005024	Tapi ase ibotoh nasiam, na markuasa do Anak ni jolma in i tanoh on manasap dousa, nini ma hubani na oyangon ai: Ahu mangkatahon bam: Jongjong ma ho, boan ma podomanmin, anjaha mulak ma ho hu rumahmu!
42005025	Jadi mintor jongjong ma ia iidah sidea; iangkat ma podomanni ai, mulak ma ia hu rumahni, anjaha ipapuji-puji do Naibata.
42005026	Gabe longang ma haganup, anjaha ipuji sidea ma Naibata. Gok biar ma sidea, nini ma: Halongangan na so ongga masa do iidah hanami sadari on.
42005027	Dob salpu ai luar ma Ia, anjaha iidah ma sada halak sijalo sohei, na margoran si Lepi, hundul i kantor sohei. Nini ma hubani: Irikkon ahu!
42005028	Jadi jongjong ma ia, itadingkon ma haganup, laho mangirikkonSi.
42005029	Ibahen si Lepi ma pesta mangan-mangan na banggal bani Jesus i rumahni, anjaha buei do sijalo sohei ampa halak na legan rap mangan pakon sidea ijai.
42005030	Jadi marungut-ungut ma Parisei ampa sibotoh surat pasal ai, nini ma hubani susianni: Mase ma mangan anjaha minum nasiam rap pakon sijalo sohei ampa pardousa?
42005031	Jadi nini Jesus ma mambalosi sidea: Seng porlu doktor bani na jorgit, bani na boritan do!
42005032	Seng roh Ahu mandilo halak parpintor, tapi halak pardousa do, ase ipaubah uhurni.
42005033	Tapi nini sidea ma hu Bani: Gati do marpuasa anjaha martonggo susian ni si Johannes, sonai homa susian ni Parisei, tapi mangan minum do anggo susianMu.
42005034	Jadi nini Jesus ma hubani sidea: Ai tarbahen do marpuasa hasoman-hasoman ni siparunjuk, sadokah rap ope siparunjuk ai ampa sidea?
42005035	Tapi na roh ma panorangni, buaton ma siparunjuk ai humbani sidea, jadi bani panorang ai ma sidea marpuasa.
42005036	Anjaha ihatahon ma sada limbaga bani sidea: Seng dong halak na ra manrigatkon hiou na baru, laho mandungkaphon ai bani hiou na buruk. Anggo sonai rigat ma hiou na baru ai, anjaha seng homa tangkup pandungkap na baru ai bani na buruk ai.
42005037	Anjaha seng homa ipausei halak anggur na baru hubani gusi huling-huling na buruk; anggo ibahen sonai, pultakkonon ni anggur na bayu ai ma iananni ai, gabe mambur ma anggur ai, anjaha iananni ai pe seda ma.
42005038	Tapi anggur na baru hubagas gusi huling-huling na baru do ipausei ai.
42005039	Anjaha na somal manginum anggur na madokah seng ipangindo na baru, ai nini do: Dear do anggur na madokah ai.
42006001	Bani sada ari Sabat, sanggah na mamontas Ia hun juma, ipamputikkon susianNi ma buyur-buyur ni gandum, ipuyu-puyu ma ai, lanjar ipangan ma.
42006002	Jadi dong ma deba halak Parisei na mangkatahon: Mase ma ihorjahon hanima na so patut bani ari Sabat?
42006003	Nini Jesus ma mambalosi sidea: Seng ongga ibasa nasiam aha ibahen si Daud sanggah loheian ia, ia ampa hasomanni saodoran?
42006004	Masuk do ia hu rumah ni Naibata, ibuat anjaha ipangan do ruti galangan, ai ma na so bulih panganon ni atap ise sobali malim, anjaha ibere do deba ai bani hasomanni.
42006005	Lanjar ihatahon ma bani sidea: Tuhan ni ari Sabat do homa Anak ni Jolma in.
42006006	Bani ari Sabat na legan masuk ma Jesus hu rumah parguruan laho mangajari. Adong do ijai sada halak, matei tangan siamunni.
42006007	Ionggopi sibotoh surat ampa Parisei ai do Ia, ai ma atap ra do Ia pamalum naborit sanggah ari Sabat, ase adong dalan ni sidea mangaduhonSi.
42006008	Tapi ibotoh Jesus do pingkiran ni sidea ai, jadi nini ma dompak partangan na matei ai: Jongjong ma ho hu tongah-tongah on! Jadi jongjong ma ia hujai.
42006009	Jadi nini Jesus ma dompak sidea: Aha do na patut horjahonon sanggah ari Sabat, mambahen na madear do atap mambahen na jahat, pagoluhkon hosah do atap parsedahon ai?
42006010	Jadi sanggah na kinawahkonNi ai sidea haganup inggot, nini ma dompak halak ai: Pagostong ma tanganmin! Ibahen ma sonai, gabe malum ma tanganni ai.
42006011	Marah tumang ma sidea, lanjar manriah ma sidea atap aha do sibahenon dompak Jesus.
42006012	Bani panorang ai tangkog ma Jesus hu dolog, laho martonggo; layur saborngin ai martonggo Ia hubani Naibata.
42006013	Anjaha dob siang ari, idilo ma susianni ai, anjaha ipilih ma sapuluh dua humbani sidea, anjaha igoran ma sidea apostel,
42006014	ai ma: si Simon, na ginoran si Petrus, ampa si Andreas saninani ai; si Jakobus ampa si Johannes; si Pilippus ampa si Bartolomeus;
42006015	si Mateus ampa si Tomas; si Jakobus anak ni si Alpeus ampa si Simon, na margoran Zelot;
42006016	si Judas anak ni si Jakobus, ampa si Judas Iskariot, na gabe sipartahi-tahi ai.
42006017	Jadi tuad ma Ia pakon sidea, lanjar jongjong ma Ia bani sada ianan na hanopan, rap pakon buei susianNi ampa buei halak hun sab Judea ampa Jerusalem, hun topi laut ni Tirus ampa Sidon,
42006018	na marrohan, laho manangar hataNi ampa ase ipamalum sidea humbani naborit ni sidea; ipamalum do age na niodar-odar ni setan.
42006019	Haganup na mabuei ai sihol manggiutSi, ai luar do gogoh humbani, na pamalum haganup.
42006020	Jadi sanggah na kinawahkonNi ai susianNi ai, nini ma: Martuah ma hanima na masombuh, ai bannima do harajaon ni Naibata!
42006021	Martuah ma hanima na loheian nuan, ai sipabosuran do hanima! Martuah ma hanima na tangis nuan, ai tartawa do hanima use!
42006022	Martuah ma hanima anggo ihasogamhon anjaha itulak halak hanima, anggo irisai hanima anjaha iambukkon goran nima, halani sambor nini uhurni, halani Anak ni Jolma in.
42006023	Malas ma uhur nima bani panorang ai anjaha marolob-olob, ai tonggor ma, banggal do upah nima i nagori atas, ai sonai do ibahen bapa ni sidea bani nabi-nabi.
42006024	Tapi bursik ma hanima na bayak, ai domma ijalo hanima apoh-apoh na bannima.
42006025	Bursik ma hanima na marbosur-bosur nuan, ai loheian ma hanima use. Bursik ma hanima na tartawa nuan, ai tangis anjaha doruh-doruh ma hanima use.
42006026	Bursik ma hanima, anggo haganup halak mamuji-muji hanima, ai sonai do ibahen bapa ni sidea bani nabi sipakulah-kulah ai.
42006027	Tapi huhatahon ma bani nasiam sipanangi-nangi: Haholongi nasiam ma munsuh nasiam, na madear ma bahen nasiam bani na marsogam ni uhur bani nasiam.
42006028	Pasu-pasu nasiam ma na mamurai nasiam, tonggohon nasiam ma na mandoruni nasiam.
42006029	Anggo adong na mamastap huyummu, tarehon ma na salopah nari; anjaha anggo ibuat hioumu, ulang engkar age baju-bajumu.
42006030	Sagala na mangindo humbamu, bere; anjaha halak na dob mambuat barangmu, ulang tunggu ai humbani.
42006031	Songon na pinindo nasiam bahenon ni halak bani nasiam, sonai ma bahen nasiam bani sidea.
42006032	Ai anggo ihaholongi nasiam na marholong ni uhur bani nasiam, aha ma ulih nasiam ijai? Ai age pardousa ihaholongi do na marholong ni uhur bani sidea.
42006033	Anjaha anggo ibahen nasiam na madear hubani sibahen na madear bani nasiam, aha ma ulihnasiam ijai? Ai age pardousa sonai do ibahen.
42006034	Anjaha anggo papinjamkon nasiam bani halak, laho mangarapkon balas humbani, aha ma ulih nasiam ijai? Ai halak sipardousa pe painjamkon do hubani hasomanni pardousa, anjaha ijalo do use ulak ni duitni.
42006035	Tapi haholongi nasiam ma munsuhnasiam, bahen nasiam ma na madear, anjaha papinjamhon nasiam ma, ulang pala mangarapkon balos. Jadi banggal ma upah nasiam, gabe anak ni Sitimbulan in ma nasiam; ai layak do Ia, age bani halak, na so mambotoh martarima kasih ampa bani halak parjahat.
42006036	Gabe paridop ni uhur ma nasiam, songon Bapa nasiam, paridop ni uhur in.
42006037	Ulang ma nasiam manguhum-uhumi, ase ulang hona uhum nasiam! Ulang ma nasiam mamapai, ase ulang hona papa nasiam! Paluah nasiam, ase ipaluah nasiam!
42006038	Bere nasiam ma, ase ibere bani nasiam! Parsuhatan na madear, na nionjat, na nidugur anjaha na pinajunjun bereonni bani abingan nasiam; ai parsuhatan, na sinuhatkon nasiam do, suhatkonon bani nasiam.
42006039	Ihatahon do homa limbaga on bani sidea: Mintor tartogu na mapitung ma hasomanni na mapitung? Ai lang rap tarrobung ma sidea haduasi?
42006040	Seng lobih susian marimbang guruni; tapi ganup, anggo gok ma parguruanni, dos ma ia songon guruni.
42006041	Mase ma pala patorih-torihanmu silbak-silbak na bani mata ni hasomanmu, hape tiang na bani matamu lang iidah ho?
42006042	Mase ma hatahononmu bani hasomanmu: Mahua huumpat lobei silbak-silbak na bani matamin, ambia, hape tiang na bani matamin lang iidah ho? Ee ho sipakulah-kulah, parlobei ma umpat tiang na bani matamin, dob ai pe, ase iidah ho torang sonaha pangumpatmu bani silbak-silbak na bani mata ni hasomanmu.
42006043	Seng dong hayu na madear marbuahkon na bajan, barang hayu na bajan marbuahkon na madear.
42006044	Ai humbani buahni do tartandai ganup hayu. Ai seng tarbuat jambu humbani tatada, anjaha seng tarbuat buah anggur humbani rimbang.
42006045	Halak sidear uhur padaratkon na madear humbagas arta na madear na ibagas uhurni; anjaha halak na jahat padarathon na jahat humbagas arta na jahat na ibagas uhurni. Ai in na manggoki uhur, ai do iluarhon pamangan.
42006046	Mase ma ihatahon nasiam Bakku: Tuhan, Tuhan! hape lang ihorjahon nasiam na Huhatahon?
42006047	Sagala na roh hu Bakku, anggo ibogei hatangKin anjaha ihorjahon, Hupatugah ma bani nasiam usihanni ai:
42006048	Usih do ia ai bani sada halak, na pajongjong rumah, na mangkurak bagas anjaha na pajonamhon ai bani batu gingging. Marbanggal pe bah, anjaha idorab pe rumah ai, tapi seng tardugursi, halani toguh do ipajonam.
42006049	Tapi na mambogei hatangKai, tapi seng idalankon, usih ma ai bani halak, na pajongjong rumah bani tanoh, na seng maronjolan bani batu; idorab bah ai ma ai, gabe mintor marumbak ma, anjaha jangin do parrumbak ni rumah ai.
42007001	Ase dob salpu ihatahon Jesus haganup hataNi ondi bani na mabuei ai, masuk ma Ia hu Kapernaum.
42007002	Jadi adong ma ijai sada juak-juak ni kopala ni tentara, na hinarga ni tuanni, boritan do ia, pala mangkatarhatos.
42007003	Dob ibogei kopala ni tentara ai barita ni Jesus, isuruh ma pangintuai ni halak Jahudi marayakSi, laho mangelek-elekSi, ase roh Ia pamalum juak-juakni ai.
42007004	Jadi dob das sidea bani Jesus, gomos ma pangajar-ajari ni sidea Bani, nini ma: Patut do tangihononMu ia.
42007005	Ai holong do uhurni bani bangsanta, anjaha ia do na pajongjong parguruanta.
42007006	Jadi laho ma Jesus rap pakon sidea. Tapi sanggah lang daoh be Ia hun rumah ai, isuruh kopala ni tentara ai ma hasomanni mangkatahon hu Bani: Tuhan, ulang pala loja Ham! Ai lang talup ahu, masukanmu pala rumahku.
42007007	Halani ai do homa, ase seng talup huahap ahu sandiri marayak Ham. Hatahon Ham ma sangkababah hata gelah, ase malum juak-juakkai.
42007008	Ai halak na i toruh ni parentah do ahu, anjaha i toruhku pe adong do tentara. Anggo huhatahon bani na sada: Laho! gabe laho do ia. Atap hubani na legan: Roh! gabe roh do ia. Atap hubani juak-juakku: Bahen ai! jadi ibahen do.
42007009	Mambogei ai longang ma Jesus, lanjar marhusor ma Ia marsahap bani halak na mabuei, na mangirikkonSi ai: Huhatahon ma bani nasiam: Gari bani halak Israel, seng adong jumpah Ahu haporsayaon na sonon.
42007010	Jadi mulak ma hu rumah na sinuruh ai, anjaha domma malum jumpah sidea juak-juak ai.
42007011	Dob salpu ai, laho ma Ia hubani sada huta na margoran Nain; susianNi do hasomanNi saodoran ampa buei jolma.
42007012	Marayak horbangan ni huta ai sidea, tonggor ma, iusung halak ma hu darat sada halak na matei, ai ma anak ni sada puang-puang na mabalu; buei do singkuta ai manaruhkon.
42007013	Mangidah na mabalu ai Tuhan in, mabangor ma uhurNi, jadi ihatahon ma hubani: Ulang tangis ham!
42007014	Lanjar idohori ma batang ai, ijamah ma, jadi sonto ma na mangusung ai, anjaha ihatahon ma: Ale garama, Ahu mangkatahon bam, puho ma!
42007015	Jadi hundul ma halak na dob matei ai, ipungkah ma marsahap, anjaha iondoskon ma ia bani inangni ai.
42007016	Gabe mabiar ma sidea haganup, anjaha ipuji sidea ma Naibata, nini ma: Domma jongjong i tongah-tongahta sada nabi bolon, anjaha itatap Naibata do bangsaNi.
42007017	Sar ma baritani ai hu sab nagori Judea, ronsi hu ganup nagori na inggot ai.
42007018	Ibaritahon susian ni si Johannes ma ganupan ai hubani.
42007019	Jadi idilo ma susianni dua halak hu lobeini, lanjar isuruh ma sidea marayak Tuhan in, laho manungkun hu Bani: Ai Ham do na sihol roh in, atap na legan ope paimaon nami?
42007020	Ase dob das halak ai hu lobeiNi, ihatahon sidea ma: Isuruh si Johannes pandidi do hanami marayak Ham, laho manungkun: Ai Ham do na sihol roh ai, atap na legan ope paimaon nami?
42007021	Bani panorang ai, sanggah pamalumhon buei halak do Ia humbani bagei-bagei ni naborit, sitaronon ampa tonduy na jahat, anjaha buei do na mapitung marpangidah ibahen.
42007022	Ibalosi ma sidea nini ma: Laho ma nasiam mambaritahon bani si Johannes na niidah ampa na binogei nasiam: Na gabe marpangidah do na mapitung, mardalani na repat, gabe borsih na gadamon, marpanangar na nengel, mulak manggoluh na matei, ambilan na madear iambilankon do bani halak na masombuh,
42007023	anjaha martuah ma na so sangsi Bakku!
42007024	Anjaha dob laho suruhan ni si Johannes ai, itarsingati ma si Johannes bani halak na mabuei ai: Aha do na sihol idahon nasiam, ase roh nasiam hu halimisan on? Arung-arung na niombus ni logou do?
42007025	Na sihol mangidah aha do, ase luar nasiam? Halak parhiou na lampot do? Tonggor ma, i rumah bolon do siparhiou na jenges ampa sipangan na mantin-mantin.
42007026	Na sihol mangidah aha do, ase luar nasiam? Nabi do? Ai ma tongon. Huhatahon ma bani nasiam: Lobihan do Ia humbani nabi.
42007027	Ia do na hinatahon ni surat in: SuruhonKu ma suruhanKu, parlobeimu, sipaturei dalanMu i lobeiMu!
42007028	Huhatahon ma bani nasiam: Seng dong na tubuh humbani naboru sibanggalan marimbang si Johannes; tapi sietekan pe ibagas harajaon ni Naibata, banggalan do ai humbani.
42007029	Ia na mabuei ai haganup, na manangar ai, ampa sijalo sohei, pintor do Naibata iahap sidea, ai ijalo do pandidion humbani si Johannes.
42007030	Tapi anggo halak Parisei ampa sibotoh surat itulak sidea do sura-sura ni Naibata na bani sidea, ai seng ra sidea padidihon dirini hubani.
42007031	Ase hubani ise ma pausihonKu halak na sasundut on? Usih hubani ise ma sidea?
42007032	Usih do sidea hubani dakdanak na hundul i tiga, na marsidiloan: Isompul hanami do sarunei i lobei nima, tapi seng manortor hanima, ipabogeihon hanami do tangis-tangis, tapi seng tangis hanima.
42007033	Ai roh do si Johannes pandidi, na seng mangan ruti anjaha na seng minum anggur, hape ihatahon nasiam: Na setanon do ia.
42007034	Roh do Anak ni jolma in, na mangan anjaha minum, hape ihatahon nasiam: Tonggor ma sipangan magou ampa siparminum-minum, huan-huan ni sijalo sohei ampa pardousa.
42007035	Tapi gabe pintor do Hapentaran in marhitei haganup anak-anakni.
42007036	Dob ai iarahkon sada halak Parisei ma Ia mangan, jadi masuk ma Ia hu rumah ni Parisei ai, lanjar hundul ma ijai.
42007037	Anjaha tonggor ma, roh ma sada naboru pardousa, pangisi ni huta ai, dob ibotoh, na dob hundul Ia i rumah ni Parisei ai; iboan do sada botol alabaster marisi minak na morum.
42007038	Mariluh-iluh do ia roh hun pudi mandohori nahei ni Jesus; iarbahi ma naheiNi ai marhitei iluh-iluhni, iapusi ma ai marhitei jambulanni, isummah ma anjaha iminaki ma naheiNi ai marhitei minak na misbou ai.
42007039	Mangidah ai, marpingkir ma Parisei na mangarahkonSi ai hu rumahni: Ambit nabi do halak on, tandaonNi do naboru na manjamahSi on, anjaha botohonNi do parlahouni, ai pardousa do ia.
42007040	Jadi nini Jesus ma mambalosisi: Ale Simon, adong do sihatahononKu bamu. Balosni: Ham Guru, hatahon Ham ma!
42007041	Adong ma dua halak paridouan ni sada halak sipaanakkon duit; utang ni na sahalak lima ratus dinar, na sada nari lima puluh.
42007042	Halani seng targalar sidea ai, ibalihon ma utang ni sidua halak ai. Ise do humbani sidea siholongan uhurni bani?
42007043	Nini si Simon ma mambalosi: Nini uhurhu, parutang sibueinan, na binalihon ai do. Balos ni Jesus hubani: Sintong do timbanganmu ai.
42007044	Sanggah na nidompakkonni ai naboru ai, nini Jesus ma dompak si Simon: Iidah ham do naboru on? Roh do Ahu hu rumahmu, seng ibere ham bah pamurihi ni naheiHu, tapi anggo ia, iluhni do ibahen mangarbahi naheiHu anjaha iapusi bani jambulanni.
42007045	Seng isummah ham Ahu, tapi anggo ia, masukkonsi Ahu, seng marparsaranan manummah naheiHu.
42007046	Seng homa iminaki ham ulungKu, tapi anggo ia, iminaki do naheiHu bani minak na misbou.
42007047	Halani ai Huhatahon ma bamu: Domma sasap dousani na buei in, mambahen banggal holong ni uhurni. Halak na otik hona sasap dousani, otik do holong ni uhurni.
42007048	Lanjar nini ma hubani naboru ai: Domma sasap ganup dousamu ai!
42007049	Gabe nini hasomanni sapanganan ma samah sidea: Ise do on, ase dihut ampa dousa isasap?
42007050	Ambahni ai ihatahon Jesus ma bani naboru ai: Haporsayaonmu do na paluahkon ham. Mardamei ma ham mulak.
42008001	Salpu ai ibontas Jesus ma sagala huta-huta ampa dusun, laho marambilan, mamaritahon harajaon ni Naibata. Na sapuluh dua ai do hasomanNi,
42008002	sonai homa deba naboru, na dob pinamalumNi humbani tonduy na jahat ampa naborit, ai ma si Maria, na margoran si Magdalena, na tinadingkon ni pitu setan.
42008003	ampa si Johanna, parinangon ni si Kusa, sijolom anak kunsi ni si Herodes, ampa si Susanna ampa buei halak na legan, na mangurupi sidea marhitei na dong bani.
42008004	Ase dob martumpu buei jolma anjaha marrohan hu Bani halak humbani huta-huta ai, nini ma marhitei limbaga:
42008005	Laho ma sada halak panabur manaburhon bonih. Jadi sanggah na manabur ai ia, adong ma deba na madabuh hu dalan, gabe tardogei ma anjaha ipaguti manuk-manuk na i awang-awang.
42008006	Na deba madabuh bani batu, tapi dob tubuh, melus ma, halani lang marbah.
42008007	Na deba madabuh hu tongah-tongah ni parhupi-hupian; rap tubuh ma hupi-hupi ai pakon ai, gabe ipisat ma.
42008008	Ia na legan ai madabuh ma bani tanoh na madear, anjaha dob tubuh iparbuahkon ma saratus lompit. Dob ihatahon sonai, idilohon ma: Barang ise na marpinggol, na marpambogei, itangihon ma!
42008009	Jadi dob isungkun susian ai, atap aha do arti ni limbaga ai,
42008010	gabe Nini ma: Ibere do bennima habotohon pasal rusia ni harajaon ni Naibata, tapi bani halak na legan pitah marhitei limbaga do, ase ulang iidah age pe ikawahkon, anjaha seng iarusi age pe ibogei.
42008011	Anjaha on do arti ni limbaga ai: Ia bonih ai; ai ma hata ni Naibata.
42008012	Anggo na bani dalan ai, ai ma na mambogei ai; dob ai roh ma sibolis, ibuat ma hata ai humbagas uhur ni sidea, ase ulang porsaya anjaha maluah sidea.
42008013	Ia na bani batu ai, ai ma na marmalas ni uhur manjalo hata ai dob ibogei; tapi seng marurat ai, sangombas do sidea hansa porsaya, anjaha bani panorang parlajouan marbalik ma sidea.
42008014	Tapi anggo na madabuh hubani parhupi-hupian ai, ai ma na mambogei ai; tapi tarpisat do hata ai ibagas goluh ni sidea halani holsoh, habayakon ampa hisap-hisap ni goluh on, gabe seng saud matoras buahni.
42008015	Tapi anggo na bani tanoh na madear ai, ai ma na manimpan hata na binogeini ai ibagas uhur na bonar anjaha na madear, gabe saud ma marbuah ibagas sabar ni uhur.
42008016	Seng dong halak na mannahiti palita, dob ai irongkobkon tumba hujai, barang inahkon ai hu toruh ni podoman; hu parpalitaan do ibahen, ase iidah sagala na roh palita ai.
42008017	Ai seng dong na ponop, na so talar use; anjaha seng dong rusia na so tarbotoh use anjaha talar.
42008018	Halani ai, pangkei ma hanima, sonaha pambogei nima! Ai bani na marnadong, bereon ope bani, tapi na so marnadong, buaton ope humbani na adong ai bani, nini uhurni.
42008019	Dob ai roh ma inangNi pakon anggiNi marayakSi, tapi seng tarbahen sidea das hu lobeiNi halani buei ni jolma.
42008020	Jadi adong ma na patugahkon hu Bani: Jongjong do idarat an inang ampa anggiMu; sihol idahon ni sidea do Ham.
42008021	Tapi nini Jesus ma mambalosi sidea: Ia inangKu ampa anggingKu, ai ma na mambogei ampa na mangkorjahon hata ni Naibata.
42008022	Bani na sadari masuk ma Ia hu parau rap pakon susianNi, lanjar nini ma hubani sidea: Dipari hita ma tao on! Dob ai laho ma sidea.
42008023	Sanggah na marparau ai sidea, tarpodom ma Ia. Roh ma ampilaos hu tao ai, gabe masuk ma bah hubagas parau ai, jadi tarsosak ma sidea.
42008024	Ijumpahkon sidea ma Ia, nini sidea ma mamuhoiSi: Guru, guru, magou ma hita. Jadi dob puho Ia, hona hata ma logou ampa bah na margilumbang ai ibahen, gabe soh ma anjaha minop.
42008025	Tapi nini ma dompak sidea: Ija do haporsayaon nima? Mabiar do anggo sidea anjaha longang, anjaha nini sidea ma samah sidea: Ise do nani halak on? Logou ampa bah pe iparentah do, anjaha itangihon do Ia!
42008026	Jadi marlayar ma sidea hu nagori Gerasa, na padipar-dipar pakon Galilea.
42008027	Sanggah na mandarat ai Ia, pajumpah ma Ia pakon sada halak parhuta ai, na setanon do ia; anjaha domma dokah seng ra be ia marhiou anjaha seng be i rumah marianan, tapi i tanoman mando.
42008028	Dob iidah Jesus, mandoruhi ma ia lanjar manrogop i lobeiNi, anjaha nini ma marsora na gogoh: Mangaha Ham roh bakku, Jesus, Anak ni Naibata Sitimbulan in huelek-elek ma Ham, ulang arsik Ham ahu!
42008029	Ai ihatahon Jesus do luar setan ai humbani jolma ai. Domma gati isoroh setan ai ia, gabe igari anjaha ibayangkon ma ia, laho manjagaisi, tapi irutuskon do gari ai anjaha ialai setan ai ma ia hu halimisan.
42008030	Jadi isungkun Jesus ma ia: Ise do goranmu? Gabe ibalosi ma: Legiun. Ai buei do setan-setan siar bani.
42008031	Lanjar ielek-elek sidea ma Ia, ase ulang ipaksa sidea tuad hu nagori toruh.
42008032	Tapi adong do ijai, bani raboyon ai, babuy sahulanan bolon manggagati; jadi ipindo ma, ase ilopas sidea masuk hujai, gabe ibalosi ma.
42008033	Jadi luar ma setan-setan ai humbani jolma ai, anjaha imasuki sidea ma babuy ai, gabe mardabuhan ma babuy na sahulanan ai hun raboyon ai hubagas tao ai, lanjar marmogapan.
42008034	Dob iidah parmahan ai na masa ai, maporus ma sidea, ibaritahon sidea ma ai i huta ai ampa i ladang.
42008035	Jadi marrohan ma halak ai, laho mangidah na masa ai. Das ma sidea bani Jesus, anjaha jumpah sidea ma halak, na dob tinadingkon ni setan-setan ai, marhiou anjaha torang maruhur, hundul i lambung nahei ni Jesus, gabe mabiar ma sidea.
42008036	Jadi ipatugah halak na mangidah ai ma bani sidea, sonaha parmalum ni na siniaran ni setan-setan ai.
42008037	Jadi ielek-elek haganup pangisi ni nagori inggot ni Gerasa ai ma Ia, ase surut Ia humbani sidea, ai mabiar tumang do sidea. Jadi masuk ma Ia hu parau ai, lanjar mulak ma.
42008038	Ia halak, na tinadingkon ni setan-setan ondi, ipangindo do Bani, atap boi do ia mangkasomaniSi. Tapi isuruh ma ia mulak, nini ma:
42008039	Mulak ma ho hu rumahmu, baritahon ma haganup na binahen ni Naibata hu bam! Jadi laho ma ia, ibaritahon ma bani haganup huta ai, haganup na binahen ni Jesus hubani.
42008040	Ase dob mulak Jesus, ialo-alo halak na mabuei ai ma Ia, ai haganup do sidea paima-imahonSi.
42008041	Jadi roh ma sada halak, na margoran si Jairus; sintua ni parguruan do ia. Manrogop ma ia i lobei ni nahei ni Jesus mangindohon, ase roh Ia hu rumahni,
42008042	ai laho matei do boru sasadani, na marumur sapuluh dua tahun. Sanggah na laho hujai Ia, iasak-asak halak na mabuei do Ia.
42008043	Jadi adong ma sada naboru, na dob sapuluh dua tahun sai marnunut roh pantang ni hiouni, anjaha seng dong na boi pamalumhonsi.
42008044	Roh ma ia hun pudini, anjaha ijamah ma rambu ni hiouNi, gabe mintor soh ma daroh ai.
42008045	Jadi nini Jesus ma: Ise do, na manjamah Ahu in? Dob haganup mangkatahon lang, nini si Petrus ampa hasomanni ai ma: Guru, na mabuei in do maronjat-onjat manosak Ham!
42008046	Tapi nini Jesus ma: Adong do na manjamah Ahu, ai Huahap do luar gogoh humbangKu.
42008047	Ase dob iidah naboru ai, na so tarponopkon hape pambahenan ai, roh ma ia hitir-hitir, ipajojor ma i lobei ni haganup na mabuei ai aha halani, ase ijamah Ia, ampa parmalumni bani na satongkin ai.
42008048	Jadi Nini ma hubani: Haporsayaonmu do na pamalum ham anakKu, mulak ma ham ibagas damei!
42008049	Mangkatahon ai ope Ia, adong ma na roh hun rumah ni sintua ni parguruan ai, na mangkatahon: Domma matei borumu, ulang pala be lojai ham Guru in!
42008050	Mambogei ai Jesus, ibalosi ma ia: Ulang ham mabiar, porsaya ma lah, sai manggoluh do ia.
42008051	Dob das Ia hu rumah ai, seng ilopas barang ise pe masuk sobali si Petrus, si Johannes ampa si Jakobus, ambah ni ai bapa ampa inang ni dakdanak ai.
42008052	Doruh-doruh do haganup manangisi na matei ai. Tapi nini Jesus ma: Ulang nasiam tangis! Ai seng matei ia, na modom do!
42008053	Jadi ipartatawai sidea ma Ia, halani ibotoh sidea, na dob matei do ia.
42008054	Tapi itangkap ma tanganni, idilohon ma: Puho ma ho, boru!
42008055	Gabe mulak ma tonduyni, jadi mintor puho ma, anjaha ihatahon Jesus ma bereon ia mangan.
42008056	Longang do namatorasni ai; tapi ihatahon ma bani sidea, ase ulang ipatugah-tugah na masa ai.
42009001	Dob ai ipatumpu ma na sapuluh dua ai; ibere ma bani sidea gogoh ampa kuasa mangimbang sagala setan-setan ampa pamalum naborit.
42009002	Isuruh ma sidea mamaritahon harajaon ni Naibata ampa pajorgithon halak.
42009003	Nini ma hubani sidea: Ulang ma boan hanima atap aha pe hu pardalanan, barang tungkot, barang ranjut, barang ruti, barang duit, barang dua baju pe.
42009004	Anggo masuk hanima bani sada rumah, ijai ma hanima tondok, lanjar hunjai ma hanima misir use.
42009005	Anggo adong na so manjalo hanima, pirpirhon hanima ma orbuk na longkot bani nahei nima, sanggah na laho hanima hun huta ai bahen hasaksian dompak sidea.
42009006	Jadi laho ma sidea, idalani sidea ma huta-huta ai, laho mangambilankon Ambilan Namadear, ampa pamalumhon atap ija-ija pe.
42009007	Raja Herodes pe, ibogei do haganup na masa ai, gabe mabiar ma ia, halani adong deba halak na mangkatahon, na dob ipapuho do si Johannes humbani na matei;
42009008	na deba nari mangkatahon na dob roh do si Elias, anjaha na legan use, paboa na dob mulak manggoluh do sada halak humbani nabi na basaia.
42009009	Tapi ihatahon si Herodes ma: Anggo si Johannes domma hutampul uluni, tapi ise do on, na hubogei on baritani? Anjaha ipangindo uhurni do sihol idahonni Ia.
42009010	Dob mulak apostel ai ibaritahon sidea ma hubani Jesus haganup na binahen ni sidea ai, gabe iarahkon ma sidea surut bani sada huta na margoran Betsaida.
42009011	Dob ibotoh na mabuei ai pasal ai, irikkon sidea ma Ia; ijalo Jesus ma sidea, ibaritahon ma bani sidea pasal harajaon ni Naibata, anjaha ipamalum ma sagala na porlu sipamalumon.
42009012	Marayak bod ari, roh ma na sapuluh dua ai mangkatahon hu Bani; Pamisir Ham ma na mabuei in, ase laho sidea hu huta-huta ampa hu parjuma-juma na inggot in, mangindahi tondokan ampa sipanganon, ai halimisan do iananta on.
42009013	Tapi nini ma hubani sidea: Bere hanima ma sidea mangan! Jadi nini sidea ma: Seng dong banta lobih humbani lima ruti ampa dua dengke, anggo seng laho hanami mamboli sipanganon bani halak na mabuei on ganup.
42009014	Ai adong do ijai hira-hira lima ribu halak dalahi. Anjaha nini ma hubani susianNi ai: Hatahon hanima ma sidea hundul marsasatumpuan, lima puluh satumpuan.
42009015	Ibahen sidea ma sonai, ipahumpul ma sidea haganup.
42009016	Jadi ibuat Jesus ma ruti na lima ai ampa dengke na dua ai, anjaha dob mangkawah Ia dompak datas anjaha ihatahon tarimakasih, ipartopik ma ai, anjaha iberei ma bani susianNi, ase sidea mambagihon bani na mabuei ai.
42009017	Mangan ma sidea anjaha bosur bei do haganup; ipatumpu do teba-teba na lobih ai, gok sapuluh dua bantei.
42009018	Bani na sahali, sanggah martonggo Ia sahalaksi, rapkonsi do susian ai. Jadi isungkun ma sidea: Ise do Ahu, nini halak simbuei?
42009019	Jadi nini sidea ma mambalosi: Si Johannes pandidi do; na legan mangkatahon si Elias, anjaha na legan use sada humbani nabi na basaia, na dob mulak manggoluh.
42009020	Tapi nini ma hubani sidea: Ia hanima, ise do Ahu nini hanima? Jadi nini si Petrus ma mambalosi: Kristus ni Naibata do Ham!
42009021	Jadi pangkei ma sidea ipalumba, ase ulang ipatugah-tugah ai age bani ise.
42009022	Lanjar ihatahon ma: Ia Anak ni Jolma in, maningon buei do sitarononNi, ambukkonon ni pangintuai-pangintuai, sintua ni malim ampa sibotoh surat do Ia, dob ai bunuhonni, anjaha mulak manggoluh do bani ari patoluhon.
42009023	Tapi nini ma hubani sidea haganup: Barang ise na sihol mangirikkon Ahu, iparnalang ma dirini, iporsan ma silangni ari-ari laho mangihutkon Ahu.
42009024	Ai magouan hosah do na sihol paluahkon hosahni, tapi na magouan hosah halani Ahu, ai do na pagoluhkonsi.
42009025	Ai aha ma gunani bani jolma, age ganup dunia on dapotsi, anggo magou anjaha hona uhum ia marhitei ai?
42009026	Ai barang ise na maila halani Ahu ampa halani hatangKin, pailaon ni Anak ni jolma in do ia, sanggah na roh Ia ibagas hasangaponNi ampa hasangapon ni Bapa in rap pakon malekat na susi in.
42009027	Tapi tongon do na Huhatahon on bannima: Adong do deba na jongjong on ijon, na so mangahap hamateian ope, anggo lape iidah roh harajaon ni Naibata.
42009028	Hira-hira ualuh ari, dob salpu parsahapan ai, iarahkon Jesus ma si Petrus, si Johannes ampa si Jakobus tangkog hu sada dolog, laho martonggo.
42009029	Jadi, sanggah na martonggo ai Ia, mubah ma rupa ni bohiNi, anjaha pakeianNi pe lopak ma marlinang-linang.
42009030	Anjaha tonggor ma, adong do dua halak marsahap-sahap pakonSi, ai ma si Musa ampa si Elias,
42009031	na marhasangapon idahon, anjaha isahapkon sidea do pasal ujung ni langkahNi, sidobkononNi i Jerusalem.
42009032	Tarpodom do anggo si Petrus ampa hasomanni na dua ai. Tapi dob puho sidea, iidah sidea ma Jesus ibagas hasangaponNi ampa sidua halak, na jongjong i lambungNi ai.
42009033	Anjaha sanggah na sihol laho ai sidea humbani Jesus, nini si Petrus ma hu Bani: Guru, dearni in ijon hita! Ipauli hanami ma tolu sopou-sopou, sada Bamu, sada bani si Musa anjaha sada bani si Elias; seng ibotoh, aha na hinatahon ni ai.
42009034	Mangkatahon ai ope ia, roh ma sada hombun manlinggomi sidea, gabe mabiar ma sidea, sanggah na masuk sidea hubagas hombun ai.
42009035	Jadi roh ma sada sora humbani hombun ai, na mangkatahon: On do AnakKu, na Hupilih in, tangihon nasiam ma Ia!
42009036	Dob salpu marhata sora ai, sasada Jesus mando jumpah sidea ijai. Sip do sidea, seng ipatugah sidea na niidah ni sidea ai atap hubani ise pe bani panorang ai.
42009037	Patarni ai, sanggah tuad sidea hun dolog ai, roh ma buei halak manjumpahkonSi.
42009038	Jadi tonggor ma, adong ma sada dalahi humbani na mabuei ai mandilohon: Guru, sombahku Bamu, marpanatap ma Ham bani anakkon, sasadasi do anakku.
42009039	Tonggor Ham ma, anggo irotol setan ai ia, sompong ma ia mandoruh; isontap-sontap do ia ronsi na marguboh pamanganni; igosam-gosam do ia, anjaha mahol do ia surut humbani.
42009040	Domma huelek-elek namin susianmu on, ase iusir namin setan ai, tapi seng mangasup sidea.
42009041	Jadi nini Jesus ma mambalosi: Bangsa, na so porsaya anjaha kahou! Sadiha dokah nari Ahu rap pakon hanima, anjaha paanju-anjuonKu hanima? Boan ham ma anakmu in hujon!
42009042	Sanggah na roh ai ia, idorab setan ai ma ia anjaha ipugulhon. Tapi isorgang Jesus ma setan na jahat ai anjaha ipamalum ma dakdanak ai; iondoskon ma ia bani bapani.
42009043	Haganup do longang pasal kuasa ni Naibata na banggal ai. Sanggah na longang ai haganup halani pambahenanni ai, Nini ma hubani susianNi ai:
42009044	Tangihon hanima ma hatangKon: Ondoshononkon ma Anak ni Jolma in hu tangan ni halak.
42009045	Tapi seng iarusi sidea hata ai, ponop do ai humbani sidea; anjaha mabiar do sidea manungkunSi pasal hata ai.
42009046	Jadi tubuh ma pingkiran i tongah-tongah ni sidea pasal ise do sidea sibanggalan.
42009047	Tapi ibotoh Jesus do pingkiran ni sidea ai, gabe ialop ma sada dakdanak, ipajongjog ma ai i lambungNi,
42009048	anjaha ihatahon ma bani sidea: Na manjalo dakdanak on ibagas goranKu, Ahu do na jinaloni ijai, anjaha na manjalo Ahu, na marsuruh Ahu do jinaloni ai. Ai barang ise sietekan i tongah-tongah nima, ia do na banggal.
42009049	Tapi nini si Johannes ma mambaloSi: Guru, iidah hanami do sada halak mangusir setan marhitei goranMu, gabe ipandang hanami ma ia, halani seng siirikkon Ham ia songon hanami.
42009050	Tapi nini Jesus ma hubani: Ulang pandang hanima ia, ai ise na so mangimbang hanima, hasoman nima do.
42009051	Jadi dob lambin dohor ari parbankitNi, idompakkon ma bohiNi mardalan hu Jerusalem.
42009052	Isuruh ma suruhan parlobeiNi. Jadi laho ma sidea, imasuki sidea ma sada huta ni halak Samaria, laho patorsa parbornginan Bani.
42009053	Tapi seng ra sidea manjaloSi, halani na laho hu Jerusalem ai Ia.
42009054	Mangidah ai susianNi, si Jakobus ampa si Johannes, ihatahon sidea ma: Tuhan, dear do uhurMu ihatahon hanami turun apuy hun datas, mamboiskon sidea?
42009055	Tapi marhusor ma Ia, anjaha ihata ma sidea, nini ma: Lang ibotoh hanima, atap tonduy aha do na bannima?
42009056	Jadi hu huta na legan ma sidea laho.
42009057	Sanggah mardalani sidea, nini sada halak ma hu Bani: Sai irikononku do Ham, barang huja pe Ham laho!
42009058	Tapi nini Jesus ma hubani: Na marliang do sorigala, anjaha na marasar do manuk-manuk na i awang-awang, tapi anggo Anak ni jolma in, hatibalan ni uluni pe seng dong.
42009059	Bani na legan ihatahon: Irikkon ma Ahu! Tapi nini ma: Lopas Ham lobei ahu, laho mananom bapa!
42009060	Tapi nini hubani: Paturut ma na matei mananom na mateini, tapi anggo ho, laho ma mamaritahon harajaon ni Naibata.
42009061	Sada halak na legan use mangkatahon: Huirikkon pe Ham Tuhan, tapi lopas Ham lobei ahu martading hata hubani sinrumahku.
42009062	Tapi nini Jesus ma hubani: Na manjamah tinggala anjaha na mangkawah dompak pudi, seng talup masuk ai bani harajaon ni Naibata.
42010001	Dob salpu ai ipilih Tuhan Jesus ope pitu puluh halak nari, anjaha isuruh ma sidea mardua-dua gabe parlobeiNi hubani ganup huta ampa ianan, na sihol siparayakonNi.
42010002	Ihatahon do bani sidea: Bolag do namin sabion, tapi otik do siparhorja. Ai pe pindo hanima ma bani Simada sisabion in, ase isuruh siparhorja bani sisabionni in.
42010003	Laho ma hanima. Songon biri-biri do hanima hasuruh hu tongah-tongah ni begu.
42010004	Ulang boan hanima parduitan, barang tas barang sipatu; anjaha ulang tabi hanima halak i tongah dalan.
42010005	Laho masuk hu sada rumah, parlobei ma hatahon hanima: Damei ma bani nasiam i rumah on!
42010006	Anjaha anggo adong ijai anak hadameion, sogop ma bani damei nima; tapi anggo seng dong, mulak ma ai bennima.
42010007	I rumah ai ma hanima tondok, mangan anjaha inum hanima ma humbani na adong bani sidea, ai patut do dapotan upah siparhorja; ulang ma mosor-osor tondokan nima.
42010008	Anggo masuk hanima bani sada huta, anjaha ijalo do hanima, pangan hanima ma na niidangkon bennima.
42010009	Pamalum hanima ma na boritan, na adong ijai, anjaha hatahon hanima ma bani sidea: Domma dohor harajaon ni Naibata bani nasiam!
42010010	Tapi anggo imasuki hanima sada huta, hape seng ijalo sidea hanima, laho ma hanima hu alaman ni sidea, anjaha hatahon hanima ma:
42010011	Age orbuk ni huta nasiam on, na longkot bani nahei nami, ipirpirhon hanami ma mulak bani nasiam; tapi botoh nasiam ma, domma dohor parroh ni harajaon ni Naibata.
42010012	Huhatahon ma bannima: Hampungan do sitaronon ni Sodom bani ari ai marimbang sitaronon ni huta sisonai.
42010013	Bursik ma ho Korasin. Bursik ma ho Betsaida! Ai ambit i huta Tirus ampa Sidon ipamasa hagogohon, na dob pinamasa bannima, girah do paubahon ni sidea uhur ni sidea, marhiou guni, hundul bani orbuk.
42010014	Ase hampungan do sitaronon ni Tirus ampa Sidon bani ari uhum ai, marimbang sitaronon nima.
42010015	Anjaha ho Kapernaum, ai sipagijangon do ho ronsi langit? Sidabuhkononkon do ho das hu nagori toruh!
42010016	Na manangihon hanima, Ahu do tinangihonni, anjaha na manulak hanima, Ahu do tinulakni; tapi na manulak Ahu, na marsuruh Ahu do tinulakni ijai.
42010017	Ibagas malas ni uhur do mulak sipitu puluh halak ai, nini sidea ma: Tuhan, tunduk do age setan-setan bannami halani goranMu.
42010018	Tapi nini ma dompak sidea: Huidah do sibolis in madabuh hun langit songon hilap.
42010019	Tonggor ma, domma Hubere bannima kuasa mandogei ulog ampa gansip golang, sonai kuasa manlawan sagala hagogohon ni munsuh in; anjaha seng tarkahua sidea hanima.
42010020	Tapi ulang ma malas uhur nima, halani na tunduk ai setan-setan bannima, tapi malas ma uhur nima, halani domma tarsurat goran nima i nagori atas.
42010021	Anjaha bani panorang ai marolob-olob ma Ia ibagas Tonduy Napansing, nini ma: Hupuji Ham Bapa, Tuhan sigomgom nagori atas ampa tanoh on, halani iponophon Ham do in humbani halak na pentar ampa na maruhur, hape ipatalar Ham do in hubani na saluju maruhur. Eak Bapa, sonin do iharosuhkon uhurMu.
42010022	Haganupan do iondoskon Bapa Bakku, anjaha seng dong na mananda Anak in, sobali Bapa in, anjaha Bapa in pe, seng dong na manandasi sobali Anak in, ambah ni ai na pinodahan ni Anak in mangihutkon rosuh ni uhurNi.
42010023	Dob ai idompakkon ma pulin susianNi ai, nini ma: Martuah ma mata, na mangidah na niidah nima.
42010024	Ai Huhatahon ma bannima: Buei do nabi-nabi ampa raja-raja, na masihol mangidah na niidah nima, hape seng iidah, anjaha na sihol, mambogei na dob binogei nima, hape seng ibogei.
42010025	Dob ai jongjong ma sada sibotoh titah manlajouSi, nini ma: Guru, aha do sibahenonku, ase tartean ahu hagoluhan sisadokah ni dokahni?
42010026	Gabe nini Jesus ma hubani: Aha do tarsurat bani titah in? Sonaha do ibasa ham?
42010027	Jadi nini mambalosi: Maningon haholonganmu do Tuhan Naibatamu humbani putih ni atei-ateimu, humbani gok ni tonduymu, humbani bois ni gogohmu ampa humbani gok ni uhurmu, anjaha hasomanmin songon dirimu!
42010028	Dob ai nini ma hubani: Sintong do balosmu in; bahen ham ma sonai, gabe manggoluh ma ham!
42010029	Tapi sihol do pintoranni dirini, gabe nini ma dompak Jesus: Ai ise do goranon hasomanku?
42010030	Jadi nini Jesus ma mambalosi: Adong ma sada halak na tuad hun Jerusalem, laho hu huta Jeriko, gabe isamun panamun ma ia. Irampas sidea do ia, ibalbali, dob ai laho, itadingkon ia tarhatos.
42010031	Tudu ma mamontas sada malim hun dalan ai, iidah do ia, tapi ilaosi do.
42010032	Sonai homa sada halak Lepi, das do bani ianan ai, iidah do ia, tapi ilaosi do homa.
42010033	Tapi mamontas ma hujai sada halak Samaria; dob iidah ia, idop ma uhurni bani,
42010034	idohori ma ia, ibaluti ma ugahni ai, anjaha idaisi ma ai bani minak ampa anggur. Dob ai ipahundul ma ia bani halodeni sandiri, iboan ma ia hu parbornginan, lanjar ipatorsa-torsa.
42010035	Patarni ai ibuat ma dua dinar, ibere ma ai bani simada rumah ai, anjaha nini ma: Patorsa-torsa ham ma ia, anjaha anggo lobih hunjon harugianmu, hugalari pe sanggah mulak ahu.
42010036	Ise do humbani sitolu halak ai, hasoman bani na tarsamun ai, nini uhurmu?
42010037	Jadi nini ma: Na maridop ni uhur bani. Gabe nini Jesus ma hubani: laho ma ham, bahen ma sonai!
42010038	Sanggah na mardalani sidea, masuk ma Jesus hubagas sada huta, anjaha dong ma ijai sada naboru, na margoran si Marta, na manjalosi hu rumahni.
42010039	Ia anggini, na margoran si Maria, hundul-hundul do i lobeini Tuhan in manangihon hataNi,
42010040	tapi anggo si Marta, hosei tumang do marugas. Jadi ipadohor ma bani Jesus anjaha nini ma: Tuhan, ai lang iidah Ham, na ipaturut anggingkin do sahalak ahu marugasi? Hatahon Ham ma ia mangurupi ahu!
42010041	Jadi nini Tuhan in ma mambalosisi: Marta! Marta! Buei do isarihon anjaha isunsahkon uhurmu!
42010042	Sada do na porlu! Ipilih si Maria do rupei sidearan, seng sibuaton ai humbani.
42011001	Martonggo ma Jesus santorap bani sada ianan, anjaha salpuhonsi ai, nini sahalak susianni ma hu Bani: Tuhan, ajari Ham ma hanami martonggo, songon na binahen ni si Johannes hubanisusianni.
42011002	Jadi nini ma hubani sidea: Anggo martonggo hanima, sonon ma hatahon hamina: Ham Bapanami, sai pinapansing ma goranMu. Sai roh ma harajaonMu.
42011003	Bere Ham ma bannami hagoluhannami siganup ari.
42011004	Sasap Ham ma dousa nami, ai hanami pe isasap hanami do haganup na marsalah dompak hanami. Anjaha ulang ma bobai Ham hanami hu parlajouan.
42011005	Lanjar Nini ma dompak sidea: Ise humbannima, na marhuan-huan bani sada halak, gabe laho ia tongah borngin hubani mangkatahon: Ambia, bere lobei bakku tolu kibul rutimin,
42011006	ai roh do hasomanku hun pardalanan, anjaha seng dong sipanganon berehononku bani.
42011007	Jadi marbalos ma ia humbagas, nini ma: Ulang sunsahi ahu! Domma tutup labah, anjaha domma modom dakdanakku rap pakon ahu. Seng tarbahen ahu be jongjong, laho mamberehon ai bam.
42011008	Huhatahon ma bannima: Anggo lang ra puho ia, laho mambere ai bani, halani parhuan-huanon, tapi lang tarbahensi lang puho, laho mambere sagala na porlu bani, halani hajungilonni mangindo.
42011009	Halani ai huhatahon ma bannima: Pangindo hanima ma, sai na bereon do bannima; pindahi hanima ma, sai na jumpahan do hanima, anjaha hartuki hanima ma, sai na ungkabon do bannima!
42011010	Ai sai na manjalo do sagala na mangindo, sai na jumpahan do sagala na mangindahi, anjaha sai na ungkabon do bani sagala na mangkartuki.
42011011	Ise humbani nasiam bapa, na mambere batu bani anakni anggo ipangindo ruti, atap ulog anggo ipangindo dengke,
42011012	atap gansip golang anggo ipangindo tolur?
42011013	Gari nasiam na jahat mambotoh mambere na madear bani anak nasiam, samintolah Bapa nasiam na i nagori atas ai ma lang bereonNi Tonduy Napansing bani sagala na mangindo hum Bani?
42011014	Santorap iusir Jesus ma sada setan silongah. Jadi dob mandarat setan ai, marsahap ma na longah ai, gabe longang ma halak na mabuei ai.
42011015	Tapi deba humbani sidea mangkatahon: Marhitei Beelsebul, raja ni setan do iusir setan-setan ai.
42011016	Na legan use mangindo tanda hun langit laho manlajouSi.
42011017	Tapi itanda Jesus do pingkiran ni sidea, gabe ihatahon ma bani sidea: Maseda do sagala harajaon, na marsalisih samah dirini anjaha marsirumbakan ma rumahni.
42011018	Anjaha anggo marsalisih sibolis samah dirini, mintor sonaha ma pardong ni harajaonni ai? Ihatahon nasiam tene, Huusir setan ai marhitei Beelsebul!
42011019	Tapi, anggo Huusir setan-setan mangunsagahkon Beelsebul, ise ma ipangunsagahkon anak nasiam laho mangusirsi? Ai pe sidea ma na manguhumi nasiam.
42011020	Tapi anggo Huusir setan-setan marhitei tangan ni Naibata, na dob sogop ma harajaon ni Naibata bani nasiam.
42011021	Anggo ijagai sada halak na gogoh, siparsinjata na sirsir rumahni, sonang ma ugas-ugasni.
42011022	Tapi anggo roh mandorabsi sigogohan humbani anjaha italuhon ia, buatonni ma humbani sagala sinjata hatengeran ni uhurni ai, anjaha bagi-bagihononni ma ai.
42011023	Na so mangkasomani Ahu, imbangKu do ai, anjaha na so hasomanKu patumpuhon, na mangerap do ai.
42011024	Anggo mandarat tonduy na mabutak ai humbani sada jolma, idalani ma ianan na horah, laho mangindahi parsaranan, tapi halani seng dong jumpahsi nini ma: Mulak ma ahu bani ianan, na dob hutadingkon ondi.
42011025	Jadi, dob roh ia, domma isapu anjaha ipajagar jumpahsi.
42011026	Dob ai laho ma ia, iarahkon ma pitu setan na legan sijahatan humbani, jadi imasuki ma ai laho marianan ijai, gabe bajanan ma parlahou ni jolma ai bani ujungni marimbang mungkahni.
42011027	Sanggah na mangkatahon ai Ia, marsora na gogoh ma sada naboru hun tongah-tongah ni jolma na mabuei ai, nini ma hu Bani: Martuah ma na manubuhkon anjaha na painumhon Ham!
42011028	Tapi nini ma: Martuah ma na mambogei hata ni Naibata anjaha na marimbagashon ai!
42011029	Jadi sanggah na lambin martumpu ai halak na mabuei ai, ipungkah ma mangkatahon: Na jahat do na sasundut on. Tanda do ipangindo, tapi seng bereon tanda bani sidea sobali tanda ni si Jona.
42011030	Ai songon si Jona gabe tanda bani parhuta Ninipe, sonai ma Anak ni jolma in bani na sasundut on.
42011031	Na jongjong do magira bani paruhuman ai raja naboru na hundangsina dompak bangsa on, laho manguhumi sidea, ai roh do ia hun ujung ni tanoh on, laho mambogei hapentaron ni si Salomo. Tonggor ma, lobihan do on marimbang raja Salomo.
42011032	Na jongjong do magira bani paruhuman ai halak Ninipe dompak na sasundut on, laho manguhumi in, ai ipaubah sidea do uhur ni sidea, mambogei ambilan ni si Jona. Tonggor ma, lobihan do on marimbang si Jona.
42011033	Seng dong halak na mannahiti lampu, anjaha inahkon ai bani ianan na ponop barang hu toruh ni tapongan, tapi hu atas ni sagakan do ai ibahen, ase iidah halak na roh sinalsalni ai.
42011034	Palita ni daging do mata. Anggo jorgit matamu, lihar ma ganup angkulamu, tapi anggo sambor do, golap ma angkulamu.
42011035	Ai pe, jaga ma, ase ulang golap sondang na ibagas ham in.
42011036	Ase anggo lihar do haganup angkulamu, seng dong na golap ijai, gabe lihar ma haganupan ai, songon sanggah marsinalsal suluh bamu.
42011037	Sanggah na marsahap ai ope Ia, iarahkon sada halak Parisei ma Ia mangan; jadi masuk ma Ia lanjar hundul ma.
42011038	Tapi longang do Parisei ai, halani iidah, lang palobei marburih Ia laho mangan.
42011039	Jadi nini Tuhan in ma hubani: Anggo nasiam Parisei, darat ni panginuman ampa pinggan do ipaborsih nasiam; tapi uhur nasiam parbagas ai gok uhur haut do ampa hajahaton.
42011040	Ee, hanima na oto! Sitompa pardaratni, ai lang Ia do homa sitompa parbagasni?
42011041	Tapi bere ma na ibagas ai songon silayak-layak, gabe borsih ma haganup bennima.
42011042	Tapi bursik ma hanima Parisei, ai igalar hanima do parsapuluhan ni hosaya, longa ampa lowoh simaratah, tapi seng parduli hanima bani uhum ampa holong na humbani Naibata. Sihorjahononkon do on, tapi ulang ma tading na legan.
42011043	Bursik ma hanima Parisei, ai iharosuhkon hanima do hundul bani hundulan lobei-lobei i parguruan ampa bani hata tabi i tongah tiga.
42011044	Bursik ma hanima, ai usih do hanima bani tanoman na so tanda, gabe idogei halak, na so pambotohanni.
42011045	Jadi marbalos ma sahalak sibotoh titah, nini ma hu Bani: Ham Guru, marhitei hataMu ai dihut do hanami sambor ibahen Ham.
42011046	Jadi nini ma: Bursik ma age hanima sibotoh titah, ai ipaporsankon hanima do bani jolma siporsanon na so tarboan, tapi hanima sandiri seng ra manggiut ai age marhitei jari-jari tumang.
42011047	Bursik ma hanima, ai ipauli hanima do tanoman ni nabi-nabi, hape ompung nima do mambunuh sidea.
42011048	Ase isaksihon hanima do pambahenan ni ompung nima, anjaha iharosuhkon hanima do pambahenan ni sidea ai; sidea do na mambunuh nabi-nabi ai, hanima paulihon tanoman ni sidea.
42011049	Halani ai nini hapentaran ni Naibata do: SuruhonKu do bani sidea nabi ampa apostel, bunuhon anjaha pardakdakon ni sidea ma deba hunjai,
42011050	ase Hubalaskon bani na sasundut on daroh ni haganup nabi ampa apostel, na dob durus humbani tombei ni tanoh on,
42011051	mamungkah humbani daroh ni si Abel das hubani daroh ni si Sakarias, na tarbunuh i holang-holang ni anjap-anjap ampa rumah panumbahan. Sintong do hatangKon bannima: Luluhononku do in bani na sasundut on.
42011052	Bursik ma hanima sibotoh titah, ai irampok hanima do anak kunsi ni habotohon. Hanima sandiri seng masuk, anjaha halak na sihol masuk, ilanglangi hanima do.
42011053	Ase dob misir Jesus hunjai, ipungkah sibotoh surat ampa Parisei ma manggompangiSi pangkei-pangkei, anjaha marbagei-bagei ma na isungkunhon sidea hu Bani;
42011054	igompangi sidea do Ia, andohar hona Ia marhitei hataNi.
42012001	Sanggah na marrohan halak na mabuei, na marribu-ribu ai, pala marsidogeian sidea, gabe ipungkah Jesus ma marsahap bani susianNi ai, nini ma: Jaga ma hanima pasal ragi ai, ai ma sipakulah-kulah ni Parisei.
42012002	Ai seng dong na rungkub, na so tidak use, anjaha seng dong rusia, na so botohon use.
42012003	Halani ai sagala na hinatahon nima ibagas na golap, tarbogei do ai use ibagas na lihar, anjaha na hinusipkon nima bani pinggol ibagas kamar, tingtingkononkon do ai use hun tayub ni rumah.
42012004	Tapi Huhatahon ma bannima huan-huanKu: Ulang ma habiari hanima sibunuh angkula, ai legan ni ai aha pe lang tarkahua sidea be.
42012005	Tapi Hupatuduhkon ma bannima na patut sihabiaran nima. Habiari hanima ma Ia, na markuasa mambunuh anjaha na mambuangkon hubagas apuy naraka. Eak, Huhatahon ma bannima, Ia ma habiari hannima!
42012006	Ai lang ijual halak do lima dingis harga lima sen? Tapi sada pe lang hunjai, na ihalupahon Naibata.
42012007	Gari jambulan na bani ulu nima haganup do ibilang. Ulang ma mabiar, harganan do hanima marimbang buei dingis.
42012008	Huhatahon ma bannima: Ganup na manaksihon Ahu i lobei ni jolma saksihonon ni Anak ni Jolma in do ia i lobei ni malekat ni Naibata.
42012009	Tapi na marnalangkon Ahu i lobei ni jolma, parnalangon do ai i lobei ni malekat ni Naibata.
42012010	Anjaha ganup na mangkatahon hatani dompak Anak ni jolma in, tarsasap do ai, tapi na mangapasi Tonduy Napansing, seng tarsasap ai.
42012011	Anggo tarboan hanima hulobei ni parguruan, hulobei ni kopala-kopala ampa siparkuasa, ulang ma haru hanima pasal balos ampa sihatahonon nima.
42012012	Ai Tonduy Napansing do mangajarhon bannima bani panorang ai pasal sihatahonon nima.
42012013	Adong ma sahalak humbani halak na mabuei ai, na mangkatahon hu Bani: Guru, hatahon Ham ma saninangku, ase ibagi siteanon nami ai rap pakon ahu.
42012014	Tapi nini ma hubani: Ambia! Ise pabangkit Ahu gabe panguhum barang sibagi tean-teanan bannima?
42012015	Lanjar ihatahon ma bani sidea: Jaga ma hanima ramotkon hanima ma diri nima dompak sagala uhur haut! Ai age marlobih-lobih halak, seng humbani artani ai goluhni.
42012016	Gabe ihatahon ma sada limbaga bani sidea, nini ma: Adong ma sada halak na bayak, buei do gogoh ni jumani.
42012017	Jadi marpingkir ma ia ibagas uhurni sonon: Aha ma sibahenonku? Ai seng dong be hasiatan ni gogoh ni jumangku.
42012018	Gabe nini ma: On ma hubahen: Huparseda ma tuanganku, anjaha hupauli ma sibanggalhononni ai, ase hujai hupatumpu ganup omei ai ampa artangku haganup.
42012019	Anjaha ningku ma bani tonduyhu: Ale tonduyhu, domma sirsir buei artamu, sungkup piga-piga tahun on. Ai pe, marsaran ma ho, mangan, minum anjaha marmalas ni uhur.
42012020	Tapi nini Naibata ma hubani: Ee ho na oto! Saborngin on ma buaton hosahmu humbam. Anjaha na pinasirsirmin bani ise ma in?
42012021	Sonai ma ujung ni halak, na patumpu-tumpu arta bani dirini, anggo seng bayak ia bani Naibata.
42012022	Jadi nini Jesus ma dompak susianNi: Halani ai huhatahon ma bannima: Ulang ma holsohkon hanima hosahnima pasari-sari sipanganon barang angkula nima mansarihon parhiouon.
42012023	Ai harganan do hosah humbani sipanganon sonai angkula humbani parhiouon.
42012024	Tonggor hanima ma kawak ai: Seng martidah sidea, seng manabi, seng margudang anjaha seng marsopou, tapi iparmudu-mudu Naibata do sidea. Ai lang daoh do surungan hanima marimbang manuk-manuk?
42012025	Ise hanima boi paganjang ari-ari ni goluhni age saasta gelah, marhitei holsoh ni uhurni?
42012026	Ase, anggo mambahen na otik ai pe lang mangasup hanima, mase ma pala holsohan hanima pasal na legan-legan ai?
42012027	Papangkei hanima ma partubuh ni silundat in, na so pala manorha atap martonun. Huhatahon ma bannima: Gari si Salomo ibagas sagala hasangaponni ai, seng ongga marpakeian songon sada humbani bunga-bunga in.
42012028	Ase anggo sonai iparhioui Naibata poyon-poyon, na dong sadari on i ladang in, hape patar domma ipuruni, samintolah hanima ma lang parhiouanNi? E hanima siotik haporsayon?
42012029	Ase ulang ma pindah-pindah uhur nima bani sipanganon atap siinumon, anjaha ulang ma bungbang pasal ai.
42012030	Halak parbegu na i tanoh on do mangindahi sisonai ai, tapi ibotoh Bapa nima do, na porlu do ai bennima.
42012031	Asal ma ipindahi hanima harajaonNi, dob ai tambahkononNi do ai bannima.
42012032	Ulang ma mabiar, ale hulanan na etek! Ai na dob iharosuhkon Bapa nima do, mamberehon harajaonNi ai bannima.
42012033	Jual hanima ma na adong bannima anjaha marsibere-bere ma. Bahen hanima ma bennima ranjut na so ra buruk, arta i nagori atas, na so ra bois, na so tardohori panangko anjaha na so targagat ngitngit.
42012034	Ai atap ija arta nima, ijai do uhur nima.
42012035	Sai margondit ma binongei nima anjaha gara ma lampu nima.
42012036	Anjaha usih ma hanima bani jolma na paima-imahon tuanni, sadihari ia roh hun parunjukan, ase mintor iungkab ia rohkonsi ia mangkartuki.
42012037	Martuah ma juak-juak ai, na puho jumpah tuanni bani parrohni ai. Na sintong do hatangkon bannima: Gonditanni ma dirini, hatahononni ma sidea hundul mangan, anjaha jongjong ma ia marugas bani sidea.
42012038	Anggo roh ia bani runda paduahon atap patoluhon, anjaha jumpahsi sidea sonai, martuah ma sidea.
42012039	Tapi botoh hanima ma on: Anggo ibotoh tuan rumah, sadihari panorang ni panangko roh, puho do ia, seng palopasonni rumahni hona bongkar.
42012040	Hanima pe, jaga ma, ai na roh do Anak ni jolma in bani panorang, na so panagaman nima.
42012041	Jadi nini si Petrus ma: Tuhan, bannami do ihatahon Ham limbaga ai atap bani haganup do?
42012042	Gabe ihatahon Tuhan in ma: Ise ma sijolom anakkunsi, hatengeran ni uhur anjaha na maruhur, sipabangkiton ni tuanni manggomgom juak-juakni, laho mambere bohal ni sidea bani panorangni.
42012043	Martuah ma juak-juak ai, na mangkorjahon sonai jumpahon ni tuanni bani parrohni ai.
42012044	Sintong do na Huhatahon on bennima: Pabangkitonni do ia manramotkon sagala na adong bani.
42012045	Tapi anggo ihatahon juak-juak ai ibagas uhurni: Dokah ope, ase roh tuankai, gabe ipungkah ma mambogbogi juak-juak dalahi ampa juak-juak naboru ai, anjaha mangan minum ia marmabuk-mabuk,
42012046	Jadi roh ma tuan ni juak-juak ai bani panorang na so panagamanni, ampa bani panorang na so binotohni, anjaha tampulonni ma ia, anjaha bahenonni ma rupeini dos songon na so porsaya.
42012047	Ia juak-juak, na mambotoh harosuh ni tuanni, hape seng marugas ia, anjaha seng ihorjahon harosuh ni uhurni, buei ma lonsing-lonsing tarononni,
42012048	Tapi na so mambotohsi, gabe ihorjahon na patut sihataon, otik do tarononni. Ai buei do situngguon humbani pamberean na buei, anjaha bani ise buei iondoskon, lambin buei do ipindahi humbani.
42012049	Na roh do Ahu manggijigkon apuy hu tanoh on, anjaha masihol do uhurhu ase gara ai!
42012050	Adong do paridian na maningon siparidihononkon Bakku, anjaha bobor tumang do uhurHu paima saud ai.
42012051	Ai iagan uhur nima do, roh Ahu, laho mambere damei hu atas tanoh on? Lang, Huhatahon ma bannima, panirangon do tene.
42012052	Ai hunjon hujanan marsilawanan do lima halak ibagas sada jabu, na tolu manlawan na dua, anjaha na dua manlawan na tolu.
42012053	Adong do parlawanon, bapa dompak anakni anjaha anak dompak bapani, inang dompak boruni anjaha boru dompak inangni, simatua dompak parumaenni anjaha parumaen dompak simatuani.
42012054	Ihatahon do homa dompak halak na mabuei ai: Anggo iidah nasiam naik hombun i hasundutan, mintor ihatahon nasiam do: Na roh ma udan, jadi saud do sonai.
42012055	Anjaha sanggah marombus logou hun dangsina, ihatahon nasiam do: Na roh ma logou ni ari, jadi saud do.
42012056	E nasiam sipakulah-kulah, ibotoh nasiam do manimbangi rupa ni tanoh on ampa langit ai, tapi panorang on, mase lang iartihon nasiam?
42012057	Mase ma lang itimbangi nasiam bani nasiam, aha na pintor?
42012058	Sanggah laho ho rap pakon imbangmu marayak pamarentah, porluhon ma mardear pakonsi sanggah i tongah dalan, ase ulang itogu ho hubani panguhum, gabe iondoskon panguhum ai ho bani upas, anjaha upas ai pamasuk ho hubagas tutupan.
42012059	Huhatahon ma bam, seng anjai luar ho hunjai, paima igalar ho ronsi na sarimis.
42013001	Bani panorang ai adong ma na roh patugahkon hu Bani pasal halak Galilea, na dob madurus darohni ibahen si Latus, anjaha saor bani galangan ni sidea.
42013002	Jadi nini Jesus ma mambalosi sidea: Na iagan uhur nima do mardousanan halak Galilea ai marimbang haganup halak Galilea, halani sonai mangonai bani sidea?
42013003	Huhatahon ma bennima: Lang, tapi anggo seng mubah uhur nima, lanjar sonai do hanima haganup magou use.
42013004	Barang na iagan hanima do banggalan salah ni sisapuluh ualuh halak ai, na matei idondoni manara na i Siloam ai, marimbang haganup halak na marianan i Jerusalem?
42013005	Huhatahon ma bennima: Lang, tapi anggo seng mubah uhur nima, lanjar sonai do hanima haganup magou use.
42013006	Dob ai ihatahon ma limbaga on: Adong ma hayu ara ni sada halak, na sinuanni i pohon anggurni; jadi roh ma ia mangindahi buahni, hape seng dong jumpahsi.
42013007	Gabe ihatahon ma hubani sihorjahon pohon anggurni ai: Tonggor ma, domma pala patolu-tahunkon roh ahu mangindahi buah ni hayu ara on, hape seng dong. Roboh ma in, mase ma soya tanoh in bahenon ni in?
42013008	Tapi nini mambalosi: Tuan nami, paturut ham ma lobei in satahun on, ase sompat husangkul tanoh inggot ni in, anjaha hubahen napu hujin,
42013009	andohar marbuah hu lobeian on; tapi anggo seng ra be, naroboh ma.
42013010	Jadi mangajari ma Ia bani sada parguruan sanggah ari Sabat.
42013011	Anjaha tonggor ma, adong ma ijai sada naboru na siniaran ni tonduy na jahat. Domma sapuluh ualuh tahun ia boritan, suhung do angkulani, anjaha seng boi ia jongjong dirgak.
42013012	Dob iidah Jesus ai, idilo ma ia anjaha nini ma hubani: Ham inang, maluah ma ham humbani naboritmu in!
42013013	Lanjar itampeihon ma tanganNi hubani; gabe mintor dirgak ma ia, anjaha ipuji ma Naibata.
42013014	Ia sintua ni parguruan ai, sogam do uhurni, halani na pamalum naborit ai Jesus sanggah ari Sabat, gabe nini ma hubani halak na mabuei ai: Onom ari do pangkorjahononkon; ijai ma nasiam roh, ase ipamalum nasiam, ulang ma sanggah ari Sabat.
42013015	Jadi nini Tuhan in ma mambalosisi: Ale sipakulah-kulah, ai lang haganup do nasiam, age bani ari Sabat paluahkon lombuni atap halodeni humbani harang, laho pasiburhon ai?
42013016	Ia naboru on, ai ma boru ni si Abraham, na dob sinangkut ni setan sapuluh ualuh tahun dokahni, mintor lang ma patut tanggalan sangkut-sangkut on bani ari Sabat?
42013017	Jadi dob ihatahon sonai, maila ma haganup imbang-imbangNi ai, tapi marmalas ni uhur do haganup halak na mabuei ai, halani haganup pambahenanNi na marmulia ai.
42013018	Dob ai ihatahon ma: Usih huja do harajaon ni Naibata, anjaha huja do ai pausihonKu?
42013019	Usih do ai hubani batu ni loharum, na binuat ni halak laho manaburhon ai hu jumani. Jadi tubuh ma, anjaha roh do manuk-manuk na i awang-awang marasar bani dangkahni.
42013020	Jadi nini ma use: Huja do pausihonKu harajaon ni Naibata?
42013021	Usih do ai bani ragi, na binuat ni sada naboru, laho manaorhon ai bani itak tolu tumba, paima marragi ganupan ai.
42013022	Jadi ibontas Jesus ma huta ampa dusun laho mangajari, sanggah bani pardalananNi dompak Jerusalem.
42013023	Jadi nini sada halak ma hu Bani: Tuhan, otik do gakni na saud maluah?
42013024	Tapi Nini ma dompak sidea: Maruntol ma nasiam masuk hun labah na sompit in! Ai Huhatahon ma bani nasiam: buei do namin na manlajou masuk, tapi lang boi.
42013025	Anggo jongjong ma holi simada rumah ai, anjaha itutup labah ai, idarat ma nasiam jongjong hartuk-hartuk marsahap: Tuhan, ungkab Ham ma! tapi hatahononNi ma: Seng hubotoh na roh hunja nasiam!
42013026	Gabe hatahonon nasiam ma: Na rap mangan minum do hanami pakon Ham, anjaha iajari Ham do hanami i alaman nami.
42013027	Dob ai hatahononNi ma: Seng Hubotoh na roh hunja nasiam. Laho ma hun lobeiHu, nasiam ganup sihorjahon na so pintor!
42013028	Ijai ma masa doruh-doruh ampa na patungosngoson, sanggah na iidah nasiam si Abraham, si Isak, si Jakob ampa haganup nabi-nabi ai ibagas harajaon ni Naibata, tapi anggo nasiam tarbuang hu darat.
42013029	Ijai ma roh na hun hapoltakan ampa hasundutan, na hun utara ampa dangsina, hundul mangan ibagas harajaon ni Naibata.
42013030	Anjaha tonggor ma, adong do na parpudi gabe parlobei, anjaha na parlobei gabe parpudi.
42013031	Bani panorang ai roh ma deba Parisei mangkatahon hu Bani: Laho ma Ham, misir hunjon, ai sihol bunuhon ni si Herodes do Ham.
42013032	Gabe Nini ma dompak sidea: Laho ma nasiam, hatahon nasiam ma bani sorigala ai: Tonggor ma, Ahu mangusir setan-setan ampa pamalum na boritan sadari on ampa patar, anjaha ari patoluhon marujung ma langkahKu.
42013033	Tapi maningon mardalan do Ahu sadari on, patar ampa bani ari na mangihut Hujai, ai seng bulih matei nabi anggo idarat ni Jerusalem.
42013034	Jerusalem, Jerusalem, sibunuh nabi-nabi anjaha sipargijig bani batu halak na sinuruh marayak ham! Gati do namin sihol patumpuonku anakmu, songon indung ni dayok, na patumpuhon anakni hu toruh ni habongni, tapi seng ra ham!
42013035	Tonggor ma, tarulang ma rumah nasiam. Tapi Huhatahon ma bani nasiam: Seng idahon nasiam be Ahu, paima ihatahon nasiam: Pinasu-pasu ma na roh marhitei goran ni Tuhan!
42014001	Jadi masa ma, sanggah na masuk Ia hu rumah ni sada halak sintua ni Parisei bani ari Sabat, laho mangan domma ijai sidea manggompangiSi.
42014002	Jadi adong ma ijai, i lobeiNi, sada halak na busungon.
42014003	Jadi nini Jesus ma manungkun sibotoh titah ampa Parisei ai: Ai bulih do pamalumon naborit bani ari Sabat atap lang?
42014004	Tapi sip do anggo sidea. Jadi ijamah ma halak ai, ipamalum ma, lanjar isuruh ma mulak.
42014005	Anjaha nini ma hubani sidea: Ise humbani nasiam, anggo tarrobung hubagas parigi anakni atap lombu nasiam, ai lang mintor itarik nasiam do ai hu atas, age bani ari Sabat?
42014006	Tapi seng tarbalosi sidea hataNi ai.
42014007	Dob ai ihatahon ma sada limbaga bani na nidilo ai, halani iidah mamilihi ianan situnggungan sidea, Nini ma dompak sidea:
42014008	Anggo idilo ham hu pesta parunjukan, ulang ma hundul ham bani hundulan ianan sisangapan, atap adong niontangni sangapan humbamu,
42014009	gabe roh holi suhut ai, na mangontang ham ampa ia, mangkatahon bamu: Bani ma ianan in! Jadi maila ma ham hundul bani ianan sitoruhan.
42014010	Tapi anggo hona ontang ham, laho anjaha hundul ma ham bani ianan sitoruhan, ase anggo roh na mangontang ham ai, mangkatahon bamu: Hu atashon ma ham hundul! Jadi sangap ma ham idahon ni ganup hasomanmu na niontang ai.
42014011	Ai sagala na pagijang dirini, patoruhon do, tapi na patoruh dirini, sipagijangon do.
42014012	Ihatahon ma homa hubani na mangontangSi ai: Anggo ibahen ham pesta-pesta sanggah arian atap bodari, ulang ma dilo ham huan-huan atap saninamu, hade-hade atap parhutamu na bayak-bayak, ase ulang idilo sidea use ham, gabe ibalas ai use bamu.
42014013	Tapi anggo mambahen pesta-pesta ham, dilo ham ma na masombuh, na marsining, na repat ampa na mapitung.
42014014	Gabe martuah ma ham, ai seng tarbalos sidea ai bamu, tapi marbalos do ai bamu bani parpuhoon ni halak parpintor.
42014015	Sada humbani na mangan ai, dob ibogei ai, nini ma hu Bani: Martuah ma na mangan i harajaon ni Naibata!
42014016	Jadi nini Jesus ma mambalosi: Adong ma sada halak na marpesta banggal; buei do iontang hujai.
42014017	Jadi bani mata ni pesta ai isuruh ma juak-juakni mangkatahon bani na dob niontangni ai: Roh ma nasiam, ai domma sirsir haganup!
42014018	Tapi adong bei do sidalian ni sidea haganup. Nini na parlobei ai ma hubani: Baru mamboli juma do ahu, maningon laho do ahu manorih ai. Ulang pala sonaha uhurmu!
42014019	Na legan mangkatahon: Baru mamboli horbou do ahu lima pasang; laho ma ahu mamareksa ai. Ulang pala sonaha uhurmu!
42014020	Na legan use mangkatahon: Baru mambuat boru ope ahu, halani ai seng tarbahen ahu roh.
42014021	Dob mulak juak-juak ai, ipatugah ma ai bani tuanni ai. Jadi marah ma tuan ai, ihatahon ma bani juak-juakni ai: Laho ma ho podas hu pasar ampa hu dalan na i huta on, arahkon ma halak na masombuh, na marsining, na mapitung ampa na repat.
42014022	Jadi, dob mulak, nini juak-juak ai ma: Domma saud na hinatahonmu ai, ale tuan nami, tapi lumbang ope.
42014023	Jadi ihatahon tuan ai ma bani juak-juak ai: Laho ma ho hu darat bani dalan na bolon ampa topi ni dalan, gogohkon ma sidea masuk ase gok rumahku!
42014024	Tapi Huhatahon ma bennima: Sahalak pe lang humbani na niontang hinan bulih mandai sipanganon na Hupasirsir in.
42014025	Sahali sanggah buei jolma mardalan mangirikkonSi, jadi marhusor ma Ia mandompakkon sidea, lanjar nini ma:
42014026	Barang ise na roh hu Bakku, seng tarbahensi gabe susianKu, anggo seng sogam uhurni bani bapani, inangni, parinangonni, niombahni, saninani, botouni ronsi hosahni sandiri.
42014027	Seng tarbahen gabe susianKu halak, na so mamorsan silangni, laho mangirikkon Ahu!
42014028	Ise ma humbani nasiam, na sihol pajongjong sada menara, na so hundul lobei mangetong na porlu hujai, atap na sungkup do laho mandobkon horja ai?
42014029	Ase ulang holi, anggo domma ipauli onjolanni, hape seng tuk gogohni mandobkon, gabe igora-gora halak na mangidah ai ia.
42014030	nini sidea hubani: Ipungkah halak on do pajongjongkon, hape seng tardobkonsi.
42014031	Atap raja ja ma, na laho marporang pakon raja na legan, na so parlobei hundul marpingkir-pingkir, atap na tardompakkonsi do marhasoman salaksa tentara imbangni ai, na roh mandorabsi marhasoman dua laksa?
42014032	Tapi anggo seng tarbahensi, tontu suruhonni do suruhan mangindo pardameian, sanggah daoh ope munsuh ai.
42014033	Nasiam pe, seng tarbahen atap ise pe humbani nasiam gabe susianKu, anggo seng tartadingkonsi haganup na dong bani.
42014034	Na marguna do garam, tapi anggo mambar daini, aha ma bahenon paporadkon ai?
42014035	Seng marguna ai hu juma atap bahen napu, siambukkonon mando ai. Barang ise na marpinggol, na marpanangar, itangihon ma ai.
42015001	Somal do sijalo sohei ampa sipardousa roh hundohor hu Bani, laho manangar hataNi.
42015002	Jadi marungut-ungut ma halak Parisei ampa sibotoh surat, nini sidea ma: Ijalo on do sipardousa, anjaha rap mangan do Ia pakon sidea.
42015003	Gabe ihatahon Jesus ma limbaga on bani sidea:
42015004	Ise ma humbani nasiam sahalak parbiri-biri saratus, anggo magou sada hunjai, na so manadingkon na siah puluh siah nari ai i parmahanan, laho mangindahi na so taridah ai, ronsi na jumpahsi ai?
42015005	Anjaha dob jumpahsi, itampeihon ma ai bani abarani halani malas ni uhurni.
42015006	Daskonsi ia hu rumahni, idilo ma martumpu huan-huanni ampa romban rumahni, nini ma bani sidea: Marmalas ni uhur ma nasiam rap pakon ahu, halani jumpah ahu do biri-biringku na magou ai.
42015007	Huhatahon ma bani nasiam: Usih hujai, bueinan do malas ni uhur i nagori atas mangidah sada pardousa, na ra paubahkon uhurni, ase mangidah siah puluh siah parpintor, na so pala paubahkon uhur ni sidea.
42015008	Atap dong do nani naboru siparduit sapuluh rupiah, anggo magou sada hunjai, na so pagarahon palita, anjaha manapui rumahni, laho mangindahi duitni na magou ai, paima jumpahsi ai?
42015009	Anjaha dob jumpahsi, idilo ma martumpu huan-huanni ampa romban rumahni, nini ma: Marmalas ni uhur ma nasiam rap pakon ahu, ai domma jumpah ahu duitku na magou ai.
42015010	Huhatahon ma bani nasiam: Usih hujai do masa malas ni uhur i lobei ni malekat ni Naibata mangidah sahalak sipardousa, na paubahkon uhurni.
42015011	Dob ai nini ma use: Adong ma dua anak ni sada halak.
42015012	Gabe ihatahon sianggian ai ma dompak bapani ai: Bapa, bere ham ma bakku humbani arta in, na sahira parbagiananku. Jadi ibagihon ma artani ai bani sidea.
42015013	Anjaha seng pala piga ari ipudi ni ai, ipatumpu sianggian ai ma haganup parbagiananni ai, dob ai laho ma ia hu nagori na daoh, anjaha ijai ma iparbois-bois artani ai marhitei goluh na so marrantei.
42015014	Dob iboiskon haganupan ai, masa ma lohei maningting i nagori ai, anjaha ia pe mulai ma marhahurangan.
42015015	Jadi laho ma ia tondok bani sada halak parnagori ai, gabe isuruh ma ia marmahan babuy hu jumani.
42015016	Ipindo uhurni do manggoki boltokni bani hulit-hulit ni indahan ni babuy ai, tapi seng dong na mamberesi bani.
42015017	Jadi ipaulak ma uhurni hu bagas, nini ma: Buei ni in gajian ni bapa, na marlobih-lobih bani sipanganon, hape ahu, matei gayuran do ijon.
42015018	Misir mando ahu marayak bapa, huhatahon ma hubani: Ham bapa, domma mardousa ahu hu nagori atas ampa bamu.
42015019	Seng talup be ahu goranon anakmu, bahen ham ma ahu songon sada halak gajian bamu.
42015020	Jadi misir ma ia marayak bapani ai. Tapi daoh ope ia, domma itatap bapani ai ia, gabe maidop ma uhurni; marlintun ma ia manjumpahkonsi, irohop ma ia anjaha isummah.
42015021	Marsahap ma anak ai bani: Ham bapa, domma mardousa ahu hu nagori atas ampa hubamu, seng talup be goranon ahu anakmu!
42015022	Tapi nini bapa ai ma dompak jabolonni: Boan hanima ma pakeian sijengesan, anjaha pakeihon hanima ma ai bani! Bahen hanima ma sada tintin bani jari-jarini ampa sipatu bani naheini!
42015023	Alop hanima ma anak ni lombu na pinamombur ai, anjaha sayat ma, ase mangan hita anjaha marmalas ni uhur.
42015024	Ai na dob matei do anakkon gabe mulak manggoluh, na dob magou do ia, gabe jumpah use. Jadi marmalas ni uhur ma sidea.
42015025	Tapi i juma do anakni sikahanan ai. Jadi rohkonsi ia hun dohor hu rumah, ibogei ma sora ni musik ampa na manortor.
42015026	Gabe idilo ma sahalak humbani jabolon ai, ipapangkei ma atap aha do na masa.
42015027	Jadi nini ma hubani: Domma roh anggimu, jadi isayat bapanta do lombu pinamombur ai, halani jorgit do ia mulak.
42015028	Jadi marah ma ia, anjaha seng ra roh hu rumah, gabe roh ma bapani mangajar-ajarisi.
42015029	Tapi nini ma mambalosi bapani ai: Martahun-tahun ma ahu mambalosi ham, anjaha seng ongga hulanggar parentahmu. Tapi anak ni hambing pe lang ongga ibere ham bakku, ase marmalas ni uhur ahu ampa huan-huanku.
42015030	Hape rohkonsi anakmu, na mamboiskon artamu rap pakon boru jalang, gabe isayat ham do anak ni lombu na pinamombur in.
42015031	Jadi nini ma hubani: Ambia, tongtong do ho rap pakon ahu, anjaha haganup na dong bakku in, ho do simadasi.
42015032	Tapi patut do hita marmalas ni uhur anjaha marmegah-megah, ai na dob matei do anggimon gabe manggoluh, anjaha na dob magou do ia, gabe jumpah.
42016001	Ihatahon ope homa bani susianNi ai: Adong ma sada halak na bayak, anjaha adong do sada sijolom anak kunsi bani. Tarbogei ma hubani, na iparbois-bois sijolom anak kunsi ai do artani.
42016002	Jadi idilo ma ia, nini ma hubani: Aha do in, na hutangar pasal ho? Patuduh ma paretongan ni na hinorjahonmu! Ai seng tarbahen be ho sijolom anak kunsi.
42016003	Jadi marpingkir ma sijolom anak kunsi ai ibagas uhurni: Aha ma sibahenonku, ai lopaskonon ni tuanku mando ahu humbani horjangku? Manangkul seng dong gogohku, mangindo-indo mela do ahu.
42016004	On ma tene sibahenonku, ase ijalo sidea ahu hu rumah ni sidea, anggo lopas ahu humbani horjangkai.
42016005	Jadi sada-sada ma idilo sagala paridouan ni tuanni ai hu lobeini, nini ma hubani na parlobei roh ai: Sadiha utangmu bani tuanta?
42016006	Balosni: Saratus gusi minak. Jadi nini ma hubani: On ma surat ni utangmu, podashon hundul anjaha suratkon ma: lima puluh!
42016007	Bani na legan use ihatahon: Ia ho, sadiha do utangmu? Nini ma: Saratus sumpit omei. Ihatahon ma hubani: On ma surat ni utangmu, suratkon ma: ualuh puluh!
42016008	Jadi ipuji tuan ai ma sijolom anak kunsi paruhur na geduk ai, halani pentar ni pambahenanni ai. Ai pandeinan do anak ni dunia on humbani anak haliharon in marsaor pakon hasomanni sauhur.
42016009	Ahu pe, huhatahon ma bennima: Pindahi hanima ma bannima huan-huan marhitei Mammon na geduk in, ase anggo bois in, ijalo hanima hubagas ianan sisadokah ni dokahni.
42016010	Anggo hatengeran ni uhur halak bani na otik, hatengeran ni uhur do ia age bani na buei, anjaha anggo geduk ia bani na otik, geduk do homa age bani na buei.
42016011	Anggo seng hatengeran ni uhur hanima pasal Mammon na geduk in, ise ma na ra mangondoskon bannima arta na tongon ai?
42016012	Anjaha anggo seng hatengeren ni uhur hanima pasal barang ni halak na legan, ise ma na ra mamberehon bannima na dong Bannami.
42016013	Seng tarbalosi sada jabolon dua tuan, sogamanni do na sada, haholonganni do na sada nari; hombaranni do na sada, anjaha mapas bani na sada nari. Seng tarbalosi hanima Naibata rap pakon Mammon.
42016014	Haganupan ai itangar halak Parisei, na surakah bani duit, gabe irisa-risai sidea ma Ia.
42016015	Jadi nini ma dompak sidea: Ia nasiam, ipapintor-pintor nasiam do diri nasiam i lobei ni jolma, tapi itanda Naibata do uhur nasiam, ai na timbul bani jolma, ai do hagigi bani Naibata.
42016016	Sibar si Johannes do titah in ampa nabi-nabi. Hunjai nari iambilankon ma ambilan na madear pasal harajaon ni Naibata, anjaha haganup do halak marompot sihol masuk hu bagas.
42016017	Tapi urahan do salpu langit ampa tanoh humbani sada titik ni titah in magou.
42016018	Parbangkis do ganup na manirangkon parinangonni anjaha ibuat na legan; parbangkis do homa na mambuat naboru na sinirangkon ni dalahi ni ai.
42016019	Adong ma sada halak na bayak, na marpakeian beledu sigerger ampa hiou putih na alus, ari-ari do ia marpesta.
42016020	Tapi adong ma sada halak na masombuh, na margoran si Lasarus, tibal-tibal i lobei ni labah ni na bayak ai; gok bayoh do angkulani.
42016021	Iparsinta uhurni do mangankon rima-rima, na mardabuhan humbani meja ni halak na bayak ai; tapi baliang do na roh mandilati bayohni ai.
42016022	Matei ma halak na masombuh ai, anjaha iboan malekat ma ia hu abingan ni si Abraham. Matei ma homa na bayak ai, lanjar itanom ma,
42016023	anjaha hun nagori toruh ai, iananni mandagei na parngit ai, mangkawah ma ia hu babou, gabe iidah ma bani na daoh, si Abraham ampa si Lasarus i abinganni.
42016024	Jadi dilo-dilo ma ia, nini ma: Ale ompung Abraham! Idop ma uhurmu bakku, suruh ham ma si Lasarus manornobhon ujung ni jari-jarini bani bah, laho palamlam dilahku, ai borit do huahap ibagas apuy on.
42016025	Tapi nini si Abraham ma: Ingat ma, ambia, na dob ijalo ho na madear, sanggah manggoluh ho, tapi anggo si Lasarus on na maparngit do. Anggo nuan apohon ma ia ijon, tapi mandagei na parngit mando anggo ho.
42016026	Ambah ni ai, lombang bagas do holang-holang nami ampa hanima, ase ulang boi halak na hunjon hujin, anjaha na hunjin pe seng boi mandipar bennami hujon.
42016027	Nini ma use: Anggo sonai do, hupangindo ma bamu ompung, suruh ham ma ia hu rumah ni bapa,
42016028	ai adong ope lima nari saninangku, ase ipalumba sidea, ase ulang dihut sidea masuk bani ianan na parngit on.
42016029	Tapi nini si Abraham ma: Adong do bani sidea surat ni si Musa ampa nabi, ai ma itangihon.
42016030	Jadi nini ma: Lang sonai, ompung Abraham; tapi ambit adong sahalak humbani na dob matei roh marayak sidea, sai na paubahon ni sidea do uhur ni sidea.
42016031	Tapi ibalosi ma: Anggo seng itangihon sidea si Musa pakon nabi-nabi, seng anjai balosan ni sidea, age adong na puho humbani na matei.
42017001	Ihatahon ma hubani susianNi ai: Seng tarbahen lang roh parsangsian, tapi bursik ma na parohkonsi.
42017002	Dearan do bani halak sisonai ai, igantungkon losung batu bani borgokni anjaha inongnongkon ia hu laut, humbani na sangsi ibahen sahalak na etek-etek on.
42017003	Jaga hanima ma diri nima! Anggo mardousa hasomanmu, pagolpa ma ia, jadi anggo ipaubah uhurni, sasap ma dousani.
42017004	Anjaha porini pitu hali ia ibagas na sadari marsalah dompak ho, anjaha pitu hali ia roh hubam mangkatahon: "Jora ma ahu", maningon sasaponmu do ai.
42017005	Dob ai nini apostel ai ma dompak Tuhan in: Tambahi Ham ma haporsayaonnami!
42017006	Jadi nini Tuhan in ma: Anggo adong haporsayaon nima na sabatu ni loharum, boi do hatahonon nima bani hayu ara on: Morbat ma ho, anjaha tarsuan ma ho hu laut! gabe balosanni do hanima.
42017007	Porini adong humban nima na marnah jabolon, sipaninggala atap siparmahan pe ai, mintor hatahononni ma hubani, sanggah mulak ia hun juma: Podas ma roh hujon, hundul ma ho mangan!
42017008	Tapi ai lang hatahonon nima do hubani: Patorsa sipanganonku, mamonting ma, idangi ma ahu mangan ampa minum, dob ai pe ase mangan anjaha minum ho!
42017009	Mintor martarima kasih ma ia hubani jabolon ai, halani ihorjahon na niaturhoni ai!
42017010	Sonai do homa hanima: Anggo domma ihorjahon hanima ganup na pinarentahkon bannima, hatahon hanima ma: Jabolon na so margagan do hanami, sibar horja na patut do hansa ilahoi hanami.
42017011	Sanggah mardalan Ia dompak Jerusalem, ibontas ma parbalogan ni Samaria ampa Galilea.
42017012	Sanggah na laho masuk Ia hubagas sada huta, ijumpahkon sapuluh halak na gadamon ma Ia, na jongjong mandaoh-daoh.
42017013	Ipagomos sidea ma sorani, nini ma: Jesus, Guru, idop ma uhurmu bannami!
42017014	Dob iidah sidea, nini ma: Laho ma nasiam, patuduhkon nasiam ma dirinasiam bani malim! Anjaha sanggah na laho ai sidea, gabe susi ma sidea.
42017015	Sada humbani sidea, dob iidah na dob malum ia, mulak ma, lanjar ipuji do Naibata marhasoman sora na gogoh.
42017016	Manrogop ma ia hu lobei ni Jesus, mangkatahon tarima kasih Bani. Anjaha halak Samaria do ai.
42017017	Tapi nini Jesus ma mambalosi: Ai lang sapuluh do sidea na dob malum ai? Ija do na siah nari?
42017018	Ai seng dong hape na ra mulak pasangaphon Naibata, sobali halak na legan bangsa on?
42017019	Lanjar Nini ma hubani: Jongjong ma ham, laho ma! Haporsayaonmu do na paluahkon ham!
42017020	Isungkun Parisei ma Ia: Antigan ma roh harajaon ni Naibata? Jadi nini ma mambalosi sidea: Seng marpanrantam idahon parroh ni harajaon ni Naibata.
42017021	Anjaha seng tarhatahon: Tonggor ma "ijon do!" atap: "ijai do!" Ai i tongah-tongah nasiam do harajaon ni Naibata.
42017022	Dob ai nini ma hubani susianNi ai: Na roh ma arini, siholan ma hanima sihol mangidah sada ari ni Anak ni jolma in, tapi seng idahon nima ai.
42017023	Anjaha hatahonon ni sidea do bannima: Tonggor ma, ijai do! Tonggor ma, ijon do! Ulang ma laho hanima hujai anjaha ulang ma irikkon!
42017024	Ai songon hilap na mardejep, na mambahen siang langit hun ujung hu ujung, sonai do pasal Anak ni jolma in bani arini ai.
42017025	Tapi maningon buei do lobei tarononni; ambukkonon ni na sasundut on do Ia.
42017026	Songon na masa bani panorang ni si Noak, sonai do masa bani panorang ni Anak ni jolma in.
42017027	Mangan minum do sidea, mambuat boru anjaha palahohon boru, das bani panorang ni si Noak masuk hubagas parau ai; jadi roh ma bah na sumbang ai mamboiskon sidea haganup.
42017028	Songon na masa bani panorang ni si Lot: Mangan minum do sidea, mamboli anjaha manjual, manuan anjaha pajongjong rumah.
42017029	Tapi bani panorang parlaho ni si Lot hun huta Sodom, turun ma udan apuy pakon hirtah hun babou, laho mamboishon sidea haganup.
42017030	Sonai ma masa bani ari ai, talarhonsi Anak ni jolma in.
42017031	Ise bani ari ai iatas tayub, anjaha ugas-ugasni adong ibagas rumah ai, ulang ma pala ia turun laho mangalop ai; anjaha na i juma pe ulang ma pala mulak.
42017032	Ingat ma parinangon ni si Lot,
42017033	Agoan hosah ma na sihol paluahkon hosahni, tapi na agoan hosah, ai do na pagoluhkonsi.
42017034	Huhatahon ma bannima: Bani na saborngin ai adong ma dua halak sapodoman, sada ijalo, na sada nari itadingkon do.
42017035	Rap manduda ma dua naboru, sada ijalo, tapi na sada nari itadingkon do.
42017036	Adong ma dua halak i juma, sada ijalo, tapi na sada nari itadingkon do.
42017037	Jadi nini sidea ma mambalosiSi: Ija ma ai Tuhan? Jadi Nini ma bani sidea: Ija adong bangkei, hujai do martumpu kawak.
42018001	Dob ai ihatahon ma bani sidea sada limbaga, laho patorangkon paboa maningon tongtong do sidea martonggo, seng bulih lengah,
42018002	nini ma: Adong ma sada panguhum ibagas sada huta, seng mabiar ia bani Naibata anjaha seng parduli bani jolma.
42018003	Anjaha adong do homa i huta ai sada naboru na mabalu, na marnunut roh marayaksi, mangkatahon: Pintori ham ma ahu dompak imbangkai!
42018004	Dokah do seng ra ia lobei. Tapi nini ma use ibagas uhurni: Tongon, seng huhabiari Naibata, anjaha seng parduli ahu bani jolma,
42018005	tapi huurus ma lah parkara ni naboru na mabalu on, ase ulang roh be ia manunsahi ahu.
42018006	Dob ai nini Tuhan in ma: Tangar hanima ma hata ni panguhum na geduk ai!
42018007	Ia Naibata, mintor lang ma pintoranNi na pinilihNi, na mandiloSi arian pakon borngin? Ai padokah-dokahonNi ma bani sidea?
42018008	Huhatahon ma bennima: Podas ma sidea pintoranNi! Tapi anggo roh Anak ni jolma in, adong do nani jumpahonNi haporsayaon i atas tanoh on?
42018009	Dob ai ihatahon ma sada limbaga pasal halak na martenger ni uhur bani dirini, na mangkatahon pintor sidea, na mapas bani hasomanni, nini ma:
42018010	Adong ma dua halak na tangkog hu rumah panumbahan martonggo, halak Parisei do na sada, anjaha sijalo sohei do na sada nari.
42018011	Jadi dorgak ma Parisei ai jongjong, anjaha sonon ma tonggoni ibagas uhurni: Ham Naibata, tarima kasih ma huhatahon Bamu, halani seng dos ahu pakon halak na legan, panrampok, pargeduk, parbangkis barang songon sijalo sohei an.
42018012	Dua hali saminggu ahu marpuasa, anjaha huparsapuluh do sagala sinaringku.
42018013	Ia halak sijalo sohei ai mandaoh-daoh do ia jongjong, gari mangkawah dompak nagori atas seng barani ia. Tapi itompas ma tontonni, lanjar nini ma: Ham Naibata, idop ma uhurmu bakku pardousa on!
42018014	Huhatahon ma bennima: Pintoran do on laho mulak ase na sada an. Ai sipatoruhon do sagala na pagijang dirini, tapi na patoruh dirini sipagijangon do!
42018015	Iboan sidea do homa dakdanak hu lobeiNi, ase ijamah sidea. Tapi mangidah ai susian ai, ipandang ma sidea.
42018016	Tapi idilo Jesus ma sidea, Nini ma: Lopas hanima ma roh dakdanak in Bakku, ulang ma pandang hanima sidea, ai bani sisonin do harajaon ni Naibata!
42018017	Sintong do na Huhatahon on bennima: Na so manjalo harajaon ni Naibata songon dakdanak, seng anjai masuk ia hujai.
42018018	Jadi isungkun sada halak sipambobai ma Ia, nini ma: Ham Guru, sidear uhur, aha do sibahenonku, ase tartean ahu hagoluhan na sadokah ni dokahni?
42018019	Jadi nini Jesus ma hubani: Mase ihatahon ham Ahu sidear uhur? Seng dong sidear uhur sobali Naibata.
42018020	Ibotoh ham do titah in: Ulang ho marbangkis! Ulang ho mamunuh! Ulang ho manangko! Ulang ra ho manaksihon hata na so tongon! Pasangap bapamu pakon inangmu!
42018021	Jadi nini ma: Haganupan ai domma hudalankon humbani sietek-etekonku nari.
42018022	Manangar ai Jesus, Nini ma hubani: Sada mando na hurang bamu! Jual ham ma haganup na dong bamu, anjaha pambere ma ai bani halak na masombuh, gabe mararta ma ham i nagori atas. Dob ai roh ma ham, irikkon ham ma Ahu!
42018023	Manangar ai pusok ma uhurni, ai na bayak tumang do ia.
42018024	Mangidah ai Jesus, nini ma: Maholni in masuk halak na bayak hubagas harajaon ni Naibata!
42018025	Urahan do masukan ni unta ruang ni jarum, ase sada halak na bayak masuk hubagas harajaon ni Naibata.
42018026	Jadi nini halak na manangar ai ma: Anggo sonai, ise ma boi maluah?
42018027	Nini ma: Na so tarbahen bani jolma, tarbahen Naibata do.
42018028	Jadi nini si Petrus ma: Itadingkon hanami do na dong bannami, laho mangirikkon ham.
42018029	Gabe ihatahon ma bani sidea: Na sintong do hatangKon bannima: Sagala na manadingkon rumahni barang parinangonni barang saninani barang namatorasni barang niombahni halani harajaon ni Naibata,
42018030	maningon marlompit do jaloonni i dunia on, ambahni ai hagoluhan sisadokah ni dokahni bani dunia magira.
42018031	Jadi iarahkon Jesus ma na sapuluh dua ai, nini ma dompak sidea: Tonggor ma, na tangkog ma hita hu Jerusalem, anjaha saud ma bani Anak ni joma in haganup, na dob tarsurat marhitei sagala nabi.
42018032	Ai ondoshonon ma Ia bani sipajuh begu-begu, gabe apasanni anjaha pahirionni anjaha tijuranni ma Ia,
42018033	lonsingan anjaha bunuhonni ma Ia, dob ai mulak manggoluh do Ia bani ari patoluhon.
42018034	Tapi otik pe lang iarusi sidea pasal ai; ponop do hata ai humbani uhur ni sidea, seng ibotoh sidea na hinatahonNi ai.
42018035	Jadi sanggah na dohor Ia hu Jeriko, adong ma sada halak na mapitung, hundul-hundul i dalan ai mangindo-indo.
42018036	Manangar halak na mabuei, na mamontas ai, ipapangkei ma atap aha do na masa.
42018037	Gabe ipatugah halak ma bani: Jesus na hun Nasaret montas.
42018038	Jadi dilo-dilo ma ia, nini ma: Ham Jesus, Anak ni si Daud, idop ma uhurmu bakku!
42018039	Jadi ihata halak na parlobei ai ma ia, ase sip namin. Tapi lambin ipagomos do dilo-dilo: Ham Anak ni si Daud, idop ma uhurmu bakku!
42018040	Jadi soh ma Jesus, anjaha ihatahon ma, ase iboan ia hu lobeiNi. Dob dohor ia, isungkun ma ia:
42018041	Aha ipindo uhurmu bahenonKu bamu? Jadi ihatahon ma: Ham Tuhan, marpangidah ma namin matangku!
42018042	Jadi ihatahon Jesus ma hubani: Marpangidah ma ham! Haporsayaonmu do na paluahkon ham.
42018043	Jadi mintor marpangidah ma matani, iirikkon ma Jesus lanjar ipuji ma Naibata. Mangidah ai halak na mabuei ai, ipuji sidea ma Naibata.
42019001	Masuk ma Jesus hu Jeriko, lanjar montas ma Ia hunjai.
42019002	Jadi adong ma ijai sada halak, kopala ni sijalo sohei, na margoran si Sakeus; na bayak do ia.
42019003	Ipindo uhurni do sihol mangidah rupa ni Jesus, tapi seng tarbahensi halani halak na mabuei ai, ai parbadan na pondok do ia.
42019004	Gabe marlintun ma ia dompak lobei, ipanangkih ma sada hayu anak, ase taridahsi Ia, ai hunjai do dalan sibontasonni.
42019005	Dob das Jesus bani ianan ai, mangkawah ma Ia hu atas, anjaha nini ma hubani: Ale Sakeus! Podas ma susur, ai maningon tondok do Ahu i rumahmu sadari on!
42019006	Jadi podas ma ia susur, anjaha ijalo ma Ia ibagas malas ni uhur.
42019007	Jadi mangidah ai, marungut-ungut ma sidea haganup, nini ma: Tondok do Ia hape bani sada halak pardousa!
42019008	Jongjong ma si Sakeus, ihatahon ma bani Tuhan in: Eak Tuhan, satongah humbani artangku hubere ma bani halak na masombuh, anjaha anggo adong na hutipu, ompat lompit ma ai hupaulak.
42019009	Jadi ihatahon Jesus ma hubani: Jumpahan haluahon do rumah on sadari on, ai anak ni si Abrahan do homa ia.
42019010	Ai na roh do Anak ni jolma in mangindahi anjaha paluahkon na magou.
42019011	Sanggah na tangi ai sidea bani hataNi, inunut Jesus ma marlimbaga, halani dohor ma Ia hu Jerusalem, anjaha iagan sidea, mintor sipatalaron ma harajaon ni Naibata.
42019012	Jadi Nini ma: Adong ma sada halak na sangap, na laho hu nagori na daoh, laho manjalo harajaon bani, dob ai mulak do ia use.
42019013	Jadi idilo ma sapuluh halak juak-juakni, ibere ma bani sidea sapuluh kati pirak, anjaha nini ma hubani sidea: Tiga-tigahon hanima ma on ronsi na mulak ahu!
42019014	Tapi sogam do uhur ni hasomanni warga negara mangidahsi, gabe i suruh sidea ma suruhan hun pudini, mangkatahon: Seng ra hanami, halak on manrajai hanami!
42019015	Ase dob ijalo harajaon ai, mulak ma ia, anjaha isuruh ma na mandilo juak-juakni ai, na dob manjalo duit ai, sihol mambotoh pasal untung ni sidea bei.
42019016	Jadi roh ma na parlobei ai, nini ma: Ham tuan nami, sapuluh kati do untung ni na sakati ondi!
42019017	Gabe nini ma hubani: Dear ma ai, ale juak-juak na madear! Halani hatengeran do ho bani na otik, sapuluh huta ma kuasaanmu.
42019018	Dob ai roh ma na paduahon ai, nini ma: Ham tuan nami, lima kati do untung ni na sakati ondi!
42019019	Jadi nini ma homa hubani: Ia ho, lima huta ma gomgomanmu!
42019020	Dob ai roh ma na legan ai, nini ma: Ham tuan nami, na ham ma pirakta na sakati ondi, ai hubungkus do in ibagas saputanganku.
42019021	Ai biar do uhurhu mangidah ham, halani halak na koras do ham. Ibuat ham do na so ninahkonmu anjaha ipariamai ham do na so sinuanmu.
42019022	Nini ma hubani: Ale juak-juak na jahat, domu hubani hatamin do uhumanku ho! Ibotoh ho do hape halak na koras do ahu, sibuat na so hunahkon anjaha na marpariamai na so husuan.
42019023	Mase ma lang ipabungahon ho duitkin, ase hutunggu in rap pakon bungani bani parrohku?
42019024	Jadi nini ma hubani na jongjong ijai: Buat hanima ma bagianni ai, anjaha bere hanima ma ai bani parbagian na sapuluh ai!
42019025	Jadi nini sidea ma hubani: Ham tuan nami, domma sapuluh kati bani!
42019026	Huhatahon ma bennima: Bani ganup na marnadong bereon do, tapi buaton do humbani na so marnadong na adong bani hinan.
42019027	Tapi anggo munsuhkai, na so ra rajaankai, boan hanima ma hujon, anjaha bunuh ma sidea i lobeihu.
42019028	Jadi dob ihatahon sonai, itoruskon Jesus ma mardalan, laho tangkog hu Jerusalem.
42019029	Jadi dashonsi Ia dohorhon Betpage ampa Betania, na bani dolog, na margoran Jetun ai, isuruh ma dua halak humbani susian ai,
42019030	anjaha nini ma: Laho ma hanima hu huta na i lobei nima in, anjaha masukhonsi hanima, jumpah hanima ma tambat ijai anak ni halode, na so ongga ihunduli halak. Tanggali hanima ma ai, lanjar boan ma hujon!
42019031	Jadi anggo adong na manungkun hanima: Mase itanggali hanima in? hatahon hanima ma: Porlu do in bani Tuhan in.
42019032	Dob ai laho ma na sinuruh ai, anjaha jumpah sidea ma songon na hinatahonNi ai bani sidea.
42019033	Sanggah na mananggali anak ni halode ai sidea, ihatahon simadasi ai ma bani sidea: Mase itanggali nasiam anak ni halode in?
42019034	Jadi ibalosi sidea ma: Na porlu do in bani Tuhan in!
42019035	Jadi itogu sidea ma ai bani Jesus; iamparhon sidea ma hiou ni sidea hu atas ni halode ai, anjaha ipahundul sidea ma Jesus hu atas ni ai.
42019036	Anjaha, sanggah na montas ai Ia, iamparhon sidea ma hiou ni sidea bani dalan ai.
42019037	Tapi laho manjumpahkon tuadan na i dolog Jetun ai, mamungkah malas ma uhur ni susian na buei ai, ipuji sidea ma Naibata marsora na gogoh halani haganup hagogohon, na dob niidah ni sidea,
42019038	nini ma: Napuji ma Raja in, na roh marhitei goran ni Tuhan! Damei do i surga, anjaha hasangapon ma i babou!
42019039	Deba humbani Parisei, na adong i tongah-tongah ni halak na mabuei ai, mangkatahon hu Bani: Guru, pandang ham ma susianmu in.
42019040	Jadi Nini ma marbalos: Huhatahon ma bani nasiam: Porini sip sidea, dilo-dilo ma batu in!
42019041	Jadi, sanggah na lambin dohor Ia, anjaha taridah ma huta ai, gabe itangisi ma ai,
42019042	Nini ma: Ambit itanda ham ma namin bani ari on na padamei ham! Tapi ponop do in nuan humbani matamu.
42019043	Na roh ma ari bamu, hubuon ni munsuhmu ma ham, inggotanni anjaha sosakanni ma ham liot.
42019044	Anjaha panepneponni ma ham rap pakon anakmu, na i tongah-tongahmu in, anjaha seng paturutonni age dua batu patindih, halani seng itandai ham panorang panohuon bamu.
42019045	Dob ai masuk ma Jesus hu rumah panumbahan ai, jadi iusir ma hunjai siparjualan.
42019046	Nini ma hubani sidea: Tarsurat do, rumah partonggoan do RumahKu, hape liang ni panamum do in ibahen nasiam.
42019047	Anjaha ari-ari do Ia mangajari i rumah panumbahan ai. Ia sintua ni malim ai ampa sibotoh titah ai ampa pambobai ni bangsa ai, ipindahi sidea do dalan laho mamunuhSi,
42019048	tapi seng ibotoh sidea, aha sibahenon ni sidea, ai sai longkot do uhur ni na mabuei Bani, marosuh do sidea mambogeiSi.
42020001	Bani na sadari, sanggah na mangajari halak na mabuei ai Ia i rumah panumbahan, anjaha mangambilankon Ambilan Namadear, roh ma marayakSi sintua ni malim pakon sibotoh surat ampa pangintuai-pangintuai,
42020002	anjaha nini sidea ma hu Bani: Hatahon Ham ma bannami: Marhitei kuasa ja do ibahen Ham in? Atap: Ise do na mambere kuasa in Bamu?
42020003	Jadi Nini ma mambalosi: Ahu pe, adong do sisungkunonku bani nasiam. Hatahon nasiam ma Bakku.
42020004	Ia pandidion ni si Johannes, na hun surga do ai, atap humbani jolma?
42020005	Jadi martimbang ma sidea samah sidea: Anggo ihatahon hita: Hun surga, gabe hatahononni ma hubanta: Mase ma lang porsaya nasiam bani?
42020006	Tapi anggo ihatahon hita: Humbani jolma do, pargijigon ni halak na mabuei in ma hita bani batu, ai porsaya do sidea, nabi do si Johannes.
42020007	Jadi ibalosi sidea ma: Seng ibotoh hanami, atap na hunja do ai.
42020008	Jesus pe ihatahon ma bani sidea: Ahu pe seng patugahonku bani nasiam, atap marhitei kuasa ja Hubahen in.
42020009	Anjaha ihatahon ma limbaga on bani halak na mabuei ai: Adong ma sada halak na mambuka pohon anggur, jadi ipasewahon ma ai bani piga-piga halak parjuma-juma, dob ai laho ma ia hu nagori na legan, mardokah-dokah.
42020010	Bani panorangni isuruh ma juak-juakni bani parjuma-juma ai, ase ibere sidea deba gogoh ni pohon anggur ai bani. Tapi ibogbogi parjuma-juma ai do ia, anjaha isuruh ma ia mulak sonin.
42020011	Jadi isuruh use ma juak-juakni na legan; tapi ia pe homa hona bogbog anjaha bador do ibahen sidea, anjaha isuruh ma ia mulak mangambei tangan tumang.
42020012	Isuruh ma use na patoluhon, tapi ia pe hona ugahan do anjaha hona usir.
42020013	Dob ai nini simada pohon anggur ai ma: Aha ma sibahenonku? Husuruh ma anak haholongan ni uhurhin, ra malang do sidea bani.
42020014	Tapi dob iidah parjuma-juma ai ia, manriah ma sidea, nini ma samah sidea: On do sipanean ai. Bunuh hita ma ia, ase hita simada parbagiananni ai.
42020015	Jadi isarad sidea ma ia hu darat ni pohon ai, lanjar ibunuh ma. Aha ma nani bahenon ni simada pohon ai bani sidea?
42020016	Na roh ma ia mamunuh parjuma-juma ai, anjaha ondoskononni ma pohon anggur ai bani halak na legan. Tapi manangar ai, nini sidea ma: Palis ma in!
42020017	Tapi ikawahkon ma sidea, lanjar nini ma: Ai aha do arti ni na tarsurat on: Batu na niambukkon ni tukang rumah in, ai do gabe batu palas parsuhi-suhi.
42020018	Marosak do sagala na dabuh bani batu in, anjaha maropuk sagala na nidabuhanni.
42020019	Jadi ipindahi sibotoh surat ampa sintua ni malim ma dalan, laho manangkapSi bani panorang ai, ai ibotoh sidea, sidea do tinuju ni limbaga ai, tapi mabiar do sidea bani halak na mabuei ai.
42020020	Laho manggompangiSi, isuruh sidea ma mata-mata, na maruhur sipakulah-kulah, andohar tartangkap sidea Ia marhitei parsahapni, ase tarondoskon sidea Ia bani pamarentah, bani kuasa ni panguhum ai.
42020021	Jadi nini sidea ma manungkunSi: Guru, ibotoh hanami pintor do parsahapMu ampa pamodahionMu, anjaha seng siidah bohi Ham, sintong do tene ipodahkon Ham dalan ni Naibata.
42020022	Patut do bereonta balasting bani Kesar, atap lang?
42020023	Tapi ibotoh Jesus do akal ni sidea ai, gabe nini dompak sidea:
42020024	Patuduh nasiam ma Bakku sada dinar! Gambaran pakon surat ni ise do on? Jadi nini sidea ma: Gambaran ni Kesar.
42020025	Gabe nini ma dompak sidea: Anggo sonai, bere nasiam ma bani Kesar na Kesar simadasi, anjaha bani Naibata na Naibata simadasi.
42020026	Ase seng mangasup sidea, mambahen halilitan Ia marhitei sahapNi i lobei ni halak na mabuei in. Tapi longang do sidea halani balosni ai, lanjar sip mando sidea.
42020027	Gabe roh ma deba halak Sadukei, ai ma na so marhatongonkon adong parpuhoon humbani na matei, jadi isungkun sidea ma Ia:
42020028	Guru nami, isuratkon si Musa do bannami: Anggo matei sada halak na dob marhajabuan, tapi lang martinading, maningon paganjangon ni anggini do parinangon ai, laho pajongjong ginompar bani saninani ai.
42020029	Ase adong ma pitu halak na marsanina. Mompo ma sikahanan, dob ai matei ma ia, seng martinading.
42020030	Dob ai ipaganjang na paduahon ma naboru ai,
42020031	dob ai na patoluhon, sonai torus das bani na papituhon. Seng martinading sidea bani parmatei ni sidea.
42020032	Dobni naboru ai pe matei ma.
42020033	Ai pe, bani parpuhoon ai, ise ma humbani sidea simada parinangon ai, ai hapitusi do sidea marjolmahonsi.
42020034	Jadi nini Jesus ma bani sidea: Anak ni dunia on do na mompo anjaha na laho,
42020035	tapi halak na dob talup hu hagoluhan simagira ampa hu parpuhoon humbani na matei, seng marunjuk barang laho be.
42020036	Ai seng tarbahensi be matei, usih ma sidea bani malekat, anjaha anak ni Naibata ma sidea, dob parrupei sidea bani parpuhoon ai.
42020037	Paboa sipapuhoon do magira na dob matei ai, si Musa pe itarsingati do pasal ai, sanggah bani naporon na sampurguk ai, ai igoran do ijai Tuhan in "Naibata ni si Abraham, Naibata ni si Isak anjaha Naibata ni si Jakob."
42020038	Sedo Naibata ni na matei Ia, Naibata ni na manggoluh do, ai haganup do sidea manggoluh Bani.
42020039	Jadi nini deba sibotoh surat ma mambalosi: Sintong do hataMu ai!
42020040	Anjaha seng be pag sidea manungkun atap aha pe Bani.
42020041	Jadi nini Jesus ma dompak sidea: Mase ma adong na mangkatahon, anak si Daud do Kristus in?
42020042	Ai si Daud sandiri do mangkatahon bani buku Psalmen: Nini Tuhan in do bani Tuhanku: Hundul ma Ho hu siamunKon,
42020043	paima Hubahen sagala munsuhMu gabe sidogeian ni naheiMu.
42020044	Ase igoran si Daud do Ia Tuhan, mase ma anakni Ia?
42020045	Jadi sanggah natangi halak namabuei ai haganup, Nini ma hubani susianNi ai:
42020046	Jaga ma hanima mangidah sibotoh surat, na marosuh medang-edang marbaju ganjang, na sihol hona tabi i tiga, na mangkaporluhon hundul i lobei-lobei i parguruan ampa bani ianan sisangapan i parpestaan.
42020047	Ibondut sidea do rumah ni na mabalu marhitei tonggo sipakulah-kulah na ganjang. Uhum siboratan do jaloon ni sidea use.
42021001	Sanggah mangkawah Ia, iidah ma halak na bayak mandabuhkon sibere-bereni hubagas poti parartaan.
42021002	Iidah ma homa naboru na mabalu, na masombuh, mannahkon dua rimis.
42021003	Jadi ihatahon ma: Sintong do na huhatahon on bani nasiam: Bueinan do na ninahkon ni na mabalu na masombuh on marimbang haganupan ai.
42021004	Ai haganup sidea humbani lobih-lobihni bei do inahkon sidea gabe sibere-bereni, tapi ia parinangon on, humbani hahuranganni do inahkon haganup na adong bani, na sahira goluhni.
42021005	Adong ma deba halak, na manarsingati rumah panumbahan ai, na dob pinajagar marhitei batu na majenges ampa siluah ni halak, gabe nini Jesus ma:
42021006	Iidah hanima pe haganupan in, na roh ma arini, seng paturuton be ijin dua batu patindih, na so rosakkononkon.
42021007	Jadi isungkun sidea ma Ia, nini ma: Andigan ma masa ai, Guru? Anjaha aha ma tandani, laho masa ai?
42021008	Jadi Nini ma: Jaga ma hanima, ulang ma kahou hanima! Ai buei ma na roh manoluk goranKu, na mangkatahon: Ahu do Ia, ampa, "Domma jumpah panorangni". Ulang ma iirikkon hanima sidea.
42021009	Tapi anggo ibogei hanima barita ni hamunsuhon ampa hageoron, ulang ma hanima tarsonggot, ai maningon masa do ai lobei, tapi lang ope mintor dapot ujungni.
42021010	Nini ope bani sidea: Marsiporangan do holi bangsa hu bangsa, harajaon hu harajaon.
42021011	Masa ma lalou na maparah, sampar marsasanagori ampa lohei sonai homa panonggoti ampa tanda na banggal hun langit.
42021012	Tapi paima masa ai, tangkapon anjaha pardakdakon ni sidea do hanima. Ondoshonon do hanima hu parguruan anjaha masukkonon hubagas tutupan, boanon do hanima hu lobei-lobei ni raja-raja ampa siparkuasa halani goranKu.
42021013	Lanjar in ma dalan bennima, laho manaksihon Ahu.
42021014	Ingat hanima ma: Seng pala sarihonon nima pasal sihatahonon nima ijai.
42021015	Ai Ahu do mamberehon bannima kuasa marsahap ampa hapentaron, na so boi imbangon atap jabapon ni munsuh nima.
42021016	Gari namatoras ampa sanina, sindohor ampa huan-huan mangondoshon hanima; anjaha bunuhonni do deba hanima.
42021017	Domdoman ni haganup jolma do hanima halani goranKu.
42021018	Tapi sada jambulan pe lang bulih magou humbani ulu nima.
42021019	Marhitei hasabaron do maluah hosah nima.
42021020	Tapi anggo iidah hanima huta Jerusalem iinggoti tentara, botoh hanima ma, dohor ma parsedani.
42021021	Ai pe maporus ma hu dolog na i Judea, na ibagas huta in kaluar ma hunjin, anjaha na i juma ulang mulak hu huta in.
42021022	Ai ari pambalasan do in, ase saud ganup na tarsurat in.
42021023	Sunsah ma na boratan rumah ampa ni painumhon bani panorang ai, ai sogop ma hasosakan banggal hu tanoh on ampa ringis bani bangsa on.
42021024	Ragei ma sidea bunuhon ni mata ni podang, anjaha hona boan tartaban hu tongah-tongah ni sagala bangsa. Dogei-dogeian ni halak parbegu ma huta Jerusalem, paima gok panorang ni parbegu.
42021025	Dob ai masa ma tanda bani mata ni ari, bani bulan ampa bani bintang pe, anjaha rusak ma sagala bangsa i tanoh on anjaha bajoraon halani hasak ni laut in ampa gilumbangni.
42021026	Tarhatos ma jolma in halani biarni managam na sihol masa hu atas tanoh on, ai dugur ma hagogohon ni parlangitan.
42021027	Dob ai idahon ni sidea ma Anak ni jolma in roh marhitei hombun ibagas hagogohon ampa hasangapon banggal.
42021028	Anggo mamungkah masa ma ganupan ai, jongjong ma nasiam, padirgak ma ulu nasiam, ai dohor ma haluahonnasiam.
42021029	Jadi ihatahon ma sada limbaga bani sidea: Tonggor hanima ma hayu ara in ampa hayu na legan in!
42021030	Anggo marpusuki ma iidah hanima, botoh hanima ma, na dohor ma partahunan milas.
42021031	Usih hujai ma, dob iidah hanima masa ganupan ai, botohon nima ma na dohor ma harajaon ni Naibata.
42021032	Tongon do na Huhatahon on bannima: Seng anjai salpu na sansundut on, anggo lape masa ganupan ai.
42021033	Langit ampa tanoh salpu do, tapi anggo hatangKai seng anjai salpu.
42021034	Tapi jaga ma hanima bani diri nima, ulang ma boratan uhur nima halani parminum-minumon ampa parmabukon ampa holsoh-holsoh bani na i dunia on, gabe sompong songon tirangkap roh ari ai mandorab hanima.
42021035	Ai maningon roh do ai bani haganup na marianan iatas tanoh on.
42021036	Tapi jaga ma hanima anjaha martonggo ma tongtong, ase margogoh hanima manimbili sagala na sihol roh ai, laho jongjong i lobei ni Anak ni Jolma in.
42021037	Arian i rumah panumbahan ai do Ia mangajari, tapi borngin luar do Ia, marborngin i dolog, na margoran Jetun.
42021038	Anjaha girah sogod roh ma halak na mabuei ai manjumpahkonSi i rumah panumbahan laho manangar hataNi.
42022001	Tapi dohor ma ari raya mangan ruti na so marragi, na ginoran Paska.
42022002	Anjaha sai ipingkiri sintua ni malim ampa sibotoh surat do dalan, laho mamunuh Jesus, ai mabiar do sidea bani halak na mabuei ai.
42022003	Tapi imasuki setan ma si Judas, na margoran Iskariot, ai ma sada halak humbani na sapuluh dua ai.
42022004	Gabe laho ma ia manriah pakon sintua ni malim ampa kopala ni sijaga rumah panumbahan ai, atap sonaha do dalan, laho mangondoskonSi bani sidea.
42022005	Jadi malas ma uhur ni sidea, anjaha ibagahkon sidea ma mamberehon duit bani.
42022006	Ihadearhon uhurni ma ai, lanjar ipindahi ma panorang na dearhonsi, laho mangondoskon Jesus bani sidea, seng pala ibotoh halak na mabuei in.
42022007	Dob ai jumpah ma panorangni mangan ruti na so marragi, ai ma panayatonkon bani biri-biri Paska.
42022008	Jadi isuruh Jesus ma si Petrus ampa si Johannes, Nini ma: Laho ma hanima pasirsirhon Paska banta, ase mangan hita.
42022009	Gabe nini sidea ma hu Bani: Huja ma nini uhurMu parsirsiron nami ai?
42022010	Dob ai nini ma dompak sidea: Masukhonsi hanima hu huta in, pajumpah ma hanima pakon sada halak na mamboan gusi na marisi bah; irikkon hanima ma ia hu rumah na minasukanni.
42022011	Hatahon hanima ma hubani simada rumah ai: Tonah ni Guru in bamu: Ija do kamar, iananKu mangan Paska rap pakon susianKu?
42022012	Jadi patuduhononni ma bannima sada kamar pardatas na lumbang, na dob niamparan; ijai ma pasirsir hanima.
42022013	Jadi laho ma sidea, jumpah sidea ma na pinatugahni ai bani sidea, gabe ipasirsir sidea ma Paska ai.
42022014	Ase dob jumpah panorangni, hundul ma Ia rap pakon Apostel ai.
42022015	Dob ai Nini ma dompak sidea: Masihol tumang do uhurhu mangankon biri-biri Paska on rap pakon hanima, paima sogop Bakku sitarononKai.
42022016	Ai Huhatahon ma bannima: Seng anjai panganonKu be in, ronsi hagogokni ai ibagas harajaon ni Naibata.
42022017	Dob ai ibuat ma sada panginuman, anjaha dob ihatahon tonggo tarima kasih, nini ma: Jalo hanima ma, anjaha bagi hanima ma samah hanima!
42022018	Ai Huhatahon ma bannima: Mulai humbani sonari, seng inumonKu be humbani buah ni anggur, das bani na roh harajaon ni Naibata.
42022019	Jadi ibuat ma ruti, anjaha dob ihatahon tonggo tarima kasih, itopiki anjaha ibere ma ai bani sidea, lanjar Nini ma: DagingKu do on, na binere mangkopkop hanima; bahen hanima ma sonin, gabe pardingatan Bakku.
42022020	Sonai homa do panginuman ai, dob salpu sidea mangan, ihatahon ma: Ia panginuman on, padan na baru do in, marhitei darohKu, na niduruskon mangkopkop hanima.
42022021	Tapi tonggor ma, tangan ni halak na mantahihon Ahu do hape rap pakon Ahu i meja on!
42022022	Dalanan ni Anak ni jolma in do namin songon na dob tinontuhon Bani, tapi bursik ma halak na mantahihonSi.
42022023	Jadi marsisungkunan ma samah sidea, atap ise do humbani sidea na sihol mandalankon ai.
42022024	Jadi tubuh ma paringoran i tongah-tongah ni sidea, ai ma pasal atap ise do sidea sibanggalan.
42022025	Gabe nini Jesus ma dompak sidea: Raja-raja ni bangsa-bangsa do mandalankon kuasa bani rayatni, anjaha na sangap-sangap ni sidea igoran do sidear gabei.
42022026	Tapi ulang ma sonai anggo bannima! Sibanggalan bannima, ai ma gabe songon siposoan, anjaha na mamarentah, ai ma gabe songon siparugas.
42022027	Ai ise do sibanggalan, na hundul mangan ai do atap siparugas ai do? Tapi i tongah-tongah nima, Ahu do songon siparugas.
42022028	Hanima do na tahan i lambungKu ibagas haganup sitarononKu.
42022029	Anjaha ondoskononKu ma bannima Harajaon in, songon na dob iondoskon Bapa in hu Bakku,
42022030	ase mangan anjaha minum hanima bani mejangKu bani harajaonKai, hundul bani paratas, laho manguhumi halak Israel na sapuluh dua marga in.
42022031	O Simon, Simon, domma ipangindo sibolis in, sihol segeonni hanima songon boras.
42022032	Tapi Ahu do manonggohon ho, ulang miloh haporsayaonmu, anjaha dob mulak use uhurmu, pargogohi ma uhur ni saninamu.
42022033	Tapi nini si Petrus ma: Tuhan, sirsir do ahu rap tartutup ampa matei ampa Ham.
42022034	Nini Jesus ma: Huhatahon ma bam Petrus: Seng martahuak dayok ope borngin on, domma iparnalang ho tolu hali, na so tinandamu Ahu.
42022035	Lanjar nini ma dompak sidea: Sanggah Husuruh hanima seng marparduitan, seng marranjut anjaha seng marsipatu, ongga do hanima hurangan? Jadi ihatahon sidea ma: Lang!
42022036	Gabe Nini ma dompak sidea: Tapi anggo nuan, na marparduitan iboan ma ai, sonai homa ranjut, anjaha na so marpodang, ijual ma sabingni, laho mamboli podang.
42022037	Ai Huhatahon ma bannima: Maningon saud do na tarsurat pasal Ahu, na mangkatahon: Tarhira do Ia bani parjahat! Ai na dob tinontuhon pasal Ahu, saud ma nuan.
42022038	Gabe ihatahon sidea ma: Tuhan, adong do dua podang ijon. Nini ma hubani sidea: Sungkup ma in!
42022039	Dob ai laho ma Ia hu darat, hu dolog Jetun, songon na somal; anjaha susianNi ai do mangirikkonSi.
42022040	Ase dob das Ia hujai, nini ma dompak sidea: Martonggo ma hanima, ase ulang masuk hanima hubagas parlajouan!
42022041	Jadi ipapulig ma diriNi humbani sidea, tuk gijigon batu daohni; manrogop ma Ia lanjar martonggo sonon:
42022042	Ham Bapa, anggo dear uhurMu, salpuhon Ham ma panginuman on hum Bakku! Tapi sedo uhurHu, uhurMu do na saud.
42022043	Jadi taridah ma Bani sada malekat hun nagori atas, laho mampargogohiSi.
42022044	Anjaha bani paruntolonNi ai, lambin igogohi ma martonggo, jadi mangkatektek ma songon daroh hadogasni hu tanoh.
42022045	Jadi jongjong ma Ia humbani na martonggo ai, ijumpahkon ma susianNi ai, hape tarpodom do sidea dapotsi halani pusok ni uhur.
42022046	Jadi nini ma dompak sidea: Mase modom hanima? Puho ma hanima anjaha martonggo, ase ulang masuk hanima hubagas parlajouan!
42022047	Mangkatahon ai ope Ia, roh ma buei halak, nibobahon ni sada halak, na margoran si Judas, ai ma sada halak humbani na sapuluh dua ai. Ijumpahkon ma Jesus, laho manummahSi.
42022048	Tapi nini Jesus ma dompaksi: O Judas, panummahon do hape ibahen ho mangondoskon Anak ni jolma in?
42022049	Jadi dob iidah hasoman ni Jesus na sihol masa ai, nini sidea ma: Tuhan, itampulhon hanami ma podang on?
42022050	Jadi itampul sahalak humbani sidea ma juak-juak ni sintua ni malim ai, gabe rotap ma pinggolni siamun.
42022051	Jadi nini Jesus ma mambalosi: Sungkup ma ai! Ijamah ma pinggol ai, anjaha ipamalum ma ia.
42022052	Jadi nini ma hubani sintua ni malim, kopala upas ni rumah panumbahan ampa pangintuai-pangintuai ai, na roh manangkapsi: Songon na manjumpahkon panrampok do parroh nasiam, marpodang anjaha marantuk-antuk.
42022053	Ari-ari do Ahu rap pakon nasiam i rumah panumbahan, seng itangkap nasiam Ahu. Tapi on ma panorang nasiam ampa kuasa ni hagolapan in.
42022054	Dob itangkap Ia, iboan sidea ma Ia hu rumah ni sintua ni malim ai, tapi mandaoh-daoh do si Petrus mangirikkonsi.
42022055	Ipagara sidea do apuy i tongah ni alaman lanjar hundul ma maringgot, si Petrus pe hundul do rap pakon sidea ijai.
42022056	Iidah sada juak-juak naboru ma ia hundul ibagas sinalsal ni apuy ai, iserleng ma ia, anjaha nini ma: Hasomanni do age halak on!
42022057	Tapi iporsou do, nini ma: Seng hutandai Ia, inang!
42022058	Tongkin nari iidah sada halak na legan ma ia, nini ma: Ai lang hasoman ni sidea do ho? Tapi nini si Petrus ma: Lang, dahkam!
42022059	Dob salpu hira-hira sajam, nini sada halak na legan ma mangonjolhon: Tongon do ai, dihut do ia hasomanni, ai halak Galilea do ia.
42022060	Tapi nini si Petrus ma: Seng hubotoh na hinatahonmu ai, dahkam! Mangkatahon ai ope ia, mintor martahuak ma dayok.
42022061	Jadi marhusor ma Tuhan in, ikawahkon ma si Petrus, gabe idingat si Petrus ma hata ni Tuhan in, na hinatahonNi hubani: Lape martahuak dayok borngin on, domma, parnalangonmu Ahu tolu hali.
42022062	Jadi luar ma ia hu darat, tangis gogoh-gogoh.
42022063	Ia halak na manjolomi Jesus, ipahiri-hiri anjaha ilonsingi do Ia.
42022064	Itutup sidea do mata ni Jesus anjaha isungkun ma: Jahai ma: Ise do na manlonsingi Ho?
42022065	Buei ope panghirion na legan ihatahon sidea Bani.
42022066	Anjaha dob siang ari, marrunggu ma pangintuai ni bangsa ai, sintua ni malim ampa sibotoh surat, anjaha tarboan ma Ia Hu lobei ni harungguan ni sidea. Nini sidea ma: Anggo Ho do Kristus in, hatahon ma bennami!
42022067	Jadi nini ma dompak sidea: Age Hupatugah ai bani nasiam, seng anjai porsaya nasiam.
42022068	Anjaha anggo manungkun Ahu, seng balosan nasiam.
42022069	Tapi hunjon hujanan hundul ma Anak ni jolma in hampit siamun ni hagogohon ni Naibata.
42022070	Jadi haganup ma sidea mangkatahon: Ase Anak ni Naibata do Ho? Jadi ihatahon ma dompak sidea: Songon na hinatahon nasiam: Ahu do in tongon!
42022071	Dob ai nini sidea ma: Ai pala ope pindahanta saksi? Ai domma itangar hita sandiri ai humbani pamanganni.
42023001	Dob ai misir ma sidea haganup na marrunggu ai, iboan sidea ma Ia Hulobei ni si Latus.
42023002	Iaduhon sidea ma Ia, nini ma: Na dapot hanami do on pakahouhon bangsanami, anjaha ipandang do bereon balasting bani Kesar, anjaha ihatahon, Kristus, Raja do Ia.
42023003	Jadi nini si Latus ma manungkunSi: Raja ni Jahudi do Ham tongon? Jadi nini ma mambalosisi: Songon na hinatahonmu ai ma!
42023004	Jadi nini si Latus ma dompak sintua ni malim ampa halak na mabuei ai: Seng dong dapot ahu salah ni Halak on.
42023005	Tapi lambin igogohi sidea do mangkatahon: Geor do ibahen bangsa in marhitei pangajarionNi i sab tanoh Judea, mamungkah hun Galilea das hujon.
42023006	Manangar ai si Latus, isungkun ma atap halak Galilea do Ia.
42023007	Anjaha dob ibotoh, na humbani gomgoman ni si Herodes do Ia, isuruh ma Ia hulobei ni si Herodes, ai tudu i Jerusalem do ia ijia.
42023008	Dob iidah si Herodes Jesus, malas ma uhurni, ai domma dokah hinan sihol idahonni Ia, dob itangar baritani, anjaha iarap uhurni do, idahonni sada tanda sibahenonNi.
42023009	Buei do isungkun hu Bani, tapi seng ibalosi Jesus ia.
42023010	Ijai do sintua ni malim ampa sibotoh surat, anjaha gogoh do pangaduhon ni sidea Bani.
42023011	Ia si Herodes ampa tentarani, ipahiri anjaha iapasi do Ia, dob ai isuruh ma Ia mulak hubani si Latus marpakeian na harga.
42023012	Mulai bani ari ai marhuan ma si Herodes ampa si Latus, i lobei ni ai marsidomdoman do sidea.
42023013	Dob ai idilo si Latus ma martumpu sintua ni malim, pangintuai-pangintuai ampa halak na mabuei ai, gabe nini ma dompak sidea:
42023014	Iboan nasiam do bakku Halak on, sipabalik bangsa, nini nasiam. I lobei nasiam do hupareksa Ia, tapi seng dong jumpah ahu salah bani Halak on, domu hubani pangaduan nasiam ai.
42023015	Si Herodes pe sonai do, isuruh do Ia mulak bennami, ase seng dong pambahenanni, na patut mambahen marutang hosah Ia.
42023016	Halani ai nalonsingi ma Ia, ase napaluah.
42023017	Ai aturan do ai, paluahonni sada halak bani sidea sanggah pesta ai.
42023018	Tapi sasora do sidea haganup mandilohon: Bunuh Ia! Si Barrabas ma paluah bannami!
42023019	Ia si Barrabas on hona tutup do halani pambarontakan ampa pambunuhon na masa i kota ai.
42023020	Jadi iulaki si Latus ma marsahapkon sidea, ai sihol paluahonni do Jesus.
42023021	Tapi sai dilo-dilo ma sidea: Parsilangkon ma Ia, parsilangkon ma!
42023022	Dob ai ihatahon ma patolu-halihon bani sidea: Ai aha do na jahat ibahen? Seng dong jumpah ahu Bani na boi mambahen marutang hosah Ia. Halani ai nalonsingi ma Ia, ase napaluah.
42023023	Tapi ipagogoh sidea bei ma sorani mangindohon hubani, ase iparsilangkon Ia, gabe saud ma surak-surak ni sidea ai.
42023024	Jadi iputushon si Latus ma pasaudkon pangindoan ni sidea ai.
42023025	Ipaluah ma halak na pinindo ni sidea ai, na tinutup ai halani manggeori ampa mambunuh, tapi Jesus ipadas ma bani rosuh-rosuh ni sidea.
42023026	Sanggah na mamboanSi ai sidea, itangkap sidea ma sada halak, na margoran si Simon, na hun Kirene, na roh hun jumani; hubani ma ipaporsankon sidea silang ai, laho mamboan ai paihut-ihut Jesus.
42023027	Buei do halak humbani bangsa ai ampa puang-puang na mangirikkonsi, na marhoru anjaha na tangis-tangis marhalanisi.
42023028	Jadi idompakkon Jesus ma sidea, Nini ma: Nasiam boru Jerusalem, ulang ma Ahu tangisi nasiam, tapi diri nasiam ma tangisi nasiam ampa anak nasiam!
42023029	Ai na roh ma arini, hatahonon ni halak ma ijai: Martuah ma na lambang, ampa parinangon na so ongga tubuhan tuah, ampa adop na so ongga painumhon!
42023030	Ijai ma hatahonon ni halak bani dolog: "Jobjobi ma hanami!" ampa bani dolog-dolog: "Rungkubi ma hanami!"
42023031	Ai anggo sonon pambahen ni sidea bani hayu na matah, bani hayu na masak, sonaha ma nani?
42023032	Adong ope iboan dua halak nari parjahat, sibunuhon rap pakonSi.
42023033	Ase dob das sidea bani ianan na margoran partangkurakan, iparsilangkon sidea ma Ia ijai rap pakon parjahat na dua ai, na sada hu siamunNi anjaha na sada nari hu sambilouNi.
42023034	Jadi nini Jesus ma: Ham Bapa, marpangulaki ma uhurMu, ai seng ibotoh sidea na binahenni ai! Marjomput na sinurat do sidea marbagi hiouNi.
42023035	Jongjong do ijai halak na mabuei ai manonggor, tapi manrehei do pambobai ni sidea, nini ma: Na legan ipaluah, mahua dirini ma ipaluah, anggo na tongon do Ia Kristus, na pinilih ni Naibata!
42023036	Tapi dihut do tentara ai mandoruniSi, ipadohor sidea ma, laho mamberehon na migar Bani,
42023037	lanjar nini sidea ma: Anggo raja ni Jahudi do Ho, paluah ma dirimu!
42023038	Dong do homa tarsurat i babouNi: On do raja ni Jahudi.
42023039	Tapi sada humbani parjahat na gantung ai manreheiSi: Ai lang Kristus do Ho? Paluah ma dirimu ampa hanami!
42023040	Jadi marbalos ma hasomanni ai, nini ma mangkatasi: Seng ihabiari ho hape Naibata, age pe rap hona uhum hita?
42023041	Uhum na pintor do mangonai banta, ai ijalo hita do upah ni pambahenanta. Tapi anggo Ia, seng dong ihorjahon na so patut.
42023042	Lanjar nini ma: Ham Jesus, ingat Ham ma Ahu, anggo das ma Ham bani harajaonMu.
42023043	Jadi nini Jesus ma hubani: Sintong do hatangkon bam: Sadari on rap pakon Ahu ma ho i Paradeiso!
42023044	Anjaha hira-hira pukul sapuluh dua, sogop ma na golap hu sab tanoh in das hu pukul tolu.
42023045	Ai manggolapi do mata ni ari, anjaha marigat do tirei, na i rumah panumbahan ai, bolah dua.
42023046	Dob ai marsora na gogoh ma Jesus, nini ma: Ham Bapa! Hubagas tanganMu ma Huondoshon tonduyHu. Jadi dob ihatahon sonai, rotap ma hosahNi.
42023047	Mangidah na masa ai kopala ni tentara ai, ipasangap ma Naibata, nini ma: Tongon do, halak na pintor do on!
42023048	Anjaha ganup halak na mabuei ai, na roh hujai, marsitompuk tontonni bei ma mangidah na masa ai, lanjar mulak ma.
42023049	Tapi mandaoh-daoh do jongjong mangidahSi sagala na manandaiSi, sonai naboru na mangirikkonSi hun tanoh Galilea.
42023050	Jadi adong ma sada halak na margoran si Josep, pagori ni rapot bolon, paruhur na bujur anjaha na pintor.
42023051	Seng dear uhurni bani riah ampa pambahenan ni sidea ai. Hun Arimatea, na i tanoh Judea do ia, anjaha dihut do ia paima-imahon harajaon ni Naibata.
42023052	Laho ma ia bani si Latus mangindo bangkei ni Jesus.
42023053	Ipaturun ma bangkei ai, ibaluti ma bani hiou putih, anjaha ipatibal ma hubagas tanoman na niliangkon bani batu, seng ongga ope tibal barang ise ijai.
42023054	Ari parugasonkon do ijia, anjaha laho mulai ma Sabat.
42023055	Tapi dihut do deba naboru-naboru, na roh rap pakonsi hun Galilea; ipardiatei sidea do tanoman ai ampa partibal ni bangkei ai.
42023056	Dob ai mulak ma sidea, anjaha ipasirsir sidea ma rium-riuman ampa minak na misbou. Layur ari Sabat ai marsaran do sidea, domu hubani titah in.
42024001	Tapi bani ari parlobei dob Sabat ai, roh ma sidea girah sogod hu tanoman ai mamboan rium-riuman, na dob pinasirsir ni sidea ai.
42024002	Tapi domma igulingkon batu ai hun tanoman ai jumpah sidea.
42024003	Anjaha dob masuk sidea, seng dong be jumpah sidea bangkei ni Tuhan Jesus.
42024004	Anjaha sanggah na jut ai uhur ni sidea pasal ai, jadi jongjong ma i lambung ni sidea dua halak parhiou na marlinang-linang.
42024005	Tapi sanggah tarsonggot ai sidea anjaha unduk mangkawah dompak tanoh, jadi nini halak ondi ma hubani sidea: Mase ipindahi nasiam na manggoluh bani ianan ni na matei?
42024006	Seng ijon Ia, domma puho. Ingat nasiam ma na hinatahonNi ai bani nasiam, sanggah i Galilea ope Ia.
42024007	Ai ihatahon do, paboa maningon ondoshonon do Anak ni jolma in hubagas tangan ni pardousa anjaha parsilangkononkon, tapi mulak manggoluh do ari patoluhon.
42024008	Jadi idingat sidea ma hataNi ondi.
42024009	Mulak ma sidea hun tanoman ai, ibaritahon sidea ma haganupan ai bani na sapuluh sada ai ampa bani haganup na legan ai.
42024010	Si Maria Magdalena ma ai, ambahni ai si Johanna ampa si Maria, inang ni si Jakobus, ampa na legan ai na rap pakon sidea, ipatugah sidea ma ai bani apostel ai.
42024011	Hira turi-turian do ai, nini uhur ni sidea, seng ihaporsayai sidea ai.
42024012	Tapi laho ma si Petrus marlintun hu tanoman ai, itungkir ma hubagas, tapi seng dong iidah sobali hiou putih pambalutini ai. Dob ai mulak ma ia, longang uhurni pasal na masa ai.
42024013	Bani na sadari ai adong ma dua halak humbani sidea na laho hu sada huta, na margoran Emmaus, hira-hira sapuluh sada batu do daohni hun Jerusalem,
42024014	anjaha marsahapi do sidea samah sidea pasal na masa ai.
42024015	Jadi sanggah na marsahapi ai sidea anjaha marsipatorangan, roh ma Jesus mandohori sidea, rap mardalan pakon sidea.
42024016	Tapi mubah do panonggor ni sidea ibahen, ase ulang itanda sidea Ia.
42024017	Jadi nini ma dompak sidea: Aha do na sinahapkon nasiam in i tongah dalan on? Sonto ma sidea, anjaha horu do sidea idahon.
42024018	Dob ai marbalos ma sada halak, na margoran si Kleopas, nini ma dompakSi: Pitah Ham do gakni na marianan i Jerusalem na so mambotoh na masa ijai bani panorang on?
42024019	Jadi nini ma dompak sidea: Sonaha? Nini sidea ma mambalosi: Ai ma pasal Jesus, halak Nasaret in, ai ma nabi na gogoh ibagas horja ampa hata i lobei ni Naibata ampa haganup bangsa in,
42024020	anjaha sonaha pangondoskon ni sintua ni malim ampa pambobainta Bani ase hona uhum Ia, marutang hosah anjaha iparsilangkon.
42024021	Tapi mangarap hinan do hanami, Ia ma na paluahkon Israel. Anjaha patolu-arihon ma sadari on, dob na masa ai.
42024022	Anjaha adong do deba naboru hun tongah-tongah nami, na mambahen tarsonggot hanami, girah do sidea nasogod laho hu tanoman ai.
42024023	Seng dong jumpah sidea bangkeiNi ai, tapi mulak do sidea patugahkon, na dob iidah sidea do malekat, na mangkatahon, na manggoluh do Ia.
42024024	Anjaha dong do deba humbannami na laho hu tanoman ai; jumpah sidea do tongon songon na hinatahon ni puang-puang ai, tapi anggo Ia, seng adong iidah.
42024025	Jadi nini ma dompak sidea: E nasiam, na hurang uhur, anjaha na mahol mangkaporsayai na hinatahon ni nabi-nabi!
42024026	Ai lang maningon sonai do marsitaronon Kristus in, laho masuk hu hasangaponNi in?
42024027	Jadi jojor ma humbani si Musa ampa humbani sagala nabi ipatorang bani sidea sagala na tarsurat pasalSi.
42024028	Jadi dohor ma sidea bani huta siparayakon ni sidea ai, anjaha ipakulah ma manorushon pardalananNi,
42024029	tapi igogohkon sidea ma mangarahkonSi, nini ma: Tondok ma Ham bannami, ai laho bod ma ari anjaha manabad ma mata ni ari! Jadi masuk ma Ia, tondok bani sidea.
42024030	Anjaha sanggah na hundul Ia rap pakon sidea mangan, ibuat ma ruti, ihatahon ma tonggo tarima-kasih, dob ai itopiki ma ai anjaha ibere ma bani sidea.
42024031	Ijai ma buka mata ni sidea, gabe itanda sidea ma Ia; anjaha Ia pe magou ma humbani pangidah ni sidea.
42024032	Jadi nini sidea ma samah sidea: Ai lang gara do uhurta ibagas, sanggah na pinarsahapkonNi ai hita i tongah dalan, laho patorangkon banta na tarsurat in?
42024033	Jadi mintor misir ma sidea mulak hu Jerusalem, gabe tumpu ma jumpah sidea na sapuluh sada ai ampa hasoman ni sidea.
42024034	Nini sidea ma: Tongon do, domma puho Tuhan in, anjaha ipataridahkon do diriNi bani si Simon!
42024035	Anjaha sidea pe ibaritahon ma na masa itongah dalan ai, ampa panandai ni sidea Bani, sanggah na manopiki ruti ai Ia.
42024036	Mangkatahon ai ope sidea, jongjong ma Jesus i tongah-tongah ni sidea.
42024037	Gabe tarsonggot ma sidea anjaha mabiar, iagan sidea begu-begu do na niidah ni sidea ai.
42024038	Jadi nini ma dompak sidea: Mase ma tarsonggot hanima? Mase ma sungkun-sungkun uhur nima ibagas?
42024039	Tonggor hanima ma tanganKu ampa naheiHu, paboa Ahu do on. Jamah hanima ma Ahu, anjaha tonggor ma, ai anggo tonduy seng mardaging barang marholi-holi, songon na adong iidah hanima Bakku.
42024040	Sanggah na mangkatahon ai ipatuduhkon ma tanganNi ampa naheiNi bani sidea.
42024041	Tapi lanjar ope seng porsaya sidea, halani malas ampa longang ni uhur ni sidea, gabe ihatahon ma bani sidea: Adong do ijon bannima sipanganon?
42024042	Jadi ibere sidea ma Bani dengke na pinanggang samponggol.
42024043	Ai ma ijalo, lanjar ipangan ma ai ipaidah-idah sidea.
42024044	Jadi nini ma dompak sidea: On ma hatangKu, na dob Huhatahon bannima, sanggah rap ope Ahu pakon hanima, ai ma, maningon saud do haganup na tarsurat pasal Ahu ibagas titah ni si Musa, buku ni nabi-nabi ampa bani buku Psalm.
42024045	Jadi ibuhai ma uhur ni sidea, ase iarusi ma na tarsurat ai.
42024046	Ihatahon ma bani sidea: Sonai do tarsurat, maningon marsitaronon do Kristus in, anjaha mulak manggoluh bani ari patoluhon.
42024047	Anjaha ambilanonkon do marhitei GoranNi hamubahon ni uhur bahen hasasapan ni dousa, hubani sagala bangsa, mamungkah hun Jerusalem.
42024048	Hanima do saksi pasal ai.
42024049	Anjaha suruhonKu do bennima na pinarbagah-bagah ni Bapa in. Tapi soh ma lobei hanima i huta on, paima isorungkon bannima hagogohon na hun datas.
42024050	Jadi iarahkon ma sidea hu darat, dohor hu Betania. Jadi ipaherbang ma tanganNi laho mamasu-masu sidea.
42024051	Jadi sanggah na mamasu-masu ai Ia, sirang ma Ia humbani sidea, tarangkat hu surga.
42024052	Manrogop ma sidea manombahsi, dob ai mulak ma sidea hu Jerusalem, marmalas ni uhur banggal.
42024053	Anjaha tongtong do sidea i rumah panumbahan mamuji-muji Naibata. Amen.
43001001	Bani mungkahni domma adong Hata in, anjaha rap pakon Naibata do Hata in, anjaha Naibata do Hata in.
43001002	Rap do in pakon Naibata bani mungkahni.
43001003	Haganup marhiteihonSi do ase adong, anjaha seng dong na dob dong in, na so marhiteihonSi.
43001004	Ibagas Hata in do hagoluhan, anjaha hagoluhan in do panondang ni hajolmaon,
43001005	Na marsinondang do panondang in ibagas na golap, tapi seng ijalo na golap in.
43001006	Bangkit ma sada halak, na sinuruh ni Naibata, na margoran si Johannes.
43001007	Laho manaksihon do ia ase roh, ase isaksihon panondang in, ase haganup porsaya marhiteihonsi.
43001008	Seng ia panondang in, tapi sisaksihon panondang in do ia.
43001009	Panondang na sintong in, na manondangi ganup jolma do, na roh hu dunia on.
43001010	I dunia on hinan do Ia, anjaha marhiteihonSi do adong dunia on, hape seng itanda dunia on Ia.
43001011	Na roh do Ia marayak na dong Bani, tapi seng ijalo na dong Bani in Ia.
43001012	Tapi barang piga na manjaloSi, hujai do ibere kuasa, ase gabe anak ni Naibata sidea, ai ma na porsaya bani goran-Ni.
43001013	Ai ma na so tubuh humbani daroh barang humbani rosuh ni daging barang humbani rosuh ni dalahi, tapi humbani Naibata do.
43001014	Gabe daging ma Hata in, anjaha marianan i tongah-tongahta; jadi iidah hanami ma hasangaponni songon hasangapon ni anak sasada na humbani Bapa in, gok idop ni uhur ampa hasintongan.
43001015	Isaksihon si Johannes do Ia, nini do marsora na gogoh: On do Ia na huhatahon ai, na roh hun pudingku; lobeinan do Ia adong ase ahu, ai parlobei hinan do Ia.
43001016	Humbani habayakonni do haganup hita manjalo, ai ma idop ni uhur na marnunut.
43001017	Marhitei si Musa do ibere titah, tapi marhitei Jesus Kristus do manjadi idop ni uhur ampa hasintongan.
43001018	Ise pe lang na ongga mangidah Naibata; Anak na sasada in, na bani abingan ni Bapa in, Ia do na pabotohkonsi.
43001019	On do hasaksian ni si Johannes, sanggah roh hubani malim ampa halak Lepi hun Jerusalem, na sinuruh ni halak Jahudi na ijai ai, laho manungkunsi, atap ise do ia.
43001020	jadi iakuhon do, seng iporsou, nini ma: Sedo Ahu Kristus in.
43001021	Isungkun sidea ma ia: Ise do, anggo sonai? Ai si Elias do ham? Jadi nini ma: Seng ahu ai! Ham do nabi na pinarbagah ai? Balosni: Lang!
43001022	Dob ai nini sidea ma hubani: Ise do anggo sonai, ase tarbalosi hanami na marsuruh hanami. Aha do hatahononmu pasal ham?
43001023	Jadi nini ma: Ahu, ai ma sora na dilo-dilo i halimisan: "Papintor ma dalan ni Tuhan in!" songon na hinatahon ni nabi Jesaya.
43001024	Ia na sinuruh ai humbani halak Parisei do.
43001025	Jadi nini sidea ma manungkunsi: Mase ma mandidi ham, anggo seng Kristus ham, atap si Elias atap Nabi ai?
43001026	Jadi nini si Johannes ma mambalosi sidea: Ia ahu bah do hudidihon, tapi domma jongjong i tongah-tongah nasiam Ia, na so tinanda nasiam in,
43001027	na roh hun pudingku, anjaha na hurang talup do ahu, mananggali tali ni sipatuni.
43001028	I Betania do ai masa, i dipar ni bah Jordan, ijai do ianan ni si Johannes mandidi.
43001029	Patarni ai iidah si Johannes ma Jesus roh hubani, gabe nini ma: Tonggor ma, Ia do biri-biri ni Naibata, na mamorsan dousa ni dunia on!
43001030	Ia do ai na huhatahon ai: I pudingku roh do sada halak, na dob parlobei do Ia adong ase ahu, ai parlobei do Ia adong ase ahu.
43001031	Ahu pe seng hutanda hinan Ia, tapi ase talar Ia bani bangsa Israel, ai do ase roh ahu mandidihon bah.
43001032	Dob ai isaksihon si Johannes ma, nini ma: Huidah do Tonduy in susur songon asas hun nagori atas anjaha marianan Bani.
43001033	Ahu pe seng hutanda hinan Ia. Tapi Ia na marsuruh ahu mandidihon bah, Ia do mangkatahon hubakku: Ia hubani ise iidah ho susur Tonduy in anjaha marianan Bani, Ia ma sididihon Tonduy Na pansing.
43001034	Ase domma huidah anjaha husaksihon: Ia do Anak ni Naibata.
43001035	Patarni ai jongjong ma use si Johannes ijai rap pakon dua susianni.
43001036	Jadi sanggah niidahni ai Jesus montas, nini ma: Tonggor ma, Ia do biri-biri ni Naibata!
43001037	Dob ibogei susianni na dua ai hatani ai, jadi iirikkon sidea ma Jesus.
43001038	Marhusor ma Jesus, gabe iidah ma sidea mangirikkonsi, jadi nini ma hubani sidea: Aha do na pinindahan nima? Jadi nini sidea ma hubani: Rabbi (artini: guru), ija do Ham marianan?
43001039	Nini ma hubani sidea: Roh ma hanima, ase iidah hanima! Jadi roh ma sidea, iidah ma iananni ai, jadi rap ma sidea pakonsi sadarini ai. Tar pukul ompat ma ai.
43001040	Si Andreas, sanina ni si Simon Petrus do sada humbani na dua ai, na mambogei hata ni si Johannes ai, anjaha na mangirikhon Jesus ai.
43001041	Dob ai jumpahsi ma lobei si Simon, saninani ai, jadi nini ma dompaksi: Domma jumpah hanami Mesias in (artini: Kristus).
43001042	Ibobai ma ia bani Jesus, ikawahkon Jesus ma ia, lanjar nini ma hubani: Si Simon do ho, anak ni si Jonas; si Kepas ma ho goranon (artini: Petrus; batu gingging)!
43001043	Patar ni ai, sanggah na sihol laho Ia hu Galilea, jumpahsi ma si Pilippus. Jadi nini Jesus ma hubani: Irikkon ma Ahu!
43001044	Ai si Pilippus ai hun Betsaida do, ai ma huta ni si Andreas ampa si Petrus.
43001045	Jumpah si Pilippus ma si Natanael, jadi ihatahon ma hubani: Domma jumpah hanami Ia, na sinahapkon ni si Musa ibagas titah in, sonai homa nabi-nabi ai ma Jesus, anak ni si Josep, na hun huta Nasaret.
43001046	Dob ai nini si Natanael ma hubani: Mintor tarbahen ma roh na madear hun Nasaret? Jadi ihatahon si Pilippus ma: Roh ma ho, ase ididah ho!
43001047	Iidah Jesus ma si Natanael roh hu Bani, jadi nini ma pasalsi: On ma sada halak Israel na sintong, na so maruhur lekluk ibagas.
43001048	Nini si Natanael ma hubani: Hunja itanda Ham ahu? Jadi nini Jesus ma mambalosisi: Sanggah lape idilo si Pilippus ho, domma Huidah ho i toruh ni hayu ara ai.
43001049	Nini si Natanael ma hubani: Rabbi, Ham do Anak ni Naibata, Ham do Raja ni Israel.
43001050	Jadi nini Jesus ma mambalosisi: Halani na Huhatahon ai do bam: Huidah do ho i toruh ni hayu ara ai, ase porsaya ho. Sibanggalhonon ni ai ope idahonmu!
43001051	Lanjar nini ma hubani: Na sintong tumang do na Huhatahon bannima: Idahon nima do mungkab nagori atas anjaha naik-turun malekat ni Naibata marayak Anak ni jolma in.
43002001	Anjaha bani ari patoluhon adong ma na marunjuk i huta Kana, na i nagori Galilea, anjaha ijai do inang ni Jesus.
43002002	Jesus pe ampa susianNi ai iontang do bani pesta ai.
43002003	Jadi dob hurangan anggur sidea, ihatahon inang ni Jesus ma hu Bani: Seng dong be anggur ni sidea!
43002004	Jadi nini Jesus ma hubani: Aha urusanmu Bakku, inang? Seng roh ope panorangKu.
43002005	Nini inangni ai ma hubani siparugas ai: Barang aha ihatahon bani nasiam, bahen nasiam ma!
43002006	Mangihutkon adat parburihon ni halak Jahudi, adong do ijai onom gusi siat dua ronsi tolu bat (sada bat ai ma +_ 40 liter).
43002007	Ihatahon Jesus ma hubani sidea: Goki nasiam ma gusi in bani bah! Jadi gok tumang ma ibahen sidea.
43002008	Dob ai Nini ma hubani sidea: Tahui nasiam ma hunjin, anjaha boan nasiam ma hubani kopala ni pesta on! Jadi iboan sidea ma.
43002009	Dob idai kopala ni pesta ai bah na dob salih gabe anggur ai, seng ibotoh hunja harohanni ai, pitah siparugas na manahui ai do hansa mambotoh ai, idilo ma siparunjuk ai,
43002010	anjaha nini ma hubani: Haganup halak mambere parlobei anggur sidearan, dob bosur pe, ase ibere tar na hurang daini. Tapi anggo ham, isimpan ham do anggur sidearan ronsi sonari.
43002011	Ase ai ma tanda na parlobei, na binahen ni Jesus i huta Kana, na i Galilea, laho patalar hasangaponNi, gabe porsaya ma susianni Bani.
43002012	Dob salpu ai, tuad ma Ia hu Kapernaum rap pakon inangni, ampa saninaNi ampa susianNi, anjaha ijai ma sidea tar hundokah.
43002013	Halani domma dohor pesta Paska ni Jahudi, jadi tangkog ma Jesus hu huta Jerusalem.
43002014	Jadi jumpahSi ma hundul i rumah panumbahan ai partiga-tiga lombu, biri-biri pakon asas ampa situkari duit.
43002015	Jadi ipauli Jesus ma tali bahen lonsing-lonsing, anjaha iusir ma sidea haganup hun rumah panumbahan ai rap pakon biri-biri ampa lombu; isampakkon ma duit ni sipanukari ai, anjaha ipantunggalingkon ma meja ni sidea.
43002016	Dob ai Nini ma hubani partiga-tiga asas ai: Boan nasiam ma in hunjon! Ulang bahen nasiam rumah ni BapaKu gabe rumah partiga-tigaan!
43002017	Jadi idingat susianNi ma hata na tarsurat in: Ringis mangkopkop rumahmu do mangankon ahu.
43002018	Dob ai nini Jahudi ma mambalosisi: Aha ma tanda patuduhonMu bannami, paboa na boi sonin bahenonMu?
43002019	Jadi nini Jesus ma mambalosi sidea: Parseda nasiam ma rumah panumbahan on, dob ai pajongjongonku ma in ibagas tolu ari.
43002020	Dob ai nini Jahudi ma: Ompat puluh onom tahun do dokahni ipauli rumah panumbahan on, ia Ham, ibagas tolu ari nimu pajongjongonMu in?
43002021	Tapi angkulaNi ai do rumah panumbahan, na hinatahoNi ai ijai.
43002022	Ase, dob puho Ia humbani na matei idingat susianNi ai ma hata ondi, gabe porsaya ma sidea bani hata ni surat in ampa bani hata na hinatahon ni Jesus.
43002023	Anjaha sanggah i huta Jerusalem Ia, bani pesta Paska ai, buei do na gabe porsaya bani goranNi, dob iidah sidea tanda na binahenNi ai.
43002024	Tapi seng ihaporsayai Jesus sidea, halani itanda do sidea haganup.
43002025	Anjaha seng porlu Bani hasaksian ni atap ise pe pasal jolma in, ai ibotoh do na ibagas uhur ni jolma in.
43003001	Ase adong ma sada halak humbani Parisei, na margoran si Nikodemus, pangintuai ni halak Jahudi.
43003002	Na roh do ia borngin-borngin marayakSi, anjaha nini ma hu Bani: Rabbi, ibotoh hanami do Ham guru na roh humbani Naibata, ai seng tarhorjahon atap ise tanda songon na binahenMu in, anggo seng Naibata hasomanni.
43003003	Dob ai nini Jesus ma mambalosisi: Na sintong tumang do na Huhatahon bamu: Anggo seng tubuh halak paduahalihon, seng tarbahensi mangidah harajaon ni Naibata!
43003004	Ihatahon si Nikodemus ma hubani: Sonaha ma tarbahen use tubuh halak, anggo domma matua? Mintor tarulakisi ma masuk hu partapaan, ase itubuhkon inangni use!
43003005	Nini Jesus ma mambalosisi: Na sintong tumang do na huhatahon on bamu: Anggo seng tubuh halak humbani bah pakon Tonduy, seng tarmasukisi harajaon ni Naibata.
43003006	Aha tubuh humbani daging, ai ma daging, anjaha aha tubuh humbani Tonduy, ai ma tonduy.
43003007	Ulang ma longang uhurmu, halani Huhatahon bamu: Maningon tubuh nasiam padua-halihon.
43003008	Na mangombus do logou dompak rosuh ni uhurni, ibogei ham do pardongosni, tapi seng ibotoh ham hunja rohni atap huja lahoni. Sonai do ganup na dob tubuh humbani Tonduy.
43003009	Dob ai nini si Nikodemus ma mambalosiSi: Sonaha ma parjadini ai?
43003010	Jadi nini Jesus ma mambalosisi: Ham guru ni halak Israel, lang ibotoh ham in?
43003011	Na tongon tumang do na Huhatahon on bamu: Na binotohnami do ihatahon hanami, anjaha na niidah nami do isaksihon hanami, tapi seng ijalo nasiam hasaksian nami.
43003012	Gari na i dunia on Huhatahon bani nasiam, seng porsaya nasiam, mintor porsaya ma nasiam, anggo Huhatahon bani nasiam na i nagori atas?
43003013	Anjaha seng dong na naik hu nagori atas, sobali na susur hun nagori atas in, in ma Anak ni jolma in.
43003014	Anjaha songon na dob pinagijang ni si Musa ulog i halimisan, sonai do pagijangon Anak ni jolma in,
43003015	ase dapotan hagoluhan na sadokah ni dokahni sagala na porsaya Bani.
43003016	Ai sonon do holong ni uhur ni Naibata bani dunia on, pala do Anakni na sasada in iberehon, ase ulang magou ganup na porsaya Bani, tapi ase hagoluhan na sadokah ni dokahni bani.
43003017	Ai seng isuruh Naibata AnakNi in hu dunia on, laho manguhumi dunia on, tapi ase maluah do dunia on marhiteihonSi.
43003018	Seng siuhumon na porsaya Bani, tapi na so porsaya domma hona uhum, halani lang porsaya ia bani Goran ni Anak sasada ni Naibata.
43003019	Tapi on ma uhum ai: Domma roh na lihar in hu dunia on, tapi holongan do uhur ni jolma bani na golap in ase bani na lihar in, ai na jahat do horja ni sidea.
43003020	Ai ganup na mangkorjahon na masambor, sogam do uhurni bani na lihar in, anjaha seng ijumpahkon na lihar in, ase ulang talar horjani ai.
43003021	Tapi na mangkorjahon hasintongan in, ijumpahkon do na lihar in, ase talar horjani ai, ai ibagas Naibata do ihorjahon ai.
43003022	Dob ai laho ma Jesus rap pakon susianNi hu tanoh Judea, anjaha soh ijai lobei rap pakon sidea lanjar mandidi.
43003023	Anjaha si Johannes pe mandidi do i Aenon, dohorhon huta Salim, ai buei do bah ijai. Marrohan do halak hujai, laho padidihon dirini.
43003024	Ai seng tartutup ope si Johannes ijia.
43003025	Jadi tarjadi ma parsualon bani susian ni si Johannes ampa sada halak Jahudi pasal parburihan.
43003026	Roh ma sidea bani si Johannes, anjaha nini sidea ma dompaksi: Rabbi, halak ondi, na roh hubamu i dipar ni bah Jordan, ai ma na sinaksihonmu ondi, tonggor ham ma, mandidihon do Ia nuan, anjaha marrohan do ganup halak Bani.
43003027	Dob ai nini si Johannes ma mambalosi: Seng tarbuat jolma atap aha pe, anggo seng na binere ai bani hun nagori atas.
43003028	Hanima sandiri do saksikku, sanggah huhatahon: Sedo ahu Kristus in, tapi na sinuruh do ahu parlobeini.
43003029	Simada tunangan, ai do siparunjuk. Ia huan-huan ni siparunjuk, na jongjong patangi-tangisi, marmalas ni uhur do halani sora ni siparunjuk ai. Malas ni uhur na sonai do na adong bakku.
43003030	Anggo Ia, patut do lambin banggal, tapi ahu lambin etek ma.
43003031	Na roh hun datas, Ia do na mangatasi haganup. Na hun tanoh on, partanoh on do ai, anjaha pasal na i tanoh on do isahapkon; na roh hun datas, Ia do na mangatasi haganup.
43003032	Na niidahNi ampa na binogeiNi do isaksihon, tapi seng dong na manjalo hasaksianNi ai.
43003033	Halak na manjalo hasaksianNi ai, iakui do, paboa parsintong do Naibata.
43003034	Ai na sinuruh ni Naibata, Ia do na mansahapkon hata ni Naibata, anjaha seng marsibar Ia mambere TonduyNi.
43003035	Holong do uhur ni Bapa in bani Anak in, anjaha haganup do iondoskon hubagas tanganNi.
43003036	Na porsaya bani Anak in, dapotan hagoluhan na sadokah ni dokahni, tapi na so mambalosi Anak in, seng idahonni ai hagoluhan, tapi ringis ni Naibata do totap bani.
43004001	Jadi dob ibotoh Tuhan in, na dob ibogei Parisei, bueinan do susian ampa na nididiNi marimbang si Johannes.
43004002	age pe seng Jesus sandiri mandidihon, tapi susianNi do,
43004003	itadingkon ma Judea, anjaha mulak ma Ia hu Galilea.
43004004	Tapi maningon bontasonNi do nagori Samaria.
43004005	Jadi das ma Ia hu sada huta na i Samaria, na margoran Sikar, dohorhon juma, na binere ni si Jakob bani si Josep, anakni ai.
43004006	Ijai do parigi ni si Jakob. Jadi halani na dob loja Jesus na mardalan ai, hundul ma Ia i lambung ni parigi ai, anjaha tar tongah arian ma ai.
43004007	Dob ai roh ma sada boru Samaria, laho manahui bah. Jadi nini Jesus ma hubani: Bere ham ma Bakku bahmu in otik!
43004008	Ia susianNi ai, domma laho hu huta mamboli bohal.
43004009	Jadi nini boru Samaria ai ma hu-Bani: Mase Ham, halak Jahudi, mangindo bah inumon humbakku, boru Samaria? Ia halak Jahudi seng marparsaoran ai pakon halak Samaria.
43004010	Dob ai nini Jesus ma mambalosisi: Ambit itanda ham sibere-bere ni Naibata ampa na mangindo bah inumon humbamu, gabe ham ma mangindo hum-Bani, jadi bereonNi ma bamu bah na maggoluh.
43004011	Jadi nini naboru ai ma hubani: Tuan, gari tahu-tahu seng dong Bamu, anjaha bagas do parigi on; mintor hunja ma adong Bamu bah na manggoluh?
43004012	Mintor banggalan ma Ham ase ompungta si Jakob, na mamberehon parigi on bannami? Ia do na minum hunjin, anakni ampa pinahanni.
43004013	Dob ai nini Jesus ma mambalosisi: Sagala na minum humbani bah on mangulaki horahan do,
43004014	tapi na manginum bah sibereonKai, seng horahan be ia sadokah ni dokahni. Ia bah sibereonKai gabe bah tubuh do ai ibagas dirini, na marjullak-jullak ronsi hagoluhan sisadokah ni dokahni.
43004015	Dob ai nini naboru ai ma hubani: Tuan, bere Ham ma bakku bah na sonai ai, ase ulang horahan be ahu, anjaha ulang pala be sai roh hujon laho manahui.
43004016	Ihatahon Jesus ma hubani: Laho ma ham, dilo ham ma pargotongmu, dob ai roh ma ham hujon!
43004017	Dob ai nini naboru ai ma mambalosi: Seng dong pargotongku. Nini Jesus ma hubani: Tongon do hatamu, seng dong pargotongmu.
43004018	Ia ham domma lima hali laho, anjaha dalahi na rap pakon ham sisonari ai, sedo pargotongmu ai; ase na sintong do na hinatahonmu ai.
43004019	Jadi nini naboru ai ma hu-Bani: Tuan, huahap nabi do Ham!
43004020	Ia ompung nami i dolog an do martonggo, hape nasiam mangkatahon, Jerusalem do ianan martonggo.
43004021	Nini Jesus ma hubani: Porsaya ma ham Bakku inang, na roh ma panorangni, seng be i dolog an atap i Jerusalem nasiam marsombah bani Bapa in.
43004022	Isombah nasiam do na so tinanda nasiam, tapi anggo hanami na tinanda nami do isombah hanami, ai halak Jahudi do harohan ni haluahon.
43004023	Na roh ma panorangni, anjaha domma roh ai nuan, gabe ibagas Tonduy ampa hasintongan ma sagala partonggo na sintong martonggo hubani Bapa in, ai partonggo na sonai do ipangindo Bapa in.
43004024	Tonduy do Naibata, ase sagala na martonggo hu Bani, maningon do martonggo ibagas Tonduy ampa hasintongan.
43004025	Nini naboru ai ma hu-Bani: Hubotoh, ia Mesias in (ai ma Kristus), maningon do roh. Roh honsi Ia, baritahononNi ma ganupan ai bannami.
43004026	Ihatahon Jesus ma hubani: Ahu do in, na marsahap pakon ham!
43004027	Dob sonai, roh ma susianNi, anjaha longang do uhur ni sidea, halani na marsahapi ai Ia pakon naboru ai. Tapi sahalak pe seng dong na manungkun: Aha sungkunonmu? atap: Aha sahapkononmu bani?
43004028	Itadingkon naboru ai ma pangalopan ni bahni, mulak ma ia hu huta lanjar nini ma hubani halak na ijai ai:
43004029	Eta nasiam! Tonggor nasiam ma sada halak, na patugahkon bakku haganup na dob ongga huhorjahon, atap Ia do Kristus in.
43004030	Gabe luar ma sidea hun huta ai laho marayakSi.
43004031	Sanggah sonai, nini susianNi ai ma mangojurSi: Mangan ma Guru in!
43004032	Tapi nini ma bani susianNi ai: Adong do sipanganon Bakku, na so binotohnima!
43004033	Gabe nini susian ai ma samah sidea: Ai adong do nani, na mamboban sipanganon hu-Bani?
43004034	Ihatahon Jesus ma hubani sidea: Sipanganon do ai Bakku, mangkorjahon rosuh ni na marsuruh Ahu ampa mandobkon lahoanni.
43004035	Ai lang ihatahon hanima: Ompat bulan nari jumpah ma pariama? Tapi huhatahon ma bannima: Mangkawah ma hanima, tonggor hanima ma juma in, domma gorsing, boi ma sabion.
43004036	Manjalo upah ma sipanabi anjaha patumpuhon buah hu hagoluhan na sadokah ni dokahni, ase rap marmalas ni uhur sipartidah pakon sipanabi.
43004037	Ai ijon ma sintong hata, na mangkatahon: Na sada martidah, na legan manabi.
43004038	Ahu do marsuruh hanima manabi na so hinalojahon nima. Na legan do mangkorjahon, gabe isambat hanima do horja ni sidea.
43004039	Jadi buei ma halak Samaria na i huta ai na gabe porsaya Bani, halani hasaksian ni naboru ai na mangkatahon: Haganup, na dob huhorjahon ipatugah do bakku.
43004040	Das-honsi halak Samaria ai bani Jesus, ielek-elek sidea ma Ia tondok bani sidea, jadi ijai ma Ia dua ari.
43004041	Anjaha lambin bueini do na porsaya bani hata ni Jesus.
43004042	Nini sidea ma bani puang-puang ai: Seng be halani hatamai mambahen porsaya hanami. Domma itangar hanami sandiri, anjaha ibotoh hanami, Ia do tongon Sipaluah dunia on.
43004043	Jadi dob salpu na dua ari ai, misir ma Ia hunjai laho hu Galilea.
43004044	Ai Jesus sandiri do manaksihon, na so marsangap nabi i tanoh hagodanganni.
43004045	Jadi dashonsi Ia i Galilea, ijalo halak Galilea do Ia, halani na dob iidah sidea haganup na binahenNi i Jerusalem bani ari raya ai, ai sidea pe dihut do bani pesta ai.
43004046	Anjaha laho do Ia use hu Kana, na i Galilea, iananNi ondi mambahen anggur humbani bah. Jadi adong ma ijai pagawai ni raja, boritan do anakni i Kapernaum.
43004047	Jadi dob ibogei, na dob roh Jesus hun nagori Judea hu nagori Galilea, ijumpahkon ma Ia, ielek-elek ma, ase tuad Ia pamalum anakni, na mangkatarhatos ai.
43004048	Jadi ihatahon Jesus ma hubani: Anggo seng iidah nasiam tanda ampa halongangan, seng na porsaya nasiam.
43004049	Jadi ihatahon pagawai ai ma: Sai tuad ma Ham tuan sanggah lape matei anakkai.
43004050	Ihatahon Jesus ma hubani: Mulak ma ham, manggoluh ma anakmu ai! Porsaya do halak ai bani hata, na hinatahon ni Jesus bani, lanjar laho ma ia.
43004051	Sanggah tuad ia, ialo-alo jabolonni ma ia, laho patugahkon, na dob manggoluh anakni ai.
43004052	Ipapangkei ma humbani sidea panorangni, barang sadihari malum iahap. Jadi nini sidea ma: Nantuari, hira-hira pukul sada do surut pane-pane ai humbani.
43004053	Idingat bapani ai ma, pala ai ma tongon panorangni sanggah ihatahon Jesus bani: Na manggoluh ma anakmu ai. Gabe porsaya ma ia pakon haganup parrumahni.
43004054	Ase ai ma tanda na paduahon, na binahen ni Jesus use, dob mulak Ia hun Judea hu Galilea.
43005001	I pudi ni ai adong ma pesta ni halak Jahudi, jadi tangkog ma Jesus hu Jerusalem.
43005002	I Jerusalem, i lambung ni horbangan biri-biri ai, adong do sada paridian, na margoran Bethesda bani hata Heber, adong do lima sopou-sopou ijai.
43005003	Martibalan do ijai buei halak na boritan, na mapitung, na oyangon ampa na matei lopah, na paima-imahon bani pargunsang ni bah ai,
43005004	ai turun do marnombas malekat ni Naibata manggunsang bah ai. Anjaha na parlobei masuk hu bagas, dob hona gunsang bah ai, malum ma atap aha pe naboritni.
43005005	Adong do ijai sada halak, na dob tolu puluh ualuh tahun dokahni boritan.
43005006	Dob iidah Jesus ia tibal ijai, anjaha ibotoh, sonai ma dokahni ijai, gabe Nini ma dompaksi: Sihol malum ham?
43005007	Nini na boritan ai ma mambalosiSi: Ham tuannami, seng dong dihadihangku, na mangabingkon ahu hu paridian in bani pargunsang ni bah in, ai rohhonsi ahu, domma adong na legan manlobei ahu turun.
43005008	Nini Jesus ma hubani: Jongjong ma ham, angkat ma podomanmu in, laho ma ham!
43005009	Jadi mintor jorgit ma halak ai, iangkat ma podomanni, lanjar laho ma ia. Tapi ari Sabat do na sadari ai.
43005010	Jadi ihatahon halak Jahudi ma bani halak na pinamalum ai: Ari Sabat do arian on, seng bulih boanonmu podomanmu!
43005011	Nini ma mambalosi: Halak, na pamalum ahu, Ia do mangkatahon bakku: Angkat ma podomanmu, anjaha laho ma.
43005012	Isungkun sidea ma ia: Ise mangkatahon bam: Angkat ma anjaha laho ma?
43005013	Tapi seng itandai na boritan ai Ia, ai domma laho Jesus, halani buei do jolma bani ianan ai.
43005014	Dob salpu ai, jumpah Jesus ma ia i rumah panumbahan, gabe nini ma hubani: Tonggor ma, domma jorgit ham. Ulang be nunut mardousa, ase ulang sogop bamu siparahan.
43005015	Jadi laho ma halak ai, ihatahon ma bani halak Jahudi, paboa Jesus do na pamalumkonsi.
43005016	Jadi iparburu halak Jahudi ma Jesus, halani ibahen sonai bani ari Sabat.
43005017	Tapi nini Jesus ma mambalosi sidea: Na marhorja do BapaKu ronsi nuan, Ahu pe marhorja do.
43005018	Halani ai lambin ipindahi Jahudi ma dalan laho mamunuhsi, ai seng be pitah ari Sabat isedai, tapi igoran do homa Naibata Bapani, anjaha ipados diriNi pakon Naibata.
43005019	Jadi nini Jesus ma mambalosi sidea: Na sintong tumang do na Huhatahon on bani nasiam: Aha pe lang tarhorjahon Anak in humbani diriNi sandiri, pitah na niidahNi do ihorjahon Bapa in. Ai aha na hinorjahon ni Bapa in, ai do homa ihorjahon Anak in.
43005020	Ai holong do uhur ni Bapa in bani Anak in, anjaha haganup do ipatuduhkon Bani na hinorjahonNi, anjaha patuduhkononNi ope Bani horja sibanggalan hunjon, ase longang uhur nasiam.
43005021	Ai songon pamuhoi ni Bapa in bani na matei, laho pagoluhkon sidea, sonai do Anak in, ipagoluh do atap ise, na sihol pagoluhonni.
43005022	Ai seng dong na iuhumi Bapa in, tapi domma iondoskon haganup panguhumon in bani Anak in.
43005023	Ase haganup pasangap Anak in, songon parpasangap ni sidea bani Bapa in. Na so pasangaphon Anak in, ai ma na so pasangap Bapa in, na marsuruhSi.
43005024	Na sintong tumang do na Huhatahon on bani nasiam: Barang ise, na manangihon hatangKu anjaha porsaya bani na marsuruh Ahu, domma das bani hagoluhan na sadokah ni dokahni; seng pala be ia hu paruhuman, domma mandipar ia humbani hamateian hu hagoluhan.
43005025	Na sintong tumang do na Huhatahon bani nasiam: Na roh ma panorangni, anjaha domma masa ai nuan, bogeion ni na matei in ma sora ni Anak ni Naibata, gabe manggoluh ma na mambogeisi.
43005026	Ai songon Bapa in pargoluh ibagas diriNi, lanjar sonai do ibere bani Anak in, ase pargoluh Ia ibagas diriNi.
43005027	Anjaha ibere do Bani kuasa manguhumi, halani Anak ni Jolma Ia.
43005028	Ulang ma longang uhur nasiam pasal ai, ai na roh ma panorangni, bogeion ni haganup halak na i tanoman in ma soraNi,
43005029	jadi mandarat ma, sihorjahon na madear puho hu hagoluhan, tapi sihorjahon na jahat puho bani uhum.
43005030	Seng tarhorjahon Ahu atap aha pe humbani diringKu sandiri, domu hubani na Hubogei do panguhumHu, anjaha pintor do uhumHu, halani seng Hupindahi rosuh ni uhurHu, rosuh ni na marsuruh Ahu do.
43005031	Anggo Ahu manaksihon pasal diringKu, seng na sintong hasaksianKai.
43005032	Adong do na legan manaksihon Ahu, anjaha Hubotoh sintong do hasaksianni ai pasal Ahu.
43005033	Domma isuruh nasiam na marayak si Johannes, anjaha domma isaksihon hasintongan ai.
43005034	Ia Ahu, seng Huporluhon hasaksian ni jolma, tapi Husahapkon pe ai, andohar maluah nasiam.
43005035	Palita na gara anjaha na marsinalsal do ia, anjaha marosuh do nasiam tongkin marmalas ni uhur ibagas sondangNi ai.
43005036	Adong do hasaksian Bakku na surungan humbani si Johannes; ai horja, na niondoskon ni Bapa in Bakku, sidobhononKu, in ma horja na Hubahen in, in do manaksihon paboa na isuruh Bapa in do Ahu.
43005037	Anjaha Bapa na marsuruh Ahu pe isaksihon do Ahu. Seng ongga ibogei nasiam soraNi, anjaha rupaNi pe seng ongga iidah nasiam.
43005038	Hatani pe seng marianan ibagas nasiam, ai seng porsaya nasiam bani na sinuruhNi.
43005039	Ipareksa nasiam do Surat in, ai jumpah nasiam do ijin, nini uhur nasiam, hagoluhan na sadokah ni dokahni. Surat in do tongon na manaksihon pasal Ahu.
43005040	Tapi seng ra nasiam roh hu Bakku, ase dapotan hagoluhan nasiam.
43005041	Seng Hujalo hasangapon humbani jolma.
43005042	Tapi Hutanda do nasiam, seng dong holong dompak Naibata bani nasiam.
43005043	Roh do Ahu ibagas goran ni BapaKu, hape seng ijalo nasiam Ahu. Tapi anggo roh na legan ibagas goranni sandiri, ijalo nasiam do anggo ai.
43005044	Sonaha ma tarbahen nasiam porsaya, ai marsijaloan sangap do nasiam samah nasiam; tapi anggo sangap na humbani Naibata na sasada in, seng ipindahi nasiam.
43005045	Ulang ma iagan nasiam, Ahu mangaduhon nasiam bani Bapa in. Adong do na mangaduhon nasiam, ai ma si Musa, hatengeran ni uhur nasiam ai.
43005046	Ai ambit na porsaya nasiam bani si Musa, porsaya do nasiam age Bakku, ai pasal Ahu do isuratkon.
43005047	Tapi anggo seng porsaya nasiam bani suratni, sonaha ma porsaya nasiam bani hatangKu?
43006001	Dob salpu ai, idipari Jesus ma tao Galilea, ai ma tao Tiberias.
43006002	Buei do halak mangirikkonSi, halani iidah sidea tanda halongangan, na binahenNi bani halak na boritan.
43006003	Jadi tangkog ma Jesus hu dolog, laho hundul hujai rap pakon susianNi.
43006004	Tapi dohor ma Paska, ai ma ari raya ni Jahudi.
43006005	Sanggah mangkawah Jesus anjaha iidah roh buei halak hu lobeiNi, jadi nini ma dompak si Pilippus: Hunja ma bolionta ruti, ase mangan sidea in?
43006006	Tapi ihatahon pe sonai, na laho manlajousi do, ai ibotoh do aha sibahenonNi.
43006007	Ibalosi si Pilippus ma Ia: Harga dua ratus dinar pe ruti seng sungkup bani sidea, ase ganup sidea manjalo otik bei.
43006008	Jadi marbalos ma hubani sahalak humbani susianNi ai, ai ma si Andreas, anggi ni si Simon.
43006009	Adong do ijon sada dakdanak, na mamboan lima ruti pakon dua dengke, tapi sadiha ma in bani na sain buei?
43006010	Tapi nini Jesus ma: Hatahon hanima ma hundul jolma in! Adong do bolag sampalan ijai, gabe hundul ma dalahi ijai hira-hira lima ribu halak bueini.
43006011	Ase ibuat Jesus ma ruti ai, anjaha dob ihatahon tarima kasih, ipambere ma bani na hundul ai; anjaha sonai do homa dengke ai, atap sadiha nini uhur ni sidea.
43006012	Ase dob bosur sidea, nini ma dompak susianNi ai: Patumpu hanima ma teba-teba in, ase ulang soya.
43006013	Jadi ipatumpu sidea ma, anjaha adong do sapuluh dua bantei teba-teba humbani na lima ruti ai, na so bois na mangan ai.
43006014	Ase dob iidah simbuei ai tanda na binahen ni Jesus ai, nini sidea ma: On ma tongon nabi ia, na sihol roh hu dunia on.
43006015	dob ibotoh Jesus, na sihol roh sidea manangkapSi, laho pabangkithonSi gabe raja, jadi surut ma sahalakSi hu dolog.
43006016	Ase dob bod ari, tuad ma susianNi ai hu tao ai.
43006017	Imasuki sidea ma sada parau, anjaha idipari sidea ma tao ai laho hu Kapernaum. Domma pala golap ari, tapi lalab do seng roh Jesus manjumpahkon sidea.
43006018	Anjaha mangombus ma logou na gogoh, gabe margilumbang ma tao ai.
43006019	Jadi dob marluga sidea hira-hira dua atap tolu paal daohni, iidah sidea ma Jesus mardalan iatas tao ai, roh mandohori parau ai, gabe mabiar ma sidea.
43006020	Tapi Nini ma dompak sidea: Ahu do on, ulang mabiar!
43006021	Sihol pamasukon ni sidea ma Ia hu parau ai; mintor das ma parau ai hu pasir situjuon ni sidea ai.
43006022	Patarni ai ibotoh na mabuei, na i dipar ni tao ai ma, na so adong ijai parau na legan sobali na sasada ai, anjaha na so dihut Jesus masuk hu parau ai rap pakon susianNi, pitah susianNi ai do na misir.
43006023	Tapi marrohan do parau hun Tiberias dohor hu ianan parmanganan ruti, na tinonggohon ni Tuhan in.
43006024	Ase dob iidah halak na mabuei ai, na so ijai be Jesus, age susianNi ai pe, imasuki sidea ma use parau ai, anjaha laho ma sidea hu Kapernaum mangindahi Jesus.
43006025	Jadi dob jumpah sidea Ia i dipar ni tao ai, nini sidea ma hu-Bani: Guru, sadihari do Ham hujon?
43006026	Nini Jesus ma mambalosi sidea: Na sintong tumang do na Huhatahon on bani nasiam, ipindahi nasiam pe Ahu, sedo halani na dob iidah nasiam tanda in, tapi halani na bosur ai do nasiam mangan ruti ai.
43006027	Ulang ma sipanganon na laho salpu horjahon nasiam, tapi sipanganon na totap ronsi hagoluhan sisadokah ni dokahni ma, na sihol bereon ni Anak ni jolma in bani nasiam. Ai Ia do na tinokanhon ni Bapa in, Naibata.
43006028	Dob ai nini sidea ma hu Bani: Aha ma sibahenon nami, ase ihorjahon hanami horja harosuh ni Naibata?
43006029	Nini Jesus ma mambalosi sidea: On do horja harosuh ni Naibata, ase porsaya nasiam bani Na sinuruhNi.
43006030	Dob ai nini sidea ma: Aha tanda ibahen Ham, ase iidah hanami gabe porsaya hanami Bamu? Aha ihorjahon Ham?
43006031	Ia ompung nami, mangan manna do i halimisan, songon na tarsurat in: Ibere do ruti hun nagori atas panganon ni sidea.
43006032	Jadi nini Jesus ma hubani sidea: Sedo si Musa na mambere ruti bani nasiam hun nagori atas, tapi BapangKu do mambere ruti na tongon bani nasiam hun nagori atas.
43006033	Ai na susur hun nagori atas, in do sibere hagoluhan hu dunia on, in do ruti na humbani Naibata.
43006034	Dob ai nini sidea ma: Tuhan, ruti na sonin ma tongtong bere Ham bannami.
43006035	Nini Jesus ma hubani sidea: Ahu do ruti hagoluhan in. Barang ise na roh hu Bakku, seng anjai loheian be ia, anjaha na porsaya Bakku, seng anjai horahan be ia.
43006036	Tapi domma Huhatahon bani nasiam: Iidah nasiam do namin Ahu, tapi seng porsaya nasiam.
43006037	Haganup na binere ni Bapa in Bakku, in do na roh hu Bakku, anjaha seng anjai pabalionKu na roh hu Bakku.
43006038	Ai seng susur Ahu hun nagori atas, laho mambahen rosuh ni uhurHu, rosuh ni uhur ni na marsuruh Ahu do.
43006039	Anjaha on do rosuh ni uhur ni na marsuruh Ahu, ase ulang magou Hubahen age sada humbani haganup, na dob niondoskonNi in Bakku, ase Hupagoluh in tene bani ari parpudi.
43006040	Ai on do rosuh ni uhur ni na marsuruh Ahu, ase haganup na mangidah Anak in anjaha porsaya Bani, dapotan hagoluhan na sadokah ni dokahni, anjaha papuhoonKu do ia bani ari parpudi.
43006041	Jadi marungut-ungut ma halak Jahudi dompakSi halani hataNi ai: "Ahu do ruti, na susur hun nagori atas,"
43006042	gabe nini sidea ma: Ai lang Ia do Jesus, anak ni si Josep, anjaha ai lang itandai hita do bapani pakon inangni? Mase ma ihatahon: Na susur hun nagori atas do Ahu?
43006043	Nini Jesus ma mambalosi sidea: Ulang nasiam marungut-ungut!
43006044	Ise pe lang na boi roh hu Bakku, anggo seng Bapa in, na marsuruh Ahu, manogusi; anjaha Ahu do na papuhohonsi bani ari parpudi.
43006045	Adong do tarsurat bani buku ni nabi-nabi: Na niajaran ni Naibata do sidea ganupan. Haganup na manangihon Bapa in anjaha marguru hu Bani, in do na roh hu Bakku.
43006046	Seng dong halak na dob ongga mangidah Bapa in, sobali na roh humbani Bapa in; Ia do na dob mangidah Bapa in.
43006047	Na tongon tumang do na Huhatahon on bani nasiam: Barang ise na porsaya, parrupei do ia bani hagoluhan sisadokah ni dokahni.
43006048	Ahu do ruti hagoluhan in.
43006049	Na mangan manna do ompung nasiam i halimisan, anjaha matei do.
43006050	On do ruti na susur hun nagori atas, ase ulang matei na mangankonsi.
43006051	Ahu do ruti na manggoluh, na susur hun nagori atas. Barang ise na mangan ruti on, manggoluh do ia sadokah ni dokahni. Ia ruti sibereonKai bahen hagoluhan ni dunia on, in ma dagingKu.
43006052	Dob ai marsual ma halak Jahudi samah sidea, nini ma: Sonaha ma boi Halak on mambere dagingni in panganonta?
43006053	Jadi ihatahon Jesus ma hubani sidea: Anggo seng ipangan nasiam daging ni Anak ni Jolma in, anjaha seng iinum nasiam darohNi, seng dapot nasiam hagoluhan in.
43006054	Na mangankon dagingKu anjaha na manginum darohKu dapotan hagoluhan na sadokah ni dokahni, anjaha papuhoonKu do ia bani ari parpudi.
43006055	Ai sipanganon na tongon do dagingKu, anjaha siinumon na tongon do darohKu.
43006056	Barang ise na mangankon dagingKu anjaha na manginum darohKu, ai do na marianan ibagas Ahu anjaha Ahu ibagas ia.
43006057	Songon parsuruh ni Bapa Sipargoluh in Bakku, gabe manggoluh Ahu marhitei Bapa in, sonai do manggoluh marhitei Ahu na mangankon Ahu.
43006058	On do ruti na susur hun nagori atas, tapi seng songon na pinangan ni ompung-ompung ondi, hape matei do. Na mangankon ruti on manggoluh do ronsi sadokah ni dokahni.
43006059	In ma hata ni Jesus, sanggah mangajari Ia i parguruan i huta Kapernaum.
43006060	Ase buei ma humbani susianNi na manangar hata ai, mangkatahon: Hata na koras do in, ise ma ra pabogei-bogei in?
43006061	Ibotoh Jesus ma, na dob marungut-ungut susianNi ai pasal ai, gabe nini ma dompak sidea: Mintor halani in ma hanima sangsi?
43006062	Sonaha ma anggo iidah hanima holi Anak ni jolma in naik hu iananNi hinan?
43006063	Tonduy in do pagoluhkon, seng marguna anggo daging in. Ia hata na Huhatahon bannima, Tonduy do in ampa hagoluhan.
43006064	Tapi adong do deba humban nima na so porsaya. Ia Jesus ibotoh hinan do humbani mungkahni, ise sidea na so porsaya ampa na sihol mantahihonSi.
43006065	Jadi nini ma: Halani ai ma ase Huhatahon bannima, paboa na so tarbahen atap ise roh hu Bakku, anggo seng na binerehon ai bani marhitei Bapa in.
43006066	Buei ma humbani susianni ai, na manadingkonsi hunjia nari, seng be ihasomani sidea Ia.
43006067	Jadi nini Jesus ma hubani na sapuluh dua ai: Ai seng dihut hanima sihol laho?
43006068	Ibalosi si Petrus ma Ia: Hubani ise ma hanami laho Tuhan? Bamu do hata hagoluhan sisadokah ni dokahni!
43006069	Anjaha domma ihaporsayai anjaha itanda hanami: Ham do Na pansing ni Naibata!
43006070	Ibalosi Jesus ma sidea: Ai lang sapuluh dua do hanima, na dob Hupilih in? Tapi sibolis do sada humban nima.
43006071	Si Judas, anak ni si Simon Iskariot do, na hinatahonNi ai. Ia do na mantahihonSi use, ai ma sahalak humbani na sapuluh dua in.
43007001	Dob salpu ai, idalani Jesus ma tanoh Galilea; seng ra Ia mardalani i Judea halani sihol do bunuhon ni halak Ia.
43007002	Anjaha dohor ma pesta lampo-lampo ni halak Jahudi.
43007003	Jadi ihatahon saninaNi ai ma hu-Bani: Misir ma Ho hunjon laho hu Judea, ase dihut susianmai mangidah horja na hinorjahonmin.
43007004	Ai seng bani na ponop ihorjahon halak sibahenonni, anggo sihol tarbarita Ia. Anggo sapala ihorjahon Ho na sonin, patalar ma dirimu bani dunia on.
43007005	Ai age saninani ai, seng porsaya Bani.
43007006	Jadi nini Jesus ma hubani sidea: Seng jumpah ope panorangKu, tapi tongtong do sirsir anggo panorang nasiam.
43007007	Sonaha ma boi sogam uhur ni dunia on bani nasiam; anggo Ahu ihasogamhon do, halani Husaksihon na jahat do horjani.
43007008	Nasiam ma tangkog marpesta, anggo Ahu, seng tangkog hu pesta ai, halani seng jumpah ope panorangKu.
43007009	Dob ihatahon sonai, soh ma Ia i Galilea.
43007010	Tapi dob tangkog saninani ai hu pesta ai, Ia pe tangkog ma, seng talar, tapi ponop do.
43007011	Ase ipindahi halak Jahudi ma Ia bani pesta ai, nini sidea ma: Ai ija do Ia?
43007012	Jadi buei ma sahap-sahap pasalSi i tongah-tongah ni halak na mabuei ai. Adong na mangkatahon: Paruhur na madear do Ia. Na legan mangkatahon: Lang, sipakahou halak na mabuei do Ia.
43007013	Tapi seng dong na pag marsahap torang-torang pasalSi, halani biar dompak Jahudi ai.
43007014	Bani partongahan ni pesta ai, tangkog ma Jesus hu rumah panumbahan ai mangajari.
43007015	Jadi longang ma halak Jahudi, nini ma: Sonaha do pambotoh ni On pasal na tarsurat in, ai seng ongga marguru Ia?
43007016	Jadi nini Jesus ma mambalosi sidea: Ia podahKu seng na hum Bakku ai, tapi humbani na marsuruh Ahu do.
43007017	Barang ise na ra mangkorjahon rosuh ni uhurni, botohonni do, barang na humbani Naibata podahKu, barang na Huhatahon in humbani diringKu sandiri.
43007018	Barang ise na mangkatahon humbani dirini sandiri, sangapni do na pinindahanni. Tapi na mangindahi sangap ni na marsuruhsi, in do parsintong, seng dong na geduk ibagas dirini.
43007019	Ai lang domma ibere si Musa bani nasiam titah in? Hape sahalak pe seng dong humbani nasiam na mangkorjahon titah in. Mase ma iuhurhon nasiam sihol mamunuh Ahu?
43007020	Jadi nini na mabuei ai ma: Na isorapi setan do Ham. Mintor ise na mangindahi dalan laho mamunuh Ham?
43007021	Jadi nini Jesus ma mambalosi sidea: Hubahen sada horja, gabe longang nasiam haganup halani ai.
43007022	Ibere si Musa do bani nasiam aturan parsunaton (seng humbani si Musa namin ai, tapi humbani ompungta do), gabe bani ari Sabat pe isunat nasiam do jolma.
43007023	Anggo boi do sunaton jolma bani ari Sabat, ase ulang hona langgar titah ni si Musa, mase ma manggila nasiam Bakku, halani hibul sada jolma Hu pamalum ari Sabat?
43007024	Ulang ma marguru bani pangidah tumang panguhumion nasiam, tapi pintor ma panguhum nasiam.
43007025	Dob ai nini deba halak na hun Jerusalem ma: Ai lang Ia do na sihol bunuhon ni sidea in?
43007026	Tonggor ma, torang ni parsahapNi in, anjaha aha pe lang ihatahon sidea Bani. Ai na dob torang do nani ibotoh pambobainta, Ia do Kristus in?
43007027	Tapi tene, ibotoh hita do harohan ni Halak on! Anggo roh Kristus in, seng dong na mambotoh atap hunja harohanni.
43007028	Dob ai ipagogoh Jesus ma soraNi mangajari i rumah panumbahan ai, nini ma: Tongon, itanda nasiam do Ahu, anjaha ibotoh nasiam do hunja harohanKu. Tapi seng humbani diringKu sandiri Ahu roh; adong do Parsintong in, na marsuruh Ahu, na so tinanda nasiam.
43007029	Hutanda do Ia, ai hum Bani do Ahu, Ia do na marsuruh Ahu.
43007030	Jadi ipindahi sidea ma dalan laho manangkapSi, tapi ise pe lang na mardas tangan hu Bani, halani lape jumpah panorangni.
43007031	Tapi buei do humbani na mabuei ai, na gabe porsaya Bani, nini sidea: Anggo roh Kristus, tagamon bueinan tanda bahenonni humbani na binahen ni Halak on?
43007032	Ibogei Parisei ai ma husip-husip ni na mabuei ai pasalsi, jadi isuruh sintua ni malim ampa Parisei ma upas laho manangkapsi.
43007033	Jadi nini Jesus ma: Tongkin nari mando Ahu rap pakon nasiam, dob ai laho ma Ahu marayak na marsuruh Ahu.
43007034	Pindahan nasiam ma Ahu, tapi seng jumpah nasiam. Seng tarbahen nasiam roh bani iananKai.
43007035	Jadi nini halak Jahudi ma samah sidea: Huja do nani sihol misir Ia, ase lang jumpah hita be Ia? Sihol misir Ia nani hubani hasoman na manrantou i tanoh Gorik, laho mangajari halak Gorik ai?
43007036	Aha do arti ni hata, na hinatahonni ai: "Pindahan nasiam ma Ahu, tapi seng jumpah. Seng tarbahen nasiam roh bani ianankai?"
43007037	Dob ai bani ari parpudi ni pesta ai, bani matani ai, jongjong ma Jesus ijai, ipagogoh ma soraNi mangkatahon: Barang ise na horahan, hu Bakku ma ia roh minum.
43007038	Songon na hinatahon ni surat in: Bah na manggoluh do mabaor humbani na porsaya Bakku!
43007039	Pasal Tonduy in do na hinatahonNi ai, sijaloon ni halak na porsaya Bani, ai seng ope roh Tonduy in, halani seng ipasangap ope Jesus.
43007040	Deba humbani na mabuei ai, na mambogei hata ai, mangkatahon: On ma tongon Nabi ai.
43007041	Na legan mangkatahon: On ma Kristus ai! Tapi na legan use mangkatahon: Mintor hun Galilea ma roh ni Kristus in?
43007042	Ai lang ihatahon Surat in do, ia harohan ni Kristus, ai ma humbani ginompar ni si Daud anjaha hun huta Betlehem, huta ni si Daud?
43007043	Masa ma parsalisihan i tongah-tongah ni bangsa in marhalani Ia.
43007044	Deba humbani sidea sihol manangkapSi, tapi seng dong na pag mardas tangan Bani.
43007045	Jadi mulak ma upas ai bani sintua ni malim ampa Parisei, gabe ihatahon sidea ma bani sidea: Mase lang iboban nasiam Ia?
43007046	Balos ni upas ai: Seng ongga ope adong halak na marsahap songonSi ai.
43007047	Jadi nini Parisei ai ma bani sidea: Ai dihut do homa nasiam ipakahou?
43007048	Ai adong do humbani pambobai atap humbani Parisei, na porsaya Bani?
43007049	Tapi pitah halak na mabuei in, na so mambotoh titah in do; bursik ma sidea.
43007050	Dob ai nini si Nikodemus ma, ai ma sada halak humbani sidea, na roh ijia marayak Jesus:
43007051	Ai iuhumi titahta do halak, anggo lang palobei nabogei hatani, ase na botoh atap aha na hinorjahonni?
43007052	Jadi nini sidea ma mambalosisi: Ai halak Galilea do homa ho? Papangkei ma, ase ibotoh ho, na so adong bangkit nabi hun Galilea.
43007053	Jadi misir ma sidea ganup hu rumahni bei.
43008001	Dob ai laho ma Jesus hu dolog Jetun.
43008002	Tapi patarni ai laho ma Ia use hu rumah panumbahan; roh ma halak na mabuei ai hu lobeiNi, jadi hundul ma Ia laho mangajari sidea.
43008003	Jadi iboan sibotoh surat ampa Parisei ma puang-puang, na tarjumpah marbangkis, hu lobeiNi, ipajongjong ma ia hu tongah-tongah,
43008004	anjaha nini sidea ma hu Bani: Guru, na tardapot do puang-puang on marbangkis.
43008005	Nini titah ni si Musa, sipargijigon do bani batu halak na sonon; ia Ham, sonaha do nimu?
43008006	Ihatahon sidea pe sonai, na laho manlajouSi do, ase adong dalan mangaduhonsi. Tapi ipaunduk Jesus ma dirini, lanjar manurat-nurat i tanoh marhitei jari-jariNi.
43008007	Tapi halani sai inunut sidea manungkunSi, Jesus pe dirgak ma, anjaha ihatahon ma bani sidea: Barang ise na so mardousa humbani nasiam, ia ma parlobei manggijigsi bani batu.
43008008	Dob ai ipaunduk ma use dirini, anjaha manurati bani tanoh.
43008009	Tapi mambogei ai, misiran ma sidea sada-sada, pangintuai parlobei, gabe tading ma sahalakSi ampa puang-puang ai, na jongjong ijai.
43008010	Ipadirgak Jesus ma dirini, nini ma dompaksi: Ija do sidea inang? Seng dong na manguhumi ham?
43008011	Nini ma: Seng dong Tuhan. Jadi ihatahon Jesus ma: Ahu pe, seng uhumonKu ham. Laho ma ham, ulang be nunut ham mardousa hunjon hujanan!
43008012	Dob ai nini Jesus ma use mangkatahon bani sidea: Ahu do panondang ni dunia on. Seng anjai mardalan bani na golap na mangirikkon Ahu, bani do tene Panondang hagoluhan in.
43008013	Jadi nini halak Parisei ma hu Bani: Ia Ham, dirimu do isaksihon Ham; seng sintong hasaksianMu in.
43008014	Jadi nini Jesus ma mambalosi sidea: Age pe pasal diringKu Husaksihon, sintong do hasaksianKin, ai Hubotoh do, hunja Ahu roh anjaha huja Ahu sihol laho. Tapi anggo nasiam, seng ibotoh nasiam hunja Ahu roh anjaha huja sihol laho Ahu.
43008015	Mangihutkon pardagingon do nasiam manguhumi. Anggo Ahu, seng dong Huuhumi age ise.
43008016	Anjaha anggo manguhum Ahu, sintong do uhumHu, ai seng pitah Ahu na manguhum ai, tapi na marsuruh Ahu do hasomanKu.
43008017	Anjaha bani titah nasiam pe tarsurat do: Sintong do sinaksihon ni dua halak.
43008018	Ahu do na manaksihon pasal diringKu, anjaha Bapa in pe, na marsuruh Ahu, isaksihon do Ahu.
43008019	Nini sidea ma hu Bani: Ai ija do BapaMu? Ibalosi Jesus ma: Ahu atap Bapa pe, seng itandai nasiam. Ambit itandai nasiam Ahu, tandaon nasiam do age BapaKu.
43008020	Ai ma ihatahon i kamar parartaan, sanggah na mangajari Ia i rumah panumbahan. Ise pe lang na manangkapSi, ai seng jumpah ope panorangni.
43008021	Jadi nini ma use mambalosi sidea: Na laho ma Ahu, jadi pindahan nasiam ma Ahu, anjaha matei ma nasiam ibagas dousa nasiam. Anjaha seng boi nasiam roh hu siparayakonkai.
43008022	Dob ai nini halak Jahudi ma: Na laho mandolos do Ia nani, ase ihatahon: Seng boi nasiam roh hu siparayakonkai?
43008023	Jadi nini ma hubani sidea: Na hun toruh on do nasiam, na hun babou do anggo Ahu. Na hun dunia on do nasiam, seng hun dunia on anggo Ahu.
43008024	Halani ai do ase Huhatahon bani nasiam: Na matei ma nasiam ibagas dousa nasiam. Ai anggo seng porsaya nasiam, Ahu do In, matei ma nasiam ibagas dousa nasiam.
43008025	Nini sidea ma hu Bani: Ai ise do Ham? Ibalosi Jesus ma sidea: Songon na dob Huhatahon ai bani nasiam!
43008026	Buei do sihatahononKu ampa sipinsangonKu pasal nasiam. Parsintong do na marsuruh Ahu, anjaha na Hubogei hum-Bani, ai do Husaksihon bani dunia on.
43008027	Seng ibotoh sidea, Bapa in do na sinahapkonNi bani sidea marhitei ai.
43008028	Dob ai nini Jesus ma hubani sidea: Dob pe ipagijang nasiam Anak ni Jolma in, ase ibotoh nasiam Ahu do in, anjaha na so adong Hubahen humbani diringKu, tapi songon na pinodahkon ni Bapa hu Bakku, sonai do Huhatahon.
43008029	Anjaha na marsuruh Ahu, Ia do hasomanKu. Seng ongga itadingkon sahalak Ahu, ai rosuh ni uhurNi do tongtong Huhorjahon.
43008030	Dob ihatahon sonai, buei ma na gabe porsaya Bani.
43008031	Jadi ihatahon Jesus ma dompak halak Jahudi na dob porsaya ai Bani: Anggo totap nasiam ibagas hatangKu, sintong ma nasiam susianKu.
43008032	Tandaon nasiam ma hasintongan in, anjaha paluahon ni hasintongan in ma nasiam.
43008033	Ibalosi sidea ma Ia: Ginompar ni si Abraham do hanami, anjaha seng ongga hanami hona parjabolonan. Mase ma ihatahon Ham. Maningon paluahon do nasiam?
43008034	Ibalosi Jesus ma sidea: Na sintong tumang do hatangkon bani nasiam: Sagala na mangkorjahon dousa, jabolon ni dousa do ai.
43008035	Anjaha jabolon, seng totap ai i rumah; anak do na totap tongtong.
43008036	Anggo ipaluah Anak in nasiam, na maluah botul ma nasiam.
43008037	Hubotoh, ginompar ni si Abraham do nasiam, tapi ipindahi nasiam do dalan mamunuh Ahu, ai seng siat hatangKu bani nasiam.
43008038	Na Huidah bani Bapa, ai do Huhatahon; nasiam pe, na binogei nasiam humbani bapa nasiam, ai do ihorjahon nasiam.
43008039	Jadi nini sidea ma mambalosiSi: Ia bapa nami, ai ma si Abraham. Nini Jesus ma bani sidea: Ambit anak ni si Abraham do nasiam, ihorjahon nasiam do horja ni si Abraham.
43008040	Tapi ipindahi nasiam do dalan laho mamunuh Ahu, na patugahkon bani nasiam hasintongan, na Hubogei humbani Naibata. Seng sonai pambahen ni si Abraham.
43008041	Horja ni bapa nasiam do na hinorjahon nasiam. Nini sidea ma hu-Bani: Sedo anak salong-salongan hanami, sada do bapa nami, ai ma Naibata.
43008042	Nini Jesus ma hubani sidea: Ambit Naibata do bapa nasiam, holong do uhur nasiam Bakku, ai humbani Naibata do Ahu roh hujon; seng humbani diringKu Ahu na roh on, Ia do na marsuruh Ahu.
43008043	Mase ma lang iarusi nasiam hatangKu? Ai ma, halani seng tartangihon nasiam hatangKu.
43008044	Na marbapa hubani sibolis do nasiam, anjaha rosuh ni bapa nasiam do sihol bahenon nasiam. Sibunuh jolma do ia humbani mungkahni, anjaha seng jongjong ia i bagas hasintongan, ai seng dong hasintongan i bagas dirini. Anggo ihatahon ladung, domu hubani hadirionni do na hinatahonni ai, ai siparladung do ia anjaha bapa ni ladung.
43008045	Tapi hasintongan do Huhatahon, hape seng porsaya nasiam Bakku.
43008046	Ise humbani nasiam boi mambuktihon, pardousa Ahu? Anggo Huhatahon na sintong, mase ma lang porsaya nasiam Bakku?
43008047	Barang ise na humbani Naibata, tangihononni ai do hata ni Naibata. Halani na so humbani Naibata do nasiam mambahen lang itangihon nasiam Ahu.
43008048	Jadi nini halak Jahudi ma mambalosiSi: Ai lang sintong do hata nami, halak Samaria do Ham anjaha na sibolison?
43008049	Ibalosi Jesus ma: Seng na sibolison Ahu; Hupasangap do Bapa in, jadi iapasi nasiam do Ahu.
43008050	Ia Ahu seng Hupindahi sangapHu; adong do na mangindahi ai anjaha na manguhumi.
43008051	Na sintong tumang do hatangKon bani nasiam: Barang ise na mangkorjahon hatangKu, seng idahonni hamateian sadokah ni dokahni.
43008052	Nini halak Jahudi ma hu Bani: Sonari ibotoh hanami ma, na sibolison do Ham. Na matei do si Abraham ampa nabi-nabi, hape Ham mangkatahon: Barang ise na mangkorjahon hatangKin, seng dageion ni in hamateian sadokah ni dokahni.
43008053	Ai banggalan do Ham humbani bapa nami si Abraham, na dob matei in? Anjaha nabi-nabi pe matei do. Ai ise do Ham, nini uhurMu?
43008054	Ibalosi Jesus ma: Anggo Ahu pasangap diringKu, na so adong ma sangapHu. Adong do BapangKu, na pasangap Ahu, in ma na hinatahon nasiam Bapa nasiam.
43008055	Anjaha seng itanda nasiam Ia, tapi anggo Ahu Hutanda do. Ambit Huhatahon, seng Hutanda Ia, parladung ma Ahu songon nasiam. Tapi Hutanda do Ia, anjaha Hudalankon do hataNi.
43008056	Marolob-olob do si Abraham, bapanasiam in, halani sihol idahonni ariKin, jadi saud do iidah, gabe malas ma uhurni.
43008057	Dob ai nini halak Jahudi ma hu Bani: Lima puluh tahun pe lape das umurMu, mintor ongga ma iidah Ham si Abraham?
43008058	Nini Jesus ma hubani sidea: Na sintong tumang do na Huhatahon on bani nasiam: Lape tubuh si Abraham, domma adong Ahu.
43008059	Jadi ibuat sidea ma batu, laho manggijigiSi, tapi ponop ma Jesus misir hun rumah panumbahan ai.
43009001	Dob ai sanggah na montas Ia, iidah ma sada halak, na pitung humbani partubuhni.
43009002	Jadi nini susianNi ai ma manungkunSi: Guru, ise do na mardousa, halak on do atap namatorasni, ase pitung ia humbani partubuhni?
43009003	Ibalosi Jesus ma: Sedo halani dousani atap halani dousa ni namatorasni, tapi ase ipatalar bani horja ni Naibata.
43009004	Maningon horjahononKu do horja ni na marsuruh Ahu, sadokah siang ari; ai rohkonsi borngin, seng tarbahen atap ise pe marhorja.
43009005	Sadokah i dunia on Ahu, panondang ni dunia on do Ahu.
43009006	Dob ihatahon sonai, martijur ma Ia hu tanoh, laho pamalhot tanoh otik marhitei tijurNi ai, idaiskon ma na malhot ai bani matani,
43009007	lanjar nini ma hubani: Laho ma ham marsuhap hu bongbongan Siloam (artini: na sinuruh). Jadi laho ma ia marsuhap, gabe marpangidah ma ia mulak hunjai.
43009008	Jadi nini romban rumahni ma, sonai age na ongga mangidahsi hinan mangindo-indo: Ai lang on do, na hundul mangindo-indo ondi?
43009009	Na deba mangkatahon: Ia do in! Na deba nari mangkatahon: Lang, tapi usih do ia hujai! Ia sandiri mangkatahon: Ahu do in!
43009010	Nini sidea ma hubani: Sonaha do parmungkab ni matamu in?
43009011	Nini ma mambalosi: Sada halak, na margoran Jesus pamalhot tanoh. Idaiskon ma ai bani matangku, anjaha ihatahon ma ahu marsuhap hu bongbongan Siloam. Jadi laho ma ahu marsuhap, gabe marpangidah ma.
43009012	Dob ai nini sidea ma bani: Ija do Ia? Balosni: Seng hubotoh!
43009013	Jadi iarahkon sidea ma na pitung hinan ai hu lobei ni Parisei.
43009014	Tapi ari Sabat do tudu, sanggah na pinamalhot ni Jesus tanoh ai, anjaha na niungkabNi ai matani ai.
43009015	Lanjar isungkun Parisei ai ma ia, atap sonaha do, ase marpangidah ia. Jadi nini ma hubani sidea: Tanoh na pinamalhot do idaiskon bani matangku, dob ai marsuhap ma ahu, gabe marpangidah ma ahu.
43009016	Piga-piga halak Parisei ai mangkatahon: Seng na humbani Naibata Halak ai, ai seng ihargahon ari Sabat. Na legan mangkatahon: Mintor tarhorjahon pardousa ma tanda na sonai ai? Jadi marsalisih ma sidea samah sidea.
43009017	Dob ai ihatahon sidea ma use bani halak na pitung ai: Ia ho, sonaha do pangkatahonmu pasalSi, halani iungkab matamu? Jadi nini ma: Nabi do Ia.
43009018	Seng iparhatongon Jahudi ai, na pitung hinan do ia, dob ai marpangidah use, pala idilo sidea namatoras ni na gabe marpangidah ai,
43009019	anjaha isungkun ma sidea: Anak nasiam do on, na hinatahon nasiam ai pitung humbani partubuhni? Na sonaha do, ase marpangidah ia nuan?
43009020	Jadi nini namatorasni ai ma mambalosi sidea: Tongon do on anak nami, anjaha pitung do ia tubuh.
43009021	Sonaha, ase marpangidah ia sonari, seng ibotoh hanami, anjaha ise na mangungkab matani in, seng itanda hanami. Ia ma sungkun nasiam, domma sungkup umurni, domma boi ia marsahap pasal dirini.
43009022	Ase sonai pe hata ni namatorasni ai, halani mabiar do sidea mangidah halak Jahudi ai. Ai domma manriah halak Jahudi, maningon sipabalion do hun kuria, barang ise na marhatongonhon Kristus do Ia.
43009023	Halani ai do ase ihatahon namatorasni ai: Domma sungkup umurni, ia ma sungkun nasiam.
43009024	Dob ai idilo sidea ma paduahalihon na pitung ondi, nini sidea ma hubani: Pasangap ma Naibata! Ibotoh hanami, pardousa do Halak ai!
43009025	Jadi nini ma mambalosi: barang pardousa ia seng hubotoh. Pitah on do na hubotoh: Mapitung do ahu hinan, tapi marpangidah do nuan.
43009026	Dob ai nini sidea ma hubani: Ai aha ibahen bam? Sonaha do ibahen mangungkab matamu?
43009027	Ibalosi ma sidea: Domma hupatugah ai bani nasiam, na so ibogei nasiam do in? Sonaha, sihol bogeion nasiam use? Sihol nasiam gabe susianNi?
43009028	Jadi isuraki sidea ma ia, nini ma: Ho do susianNi, anggo hanami susian ni si Musa do.
43009029	Ibotoh hanami, na iparsahapkon Naibata do si Musa, tapi anggo Halak on, seng nabotoh, atap na hunja Ia.
43009030	Jadi nini ma mambalosi sidea: Halongangan ma in tongon na so ibotoh nasiam atap na hunja Ia, hape iungkap do matangku!
43009031	Ibotoh hita do, na so itangihon Naibata pardousa, tapi na marhabiaran bani, anjaha sihorjahon rosuh ni uhurNi, ai do itangihon.
43009032	Humbani sapari, seng ongga nabogei, adong na mangungkab mata ni halak na mapitung tubuh.
43009033	Ambit seng humbani Naibata Ia, seng tarbahensi age aha.
43009034	Jadi nini sidea ma hubani: Hibul do ho tubuh ibagas dousa, hape sihol ajaranmu hanami? Jadi ipabali sidea ma ia.
43009035	Itangar Jesus ma, na dob ipabali sidea ia. Dob jumpahsi ia, nini ma: Porsaya do ho bani Anak ni jolma in?
43009036	Jadi nini ma mambalosi: Ai ise do ai Tuhan, ase porsaya ahu Bani?
43009037	Nini Jesus ma hubani: Na niidahmu, anjaha na marsahap pakon ho, in ma Ia.
43009038	Jadi nini ma: Na porsaya do Ahu, Tuhan! Lanjar isombah ma Ia.
43009039	Dob ai ihatahon Jesus ma: Mamboan uhum do, ase roh Ahu hu dunia on, ase marpangidah na so marpangidah hinan, anjaha na marpangidah hinan gabe mapitung.
43009040	Ibogei deba halak Parisei na rap pakonsi ai ma ai, gabe nini ma dompaksi: Ai dihut do hanami pitung?
43009041	Nini Jesus ma hubani sidea: Ambit pitung nasiam, seng mardousa nasiam. Tapi halani ihatahon nasiam: "Marpangidah do hanami," gabe totap ma dousa nasiam.
43010001	Na sintong tumang do na Huhatahon on bani nasiam: Barang ise, na so masuk hun labah, laho hu harang ni biri-biri, tapi manangkih humbani dalan na legan, panangko do ai anjaha panrampok.
43010002	Tapi na masuk hun labah, ai do siparmahan bani biri-biri ai.
43010003	Ungkabon ni sijaga labah ai ma bani, anjaha itangihon biri-biri ai do sorani; idilo do sidea bani goranni bei, anjaha iboan hu darat.
43010004	Dob ipadarat haganup na adong bani ai, sai i lobei do ia mardalan, anjaha iirikkon biri-biri ai do ia, ai itanda sidea do sorani.
43010005	Halak na legan nani, seng ra sidea mangihutkon ai, tapi maporus do sidea humbani, ai seng itanda sidea sora ni na legan ai.
43010006	Limbaga on ma ihatahon Jesus bani sidea, tapi seng iarusi sidea, na hinatahonni ai bani sidea.
43010007	Jadi nini Jesus ma use bani sidea: Na sintong tumang do na Huhatahon on bani nasiam: Ahu do labah laho hubani biri-biri in.
43010008	Haganup na manlobei Ahu panangko do in anjaha panrampok, tapi seng itangihon biri-biri in sidea.
43010009	Ahu do labah in; barang ise na masuk hum Bakku, maluah do, kaluar masuk ma ia, anjaha dapotan sampalan.
43010010	Roh pe panangko, pitah na laho manangko, na manayati ampa mangagou do hansa. Roh do Ahu, ase dong hagoluhan bani sidea, anjaha marlobih-lobih.
43010011	Parmahan na madear do Ahu. Ibere parmahan na madear do hosahni mangkopkop biri-birini.
43010012	Tapi anggo sipangan gaji, na so siparmahan, na so simada biri-biri in, iidah pe roh begu, itadingkon do biri-biri in laho lintun, gabe isoroh begu ai ma biri-biri in anjaha mambur merap ibahen,
43010013	ai sipangan gaji do ia, na so mansarihon biri-biri in.
43010014	Ahu do parmahan na madear, Hutanda do na Bakku, anjaha itanda sidea do Ahu,
43010015	songon Bapa mananda Ahu, anjaha Ahu mananda Bapa. Hubere do hosahKu mangkopkop biri-biringKu,
43010016	Adong ope biri-biringKu na legan, na so humbani harang on. Sidea pe dihut do arahkononKu, anjaha tangihonon ni sidea do sorangKu, gabe sada hulanan ma ai anjaha sada parmahan.
43010017	Halani on do, ase ihaholongi Bapa in Ahu, halani Huberehon hosahKu, ase Hujalo ai use.
43010018	Seng dong na mambuat in hum-Bakku, humbani rosuhKu do in Hubere. Na markuasa do Ahu mamberehon, anjaha na markuasa do Ahu use manjalo in. In ma titah na Hujalo humbani Bapa.
43010019	Tubuh ma use parsalisihan i tongah-tongah ni halak Jahudi halani hata ai.
43010020	Buei do humbani sidea na mangkatahon: Na sibolison do In anjaha na podouan! Mase ma patangi-tangion nima in?
43010021	Na legan mangkatahon: Sedo sahap ni na sibolison in! Mintor tarungkab sibolis ma mata ni na mapitung?
43010022	Dob ai jumpah ma use pesta pabayu rumah panumbahan i Jerusalem, musim borgoh do ijia.
43010023	Mardalan-dalan do Jesus i emper ni si Salomo, na i rumah panumbahan ai.
43010024	Roh ma halak Jahudi manginggotiSi, nini sidea ma: Sadiha dokah on sungkun-sungkun uhur nami bahenonMu? Anggo Ham do Kristus in, hatahon Ham ma torang bennami.
43010025	Balos ni Jesus bani sidea: Domma Hupatugah bani nasiam, tapi seng porsaya nasiam. Horja na Huhorjahon marhitei goran ni Bapa, ai do manaksihon pasal Ahu.
43010026	Tapi seng porsaya nasiam, ai seng masuk biri-biringKu nasiam.
43010027	Itangihon biri-biringKu do soraKu, anjaha itanda sidea do Ahu, iirikkon sidea do Ahu.
43010028	Hubere do bani sidea hagoluhan na sadokah ni dokahni; seng magou sidea sadokah ni dokahni, anjaha ise pe lang boi manrampas sidea humbani tanganKu.
43010029	Banggalan humbani haganup do Bapa, na mamberehon sidea ai Bakku, anjaha ise pe lang boi manrampas sidea humbani tangan ni Bapa.
43010030	Sada do Ahu pakon Bapa in.
43010031	Dob ai ibuat halak Jahudi ma use batu, laho manggijigSi.
43010032	Tapi nini Jesus ma hubani sidea: Buei do horja na madear humbani Bapa Hupatuduhkon bani nasiam. Halani horja do, ase sihol pargijigon nasiam Ahu?
43010033	Balos ni halak Jahudi: Sedo halani horja na madear, ase sihol pargijigon nami Ham, tapi halani pangapasiMu ai do, ai ipados Ham do dirimu pakon Naibata, age pe jolma do Ham.
43010034	Dob ai ibalosi Jesus ma sidea: Ai lang adong do tarsurat bani titah nasiam: Domma Huhatahon, Naibata do nasiam?
43010035	Anggo igoran Naibata, hadasan ni hata ni Naibata, anjaha seng tarkahua Surat in,
43010036	mase ma hatahonon nasiam hubani na pinapansing ni Naibata, anjaha na sinuruhNi hu dunia on: "Siapasi Naibata do Ham", halani Huhatahon: Anak ni Naibata do Ahu?
43010037	Ambit lang Huhorjahon horja ni Bapa, age ulang porsaya nasiam Bakku.
43010038	Tapi anggo Huhorjahon do, hape lang porsaya nasiam Bakku, bani horja in ma nasiam porsaya, ase ibotoh anjaha itanda nasiam, ibagas Ahu do Bapa in, anjaha Ahu ibagas Bapa in.
43010039	Dob ai sihol ma tangkapon ni sidea Ia, tapi maluah do Ia hun tangan ni sidea.
43010040	Dob ai laho ma Ia use hu dipar ni bah Jordan, ai ma hu pandidian ni si Johannes hinan, lanjar marianan ijai.
43010041	Anjaha buei do halak na roh marayaksi, nini sidea ma: Seng adong namin ibahen si Johannes tanda halongangan, tapi haganup na hinatahon ni si Johannes pasal Halak on, sintong do.
43010042	Jadi buei do halak, na gabe porsaya Bani ijai.
43011001	Adong ma sada halak na boritan, si Lasarus, na hun Betania, ai ma huta ni si Maria ampa si Marta saninani ai.
43011002	Ai ma si Maria, na ongga mamminaki Tuhan in, dob ai na mangapusi naheiNi marhitei jambulanni. Botouni do si Lasarus na boritan ai.
43011003	Isuruh botouni ai ma na mangkatahon Bani: Ham Tuhan, boritan do na hinaholongan ni uhurmu!
43011004	Mambogei ai Jesus, nini ma: Sedo hamateian ujung ni naborit ai, tapi bahen hasangapon ni Naibata do ai, ase marsangap Anak ni Naibata marhitei ai.
43011005	Tapi holong do uhur ni Jesus bani si Marta, bani saninani ai ampa bani si Lasarus.
43011006	Anjaha dob ibogei na boritan do ia, soh ope Ia dua ari nari bani iananni ai.
43011007	Dob salpu ai, nini ma hubani susianNi ai: Eta, laho ma hita use hu Judea!
43011008	Nini susianni ai ma hu Bani: Guru baru ope sihol pargijigon ni halak Jahudi Ham, ai ulakanMu ope hujai?
43011009	Balos ni Jesus: Ai lang sapuluh dua jam do sadari? Barang ise na mardalan arian, seng tartolsu ai, ai iidah do panondang ni dunia on.
43011010	Tapi barang ise na mardalan borngin, tartolsu do, ai seng dong panondang bani.
43011011	Dob ihatahon sonai, nini ma hubani sidea: Ia si Lasarus, huan-huanta ai, domma modom; tapi na laho ma Ahu hujai mamuhoisi.
43011012	Jadi nini susianNi ai ma hu-Bani: Ham Tuhan, anggo na modom do ia, na laho malum do.
43011013	Pasal parmateini do na hinatahon ni Jesus ai; tapi nini uhur ni sidea pasal na sinok modom do.
43011014	Jadi ihatahon Jesus ma torang bani sidea: Domma matei si Lasarus,
43011015	anjaha halani hanima malas do uhurHu lang ijai ahu, ase porsaya hanima; tapi laho ma hita marayaksi.
43011016	Marsahap ma si Tomas, na ginoran si Rindu-rindu, hubani hasomanni susian ai: Eta ma tongon laho, ase rap matei hita pakonsi!
43011017	Jadi dob das ijai, domma pala ompat ari ia ibagas tanoman jumpahaSi.
43011018	Ia huta Betania, dohor do ai hun Jerusalem, hira-hira tolu batu do daohni.
43011019	Buei do roh halak Jahudi marayak si Marta pakon si Maria, laho mangapoh sidea halani botou ni sidea ai.
43011020	Dob ibogei si Marta na dob roh Jesus, laho ma ia mangalo-aloSi; tading i rumah do anggo si Maria.
43011021	Jadi nini si Marta ma bani Jesus: Ambit ijon Ham Tuhan, seng matei botouhin!
43011022	Tapi sonari pe, hubotoh do, atap aha pe ipindo Ham humbani Naibata, sai na bereonNi do Bamu.
43011023	Ihatahon Jesus ma hubani: Na laho puho do botoumai!
43011024	Nini si Marta ma hu-Bani: Eak, hubotoh do, na puho do ia bani parpuhoon simagira.
43011025	Ihatahon Jesus ma hubani: Ahu do parpuhoon ampa hagoluhan. Sai manggoluh do na porsaya Bakku, age pe matei ia.
43011026	Anjaha ganup na manggoluh anjaha na porsaya Bakku, seng anjai matei ia sadokah ni dokahni! Porsaya do ho ijai?
43011027	Nini ma hu-Bani: Eak Tuhan, porsaya do ahu, Ham do Kristus, Anak ni Naibata, na roh hu dunia on.
43011028	Jadi dob ihatahon sonai, laho ma ia mandilo si Maria, anggini ai, ihusipkon ma: Domma roh Guru in, idilo do ho!
43011029	Mambogei ai si Maria tarolos ma ia jongjong, laho manjumpahkonSi,
43011030	ai lape das Jesus i huta ai, tapi bani parjumpahanni pakon si Marta ai ope Ia.
43011031	Ia halak Jahudi na adong i rumah ai rap pakon si Maria, laho mangapohsi, dob iidah sidea tarolos si Maria jongjong laho hu darat, iirikkon sidea ma ia, ai iagan sidea na laho hu tanoman do ia tangis.
43011032	Dashonsi si Maria hu parsaranan ni Jesus, anjaha ijin iidah Ia, manrogop ma ia hu lobeiNi, anjaha ihatahon ma: Ambit ijon Ham Tuhan, seng matei botouhai!
43011033	Dob iidah Jesus ia na tangis ai, sonai homa halak Jahudi hasomanni na roh ai tangis-tangis do, jadi manringis ma Ia anjaha bulinsah,
43011034	lanjar nini ma: Ija do itibalhon nasiam ia? Nini sidea ma hu-Bani: Roh ma Ham, anjaha idah Ham ma, Tuhan!
43011035	Jesus pe tangis ma.
43011036	Jadi nini halak Jahudi ma: Tonggor ma, holong ni uhurNi in bani!
43011037	Tapi deba humbani sidea mangkatahon: Ia, na mangungkab mata ni na mapitung, seng tarbahenSi gakni, ase ulang matei halak on?
43011038	Jadi manringis ma use Jesus, dashonsi Ia hu tanoman ai. Batu na niliang do ai, lanjar batu do tutupni.
43011039	Nini Jesus ma: Angkat nasiam ma batu in! Jadi nini si Marta, botou ni na dob matei ai ma: Tuhan, domma marbau, ai domma pala ompat ari ia matei.
43011040	Nini Jesus ma hubani: Ai lang domma Huhatahon bam, idahonmu do hasangapon ni Naibata, anggo porsaya ho?
43011041	Jadi iangkat sidea ma batu ai. Mangkawah ma Jesus dompak babou anjaha nini ma: Ham Bapa, tarima kasih ma Bamu, halani itangihon Ham Ahu!
43011042	Hubotoh do, tongtong do Ahu itangihon Ham, tapi halani na mabuei, na jongjong maringgot on do, ase Huhatahon in, ase porsaya sidea, na sinuruhmu do Ahu.
43011043	Jadi dob ihatahon sonai, ipagogoh ma soraNi mandilohon: Lasarus, kaluar ma ho!
43011044	Jadi luar ma tongon na matei ai; lilit ope hiou bani naheini ampa tanganni sonai hiou panrungkub bani bohini. Ihatahon Jesus ma: Tanggali nasiam ma ia, ase boi ia mardalan.
43011045	Jadi buei ma humbani halak Jahudi, na roh hubani si Maria ai, na gabe porsaya Bani, dob iidah sidea na binahen ni Jesus.
43011046	Tapi deba humbani sidea laho do marayak halak Parisei, laho patugahkon na binahen ni Jesus ai bani sidea.
43011047	Jadi iadongkon sintua ni malim ampa Parisei ma rapot banggal, ihatahon sidea ma: Aha ma bahenonta? ai buei do tanda ibahen Halak in!
43011048	Anggo ipaturut hita Ia sonin, porsaya ma halak haganupan Bani, gabe roh ma holi halak Rom manrampas tanohta ampa bangsanta.
43011049	Tapi sada humbani sidea, ai ma si Kayapas, sintua ni malim bani na satahun ai mangkatahon bani sidea: Na hurang uhur do nasiam!
43011050	Seng ipingkirhon nasiam, paboa dearan do matei sada halak manghophop halak na mabuei in, humbani na magou ganup bangsa in.
43011051	Sedo humbani dirini ihatahon ai; tapi halani sintua ni malim do ia bani na satahun ai, ase ijahai, na sihol matei ma Jesus mangkopkop bangsa in.
43011052	Seng pitah mangkopkop bangsa in, tapi sihol patumpuonni do age anak ni Naibata na marserak in ase gabe sada in.
43011053	Mulai humbani ari ai manriah ma sidea laho mamunuhsi.
43011054	Jadi lang be talar-talar mardalani Jesus i tongah-tongah ni halak Jahudi, tapi laho ma Ia hunjai hu sada nagori, dohorhon halimisan, hu huta na margoran Efraim; ijai ma Ia marianan ampa susianNi ai.
43011055	Tapi dohor ma Pesta Paska ni Jahudi, jadi buei ma halak na tangkog hun nagori ai hu Jerusalem, paima Paska ai, laho manguras dirini.
43011056	Ipindahi sidea ma Jesus, anjaha marsisungkunan ma sidea, sanggah jongjong-jongjong sidea i rumah panumbahan ai. Sonaha do nini uhur nasiam? Na so roh do Ia nani hu pesta on?
43011057	Ai domma iparentahkon sintua ni malim ampa Parisei, ase ipatugah anggo adong na mambotoh, atap ija Ia marianan, ase boi tangkapon ni sidea Ia.
43012001	Onom ari nari paima Paska ai, das ma Jesus hu huta Betania, ianan ni si Lasarus, na pinuhoan ni Jesus humbani na matei.
43012002	Jadi ipasirsir sidea ma ijai sipanganon Bani, anjaha si Marta do marugas; si Lasarus ma sada hasomanni, na mangan ai ijai.
43012003	Jadi ibuat si Maria ma sakati minak nardus na maharga anjaha na so maragu; iminaki ma nahei ni Jesus, anjaha jambulanni do ibahen manlapui. Jadi igoki misbou ni minak ai ma rumah ai.
43012004	Sada humbani susianNi, ai ma si Judas Iskariot, na sihol mantahihonSi ai, mangkatahon:
43012005	Mase ma lang najual minak in harga tolu ratus dinar, ase naberehkon in bani halak na masombuh?
43012006	Ihatahon pe sonai, sedo na masombuh sinarihonni ijai; panangko do ia tene, anjaha halani ia sijolom parduitan, somal do ia buat-buat hunjai.
43012007	Jadi nini Jesus ma: Paturut ma ia, ai ibahen do in sahira hubani ari pananomHu.
43012008	Ai tongtong do adong na masombuh i tongah-tongah nima, tapi anggo Ahu, seng totap i lambung nima.
43012009	Jadi buei ma humbani halak Jahudi na mambotoh, na dob ijai Ia; jadi marrohan ma sidea, sedo pitah halani Jesus, tapi sihol idahon ni sidea do homa si Lasarus na dob pinapuho ai humbani na matei.
43012010	Ia sintua ni malim domma manriah hinan sihol mamunuh si Lasarus homa,
43012011	ai halanisi buei do halak Jahudi na laho hujai, gabe porsaya bani Jesus.
43012012	Patarni ai, dob ibogei halak na mabuei, na roh bani pesta ai, na roh ma Jesus hu Jerusalem,
43012013	jadi ibuat sidea ma bulung-bulung ni palem, laho mangalo-aloSi lanjar mandilo-dilohon: Hosianna! Pinasu-pasu ma na roh marhitei goran ni Tuhan in, Raja ni Israel!
43012014	Jadi dapot Jesus ma sada halode ajar-ajar, ai ma iajak domu hubani na tarsurat in:
43012015	Ulang ho mabiar, ale boru Sion. Tonggor ma, Rajamu do na roh, mangajak halode poso-poso.
43012016	Seng dong iarusi susianNi ai hinan pasal ai; dob pe marsangap Jesus, ase idingat sidea, na marhahonaan hu Bani do hape na tarsurat ai ampa pambahen ni sidea hu Bani.
43012017	Lanjar isaksihon halak na mabuei, na rap pakonSi ai do, paboa na dob idilo do si Lasarus humbani tanoman, laho mamuhoiSi humbani na matei.
43012018	Ase ialo-alo halak na mabuei ai pe Ia, halani na dob ibogei sidea do tanda halongangan na binahenNi ai.
43012019	Jadi nini halak Parisei ma samah sidea: Tonggor ma, na so marguna do hape na binahen nasiam in, ai ganup do dunia on mangirikkonSi.
43012020	Adong do deba halak Gorik i tongah-tongah ni halak na tangkog ai, laho martonggo bani ari Pesta ai.
43012021	Jadi iparayak sidea ma si Pilippus, na hun Betsaida, na i Galilea, nini sidea ma: Tuan nami, sihol do idahon nami Jesus.
43012022	Laho ma si Pilippus patugahkon ai bani si Andreas; si Andreas pe laho ma rap pakon si Pilippus patugahkon ai bani Jesus.
43012023	Jadi nini Jesus ma mambalosi sidea: Na dob jumpah ma panorangni, ase marsangap Anak ni jolma in!
43012024	Na sintong tumang do na Huhatahon on bannima: Seng na ganda omei in, anggo seng madabuh hu tanoh anjaha matei, dob pe matei, ase buei buahni.
43012025	Agouan hosah do na mangkaholongi hosahni, tapi na mangkasogamhon hosahni i dunia on, ai do na manramotkonsi das hu hagoluhan sisadokah ni dokahni.
43012026	Barang ise na sihol mambalosi Ahu, iirikkon ma Ahu; anjaha ia ija Ahu, ijai do juak-juakKu. Barang ise na mambalosi Ahu, pasangapon ni Bapa in do ia.
43012027	Na bulinsah do uhurHu nuan. Aha ma sihatahononKu? Ham Bapa, paluah Ham ma Ahu humbani panorang on. Tapi tene, halani in do ase das Ahu bani panorang on.
43012028	Ham Bapa, pasangap Ham ma goranMu! Dob ai roh ma sora hun nagori atas: Domma Hupasangap, lanjar pasangaponKu do use!
43012029	Ibogei halak na mabuei, na jongjong ijai ma ai, gabe ihatahon sidea ma: Longgur do ai! Na legan mangkatahon: Malekat do, na marsahap pakonSi!
43012030	Nini Jesus ma mambalosi: Sedo halani Ahu, ase roh sora ai, halani nasiam do.
43012031	Sonari ma mardalan uhum bani dunia on, sonari ma sipabalion raja ni dunia on.
43012032	Anggo Ahu, dob ipagijang Ahu hun dunia on, tarikonKu do haganup sidea Bakku.
43012033	Ihatahon do ai, laho patidakkon parmateiNi holi.
43012034	Ibalosi halak na mabuei ai ma Ia: Ibogei hanami humbani titah in, na totap do Kristus in ronsi sadokah ni dokahni. Mase ma ihatahon Ham: Maningon pagijangon do Anak ni jolma in? Ise do Anak ni jolma in?
43012035	Jadi ihatahon Jesus ma bani sidea: Tongkin nari mando Panondang in bani nasiam. Mardalan ma nasiam, sanggah bani nasiam ope Panondang in, ase ulang idorab na golap in nasiam; na mardalan bani na golap, seng ibotoh, atap dompak ja do ia laho.
43012036	Sanggah bani nasiam ope Panondang in, porsaya ma nasiam bani Panondang in, ase gabe anak ni Panondang in nasiam! Ai ma ihatahon Jesus, dob ai itadingkon ma sidea laho marponop.
43012037	Age pe sonai buei ni tanda ibahen i lobei ni sidea, seng porsaya sidea Bani,
43012038	ase jumpah na hinatahon ni nabi Jesayas: Ham Tuhan, ise ma na porsaya bani ambilan nami? Anjaha hagogohon ni Tuhan, bani ise ma in talar?
43012039	Seng tarbahen sidea porsaya, ai sonon ope hata ni si Jesaya:
43012040	Ipapitung do mata ni sidea, anjaha ipahengkeng uhurni, ase ulang marpangidah mata ni sidea, anjaha ulang marpangarusion uhur ni sidea; ulang mulak sidea, ulang malum sidea Hubahen.
43012041	Sonai do ihatahon si Jesaya, halani iidah hasangaponNi ai, anjaha isahapkon pasalSi.
43012042	Age humbani sipambobai buei do na porsaya Bani, tapi halani biar ni sidea mangidah Parisei, seng ibagas na talar, ase ulang ipabali sidea humbani kuria,
43012043	ai holongan do uhur ni sidea bani hasangapon na humbani jolma, ase hasangapon na humbani Naibata.
43012044	Dob ai dilo-dilo ma Jesus, nini ma: Na porsaya Bakku, sedo Ahu na hinaporsayaanni ai, tapi na marsuruh Ahu do.
43012045	Na mangidah Ahu, mangidah na marsuruh Ahu do.
43012046	Ahu do Panondang na roh hu dunia on, ase ulang marianan ibagas na golap sagala na porsaya Bakku. (ay. 35.)
43012047	Anggo adong na manangar hatangKu, hape seng ihorjahon, seng Ahu na manguhumisi; ai seng roh Ahu, laho manguhum dunia on, tapi laho paluahkon do.
43012048	Na manulak Ahu, anjaha na so manjalo hatangKu, domma adong na manguhumsi; hata na Huhatahon ai do manguhumsi bani ari parpudi.
43012049	Ai seng humbani diringKu Ahu marsahap, tapi Bapa, na marsuruh Ahu, Ia do na mangaturhon Bakku pasal sisahapkononKu ampa sihatahononKu.
43012050	Anjaha Hubotoh, hagoluhan sisadokah ni dokahni do titahNi in. Ase na Huhatahon in, sonin ihatahon Bapa in Bakku, sonai do Huhatahon.
43013001	Paima pesta Paska ai, dob ibotoh Jesus, na roh ma panorangni manadingkon dunia on, laho marayak Bapa in, ipataridahkon ma holongNi ronsi ujungni na dong Bani i dunia on, songon pangkaholongiNi hinan bani sidea.
43013002	Sanggah na mangan ai sidea, domma isuanhon sibolis in partahi-tahian hubagas uhur ni si Judas Iskariot, anak ni si Simon.
43013003	Halani ibotoh Jesus do, na dob iondoskon Bapa in haganup hubagas tanganNi, Ia roh humbani Naibata anjaha mulak ma hubani Naibata,
43013004	gabe jongjong ma Ia humbani na mangan ai, itanggali ma baju ganjang ni, ibuat ma basahan lanjar igonditkon ma.
43013005	Dob ai iuseihon ma bah hu sambung, iburihi ma nahei ni susianNi ai, anjaha iapusi ma ai merhitei basahan na ginonditkonNi ai.
43013006	Das ma Ia hubani si Simon Petrus, jadi nini si Petrus ma hu Bani: Mintor Ham ma Tuhan mamurihi naheihu?
43013007	Nini Jesus ma mambalosisi: Seng iarusi ho nuan na Hubahen on, tapi arusanmu do ai use.
43013008	Nini si Petrus ma hubani: Lalap ma lang bulih Ham mamburihi naheihu. Nini Jesus ma mambalosisi: Anggo seng Huburihi ho, seng parrupei ho Bakku.
43013009	Nini si Simon Petrus ma: Tuhan, ulang ma pitah naheihu, dihut ma tangan pakon ulungku!
43013010	Dob ai nini Jesus ma hubani: Halak na dob pinaridi, seng pala burihan be (sobali naheini), ai domma borsih ia ganupan. Na dob borsih do hanima, tapi seng haganup.
43013011	Ai ibotoh do, na sihol mantahihonsi, halani ai do, ase ihatahon: Seng haganup hanima borsih!
43013012	Ase, dob iburihi Jesus nahei ni sidea, ipakei ma use baju ganjangNi, hundul ma Ia, lanjar nini ma bani sidea: Ai iarusi hanima do na Hubahen in bennima?
43013013	Igoran hanima do Ahu Guru anjaha Tuhan, anjaha sintong do pangkatahon nima in, ai in do Ahu tongon.
43013014	Ase anggo Tuhan anjaha Guru nima mamurihi nahei nima, patut ma age hanima marsiburihan nahei!
43013015	Ai sitiruon do Hubere bannima, ase ibahen hanima songon na Hubahen in bennima.
43013016	Na sintong tumang do na Huhatahon on bannima: Seng banggalan juak-juak marimbang tuanni, anjaha seng banggalan na sinuruh marimbang na marsuruhsi.
43013017	Anggo ibotoh hanima ma in, martuah ma hanima na mangkorjahonsi.
43013018	Seng dompak hanima ganupan hatangKin, Hutanda do na dob Hutodoh. Tapi ase saud na tarsurat in: Na mangan ruti rap pakon Ahu, in do na manadahkon neheini dompak Ahu.
43013019	Hupatugah hinan in bannima, paima masa, ase porsaya hanima, anggo masa ma in, paboa Ahu do in.
43013020	Na sintong tumang do na Huhatahon on bannima: Na manjalo na Husuruh, Ahu do na jinaloni ai, anjaha na manjalo Ahu, manjalo na marsuruh Ahu do.
43013021	Dob ihatahon Jesus ai, bulinsah ma Ia, nini ma manaksihon: Na tongon tumang do na Huhatahon on bennima: Sahalak humbannima sihol mantahihon Ahu.
43013022	Marsikawahan ma susian ai, jut ma uhur ni sidea, atap ise do na hinatahonNi ai.
43013023	Sada humbani susian ai, na hinaholongan ni Jesus, hundul dohor i lambungNi.
43013024	jadi ihilap si Petrus ma ia, ihatahon ma bani: Sungkun ma, ise do na hinatahonNi in!
43013025	Ipadohor ma hu lambung ni Jesus, nini ma hu-Bani: Tuhan, ise do in?
43013026	Ibalosi Jesus ma ia: Hubani ise Huberehon na santopik on, dob Husornobhon, ai ma ia. Jadi isornobkon ma ruti na santopik ai, iberehon ma ai bani si Judas Iskariot, anak ni si Simon ai.
43013027	Jadi dob ijalo ai, masuk ma sibolis bani. Ihatahon Jesus ma hubani: Podas ma bahen sibahenonmin!
43013028	Tapi seng dong humbani sidea na mangan ai, na mangarusi na hinatahonni ai.
43013029	Ai halani si Judas do sijolom parduitan ai, gabe iagan na deba ma, na ihatahon Jesus do ia mamboli na porlu bani pesta ai, atap marsibere-bere bani na masombuh.
43013030	Ase dob ijalo si Judas na santopik ai, mintor laho ma ia hu darat. Tapi domma bagas borngin.
43013031	Jadi dob laho ia hu darat, ihatahon Jesus ma: Sipasangapon ma nuan Anak ni jolma in, anjaha Naibata marsangap marhiteihonSi.
43013032	Anggo marsangap Naibata marhiteihonSi, pasangapon ni Naibata ma Ia ibagas Dirini, anjaha barah ma Ia pasangaponNi.
43013033	Hanima anak-anakKu, tongkin nari mando Ahu rap pakon hanima. Pindahan nima ma Ahu; songon na dob Huhatahon bani halak Jahudi, sonai do hatahononKu bannima: Seng tarbahen hanima roh hubani siparayakonkai.
43013034	Titah na baru do hubere bannima, ai ma, ase marsihaholongan hanima samah hanima. Songon holong ni uhurHu bannima, sonai ma marsihaholongan hanima.
43013035	Hunjon ma botohon ni ganup halak susianKu hanima, anggo marsihaholongan hanima.
43013036	Nini si Simon Petrus ma: Tuhan, huja Ham laho? Balos ni Jesus: Seng tarihutkon ho ope Ahu bani siparayakonKai anggo sonari, use pe ase ihutkononmu Ahu.
43013037	Nini si Petrus ma hu Bani: Tuhan, mase lang tarihutkon ahu Ham sonari? Hosahku pe ra do ahu memberehon mangkopkop Ham!
43013038	Balos ni Jesus: Hosahmu berehononmu mangkopkop Ahu? Na sintong tumang do na Huhatahon on bam: Lape martahuak dayok, domma tolu hali Ahu parnalangonmu.
43014001	Ulang ma tonjan uhur nima! Porsaya ma hanima bani Naibata, anjaha porsaya ma homa Bakku!
43014002	Buei do ianan i rumah ni BapaKu. Ambit lang sonai, mintor hatahononKu ma bannima, na laho do Ahu pasirsirhon ianan bannima?
43014003	Anjaha laho pe Ahu pasirsirhon ianan bannima, mulak do Ahu, use mangalop hanima, ase rap hanima pakon Ahu.
43014004	Anjaha ibotoh hanima do dalan hu ianan siparayakonKai.
43014005	Nini si Tomas ma hu-Bani: Seng ibotoh hanami, atap huja do Ham laho Tuhan! Sonaha ma pambotoh nami bani dalan ai?
43014006	Nini Jesus ma hubani: Ahu do dalan in pakon hasintongan ampa hagoluhan. Seng dong na das hubani Bapa in, anggo seng marhiteihon Ahu.
43014007	Anggo itanda hanima Ahu, tandaonnima do age Bapa in. Olat ni on tandaon nima ma Ia anjaha idahon nima.
43014008	Nini si Pilippus ma hu Bani: Tuhan, patuduhkon Ham ma bannami Bapa in, ase sombuh uhur nami!
43014009	Nini Jesus ma hubani: Domma pala nasain dokah Ahu rap pakon hanima, lanjar seng itandai ho ope Ahu, ale Pilippus? Na mangidah Ahu, na mangidah Bapa in do. Mase ma hatahononmu: Patuduhkon Ham ma bannami Bapa in?
43014010	Seng porsaya ho, Ahu ibagas Bapa in anjaha Bapa in ibagas Ahu? Hata na Huhatahon bannima, seng humbani diringKu Huhatahon in. Bapa in, na marianan ibagas Ahu, Ia do na mandalankon horjaNi.
43014011	Porsaya ma hanima Bakku: Ibagas Bapa in do Ahu, anjaha ibagas Ahu do Bapa in. Anggo lang, halani horja in ma hanima porsaya!
43014012	Na sintong tumang do na Huhatahon on bannima: Horjahonon ni na porsaya Bakku do songon horja na Hubahen in; lobih hunjai ope bahenonNi, ai na laho ma Ahu hubani Bapa in.
43014013	Ase barang aha pe sipindoon nima marhitei goranKu, bahenonKu do, ase marsangap Bapa in ibagas Anak in.
43014014	Barang aha ipindo hanima hum Bakku marhitei goranKu, bahenonKu do ai.
43014015	Anggo na holong do uhur nima Bakku, dalankonon nima do titahKu.
43014016	Anjaha pindoonKu ma bani Bapa in, ase ibere bannima sada Pangapiti na legan, ase Ia ma mangkasomani hanima lalab,
43014017	in ma Tonduy hasintongan in, na so tarjalo dunia on, ai seng iidah anjaha seng itanda. Tapi itanda hanima do Ia, ai na rap ma Ia pakon hanima, anjaha ibagas hanima ma Ia.
43014018	Seng tadingkononKu hanima tading maetek; na roh ma Ahu marayak hanima.
43014019	Tongkin nari mando, seng be idahon ni dunia on Ahu, tapi idahon nima do Ahu, ai manggoluh do Ahu, hanima pe manggoluh do.
43014020	Bani na sadari ai ma botohon nima. Ahu ibagas BapaKu, hanima ibagas Ahu anjaha Ahu ibagas hanima.
43014021	Barang ise na manjolom titahKu anjaha idalankon, ai do na marholong ni uhur Bakku. Ihaholongi BapaKu do na marholong ni uhur Bakku, anjaha Ahu pe holong do uhurHu bani, anjaha patalaronKu do Diringku bani.
43014022	Ihatahon si Judas ma Bani (sedo si Iskariot ai): Tuhan, aha do halani, ase pitah bannami patalaronMu diriMu, seng bani dunia on?
43014023	Nini Jesus ma mambalosisi: Barang ise na marholong ni uhur Bakku, horjahononni in do hatangKu, jadi haholongan ni BapaKu ma ia, gabe roh ma hanami marayaksi, anjaha marianan bani.
43014024	Na so marholong ni uhur Bakku, seng dalankononni in hatangKu, anjaha hata na binogei nima in, sedo Ahu simada in, tapi Bapa, na marsuruh Ahu do.
43014025	In ma Huhatahon bennima, sanggah rap ope Ahu pakon hanima.
43014026	Tapi anggo pangapiti in, sisuruhon ni Bapa in marhitei goranKu, ajarhonon anjaha pagolpaon ni In do bannima sagala na Huhatahon in bannima.
43014027	Damei do Hutadingkon bannima, damei na adong Bakku do hubere bannima. Seng songon pambere ni dunia on pamberengKu bannima. Ulang ma tonjan anjaha ulang ma mabiar uhur nima.
43014028	Domma ibogei hanima hatangKu bannima: Na laho ma Ahu, anjaha na roh ma Ahu marayak hanima. Ambit na holong uhur nima Bakku, malas do uhur nima halani laho Ahu marayak Bapa in, ai banggalan do Bapa in ase Ahu.
43014029	Anjaha sonari Hupatugah hinan ma in bannima, paima masa, ase porsaya hanima masa honsi.
43014030	Seng be buei sahapkononKu bannima, ai na roh ma raja ni dunia on. Seng dong kuasani Bakku;
43014031	tapi sihol do botohon ni dunia on, na holong do uhurHu bani Bapa in, anjaha sonaha ihatahon Bapa in, sonai do Huhorjahon. Ai pe jongjong ma hanima, laho ma hita hunjon!
43015001	Ahu do hayu anggur na tongon, anjaha BapaKu do sihorjai pohon in.
43015002	Irotap do sagala rantingKu na so marbuah, anjaha ipaborsih do sagala na marbuah, ase ganda buahni.
43015003	Domma borsih hanima halani hata in, na Huhatahon bannima.
43015004	Totap ma hanima ibagas Ahu, songon Ahu ibagas hanima! Songon ranting in, na so tarbahen marbuah humbani dirini sandiri, anggo seng totap bani hayu anggur in, sonai ma hanima, anggo seng totap hanima ibagas Ahu.
43015005	Ahu do hayu anggur in, hanima do ranting in. Na marianan ibagas Ahu, anjaha Ahu ibagas dirini, in ma na marbuahkon buei, seng tarhorjahon hanima age aha, anggo seng marhasoman Ahu.
43015006	Barang ise, na so marianan ibagas Ahu, ambukkonon do ai songon ranting ai gabe masak; ipatumpu ma ai, igijigkon hubagas apuy, jadi mosog ma.
43015007	Anggo marianan hanima ibagas Ahu, anjaha marianan hatangKu ibagas hanima, Ahu bannima, jumpah hanima do barang aha pe ipindo uhur nima.
43015008	Marhitei ai marsangap ma BapangKu, anggo ramos buah nima, anjaha gabe susianKu hanima.
43015009	Songon pangkaholongi ni Bapa Bakku, sonai do holong ni uhurHu bannima. Totap ma hanima ibagas holong ni uhurHu.
43015010	Anggo ihorjahon hanima titahKu, marianan ma hanima ibagas holong ni uhurHu, songon Ahu na mangkorjahon titah ni BapaKu, gabe marianan ibagas holong ni uhurNi,
43015011	Ase Huhatahon pe in bannima, ase marianan malas ni uhurHu ibagas hanima, anjaha gok malas ni uhur nima.
43015012	On ma titahKu, ase marsihaholongan hanima samah hanima, songon Ahu na mangkaholongi hanima.
43015013	Seng dong holong sibanggalan, anggo iberehon sada halak hosahni mangkopkop hasomanni.
43015014	Huanku ma hanima, anggo ihorjahon hanima na Hutitahkon in bannima.
43015015	Seng Hugoran be hanima jabolon, ai seng ibotoh jabolon na hinorjahon ni tuanni; huan-huan do hanima Huhatahon, ai domma Hupabotohkon bannima, na Hutangar humbani BapaKu.
43015016	Sedo hanima mamilih Ahu, tapi Ahu do mamilih hanima, anjaha Hupabangkit do hanima, ase laho hanima marbuah, anjaha ase totap buahnima ai, ase ibere bannima sagala sipindoon nima humbani Bapa in marhitei goranKu.
43015017	On ma Hutitahkon bannima: Marsihaholongan ma hanima samah hanima!
43015018	Anggo idomdomi dunia on hanima, botoh hanima ma, na dob parlobei do Ahu idomdomi.
43015019	Ambit na hun dunia on hanima, haholongan ni dunia on do hasomanni, halani seng hun dunia on hanima, tapi Ahu do mamilih hanima hun dunia on, ai do ase idomdomi dunia on hanima.
43015020	Ingat hanima ma hata na dob Huhatahon bannima: Seng banggalan jabolon humbani tuanni. Anggo iparburu sidea Ahu, hanima pe parburuonni do. Anggo idalankon sidea hatangKu, dalankononni do age hata nima.
43015021	Tapi haganupan ai bahenon ni sidea do bannima halani goranKu, ai seng itanda sidea na marsuruh Ahu.
43015022	Ambit seng roh Ahu mansahapkon ai bani sidea, seng mardousa sidea ijai; tapi sonari seng dong be sidalian ni sidea manrungkub dousa ni sidea.
43015023	Na marsogam ni uhur dompak Ahu, sogam do uhurni homa age dompak BapaKu.
43015024	Ambit lang Huhorjahon horja i tongah-tongah ni sidea, na so ongga hinorjahon ni jolma, seng mardousa sidea ijai; tapi domma iidah sidea in sonari, anjaha sogam do uhur ni sidea Bakku age bani BapaKu.
43015025	Tapi maningon saud do hata na tarsurat ibagas buku titah ni sidea: Sogam do uhur ni sidea Bakku, seng dong marhala!
43015026	Ase rohhonsi Sipangapiti in, sisuruhonKu bannima humbani Bapa in, in ma Tonduy Hasintongan in, na roh humbani Bapa in, Ia do manaksihon pasal Ahu.
43015027	Tapi dihut ma hanima manaksihon, ai hasomanKu do hanima humbani mungkahni.
43016001	Haganupan in Huhatahon bennima, ase ulang sangsi hanima holi.
43016002	Pabalion ni sidea do hanima hun rumah parguruan (sinagoge), anjaha na roh ma panorangni gabe songon na manggalang bani Naibata do na mamunuh hanima, nini uhur ni sidea.
43016003	Sonai do bahenon ni sidea halani lang itandai sidea Bapa in, age Ahu.
43016004	Tapi Hupatugah hinan in bannima, ase idingat hanima bani panorangni masa in, paboa na dob Huhatahon do in bannima. Seng humbani mungkahni Hupatugah in bannima, halani rap ope Ahu pakon hanima.
43016005	Tapi na laho ma Ahu nuan marayak na marsuruh Ahu, anjaha seng dong age ise humbennima na manungkun Ahu: Na laho huja do Ham?
43016006	Lambin pusok tene uhur nima, halani Huhatahon in bannima.
43016007	Tapi na sintong do na Huhatahon on bannima: Ulih nima do in anggo laho Ahu. Ai ambit seng laho Ahu, seng anjai roh Sipangapiti in bannima, tapi anggo laho Ahu, suruhonKu do Ia bannima.
43016008	Anggo roh Ia, ajaranNi do dunia on pasal dousa, pasal hapintoran ampa pasal uhum.
43016009	Anggo pasal dousa, ai ma na so porsaya sidea Bakku.
43016010	Anggo pasal hapintoran, ai ma na laho Ahu marayak Bapa, gabe seng idahon nima be Ahu.
43016011	Anggo pasal uhum, ai ma na dob hona uhum raja ni dunia on.
43016012	Buei ope namin sihatahononKu bannima, tapi seng tarboan hanima ope ai sonari.
43016013	Tapi rohhonsi Tonduy Hasintongan in, arahkononni do hanima hubagas sagala hasintongan; ai seng adong humbani Dirini sihatahononNi, tapi na binogeiNi, ai do hatahononNi, anjaha patugahonNi do bannima na sihol masa ope.
43016014	PasangaponNi do Ahu, ai buatonNi do na dong Bakku, laho mangambilankonsi bannima.
43016015	Haganup na bani Bapa in, na dong Bakku do in; halani ai do ase Huhatahon, buatonNi do na dong Bakku, laho mangambilankonSi bannima.
43016016	Tongkin nari mando, gabe seng idahon nima be Ahu, dob ai tongkin nari use, idahon nima ma Ahu.
43016017	Gabe nini susian ai ma samah sidea: Aha do arti ni na hinatahonNi in banta: Tongkin nari mando seng idahon nima be Ahu, dob ai tongkin nari use, idahonnima ma Ahu, ambah ni ai: Na laho ma Ahu bani Bapa in?
43016018	Jadi nini sidea ma: Aha do artini hata: tongkin nari mando? Seng ibotoh hita artini ai.
43016019	Ibotoh Jesus ma, sihol roh sidea manungkunsi, gabe nini ma dompak sidea: Na marsisungkunan do hanima pasal na Huhatahon in: Tongkin nari mando seng idahon nima be Ahu, dob ai: Tongkin nari use idahon nima ma Ahu?
43016020	Na sintong tumang do na Huhatahon on bannima: Na laho tangis ma hanima anjaha mandoruhi, tapi malas ma uhur ni dunia on. Pusok do anggo uhur nima, tapi marubah ma pusok ni uhur nima gabe malas ni uhur.
43016021	Pusok do uhur ni parinangon manubuhkon dakdanakni, anggo jumpah ma panorangni. Tapi dob tubuh dakdanak ai, seng be idingat na maborit ai, ibahen malas ni uhurni, halani na dob tubuh sada jolma hu dunia on.
43016022	Bannima pe nuan pusok ni uhur do, tapi idahonKu do hanima use, gabe marmalas ni uhur ma hanima, anjaha ise pe lang boi mambuat malas ni uhur ai humban nima.
43016023	Seng sungkunon nima be Ahu bani na sadari ai. Na tongon tumang do na Huhatahon on bannima: Atap aha pe sipindoon nima humbani Bapa in, sai na bereonNi do marhitei goranKu.
43016024	Ronsi sonari seng ope mangindo hanima marhitei goranKu. Pindo hanima ma, ase manjalo hanima, ase gok malas ni uhur nima!
43016025	Marhitei limbaga do Husahapkon in bannima. Na roh ma panorangni, seng marlimbaga be Ahu marsahap pakon hanima, tapi torang-torang ma baritahononKu bannima pasal Bapa in.
43016026	Bani ari ai ma hanima mangindo marhitei goranKu, anjaha seng Huhatahon bannima, Ahu manonggohon hanima bani Bapa in,
43016027	ai Bapa in sandiri mangkaholongi hanima, halani na dob holong uhur nima Bakku, anjaha na dob porsaya hanima, Ahu roh humbani Naibata.
43016028	Na bingkat humbani Bapa in do Ahu roh hu dunia on; tadingkononKu ma use dunia on, laho marayak Bapa in.
43016029	Nini susianNi ai ma: Sonari pe, ase torang hataMu, seng songon limbaga be.
43016030	Sonari ma ibotoh hanami, paboa ibotoh Ham do haganup, anjaha seng pala porlu Bamu, sungkunon ni atap ise Ham. Halani ai ma, ase porsaya hanami, na bingkat humbani Naibata do Ham.
43016031	Ibalosi Jesus ma sidea: Porsaya ma hanima sonari?
43016032	Na roh ma panorangni anjaha domma roh in nuan, mambur merap ma hanima, ganup marsitohu dalanni, anjaha tadingkonon nima ma Ahu punjung; tapi seng punjung Ahu tene, ai Bapa in do hasomanKu.
43016033	Huhatahon hinan in bannima, ase mardamei hanima ibagas Ahu. Hamarsikon do rupei nima i dunia on, tapi tenger ma uhur nima, domma Hutaluhon dunia on.
43017001	In ma ihatahon Jesus. Dob ai mangkawah ma Ia dompak babou, nini ma: Ham Bapa, domma jumpah panorangni, pasangap Ham ma AnakMu, ase ipasangap AnakMu Ham.
43017002	Ai domma ibere Ham kuasa Bani manrajai sagala jolma, laho mamberehon hagoluhan na sadokah ni dokahni bani haganup jolma, na binerehonMu Bani.
43017003	Ia hagoluhan sisadokah ni dokahni, in ma, anggo itanda sidea Ham, Naibata sisada-sada in, na sintong in, ampa Jesus Kristus, na sinuruhMu.
43017004	Domma Hupasangap Ham i tanoh on, ai domma Hudobkon horja, na binerehonMu Bakku, sihorjahononKu.
43017005	Sonari pe Bapa, pasangap Ham ma Ahu hu lambungMu, songon sangapHu sanggah i lambungMu Ahu, sanggah lape adong dunia on.
43017006	Domma Hupatalar GoranMu bani jolma na binereMu in Bakku hun dunia on. Ham hinan do simada sidea, anjaha ibere Ham do sidea Bakku; iramotkon sidea do hataMu.
43017007	Sonari, domma ibotoh sidea, na hum Bamu do haganup na binereMu in Bakku.
43017008	Ai domma Huondoskon bani sidea hata na binereMu in Bakku; domma ijalo sidea hata in, anjaha torang ibotoh sidea Ahu bingkat hum Bamu, anjaha domma porsaya sidea, Ham do marsuruh Ahu.
43017009	Hutonggohon do sidea. Sedo dunia on Hutonggohon, sidea on do, na bineremu in Bakku, ai Ham do simada sidea.
43017010	Anjaha sagala na adong Bakku, na adong Bamu do in, anjaha na adong Bamu, na adong Bakku do in, anjaha domma marsangap Ahu ibagas sidea.
43017011	Seng be i dunia on Ahu, tapi i dunia on ope sidea, anjaha na roh ma Ahu marayak Ham. Ham Bapa na mapansing, ramotkon Ham ma ibagas goranMu, sidea na binereMu in Bakku, ase sada sidea songon Hita.
43017012	Sadokah rap Ahu pakon sidea, Ahu do manramotkon ibagas goranMu, sidea na binereMu in Bakku, anjaha Hujagai, gabe seng dong na magou humbani sidea, sobali jolma magou in, ase saud hata ni Surat in.
43017013	Tapi na roh ma Ahu nuan marayak Ham, anjaha ganupan in Husahapkon sanggah i dunia on ope Ahu, ase gok bani sidea malas ni uhur na Bakku in.
43017014	Domma Huondoskon hataMu bani sidea; sogam do uhur ni dunia on bani sidea, ai seng humbani dunia on sidea, songon Ahu na so hun dunia on.
43017015	Seng Hupindo, ase buatonMu sidea hun dunia on, tapi ase iramotkon Ham do sidea dompak pangagou.
43017016	Seng hun dunia on sidea, songon Ahu na so hun dunia on.
43017017	Papansing Ham ma sidea ibagas hasintongan; hataMu do hasintongan.
43017018	Songon parsuruhMu Bakku hu dunia on, sonai do Husuruh sidea hu dunia on.
43017019	Hupapansing do diringKu mangkopkop sidea, ase gabe pansing sidea ibagas hasintongan.
43017020	Sedo pitah sidea Hutonggohon, tapi dihut do na sihol porsaya Bakku, halani hata ni sidea,
43017021	ase sada sidea haganup, songon Ham Bapa i bagas Ahu, anjaha Ahu i bagas Ham, sonai ma age sidea i bagas Hita, ase porsaya dunia on, Ham do marsuruh Ahu.
43017022	Domma Huberehon bani sidea hasangapon na binereMu in Bakku, ase sada sidea, songon Hita na sada.
43017023	Ahu ma ibagas sidea, anjaha Ham i bagas Ahu, ase gok dear ni hasadaon ni sidea, gabe ibotoh dunia on, Ham do na marsuruh Ahu anjaha na holong do uhurMu bani sidea, songon holong ni uhurMu Bakku.
43017024	Ham Bapa, sihol do uhurHu, ia ijin Ahu,ijin ma pakon na binereMu in Bakku, ase iidah sidea hasangaponKu, na binereMu in Bakku, ai domma holong uhurMu Bakku, paima tombei dunia on.
43017025	Ham bapa na bonar, ia lang pe itanda dunia on Ham, anggo Ahu Hutanda do Ham, anjaha ibotoh sidea on, Ham do marsuruh Ahu.
43017026	Domma Hupabotohkon bani sidea goranMu, anjaha pabotohkononKu do ope, ase i bagas sidea holong ni uhurMu na hu Bakku in, anjaha ase Ahu i bagas sidea.
43018001	Jadi dob ihatahon Jesus sonai, misir ma Ia rap pakon susianNi hu dipar ni bah Kidron. Adong ma ijai sada pohon, hujai ma Ia laho pakon susianNi.
43018002	Tapi ibotoh si Judas, sipartahi-tahi ai do homa ianan ai, ai gati do Jesus hujai rap pakon susianNi.
43018003	Ia si Judas, iarahkon ma tentara ampa juak-juak ni malim ampa Parisei, jadi ijumpahkon ma hujai, marrigapan, marsuluh ampa marsinjata.
43018004	Halani ibotoh Jesus do haganupan na sihol masa Bani, roh ma Ia manjumpahkon sidea, nini ma hubani sidea: Ise do na pinindahan nasiam?
43018005	Nini sidea mambalosi: Jesus, na hun Nazaret! Nini Jesus ma hubani sidea: Ahu do in! Dihut do si Judas sipartahi-tahi ai jongjong i lambung ni sidea.
43018006	Sanggah ihatahon hubani sidea: "Ahu do in", surut ma sidea mangkatompas hu tanoh.
43018007	Dob ai iulaki ma manungkun sidea: Ise do na pinindahan nasiam? Jadi nini sidea ma: Jesus na hun Nazaret!
43018008	Balos ni Jesus: Domma Huhatahon bani nasiam: Ahu do in! Anggo Ahu do na pinindahan nasiam, palopas nasiam ma laho halak on.
43018009	Ase saud hata na hinatahon in: Seng dong na magou age sada humbani na binereMu in Bakku.
43018010	Ia si Simon Petrus marpodang do, isintak ma ai anjaha itampulhon hubani jabolon ni sintua ni malim ai, gabe rotap ma pinggolni siamun. Si Malkus do goran ni jabolon ai.
43018011	Ihatahon Jesus ma hubani si Petrus: Sarungkon ma podangmin! Ai lang maningon inumonku do panginuman, na binere ni Bapa in Bakku?
43018012	Dob ai itangkap tentera ampa kopala ni sidea pakon juak-juak ni Jahudi ai ma Jesus, lanjar isangkut ma.
43018013	Jadi iboan sidea ma Ia parlobei bani si Hannas, ai ma tulang ni si Kayapas, sintua ni malim bani na satahun ai.
43018014	Ai ma si Kayapas, na mangkatahon hinan bani Jahudi: Dearan do matei sada halak mangkopkop bangsa in.
43018015	Ia si Simon Petrus pakon susian na sada nari, iirikkon sidea do Jesus. Na marsitandaan do susian na sada ai ampa sintua ni malim ai, jadi masuk ma ia rap pakon Jesus hu alaman ni rumah ni sintua ni malim ai.
43018016	Tapi jongjong do si Petrus i darat dohorhon labah. Jadi luar ma susian na sada ai, na marsitandaan pakon sintua ni malim ai, marsahap ma ia pakon naboru sijaga labah ai, gabe iarahkon ma si Petrus hu bagas.
43018017	Jadi nini naboru sijaga labah ai ma bani si Petrus: Ai lang ho do sada susian ni halak on? Balos ni si Petrus: Sedo ahu in!
43018018	Tapi na jongjong do ijai jabolon pakon juak-juak mandadang bani pandadangan, na pinagara ni sidea halani borgohni. Rap pakon sidea do jongjong si Petrus mandadang ijai.
43018019	Jadi isungkun sintua ni malim ai ma Jesus pasal susianNi ampa pasal podahni.
43018020	Ibalosi Jesus ma ia: Torang-torang do hatangKu bani halak na mabuei. Tongtong do Ahu mangajari i parguruan pakon i rumah panumbahan, ai ma ianan partumpuan ni ganup halak Jahudi, anjaha seng dong marponopan Ahu marsahap.
43018021	Mase Ahu isungkun Ham? Sungkun Ham ma sidea, na mambogei hatangKai! Ibotoh sidea do na Huhatahon ai.
43018022	Dob ihatahon Jesus sonai, ipastap sada juak-juak na jongjong ijai ma Ia, lanjar nini ma: Mintor sonai ma parbalosMu bani sintua ni malim in?
43018023	Nini Jesus ma mambalosisi: Anggo na salah parsahapKai, patugah ham ma salahni, tapi anggo na sintong do, mase ma ipastap ham Ahu?
43018024	Ase isuruh si Hannas ma Ia sangkut hubani sintua ni malim, na margoran si Kayapas.
43018025	Ia si Simon Petrus ijai ope jongjong mandadang. Jadi nini sidea ma hubnai: Ai lang ho do sada susianNi? Jadi iporsou ma nini ma: Seng ahu in!
43018026	Dob ai roh ma sada halak humbani juak-juak ni sintua ni malim, ai ma sindohor ni parpinggol na tinampul ni si Petrus ai, mangkatahon hubani: Ai lang huidah do ho rap pakonsi i pohon ai?
43018027	Jadi iporsou si Petrus ma use, dob ai mintor martahuak ma dayok.
43018028	Jadi girah sogod, iboan sidea ma Jesus hun lobei ni si Kayapas, hu benteng ai. Tapi seng masuk sidea hu benteng ai, ase ulang tarpantang sidea, laho mangankon Paska ai.
43018029	Jadi luar ma si Latus manjumpahkon sidea, nini ma: Pasal aha do pangaduan nasiam dompak halak on?
43018030	Nini sidea ma mambalosisi: Ambit seng siparjahat halak on, seng anjai ondoskonon nami Ia bamu.
43018031	Nini si Latus ma hubani sidea: Boan nasiam ma Ia, uhumi nasiam ma Ia domu hubani aturan nasiam. Nini halak Jahudi ma hubani: Seng bulih bunuhon nami atap ise pe.
43018032	Ase jumpah ma ijai na hinatahon ni Jesus hinan pasal dalan ni parmateiNi.
43018033	Jadi masuk ma use si Latus hu bagas benteng ai, idilo ma Jesus anjaha nini ma hu-Bani: Atene, Ham do Raja ni Jahudi?
43018034	Ibalosi Jesus ma: Na humbagas uhurmu do na hinatahonmu in, atap hata ni halak do in bamu pasal Ahu?
43018035	Ibalosi si Latus ma: Ai halak Jahudi do ahu? BangsaMu ampa sintua ni malim ai do padashon Ham bakku. Ai aha dong ihorjahon Ham?
43018036	Balos ni Jesus: Ia harajaonKu seng na hun dunia on ai. Ambit na hun dunia on harajaonKu, seng tarbahen lang manlawan juak-juakKu, ase ulang hona ondoskon Ahu hubani halak Jahudi; tapi seng sisonin harajaonKin!
43018037	Jadi nini si Latus ma hu-Bani: Ase raja do Ham? Balos ni Jesus: Songon na hinatahonmu in ma tongon. Raja do Ahu! Ase tubuh pe Ahu, anjaha ase roh pe Ahu hu dunia on, laho manaksihon hasintongan in do. Barang ise na humbani hasintongan, tangihononni in do sorangKu.
43018038	Nini si Latus ma hu-Bani: Aha do hasintongan? Jadi dob ihatahon sonai, luar ma ia use marayak Jahudi, nini ma hubani sidea: Seng dong jumpah ahu salahni!
43018039	Tapi tene, somal do hupaluah sada halak bani nasiam sanggah Paska. Marosuh do nasiam, ase hupaluah bani nasiam Raja ni Jahudi in?
43018040	Gabe isurakkon sidea ma use: Ulang Ia! Si Barabas ma! Tapi panrampok do anggo si Barabas.
43019001	Dob ai itogu si Latus ma Jesus, anjaha ihatahon ma Ia lonsingan.
43019002	Idandan tentara ai ma sada sortali humbani ranting-ranting na marduri, anjaha inahkon ma ai hubani uluNi; ibahen ma Ia homa marbaju sigerger.
43019003	Dob ai roh ma sidea hu lobeiNi, nini ma: Tabi ma Bamu, ale Raja ni Jahudi! Lanjar ipastapi ma Ia.
43019004	Luar ma si Latus, ihatahon ma hubani halak Jahudi: Tonggor ma, huboan do Ia hu lobei nasiam, ase ibotoh nasiam, na so adong jumpah ahu salahni.
43019005	Jadi luar ma Jesus marsortali duri anjaha marbaju sigerger. Ihatahon si Latus ma bani sidea: Tonggor nasiam ma jolma in!
43019006	Jadi dob iidah sintua ni malim ampa juak-juak ai Ia, idilohon sidea ma: Parsilangkon, parsilangkon ma Ia! Ihatahon si Latus ma bani sidea: Boan nasiam ma Ia anjaha parsilangkon nasiam ma! Seng dong jumpah ahu salahni.
43019007	Ibalosi halak Jahudi ma Ia: Adong do undang-undang bannami, anjaha mangihutkon undang-undang ai maningon marutang hosah do Ia, ai anak ni Naibata do Ia, nini.
43019008	Mambogei ai si Latus, lambin mabiar ma ia,
43019009	gabe masuk ma ia use hu kantorni, ihatahon ma hubani Jesus: Ai na hunja do Ham? Tapi seng ibalosi Jesus Ia.
43019010	Dob ai ihatahon si Latus ma hu-Bani: Mase lang ra Ham marsahapkon ahu? Ai lang ibotoh Ham, na markuasa do ahu paluahkon Ham, anjaha na markuasa do ahu mamparsilangkon Ham?
43019011	Balos ni Jesus: Seng markuasa ham Bakku, ambit lang na ibere ai bamu hun datas. Halani ai banggalan do dousa ni na mangondoskon Ahu bamu.
43019012	Olat ni ai nari ipindahi si Latus ma dalan laho paluahkonsi. Tapi marsurak-surak ma halak Jahudi, nini sidea ma: Anggo ipaluah ham Ia, seng hasoman ni Kesar in be ham! Ai barang ise na mangangkat dirini gabe raja, na mangimbang Kesar do ai.
43019013	Ase dob ibogei si Latus hata ai, iboan ma Jesus hu darat lanjar hundul ma ia bani hotak paruhuman, bani ianan na margoran Dasor batu, bani hata Heber: Gabbatha.
43019014	Ai ma na masa bani ari parugason Paska, marayak tongah ari. Ihatahon si Latus ma hubani halak Jahudi: Tonggor nasiam ma Raja nasiam on!
43019015	Tapi mardilo-dilo ma sidea: Padaoh, padaoh ma Ia! Parsilangkon ma! Nini si Latus ma hubani sidea: Mintor parsilangkononku ma Raja nasiam? Jadi ibalosi sintua ni malim ma: Seng dong raja nami sobali Kesar!
43019016	Dob ai iondoskon ma Ia bani sidea, ase iparsilangkon; jadi ijalo sidea ma Jesus.
43019017	Lanjar Ia do mamorsan hayu parsilang ai, laho hu ianan, na margoran partangkurakan; Golgata do goranni bani hata Heber.
43019018	Ijai ma iparsilangkon sidea Ia rap pakon dua halak na legan, sada i siamun, sada i sambilou, anjaha Jesus i tongah-tongah ni sidea.
43019019	Ibahen si Latus ma sada surat, anjaha ilongkothon ma ai bani hayu parsilang ai. Sonon do hatani: Jesus, halak Nazaret, Raja ni Jahudi.
43019020	Buei do halak Jahudi, na mambasa surat ai, ai dohor do hun huta ai iparsilangkon Jesus, anjaha tarsurat do ai bani hata Heber, hata Rom ampa hata Gorik.
43019021	Dob ai ihatahon pangintuai ni halak Jahudi ma hubani si Latus: Ulang suratkon ham: Raja ni Jahudi, tapi na hinatahonni ai ma: Ahu do Raja ni Jahudi!
43019022	Balos ni si Latus: Na dob husurat, na dob husurat ma in!
43019023	Ase dob iparsilangkon tentara ai Ia, ibuat sidea ma hiouNi, ibagi ompat ma ai, ganup sidea sabagian, ambah ni ai baju ganjangNi ai. Ia baju ganjang ai seng marpanjaruman, na tinonun do ai torus.
43019024	Nini sidea ma samah sidea: Ulang ma rigat hita on, manjomput na sinurat ma hita pasal on, atap bani ise on. Jadi jumpah ma na tarsurat in, na mangkatahon: Ibagi sidea do hiouHu, anjaha manjomput na sinurat do sidea pasal bajungKu. Ase sonai ma pambahen ni tentara ai.
43019025	Jongjong do i lambung parsilang ni Jesus ai inangNi, sanina ni inangNi, si Maria parinangon ni si Kleopas, ampa si Maria Magdalena.
43019026	Anggo Jesus, dob iidah ijai do inangNi ampa susian haholongan ni uhurNi ai i lambungNi, ihatahon ma bani inangNi ai: Andin ma inang, anakmu!
43019027	Dob ai ihatahon ma bani susianNi ai: Andin ma inangmu! Olat ni ai nari ijalo susian ai ma ia hu rumahni.
43019028	Jadi dob ibotoh Jesus, na dob marujung haganup, ase jumpah na tarsurat ai nini ma: Horahan Ahu!
43019029	Jadi adong ma ijai gusi na marisi anggur na migar. Isornobkon sidea ma limut hu bagas anggur na migar ai, ilongkothon sidea ma ai bani hayu ni hisop, anjaha isurdukkon ma hubani pamanganNi.
43019030	Dob ijalo Jesus na migar ai, nini ma: Domma salosei! dob ai ipaunduk ma uluNi anjaha iondoskon ma tonduyNi.
43019031	Halani ari parugasonkon do ai, anjaha ase ulang bani parsilang ai bangkei ai sanggah ari Sabat (ai ari na banggal do ari Sabat ai), jadi laho ma halak Jahudi hubani si Latus mangindohon, ase iparponggol ma nahei ni sidea anjaha ipasusur.
43019032	Jadi laho ma tentara ai, iparponggol sidea ma nahei ni sidua halak ai, na tarsilang rap pakon Jesus.
43019033	Tapi dashonsi sidea bani Jesus, iidah ma na dob matei Ia, gabe seng be pala iparponggol sidea naheiNi.
43019034	Tapi ipantomhon sahalak humbani tentara ai ma tanjani bani tontonNi, gabe mintor luar ma daroh ampa bah.
43019035	Anjaha na mangidah ai do na manaksihon ai, anjaha sintong do na sinaksihonni ai. Ibotoh do, na sintong do na hinatahonNi ai, andohar porsaya age nasiam.
43019036	Ase masa pe ai, ase saud do na tarsurat in: Seng bulih ponggolhonon holi-holiNi!
43019037	Anjaha surat na legan use mangkatahon: Idahon ni sidea do na pinantom ni sidea in.
43019038	Dob salpu ai ipindohon si Josep, na hun Arimatea ma hubani si Latus, atap boi do pasusuronni bangkei ni Jesus. Dihut do ia susian n Jesus, tapi ponop do, halani biarni mangidah Jahudi. Jadi ibalosi si Latus ma ai, gabe laho ma ia pasusurhon bangkei ni Jesus.
43019039	Roh do homa si Nikodemus, ai ma na ongga roh marayak Jesus borngin-borngin, iboan do mir na maragu aloe hira-hira saratus kati.
43019040	Dob ai ibuat sidea ma bangkei ni Jesus, ibaluti ma ai bani hiou putih rap pakon na morum-morum ai, mangihuthon adat pananomon ni Jahudi.
43019041	Dohor bani ianan ni Jesus tarsilang ai, adong do sada pohon, anjaha i bagas pohon ai adong do sada tanoman na baru, seng ongga ope inahkon bangkei hujai.
43019042	Ase hujai ma itibalhon sidea Jesus, halani ari parugasonkon ai, ai dohor do tanoman ai.
43020001	Dob ai bani ari parlobei, dob salpu ari Sabat, laho ma si Maria hu tanoman, girah sogod, golap-golap ope, gabe iidah ma, na dob tarangkat batu ai hun tanoman ai.
43020002	Jadi marlintun ma ia mangayaki si Simon Petrus ampa susian na sada nari, haholongan ni uhur ni Jesus, anjaha nini ma hubani sidea: Adong do na mambuat Tuhan in hun tanoman, anjaha seng ibotoh hanami, huja Ia inahkon!
43020003	Jadi laho ma si Petrus ampa susian na sada nari, gabe das ma sidea hu tanoman ai.
43020004	Na rap marlintun do sidea na dua ai, tapi hinsahan do susian na sada nari ai humbani si Petrus, gabe parlobei ma ia das hu tanoman ai.
43020005	Jadi ipaunduk ma dirini, iidah ma tibal pambaluti ai, tapi seng masuk anggo ia.
43020006	Roh ma homa si Petrus hun pudini, imasuki ma tanoman ai, jadi iidah ma tibal pamaluti ai.
43020007	Ia hiou pamalut ni uluNi, seng rap ai pakon pambaluti ai, pulig do ai ilompit bani ianan na legan.
43020008	Dob ai masuk ma homa susian na sada nari ai, na parlobei das hu tanoman ai, iidah ma, gabe porsaya ma ia.
43020009	Ai seng iarusi sidea ope hata ni Surat in, na mangkatahon: Maningon puho do Ia humbani na matei.
43020010	Dob ai mulak ma susian na dua ai.
43020011	Ia si Maria, jongjong do idarat ni tanoman ai, tangis-tangis, anjaha sanggah na tangis ai ia, ipaunduk ma dirini manonggor hu bagas tanoman ai.
43020012	Gabe iidah ma hundul dua malekat ijai, marhiou silopak, sada hampit uluNi, na sada nari hampit hatibalan ni nahei ni Jesus.
43020013	Jadi ihatahon sidea ma hubani: Mase tangis ham inang? Ihatahon ma bani sidea: Adong do na mambuat Tuhanku, anjaha seng hubotoh huja Ia inahkon.
43020014	Dob ihatahon sonai, marhusor ma ia dompak pudi, gabe iidah ma Jesus jongjong ijai, tapi seng ibotoh Jesus do ai hape.
43020015	Nini Jesus ma hubani: Ham inang, mase tangis ham? Ise ipindahi ham? Jadi iagan ma, sijaga pohon do Ia, gabe ihatahon ma Bani: Anggo ham do mambuatSi, tuan, patugah ham ma bakku, atap huja do Ia inahkon ham, ase hualop!
43020016	Dob ai nini Jesus ma hubani: Maria! Jadi idompakkon si Maria ma Ia, nini ma ibagas hata Heber: Rabbuni! (artini: Guru.)
43020017	Ihatahon Jesus ma hubani: Ulang jamah Ahu, ai seng naik ope Ahu hubani Bapa in! Tapi laho ma ho hubani saninangKu, hatahon ma hubani sidea: Na laho tangkog ma Ahu hubani BapangKu anjaha Bapa nima, hubani NaibatangKu anjaha Naibata nima.
43020018	Jadi laho ma si Maria Magdalena, ibaritahon ma hubani susian ai: Domma huidah Tuhan in, anjaha on do hatani bakku!
43020019	Jadi dob bod ari, bani ari parlobei dob salpu ari Sabat ai, sanggah tutup sagala labah ni rumah, niiankon ni susian ai, halani biar ni uhur ni sidea mangidah halak Jahudi, roh ma Jesus jongjong hu tongah-tongah ni sidea, anjaha ihatahon ma bani sidea: Damei ma bannima!
43020020	Jadi dob ihatahon sonai, ipatuduhkon ma tanganNi ampa tontonNi bani sidea, gabe malas ma uhur ni susian ai, halani na dob iidah sidea Tuhan in.
43020021	Dob ai ihatahon Jesus ma use bani sidea: Damei ma bannima! Songon sinuruh ni Bapa in Ahu, sonai do suruhonKu hanima!
43020022	Dob ihatahon sonai, manompul ma Ia dompak sidea, anjaha nini ma Hubani sidea: Jalo hanima ma Tonduy Na pansing!
43020023	Anggo isasap hanima dousa ni atap ise pe, na dob sasap ma ai, anjaha anggo ipatotap hanima dousa ni atap ise pe, na totap ma ai.
43020024	Tapi anggo si Tomas, sada humbani na sapuluh dua in, na margoran si Rindu-rindu, seng rap pakon sidea ia, sanggah na roh ai Jesus.
43020025	Jadi ihatahon susian na legan ai ma dompaksi: Domma iidah hanami Tuhan in! Tapi ibalosi ma sidea: Anggo seng huidah bani tanganNi ai bokas ni paku ondi, anjaha ijamah jari-jaringku bokas ni paku ondi, anjaha anggo seng hujamah tontonni ai, seng porsaya ahu.
43020026	Dob salpu ualuh borngin, tumpu ma use susian ai i rumah ondi, rap pakon si Tomas. Jadi roh ma Jesus, sanggah na tutup ai sagala labah, jongjong hu tongah-tongah ni sidea, nini ma dompak sidea: Damei ma bannima!
43020027	Ihatahon ma hubani si Tomas: Bahen hujon jari-jarimin, anjaha torih ma tanganKu! Surdukkon ma tanganmin, manjamah tontonHu. Ulang sangsi uhurmu, porsaya ma!
43020028	Jadi nini si Tomas ma mambalosiSi: Ham Tuhanku anjaha Naibatangku!
43020029	Jadi ihatahon Jesus ma hubani: Halani iidah ho Ahu, ai do ase porsaya ho. Martuah ma na porsaya, age pe lang iidah!
43020030	Buei ope tanda na legan, na binahen ni Jesus i lobei ni susianNi, na so sinuratkon ibagas buku on.
43020031	Ase na suratkon pe on, ase porsaya nasiam, Jesus do Kristus, Anak ni Naibata, anjaha marhitei na mangkaporsayai ai dapotan hagoluhan nasiam ibagas GoranNi.
43021001	Dob ai ipataridahkon Jesus ma use diriNi hubani susian ai i topi ni tao Tiberias. Sonon ma pardalanni.
43021002	Tumpu ma si Simon Petrus pakon si Tomas, na margoran si Rindu-rindu, rap pakon si Natanael, na hun Kana i Galilea, pakon anak ni si Sebedeus ampa dua halak nari humbani susianNi ai.
43021003	Jadi nini si Simon Petrus ma hubani sidea: Laho ma ahu mardengke. Ihatahon sidea ma hubani: Dihut ma hanami! Jadi laho ma sidea, masuk ma hu parau, tapi aha pe lang dapot sidea na saborngin ai.
43021004	Anjaha dob siang ari, jongjong ma Jesus i pasir ai, tapi seng itanda sidea Ia.
43021005	Jadi ihatahon Jesus ma hubani sidea: Ambia, adong do dengke nima ijin? Ibalosi sidea ma Ia: Seng dong!
43021006	dob ai ihatahon ma bani sidea: Dabuh hanima ma jala nima hu siamun ni parau in, ase dapotan hanima! Jadi idabuh sidea ma, gabe seng tartarik sidea be jala ai halani buei ni dengke ai.
43021007	Jadi ihatahon susian haholongan ni Jesus ai ma hubani si Petrus: Tuhan in do in! Jadi dob itangar si Simon Petrus, Tuhan in do ai hape, ialithon ma hiouni, ai seng marhiou ia hinan, gabe manlumpat ma ia hu tao ai.
43021008	Tapi marparau do anggo susian na legan ai, lanjar manarad jala na marisi dengke ai, ai seng sadiha daoh sidea hun darat, hira-hira dua ratus asta do.
43021009	Dashonsi sidea hu darat, iidah sidea ma narnar ijai ampa dengke i atasni, ambah ni ai ruti.
43021010	Ihatahon Jesus ma hubani sidea: Boan hanima ma deba dengke in, na dapot hanima in!
43021011	Jadi naik ma si Petrus hu parau ai, isarad ma jala ai hu darat, gok dengke na banggal-banggal, saratus lima puluh tolu bueini, anjaha age pe sonai bueini, seng marigat anggo jala ai.
43021012	Dob ai nini Jesus ma hubani sidea: Roh ma hanima! Tapi seng dong humbani susian ai, na pag manungkunSi: Ise do Ham? Ibotoh sidea, Tuhan in do ai.
43021013	Ase roh ma Jesus, ibuat ma ruti ai, ipambere ma ai bani sidea, sonai homa dengke ai.
43021014	Ai ma na patoluhalihon ipataridahkon Jesus diriNi hubani susianNi, dob puho Ia humbani na matei.
43021015	Ase dob mangan sidea, ihatahon Jesus ma hubani si Simon Petrus: Ale Simon, anak ni si Jonas, holongan do uhurMu Bakku ase halak on? Nini ma hu Bani: Eak Tuhan, ibotoh Ham do holong ni uhurhu Bamu! Ihatahon Jesus ma hubani: Parmahani ma anak ni biri-biringKu!
43021016	Ihatahon ma use padua-halihon bani: Ale Simon, Anak ni si Jonas, holong do uhurmu Bakku? Nini ma hu Bani: Eak Tuhan, ibotoh Ham do holong ni uhurhu Bamu! Jadi ihatahon ma hubani: Parmahani ma biri-biringKu!
43021017	Dob ai ihatahon ma patolu-halihon hubani: Ale Simon, anak ni si Jonas, holong do uhurmu Bakku? Jadi pusok ma uhur ni si Petrus, halani patolu-halihon ma ihatahon hubani: Holong do uhurmu Bakku? Jadi ihatahon ma: Haganup do, ale Tuhan, ibotoh Ham; ibotoh Ham do holong ni uhurhu Bamu! Dob ai ihatahon Jesus ma hubani: Parmahani ma biri-biringKu!
43021018	Na tongon tumang do na Huhatahon on bam: Sanggah poso ho, ho do manggonditi dirimu, anjaha laho ho huja rosuh ni uhurmu. Tapi dob matua holi ho, surdukkononmu ma tanganmu, jadi gonditan ni halak na legan ma ho, anjaha boanonni ma ho hubani na so harosuh ni uhurmu.
43021019	Tapi ihatahon pe ai, laho patugahkon parmateini do use, laho pasangaphon Naibata. Jadi, dob ihatahon sonai, nini ma hubani: Ihutkon ma Ahu!
43021020	Jadi marhusor ma si Petrus, gabe iidah ma mangihut susian haholongan ni uhur ni Jesus, ai ma na hundul darngos bani Jesus, sanggah na mangan ondi sidea, anjaha na manungkunsi ijia: Ise do in Tuhan, na sihol mantahihon Ham?
43021021	Ase dob iidah si Petrus ia, nini ma hubani Jesus: Ham Tuhan, sonaha ia ambia on?
43021022	Nini Jesus ma hubani: Anggo marosuh Ahu, totap ia, ronsi roh Ahu, mase ma pala pasari-sarionmu ai? Tapi anggo ho, ihutkon ma Ahu!
43021023	Ase sar ma hata ai bani hasoman-hasoman ai, na so matei susian ai. Tapi seng ihatahon Jesus hubani, na so matei ia, tapi sonon do nini: Anggo marosuh Ahu, totap ia ronsi roh Ahu, mase ma pala pasari-sarionmu ai?
43021024	Ai ma susian, na manaksihon pasal on anjaha na manuratkon, anjaha ibotoh hanami, na sintong do na sinaksihonni in.
43021025	Tapi buei ope na legan, na binahen ni Jesus; ambit nasuratkon ai sada-sada, nini uhurhu, ra seng siat i dunia on, buku na sinurat ai.
44001001	Bani surathu na parlobei in, ale Teopilus, husurathon do pasal haganup na binahen ampa podah na pinungkah ni Jesus,
44001002	das ronsi na tarangkat Ia, dob lobei ibere parentah marhitei Tonduy Napansing bani apostel-apostel, na dob pinilihNi ai.
44001003	Dob salpu hamarsikon na tinaronNi ai, ipataridahkon do diriNi manggoluh bani sidea marhitei buei tanda, ai ma ibagas siompatpuluh ari na pinataridahkonNi ai diriNi bani sidea, lanjar mansahapkon pasal harajaon ni Naibata.
44001004	Sanggah na rap Ia pakon sidea, iparentahkon ma bani sidea: Ulang ma laho hanima hun Jerusalem, tapi paima hanima ma na binagahkon ni Bapa, na dob ibogei hanima hum Bakku.
44001005	Ia si Johannes bah do ididihon, tapi Tonduy Napansing do didihononKu bani nasiam, seng pala piga ari nari.
44001006	Jadi sanggah na martumpu ai sidea, isungkun sidea ma Ia, nini ma: Ham Tuhan, pajongjongonMu ma sonari use harajaon in bani Israel?
44001007	Nini ma hubani sidea: Seng urusan nima ai, mambotoh adanganni atap panorangni, na dob tinontuhon ni Bapa in ibagas kuasaNi sandiri.
44001008	Tapi jaloon nima ma hagogohon ni Tonduy Napansing na sogop bennima, anjaha gabe saksingKu ma hanima i Jerusalem ampa i sab Judea ampa i Samaria ampa das hu ujung ni tanoh on.
44001009	Jadi dob ihatahon sonai, tarangkat ma Ia inonoi sidea, dob ai ilingodi hombun ma Ia humbani panonggor ni sidea.
44001010	Sanggah na ituludkon sidea ai Ia laho hu nagori atas, jongjong ma dua halak parhiou silopak i lambung ni sidea,
44001011	na mangkatahon: Nasiam halak Galilea, mase ma sai jongjong nasiam kawah-kawah dompak datas? Anggo Jesus ai, na tarangkat hun lobei nasiam hu nagori atas, sonai do roh Ia, songon na niidah nasiam ai Ia naik hu nagori atas.
44001012	Dob ai mulak ma sidea hu Jerusalem hun dolog ai, na margoran dolog Jetun; dohor do ai hun Jerusalem, sada pardalanan Sabat do daohni.
44001013	Dob das sidea, tangkog ma sidea hu kamar pardatas ai, ianan ni sidea ai, ai ma si Petrus ampa si Johannes, si Jakobus ampa si Andreas, si Pilippus ampa si Tomas, si Bartolomeus ampa si Mateus, si Jakobus anak ni si Alpeus, ampa si Simon Selotes, ampa si Judas anak ni si Jakobus.
44001014	Sidea ai do haganup na mannunut marsada ni uhur martonggo rap pakon parinangon-parinangon ampa si Maria, inang ni Jesus, sonai homa anggiNi ai.
44001015	Bani panorang ai ma jongjong si Petrus i tongah-tongah ni sanina-sanina ai, bueini adong do hira-hira saratus dua puluh halak, nini ma:
44001016	Nasiam hasoman sanina, maningon saud do hata ni Surat in, na dob nilumbahon ni Tonduy Napansing hinan marhitei pamangan ni si Daud, ai ma pasal si Judas, na gabe pambobai ni sitangkap Jesus.
44001017	Masuk hinan do ia hubani bilangannami, anjaha dihut do ia bani jabatan on.
44001018	Dapotsi do sanlambar tanoh humbani upah hajahaton ai; anjaha sanggah na tungkap ia madabuh, mapultak ma dagingni, gabe mandarat ma ganup bituhani.
44001019	Anjaha haganup do pangisi ni Jerusalem mambotoh ai, mambahen igoran tanoh ai ibagas sahap ni sidea: Akeldamah, artini: tanoh daroh.
44001020	Ai tarsurat do i bagas buku Psalm: Sai halong ma iananni ai, anjaha ulang ma adong na mangiankon ai! Ambah ni ai: Jaloon ni na legan ma jabatanni!
44001021	Halani ai maningon adong do humbani sidea na mangkasomani hanami, sadokah marhujai-hujon Tuhan Jesus i tongah-tongahta,
44001022	olat ni pandidion ni si Johannes nari das hubani partarangkatNi ai humbanta, na gabe hasoman nami manaksihon pasal parpuhoonNi ai.
44001023	Jadi ipajongjong sidea ma dua halak, ai ma si Josep, na margoran si Barsabas anjaha na ginoran homa si Justus, ampa si Matias.
44001024	Jadi martonggo ma sidea, nini ma: Ham Tuhan, sitanda uhur ni haganup jolma, patuduh Ham ma barang ise do humbani na dua on ipilih Ham,
44001025	gabe sijalo jabatan diakon ampa apostel, na dob tinadingkon ni si Judas, na dob laho marayak siparayakonni.
44001026	Lanjar manjomput na sinurat ma sidea, jadi dapot ma si Matias, gabe tarhira ma ia hasoman ni apostel na sapuluh dua ai.
44002001	Jadi sanggah jumpah ari Pentakosta, martumpu do sidea haganup bani sada ianan.
44002002	Jadi roh ma sompong sora hun langit songon parombus ni logou na gogoh montas, gabe igoki ma rumah ianan ni sidea na hundul ai.
44002003	Jadi taridah ma bani sidea usih hubani dilah ni apuy na marjilam-jilam, anjaha sogop ma bani ganup sidea.
44002004	Gabe gok Tonduy Napansing ma sidea ganupan, jadi mamungkah marsahap na legan ma sidea ganupan, songon pambere ni Tonduy in bani sidea mansahapkonsi.
44002005	Tapi adong ma halak Jahudi na marianan i Jerusalem, ai ma halak na daulat humbani sagala bangsa na i toruh ni langit.
44002006	Sanggah na masa ai sora ai, martumpu ma na mabuei ai; jadi longang ma sidea, ai ganup do sidea mambogei hata ai ibagas sahapni bei.
44002007	Jadi malitonduy ma sidea anjaha longang, nini sidea ma: Ai lang halak Galilea do sidea haganup na marsahap in?
44002008	Mase ma ganup hita mambogei ibagas hata ni tanoh hatubuhanta bei?
44002009	Hita, halak Partia pakon Media pakon Elamit ampa na marianan i Mesopotamia, i Judea ampa Kappadosia, i Pontus ampa i Asia,
44002010	i Prigia, Pampilia, Masir ampa i nagori Libia na hampit Kirene, ampa halak Rom na marianan ijon, halak Jahudi ampa parguru,
44002011	halak Kreta ampa halak Arab; ibagas hatanta bei do ibogei hita sidea mansahapkon habanggalon ni Naibata.
44002012	Jadi longang ma sidea haganup, jut bei ma uhurni, nini ma samah sidea: Ai aha do artini in?
44002013	Tapi manrisai do na deba, nini ma: Na bosurtu do in bani anggur na matobu.
44002014	Jadi jongjong ma si Petrus rap pakon na sapuluh sada ai, ipagogoh ma sorani anjaha iparsahapkon ma sidea: Nasiam halak Jahudi ampa haganup na marianan i Jerusalem, botoh nasiam ma on, anjaha parimbagaskon nasiam ma hatangku!
44002015	Seng na mabuk hanami on, songon pangagan ni uhur nasiam, ai pukul siah ope ari,
44002016	tapi na hinatahon ni nabi Joel do na masa on, ai nini do:
44002017	Bani ari parpudi, nini Naibata, useihononKu do humbani TonduyHu bani sagala daging, jadi manjahai ma anak nasiam, sonai borunasiam, anjaha marnipi ma namatua nasiam.
44002018	Age bani jabolonKu dalahi ampa jabolonKu naboru bani panorang ai, useihononKu do humbani TonduyHu, ase manjahai sidea.
44002019	Anjaha bahenonKu do halongangan bani langit i babou, anjaha tanda bani tanoh i toruh, ai ma daroh apuy ampa timus na maripul.
44002020	Mataniari ai gabe golap ma, anjaha bulan gabe daroh, parlobei ni ari parroh ni Tuhan in, na banggal anjaha na marmulia in.
44002021	Jadi sagala na mandilo Goran ni Tuhan in, maluah ma.
44002022	Nasiam halak Israel, tangihon nasiam ma hata on: Ia Jesus, na hun Nasaret in, in ma na dob pinatandahon ni Naibata bani nasiam marhitei hagogohon, halongangan ampa tanda, na binahen ni Naibata marhiteihonSi i tongah-tongah nasiam, songon na binotohnasiam,
44002023	na dob niondoskon mangihutkon sura-sura ni Naibata na totap in ampa humbani pamotohanNi hinan, Ia do na dob iparsilangkon anjaha ibunuh nasiam marhitei tangan ni na so martitah.
44002024	Tapi ipapuho Naibata do Ia, dob itanggali haparngiton ni hamateian, ai seng tarjolomi hamateian in Ia.
44002025	Ai ihatahon si Daud do pasal ai: Huidah do Tuhan in tongtong i lobeihu, ai i siamunhu do Ia, ase ulang dugur ahu.
44002026	Halani ai malas do uhurhu, anjaha marolob-olob dilahku; dagingku pe marsaran do halani pangarapan.
44002027	Ai seng paturuton-Mu tonduyhu i nagori toruh, anjaha seng lopason-Mu na pansing-Mu mangidah hamarsikon.
44002028	Ipabotohkon Ham do bakku dalan hagoluhan, gokan-Mu do bakku malas ni uhur i lobei-Mu.
44002029	Nasiam sanina, huhatahon ma bani nasiam torang-torang, ia ompungta si Daud matei do anjaha hona tanom, anjaha i tongah-tongahta do tanomanni ronsi sadari on.
44002030	Halani nabi do ia, anjaha ibotoh, na dob ibijahon Naibata do bani, pabangkiton sahalak humbani ginomparni bani paratasni,
44002031	ibagas botohni hinan domma isahapkon pasal parpuhoon ni Kristus in, ai ma na so paturuton Ia i nagori toruh, atap idahon ni dagingni hamasikon.
44002032	In ma Jesus, na dob pinapuho ni Naibata, haganup do hanami manaksihon ai.
44002033	Dob ipagijang Ia hu siamun ni Naibata, anjaha ijalo Tonduy Napansing na pinarbagah-bagah in humbani Naibata, gabe iuseihon ma in songon na niidah anjaha ibogei nasiam.
44002034	Ai seng si Daud naik hu nagori atas, tapi ihatahon do: Nini Tuhan in dompak Tuhanku:
44002035	Hundul ma Ho hu siamun-Hon, paima Hubahen munsuh-Mu, gabe sidogei-dogeian bani nahei-Mu.
44002036	Ase torang ma ibotoh haganup bangsa Israel: Ia Jesus na pinarsilangkon nasiam in, domma ipabangkit Naibata gabe Tuhan anjaha Kristus.
44002037	Manangar ai, itorusi ma uhur ni sidea, gabe ihatahon sidea ma hubani si Petrus ampa hubani hasomanni Apostel: Aha ma sibahenonnami, nasiam hasoman!
44002038	Ihatahon si Petrus ma hubani sidea: Paubah nasiam ma uhurnasiam, anjaha padidihon nasiam ma ganup nasiam hubagas Goran ni Jesus Kristus, bahen hasasapan ni dousanasiam, ase ijalo nasiam sibere-bere ni Tonduy Napansing.
44002039	Ai bani nasiam do bagah-bagah in ampa bani anaknasiam ampa bani haganup halak na daoh, sidiloon ni Tuhan Naibatanta ope.
44002040	Buei ope hata na legan isaksihon, laho mangojur sidea, nini do: Paluah nasiam ma diri nasiam, humbani bangsa na geduk on!
44002041	Jadi tardidi ma haganup na manjalo hatani ai, anjaha adong do hira-hira tolu ribu halak na tambah bani na sadari ai.
44002042	Anjaha totap do sidea bani podah ni apostel ampa ibagas parsaoran, ibagas na manopiki ruti ampa na martonggo.
44002043	Sogop do uhur na mabiar bani haganup; buei do halongangan ampa tanda ibahen apostel ai.
44002044	Sai sada do ganup na porsaya ai, anjaha parbagianan rup do ihira sidea arta ni sidea.
44002045	Ijuali sidea do arta ampa barang-barang ni sidea, ibagihon ma ai bani haganup, domu hubani haporluanni bei.
44002046	Anjaha ganup ari do sidea sauhur i rumah panumbahan; jojor rumah do sidea manopiki ruti, anjaha ibagas malas ni uhur ampa uhur na bulus do ijalo sidea sipanganon ai.
44002047	Ipuji sidea do Naibata anjaha rosuh do uhur ni simbuei mangidah sidea. Anjaha ganup ari do itambahi Tuhan in na dapotan haluahon bani kuria ai.
44003001	Jadi rap tangkog ma si Petrus ampa si Johannes hu rumah panumbahan, pukul tolu, bani panorang martonggo.
44003002	Anjaha adong ma sada halak na repat humbani partubuhni iboan halak hujai. Siap ari do itaruhkon sidea ia hu lambung ni horbangan ni rumah panumbahan ai, na margoran Horbangan Na Jenges, laho mangindo sibere-bere humbani halak na masuk hu rumah panumbahan ai.
44003003	Jadi sanggah iidah halak na repat ai si Petrus ampa si Johannes sihol masuk hu rumah panumbahan ai, ipindo ma sibere-bere.
44003004	Tapi ikawahkon si Petrus ampa si Johannes ma ia, nini sidea ma: Tonggor ma dompak hanami!
44003005	Jadi ikawahkon ma sidea, iarap uhurni adong jaloonni humbani sidea atap aha.
44003006	Tapi nini si Petrus ma: Pirak pakon omas seng dong bakku, tapi na dong bakku ai ma hubere bam: Marhitei Goran ni Jesus Kristus na hun Nasaret in, mardalan ma ho!
44003007	Lanjar itangkap ma tanganni siamun, laho pajongjongkonsi, jadi mintor totap ma hae-haeni ampa towodni.
44003008	Mintor ijongjongkon ma lanjar mardalan, masuk ma ia rap pakon sidea hu rumah panumbahan ai mangentes-entes anjaha mirjak-irjak lanjar mamuji Naibata.
44003009	Iidah haganup halak na mabuei ai do ia, na mardalan anjaha na mamuji-muji ai bani Naibata.
44003010	Tapi ibotoh sidea do, ia do na hundul mangindo-indo i lambung ni horbangan na jenges ai; longang do sidea anjaha himong mangidah na masa bani ai.
44003011	Tapi halani na sai odor ai ia pakon si Petrus ampa si Johannes, marurup ma roh haganup halak na mabuei ai bani sidea, bani ianan na margoran surambih ni si Salomo, halani longang ni uhur ni sidea.
44003012	Mangidah ai si Petrus, nini ma dompak halak na mabuei ai: Nasiam halak Israel, mase longang uhurnasiam pasal on, mase ma sai hanami ikawahkon nasiam, songon gogohnami sandiri atap hadaulatonnami mambahen na mardalan halak on?
44003013	Na ipasangap Naibata ni si Abraham, si Isak ampa si Jakob, Naibata ni ompungta in do Jesus juak-juakni in, na iondoskon anjaha na iparsilangkon nasiam in i lobei ni si Latus, age pe paluahon do Ia namin mangihutkon timbanganni.
44003014	Iparnalang nasiam do Napansing anjaha Napintor in, tapi ipindo nasiam do paluahon bani nasiam pamunuh in.
44003015	Pambobai hu hagoluhan do ibunuh nasiam. In ma na dob ipapuho Naibata humbani na matei, anjaha hanami do saksi pasal ai.
44003016	Halani haporsayaon bani Goran ni Jesus do, ase ipargogohi Goran ni halak on, songon na niidah, anjaha na tinanda nasiam on; ibere haporsayaon na humbani Tuhan in do hamalumon bani i lobei nasiam haganupan.
44003017	Ai pe, nasiam sanina, huahap, na hurang mambotoh do nasiam, ase ihorjahon nasiam in, sonai age pangintuai nasiam.
44003018	Tapi na ipasaud do na dob pinatugahni hinan marhitei pamangan ni ganup nabi, ai ma: Sitaron na marsik do Kristusni.
44003019	Ase paubah nasiam ma uhurnasiam, anjaha mulak ma nasiam, ase tarsasap dousanasiam,
44003020	andohar roh panorang malas ni uhur hun lobei ni Tuhan in, anjaha ase isuruh bani nasiam Jesus Kristus, songon na dob sinurahonni hinan,
44003021	ai ma na dob ijalo nagori atas lobei, paima roh panorang parsuang ni haganup, na dob hinatahon ni Naibata humbani na hinan marhitei pamangan ni nabiNi na pansing in.
44003022	Ai ihatahon si Musa do: Pajongjongon ni Tuhan Naibata do sada nabi humbani sanina nasiam songon ahu on, Ia do sitangihonon nasiam pasal haganup sihatahononni bani nasiam.
44003023	Tapi sagala na so manangihon nabi ai, boishononkon do humbani bangsa in!
44003024	Anjaha sagala nabi na ongga marsahap, mamungkah humbani si Samuel ampa na ipudini ai, pasal ari on do ibaritahon sidea.
44003025	Nasiam do anak ni nabi-nabi ai anjaha parrupei bani padan na binahen ni Naibata bani ompungta, sanggah na hinatahonni ai bani si Abraham: Anjaha marhitei ginomparmai dapotan pasu-pasu do haganup bangsa na i tanoh on.
44003026	Bani nasiam do parlobei ipapuho Naibata juak-juakNi, anjaha isuruh do ia, mamasu-masu nasiam, sagala na mulak humbani hajahatonni bei.
44004001	Sanggah na marsahap ai ope sidea bani na mabuei ai, roh ma mandorab sidea malim, kopala ni rumah panumbahan ai ampa halak Sadukei,
44004002	marah halani iajari sidea na mabuei ai, anjaha iambilankon sidea parpuhoon humbani na matei ibagas Jesus.
44004003	Itangkap ma sidea, anjaha ipamasuk hubagas tutupan ronsi patar ni ai, ai domma bod ari.
44004004	Tapi buei do na manangar ambilan ai, gabe porsaya, anjaha adong do bilangan ni dalahi na gabe porsaya lima ribu halak.
44004005	Patarni ai martumpu ma i Jerusalem pangintuai-pangintuai ampa sibotoh surat,
44004006	rap pakon si Hannas, sintua ni malim ai, si Kayapas, si Johannes, si Aleksander ampa haganup sindohor ni sintua ni malim ai.
44004007	Jadi ipajongjong ma sidea hu tongah-tongah anjaha isungkun ma sidea: Marhitei kuasa aha atap marhitei goran ni ise do ibahen nasiam ai?
44004008	Jadi gok Tonduy Napansing ma si Petrus, ihatahon ma bani sidea: Nasiam pambobai ampa pangintuai-pangintuai ni bangsa on.
44004009	Anggo pareksaon ma hanami sadari on, halani pambahenan na madear bani sada halak na boritan, atap marhitei aha do ia, ase malum,
44004010	botoh nasiam ma haganup ampa haganup bangsa Israel: Marhitei Goran ni Jesus Kristus na hun Nasaret ai do, ai ma na pinarsilangkon nasiam, tapi na pinapuho ni Naibata humbani na matei, marhitei ai do, ase jongjong halak on malum i tongah-tongah nasiam.
44004011	Ia do in, batu na niambukkon ni nasiam tukang, na dob gabe batu parsuhi.
44004012	Anjaha seng dong haluahon ibagas atap ise na legan, ai seng dong goran na legan i toruh ni langit ibere bani jolma, parhiteianta hu haluahon.
44004013	Dob iidah sidea hinsah ni uhur ni si Petrus ampa si Johannes ai, anjaha ibotoh homa, sedo halak sijamah surat sidea, tapi jolma na somal do, gabe longang ma uhur ni sidea; itanda do sidea, ai ma na rap pakon Jesus do sidea hinan.
44004014	Anjaha iidah sidea do homa jongjong ijai rap pakon sidea halak na dob pinamalum ai, gabe seng tarhatahon sidea be atap aha pe.
44004015	Ihatahon sidea ma, ase luar sidea lobei hun parrapotan ai, gabe manriah ma sidea samah sidea:
44004016	Aha ma sibahenonta bani halak on? Ai torang do talar na binahen ni sidea ai, ibotoh ganup parhuta Jerusalem, seng tarporsou hita.
44004017	Tapi, ase ulang lambin rarat ai bani halak na mabuei in, gogoh ma sidea palumba hita, ase ulang be sidea marsahap atap hubani ise pe marhitei goran ai.
44004018	Dob ai idilo ma sidea, anjaha ilarang ma, na so bulih be sidea marsahap atap mangajari marhitei Goran ni Jesus.
44004019	Tapi nini si Petrus ampa si Johannes ma mambalosi sidea: Nasiam ma manimbangi, atap na pintor ma ai i lobei ni Naibata, anggo balosan hanami bani nasiam ase bani Naibata.
44004020	Ai seng tarbahen hanami lang mangkatahon na dob iidah ampa ibogei hanami.
44004021	Jadi dob ipalumba sidea gomos, ipaluah ma sidea, ai seng jumpah sidea dalan, laho manguhumi sidea halani na mabuei ai, ai haganup do mamuji Naibata halani na masa ai.
44004022	Ai lobih ma ompat puluh tahun umur ni halak na pinamalum ai marhitei tanda halongangan ai.
44004023	Dob maluah sidea, laho ma sidea marayak hasoman ni sidea, anjaha ibaritahon ma bani sidea haganup, na hinatahon ni sintua ni malim ampa pangintuai ai bani sidea.
44004024	Jadi dob ibogei sidea ai, sasora ma sidea martonggo bani Naibata, nini ma: Ham Tuhan, Ham do manjadihon langit, tanoh pakon laut ampa haganup isini!
44004025	Ham do marsahap marhitei Tonduymu, humbani pamangan ni ompung nami si Daud, juak-juak-Mu ai, sonon: Mase oga-oga bangsa parbegu, anjaha na so marguna ipingkiri bangsa-bangsa?
44004026	Jongjong do raja-raja ni tanoh on, anjaha martumpu do siparkuasa, laho mangimbang Tuhan in, ampa na mininakanNi?
44004027	Ai tongon do, na dob martumpu do i huta on si Herodes, si Pontius Latus, rap pakon bangsa parbegu ampa bangsa Israel, laho mangimbang Jesus, juak-juak-Mu Napansing in, na dob mininakan-Mu in,
44004028	laho pasaudkon, na dob tinontuhon-Mu hinan marhitei kuasa-Mu ampa sura-sura-Mu.
44004029	Ai pe, Ham Tuhan, tonggor Ham ma asup-asup ni sidea in, anjaha bere Ham ma bani jabolon-Mu hinsah ni uhur, laho mangkatahon hata-Mu!
44004030	Surdukkon Ham ma tangan-Mu, laho mambahen hamalumon, tanda ampa halongangan marhitei Goran ni Jesus, juak-juak-Mu Napansing in!
44004031	Jadi dob martonggo sidea, dugur ma ianan partumpuan ni sidea ai, anjaha gok Tonduy Napansing ma sidea haganup, gabe marhinsah ni uhur ma sidea mangkatahon hata ni Naibata.
44004032	Ia halak na porsaya na satumpuan ai sauhur do anjaha sada tonduy. Seng dong humbani sidea na mangkatahon ia sandiri simada na dong bani, tapi parbagianan rup do ai ihira.
44004033	Anjaha marhagogohon banggal do apostel ai manaksihon parpuhoon ni Tuhan Jesus, anjaha igoki idop ni uhur banggal do sidea haganup.
44004034	Ai seng dong atap ise sidea na hurangan; ai haganup siparjuma atap siparrumah, ijual do ai, anjaha iboan ma boli ni na jinual ni sidea ai,
44004035	itibalhon ma ai hu lobei ni apostel ai, dob ai ibagihon hubani na hurangan.
44004036	Umpamani si Josep, na ginoran ni apostel-apostel ai si Barnabas, artini anak ni pangapohon, sada halak Lepi, hun pulou Kiprus,
44004037	ijual do jumani, anjaha iboan ma bolini ai lanjar itibalhon ma i lobei ni apostel ai.
44005001	Adong ma ijia sada halak na margoran si Ananias, rap pakon parinangonni, na manjualhon tanohni.
44005002	Ibagas botoh ni parinangonni, iponopkon do deba bolini ai, deba iboan anjaha iberehon i lobei ni apostel ai.
44005003	Tapi nini si Petrus ma: Ale Ananias, mase ma igoki sibolis uhurmu, gabe iladungi ham Tonduy Napansing, anjaha iponophon ham deba boli ni tanoh ai?
44005004	Anggo ijolomi ham in, ai lang saguru bamu do, anjaha ijual ham pe in, ai lang tong do saguru bamu? Mase ma tubuh uhurmu mambahen na sonin? Sedo jolma na niladunganmu ijin, Naibata do!
44005005	Tapi ijin ibogei si Ananias hata ai, tompas ma ia lanjar rotap hosahni. Jadi mabiar tumang ma haganup na mambogeisi.
44005006	Jadi roh ma halak siposonan, ibaluti sidea ma bangkeini ai, dob ai iusung ma hu darat laho mananom.
44005007	Dob salpu hira-hira tolu jam roh ma parinangonni ai, tapi lape ibotoh na masa ai.
44005008	Jadi iparsahapkon si Petrus ma ia: Hatahon ma bakku, na sa on do ijual nasiam tanoh ai? Eak, na sa in do, nini.
44005009	Tapi nini si Petrus ma hubani: Mase ma sauhur nasiam manlajou Tonduy ni Tuhan in? Tonggor ma, bokas ni nahei ni na mananom paramangonmu, ham pe usungon ni sidea ma hu darat!
44005010	Jadi mintor tompas ma ia i lobei ni nahei ni si Petrus, lanjar rotap ma hosahni. Jadi sanggah masuk halak siposonan ai, domma matei ia jumpah sidea, iusung sidea ma ia hu darat, anjaha itanom ma hu lambung ni paramangonni.
44005011	Jadi mabiar tumang ma haganup na sakuria ai ampa haganup na mambogei ai.
44005012	Jadi masa ma buei tanda ampa halongangan marhitei tangan ni apostel ai bani na mabuei ai; sauhur do sidea haganup, martumpu do sidea i surambih ni si Salomo.
44005013	Tapi humbani na legan ai, seng dong na pag pasaorhon dirini hubani sidea; sangap do sidea iidah jolma simbuei.
44005014	Anjaha lambin tambah do na porsaya bani Tuhan in, buei dalahi sonai age naboru,
44005015	pala ipamboan sidea na boritan hu alaman, anjaha ipatibal bani podoman ampa apei, andohar hona halinoh ni si Petrus sidea sanggah montas ia.
44005016	Dihut do hun huta-huta na inggot ai roh buei halak hu Jerusalem, mamboan na boritan ampa na niodar-odar ni tonduy na mabutak, gabe malum ma sidea haganup.
44005017	Jadi martindak ma sintua ni malim ai ampa haganup na mangkasomanisi, ai ma golongan Sadukei, igoki ringis do simburu ni uhur ni sidea,
44005018	itangkap sidea ma apostel ai anjaha imasukkon ma sidea hu tutupan umum.
44005019	Tapi bornginni ai, ibuha sada malekat ni Tuhan in ma labah ni tutupan ai, iboan ma sidea hu darat lanjar nini ma:
44005020	Laho ma nasiam hu rumah panumbahan, hatahon nasiam ma bani halak na mabuei ai pasal hata hagoluhan in!
44005021	Mambogei ai, jadi sogod ma sidea misir hu rumah panumbahan ai laho mangajari. Ia sintua ni malim ampa na mangkasomanisi, iadongkon sidea ma rapot bolon rap pakon pangintuai-pangintuai ni bangsa Israel, anjaha isuruh ma hu tutupan na mangalop sidea.
44005022	Tapi dob das hujai juak-juak ai, seng adong jumpah sidea ijai, gabe mulak ma sidea patugahkon ai, nini ma:
44005023	Tutup tumang do namin tutupan ai jumpah hanami, anjaha parjaga jongjong i lobei ni labah ai; tapi dob iungkab hanami, ise pe lang jumpah hanami i bagas.
44005024	Ase dob ibogei kopala ni rumah panumbahan ampa sintua ni malim ai hata ai, haru ma uhur ni sidea mamingkiri, atap na sonaha do holi dobni ai.
44005025	Tapi roh ma sada halak na patugahkon bani sidea: Tonggor nasiam ma, i rumah panumbahan do halak na pinatutupkon nasiam ondi mangajari halak na mabuei!
44005026	Jadi laho ma kopala ni rumah panumbahan ai rap pakon juak-juak ai mangalop sidea, tapi seng marhasoman paksa, halani mabiar sidea ipargijig halak na mabuei ai.
44005027	Iboan ma sidea anjaha ipajongjong i lobei ni Rapot Bolon ai. Jadi ipareksa sintua ni malim ai ma sidea, nini ma:
44005028	Gomos do ilarang hanami hanima mangajari marhitei Goran ai, hape lambin igoki hanima do huta Jerusalem marhitei podah nima, ase marsapata bannami daroh ni Halak ondi, nini uhur nima.
44005029	Jadi nini si Petrus ampa apostel-apostel ai ma mambalosi: Maningon balosan do diri bani Naibata ase bani jolma!
44005030	Ipapuho Naibata ni ompungta do Jesus, na binunuh nasiam marhitei na manggantungkonsi bani hayu na marsilang.
44005031	Ipagijang Naibata do Ia hu siamunNi gabe Pambobai anjaha Sipaluah, laho mambere hubani Israel hamubahon ni uhur ampa hasasapan ni dousa.
44005032	Hanami do saksi pasal ai ampa Tonduy Napansing, na binere ni Naibata bani na mambalosiSi.
44005033	Tapi mambogei ai marah tumang ma sidea, gabe iputushon sidea ma sihol mambunuh sidea.
44005034	Tapi jongjong ma bani rapot ai sada halak Parisei, na margoran si Gamaliel, sada sibotoh titah, na sangap bani uhur ni bangsa ai, jadi ihatahon ma, ase isuruh sidea hu darat tongkin.
44005035	Dob ai nini ma hubani sidea: Nasiam halak Israel, pangkei ma nasiam pasal sibahenon nasiam bani halak on!
44005036	Jongjong do ijia si Toidas, ipabanggal do dirini, pala adong ompat ratus halak na mangirikkonsi. Tapi tarbunuh do ia, gabe merap do ganup na mangirikkonsi, anjaha seng dong be.
44005037	I pudini ai, jongjong do use si Judas, halak Galilea ai, sanggah panorang sensus ondi, anjaha buei do halak na mamberontak iarahkon; tapi ia pe tarbunuh do, anjaha merap do na mangirikkonsi ai.
44005038	Ase ai pe, ulang ma kahua nasiam halak on, paturut nasiam ma sidea, ai anggo humbani jolma do sura-sura ampa horja on, sai na maseda do in.
44005039	Tapi anggo humbani Naibata do, seng tarkahua nasiam sidea, ulang gabe siimbang Naibata nasiam holi. Jadi iparhatongon sidea ma hatani ai.
44005040	Dob ai idilo sidea ma apostel ai; isuruh ma na manlonsingi sidea anjaha ilarang ma sidea mansahapkon Goran ni Jesus; salpu ai ipaluah ma sidea.
44005041	Tapi malas do uhur ni sidea luar hun rapot ai, halani boi sidea manaron hiri-hiri mangkopkop Goran ni Jesus.
44005042	Anjaha seng marnamaronti sidea i rumah panumbahan age marrumah-rumah pe, mangajari ampa mangambilankon Kristus Jesus.
44006001	Bani panorang ai, dob lambin martambah buei ni susian ai, tubuh ma ungut-ungut ni halak parsahap Gorik dompak parsahap Heber, halani hurang panatapan bani na mabalu humbani sidea ibagas pangurupion ari-ari.
44006002	Jadi ipahumpul na sapuluh dua ai ma haganup susian ai, nini ma: Seng patut iahap hanami papudionnami parambilanon bani hata ni Naibata, halani na patorsa-torsa idop ni uhur.
44006003	Ai pe nasiam sanina, pindahi nasiam ma hun tongah-tongah nasiam pitu halak, na dear baritani, na ginokan ni Tonduy anjaha na pantas maruhur, sipabangkitonta bani horja in.
44006004	Tapi, anggo hanami, tonggo ampa horja parambilannon ai ma horjahononnami.
44006005	Jadi rosuh ma uhur ni na sakuria ai bani hata ai, gabe ipilih sidea ma si Stepanus, sada halak na gok haporsayaon ampa Tonduy Na pansing, dob ai si Pilippus, si Porkorus, si Nikanor, si Timon pakon si Parmenas, ambah ni ai si Nikolaos, sada parguru hun Antiokia.
44006006	Ipajongjong ma sidea i lobei ni apostel ai, anjaha dob martonggo sidea, itampeihon sidea ma tanganni bani sidea.
44006007	Jadi lambin rarat ma hata ni Naibata, anjaha tambah bilangan ni susian ai i huta Jerusalem; buei do age malim, na gabe porsaya.
44006008	Ia si Stepanus gok idop ni uhur do ampa hagogohon; boi do ia mambahen halongangan ampa tanda na banggal i lobei ni na mabuei ai.
44006009	Jadi roh ma deba halak marsual dompak si Stepanus, ai ma halak na humbani parguruan, na margoran Libertini, ampa na hun Kirene, hun Alexandria, hun Kilikia ampa Asia.
44006010	Tapi seng tarimbang sidea hapentaranni ampa Tonduy ai, na mangajarisi.
44006011	Jadi ijuljul sidea ma deba halak, na mangkatahon: Ibogei hanami do halak on mangkatahon hata apas-apas dompak si Musa ampa Naibata.
44006012	Ipajobu-jobu sidea do halak na mabuei ai ampa pangintuai ampa sibotoh surat, gabe idorab sidea ma si Stepanus, anjaha isarad hu lobei ni Rapot Bolon ai.
44006013	Ipajongjong sidea do saksi siparladung, na mangkatahon: Seng na marnamaronti halak on mangkatai ianan na pansing in age titah in,
44006014	ai ibogei hanami do ihatahon: Parsedaon ni Jesus na hun Nasaret ma rumah panumbahan in, anjaha paubahonni do adat, na ijalo hita humbani si Musa.
44006015	Anjaha ganup do parrapot ai mannonoisi; songon bohi ni malekat do bohini iidah sidea.
44007001	Jadi nini sintua ni malim ai ma: Atene, tongon do sonai?
44007002	Jadi nini si Stepanus ma: Nasiam sanina ampa bapa-bapa, tangar nasiam ma lobei! Ipataridahkon Naibata na sangap in do Dirini hubani ompungta si Abraham, sanggah i Mesopotamia ia, sanggah lape ope ia marianan i Haran.
44007003	Ihatahon do hubani: Bungkas ma ho hun tanohmin ampa humbani sindohormu, laho ma ho hu tanoh sipatuduhononKu bam!
44007004	Jadi bungkas ma ia hun tanoh Kaldea, marianan ma ia i Haran. Dob matei bapani, isuruh Naibata ma ia pindah hunjai hu tanoh na niiankon nasiam on sonari.
44007005	Seng ibere ope bani parbagianan ijai, sanjongkal pe lang, tapi iparbagah do, berehononni tanoh in bani, ase ia simada in ampa ginomparni, age pe seng dong anakni.
44007006	Ai sonon do nini Naibata: Gabe panginsolat do ginomparmu i tanoh na legan; parjabolonon anjaha arsik-arsikon ni halak do sidea ompat ratus tahun dokahni.
44007007	Dob ai uhumonKu do bangsa na binalosan ni sidea ai, nini Naibata; salpu ai bungkas ma sidea hunjai, anjaha sombahon ni sidea ma Ahu bani ianan on.
44007008	Lanjar ibere ma bani sidea padan parsunaton. Dob sonai, tubuh ma bani si Abraham si Isak, bani si Isak tubuh si Jakob, anjaha bani si Jakob ompungta na sapuluh dua ai.
44007009	Halani subil ni ompungta ai bani si Josep, ijual sidea do ia hu tanoh Masir. Tapi ihasomani Naibata do ia,
44007010	ipaluah do ia humbani haganup hasunsahanni, anjaha ibere bani idop ni uhur ampa hauhuron i lobei ni Parao, raja ni Masir, gabe ipabangkit ma ia gabe panrajai ni tanoh Masir ampa haganup rumahni.
44007011	Jadi masa ma lohei i sab tanoh Masir ampa tanoh Kanaan, na mangkorhon hasunsahan banggal, seng jumpahan sipanganon be ompungta.
44007012	Anjaha dob ibogei si Jakob adong gandum i tanoh Masir, gabe isuruh ma hujai ompungta, ai ma na parlobei sahali.
44007013	Bani na paduahalihon ipatandahon si Josep ma dirini bani saninani ai, gabe torang ma bani Parao pasal partuturan ni si Josep.
44007014	Jadi isuruh si Josep ma na mangalop si Jakob ampa haganup na sapanganan bani, pitu puluh lima bueini.
44007015	Ase tuad ma si Jakob hu tanoh Masir, dob ai matei ma ia rap pakon ompungta ai.
44007016	Iboan sidea do ia hu Sikem, anjaha inahkon hu tanoman, na binoli ni si Abraham marhitei duit pirak humbani ginompar ni si Hemor i Sikem.
44007017	Jadi dob lambin dohor panorang na pinarbagah ni Naibata, ai ma na binulawankonni hinan bani si Abraham, lambin tambah anjaha manggargar ma bangsanta i tanoh Masir,
44007018	paima bangkit sada raja na legan, na so manandai si Josep.
44007019	Akal do ibahen mangagou bangsanta, gabe tarpaksa do ompungta mangambukkon dakdanak ni sidea na baru tubuh, ase ulang torus manggoluh.
44007020	Bani panorang ai tubuh ma si Musa, anjaha marosuh do Naibata mangidahsi. Tolu bulan do ia iparmudu-mudu i rumah ni bapani,
44007021	dob ai itaruhkon ma hu darat, tapi ibuat boru ni Parao ma ia, anjaha ipagodang-godang ma songon anakni sandiri.
44007022	Iajarhon do hubani sagala hapentaran ni halak Masir, gabe margogoh ma ia bani hata ampa pambahenan.
44007023	Dob marumur ia ompat puluh tahun, tubuh ma uhurni manonggor saninani, halak Israel.
44007024	Anjaha sanggah iidah sada halak hona arsik, iurupi ma na hona arsik ai, iluluhon ma ia marhitei na mambunuh halak Masir ai.
44007025	Iagan, dapot uhur ni saninani ai ma, paboa urupan ni Naibata ma sidea marhitei tanganni, tapi seng dapot uhur ni sidea ai.
44007026	Patar ni ai, roh use ma ia, tudu sanggah maringori sidea, anjaha iojur ma sidea ase mardamei, nini ma: Na marsanina do nasiam, mase maringori nasiam samah nasiam?
44007027	Tapi itulak na marsalah ai do ia, nini: Ise pabangkit ho gabe panrajai ampa panguhum bannami?
44007028	Ai sihol bunuhonmu do ahu, songon na binunuhmu halak Masir nantuari?
44007029	Manangar hata ai lintun ma si Musa, laho manginsolat i tanoh Midian, anjaha tubuh ma dua anak bani ijai.
44007030	Jadi dob salpu ompat puluh tahun, taridah ma sada malekat bani i halimisan ni dolog Sinai, ibagas jilam ni apuy bani naporon.
44007031	Longang do si Musa mangidah na niidahni ai, anjaha dob idohori laho papangkeihon, tarbogei ma sora ni Tuhan in:
44007032	Ahu do Naibata ni ompungmu, ai ma Naibata ni si Abraham, si Isak, ampa si Jakob. Jadi hitir-hitir ma si Musa, seng pag be ia papangkeihon.
44007033	Tapi nini Tuhan in ma hubani: Tanggali ma sipatumin humbani naheimu, ai tanoh na susi do ianan hajongjonganmin.
44007034	Domma tangkas huidah hamarsikon na tinaron ni bangsaKu i tanoh Masir, domma Hutangar hoih-hoih ni sidea; anjaha turun do Ahu laho paluahkon sidea. Ai pe roh ma ho, sihol suruhonKu do ho hu tanoh Masir.
44007035	Si Musa, na tinulak ni sidea ai, marhitei na mangkatahon: "Ise pabangkit ho gabe panrajai ampa panguhum?" ia do isuruh Naibata, gabe panrajai ampa sipaluah marhitei malekat na niidahni ai bani naporon ai.
44007036	Iarahkon do sidea bungkas, marhitei halongangan ampa tanda na binahenni ai i tanoh Masir, i laut Sigerger ampa halimisan ompat puluh tahun dokahni.
44007037	Si Musa, ai ma na mangkatahon bani halak Israel: Pajongjongon ni Naibata do sada nabi bani nasiam, hun tongah-tongah nasiam songon ahu on.
44007038	Ia do ai, bani kuria na i halimisan ai rap pakon ompungta ampa malekat ai, na marsahap pakonsi i dolog Sinai. Ia do na manjalo hata na manggoluh sipadasonni hubanta.
44007039	Tapi seng itangihon ompungta ia, itulak sidea do ia, anjaha mulak do uhur ni sidea hu tanoh Masir.
44007040	Ihatahon sidea do bani si Aron: Bahen ma bannami Naibata, na mambobai hanami, ai seng ibotoh hanami, atap aha do na masa bani si Musa, na dob mangarahkon hanami luar hun tanoh Masir.
44007041	Jadi igana sidea ma ijia sada anak ni lombu, iboan sidea ma galangan bani gana-gana ai, anjaha marmalas ni uhur ma sidea halani bahen-bahenan ni tangan ni sidea ai.
44007042	Tapi itundali Naibata ma sidea, ipaturut ma sidea marsombah bani na pinarnaibata ni sidea i langit ai, songon na tarsurat i bagas buku ni nabi-nabi: Ai adong do isombahkon nasiam Bakku galangan sisayaton ampa sibere-bere ibagas siompat puluh tahun na i halimisan ai, ale bangsa Israel?
44007043	Ipausung-usung nasiam do rumah ni Molok ampa bintang ni naibata Rephan ampa gana-gana na binahen nasiam gabe sisombahon nasiam. Hu dipar ni Babel ope buangkononKu nasiam.
44007044	Adong do bani ompungta lampo-lampo hasaksian, usih songon na dob niaturhon ni Naibata hubani si Musa marhitei hataNi, ai ma, ase ibahen ai domu hubani usihan, na dob niidahni ai.
44007045	Ai ma na ijalo ompungta, lanjar iboan rap pakon si Josua laho patundukkon bangsa-bangsa, na niusir ni Naibata i lobei ni ompungta ai, das hubani panorang ni si Daud.
44007046	Jumpahan idop ni uhur do ia i lobei ni Naibata, gabe ipindo ma, ase ipalopas ia laho pasirsirhon ianan bani Naibata ni si Jakob.
44007047	Tapi si Salomo do saud pajongjong rumah Bani.
44007048	Tapi lang marianan Sitimbulan in i bagas rumah na pinauli ni tangan, songon na hinatahon ni nabi ai:
44007049	Langit do paratas Bakku, anjaha tanoh onjolan bani naheiHu. Rumah aha ma in, na sihol paulionmu Bakku, nini Tuhan in, atap ianan aha ma na boi gabe parsaranan Bakku?
44007050	Ai lang tanganKu do paulihon in ganup?
44007051	E nasiam sihengkeng uhur, na so marsunat uhur ampa pinggolni, ilawan nasiam do tongtong Tonduy Napansing in; usih do nasiam songon ompung nasiam ai.
44007052	Ise ma humbani nabi ai, na so pinarburu ni ompungnasiam? Ibunuh sidea do na manjaha pasal parroh ni Parpintor in, ai ma na dob tinahihon ampa na binunuh nasiam,
44007053	nasiam sijalo titah in, na pinadas marhitei malekat, hape seng idalankon nasiam.
44007054	Mambogei ai marah tumang ma uhur ni sidea, harat-harat ipon ma sidea hubani.
44007055	Gok Tonduy Napansing ma si Stepanus; mangkawah ma ia dompak langit, gabe iidah ma hasangapon ni Naibata ampa Tuhan Jesus jongjong i siamunNi.
44007056	Jadi nini ma: Tonggor ma, huidah do mungkab langit, anjaha Anak ni jolma in jongjong hampit siamun ni Naibata!
44007057	Jadi marsurak-surak ma sidea anjaha marsitutup pinggolni bei; lanjar rap ma sidea mandorabsi.
44007058	Isarad sidea ma ia hu darat ni huta ai, anjaha ipargijig bani batu. Ia saksi-saksi ai, itibalhon bei do pakeianni i lobei ni sada garama, na margoran si Saulus.
44007059	Sanggah na ipargijig sidea ai si Stepanus bani batu, dilo-dilo do ia, nini: Ham Tuhan Jesus, jalo Ham ma tonduyhu!
44007060	Manrogop ma ia anjaha ipagomos ma sorani mangkatahon: Ham Tuhan, ulang ma hira Ham dousa ni sidea in! Jadi dob ihatahon sonai, matei ma ia.
44008001	Ia si Saulus rosuh do uhurni pasal pambunuhon ai. Jadi masa ma bani panorang ai pangayak-ayakon banggal dompak kuria na i Jerusalem. Haganup sidea, merap ma hu nagori Judea ampa Samaria, sobali ni apostel-apostel ai.
44008002	Itanom halak na daulat maruhur ma si Stepanus, anjaha tangis tumang do sidea halani ai.
44008003	Ia si Saulus, iparseda do kuria ai; imasuki do rumah-rumah, anjaha isarad ma hunjai dalahi ampa naboru laho padaskon hu tutupan.
44008004	Ia halak na merap ai, isiar sidea ma sab tanoh ai lanjar mangambilankon Ambilan Namadear.
44008005	Anjaha si Pilippus pe tuad ma hu huta Samaria, iambilankon ma bani sidea Kristus in.
44008006	Jadi dob ibogei na mabuei ai ambilan ni si Pilippus, anjaha iidah homa tanda-tanda na binahenni ai, sauhur ma sidea marimbagaskonsi.
44008007	Ai buei do humbani na setanon luar tonduy na mabutak marhasoman sora na mardilo-dilo. Buei do homa na oyangon ampa na tempang ipamalum.
44008008	Jadi malas tumang ma uhur ni sidea na sahuta ai.
44008009	Tapi adong do i bagas huta ai hinan sada halak na margoran si Simon, parsibalik mata, na paoto-otohon halak Samaria ai, ai ihatahon na lobih do ia.
44008010	Jadi haganup ma naetek na magodang porsaya bani, nini sidea: On ma hagogohon ni Naibata, na ginoran: Tang na-Banggal!
44008011	Ase ipairik-irik sidea pe ia, halani na dob dokah do sidea ipaoto-oto marhitei parsibalik-mataonni ai.
44008012	Tapi dob porsaya sidea bani na niajarhon ni si Pilippus, ai ma pasal harajaon ni Naibata ampa Goran ni Jesus, gabe tardidi ma sidea dalahi ampa naboru.
44008013	Si Simon pe porsaya ma, anjaha dob tardidi ia, sai ipairik-irik ma si Pilippus, longang tumang ia mangindah tanda ampa hagogohon na banggal, na masa ai.
44008014	Anjaha dob ibogei apostel-apostel na i Jerusalem, na dob ijalo halak Samaria ai hata ni Naibata, isuruh sidea ma si Petrus ampa si Johannes marayak sidea.
44008015	Tuad ma sidea anjaha itonggohon ma sidea ase ijalo sidea Tonduy Napansing,
44008016	ai seng ope sogop Tonduy Napansing atap bani ise pe sidea, pitah tardidi ope sidea hu bagas Goran ni Tuhan Jesus.
44008017	Jadi itampeihon apostel ai ma tanganni bani sidea, gabe ijalo sidea ma Tonduy Napansing.
44008018	Dob iidah si Simon apostel ai mambere Tonduy Napansing marhitei na manampeihon tangan, roh ma ia mamboan duit bani sidea,
44008019	nini ma: Bere nasiam ma homa kuasa na sonin bakku, ase manjalo Tonduy Napansing halak, anggo hutampeihon tanganku bani.
44008020	Jadi nini si Petrus ma hubani: Magou ma ho rap pakon pirakmin, ai iagan ho gakni tarboli sibere-bere ni Naibata marhitei duit!
44008021	Seng parrupei atap marhak ho bani kuasa on, ai seng pintor uhurmu dompak Naibata.
44008022	Ai pe, paubah ma uhurmu humbani hajahatonmin, dob ai pindo ma humbani Naibata, andohar boi tarsasap tahi-tahi ni uhurmin.
44008023	Ai huidah gok pogu na paet ampa jorat hagedukon do ho.
44008024	Jadi nini si Simon ma marbalos: Tonggohon nasiam ma ahu hubani Tuhan in, ase ulang mangonai bakku na hinatahonmu ai.
44008025	Ase dob isaksihon anjaha ihatahon sidea hata ni Tuhan in, mulak ma sidea hu Jerusalem, lanjar mangambilankon Ambilan Namadear bani buei huta ni nagori Samaria.
44008026	Tapi iparsahapkon malekat ni Tuhan in ma si Pilippus, nini ma: Jongjong ma ho, laho ma ho marayak tongah ari hu dalan ai, na tuad hun Jerusalem hu Gaza. Ia dalan ai lungun do.
44008027	Jadi jongjong ma ia lanjar misir. Anjaha tonggor ma, adong do ijai sada halak Etiopia, sada pegawai istana, manteri ni Kandake, Raja naboru ni Etiopia, siramotkon haganup artani. Na laho do ia hu Jerusalem martonggo,
44008028	anjaha na mulak ma ia nuan, hundul i bagas garetani mambasa buku ni nabi Jesayas.
44008029	Ihatahon Tonduy in ma hubani si Pilippus: Laho ma hujai, dohori ma gareta ai!
44008030	Laho ma si Pilippus, ibogei ma ia mambasa surat ni nabi Jesayas. Nini ma: Iarti ham do na binasamu in?
44008031	Jadi nini ma: Sonaha ma boi huartihon in, anggo seng dong na patorangkonsi bakku. Lanjar iojur ma si Pilippus naik, hundul i lambungni.
44008032	Ia hata ni surat, na binasani ai, ai ma: Itogu do Ia songon biri-biri hu panayatan anjaha songon anak ni biri-biri, na sipsip i lobei ni sipangguntingisi, sonai do Ia seng ibuha pamanganni.
44008033	Ibagas hadorunon salosei do uhum na bani ai. Ise ma na boi manghira ginomparni? Ai tarangkat do goluhni hun tanoh on.
44008034	Dob ai nini pagawei istana ai ma hubani si Pilippus: Husungkun ma ham, ise do na hinatahon ni nabi ai ijin? Pasal dirini do atap pasal halak na legan do?
44008035	Dob ai marsahap ma si Pilippus marbona humbani hata ondi, ibaritahon ma bani pasal Jesus.
44008036	Anjaha sanggah na mannunuti dalan ai, das ma sidea hubani sada bah; jadi nini pagawei ai ma: Andon ma bah! Adong ope na manlanglangi ase tardidi ahu?
44008037	Jadi nini si Pilippus ma: Anggo na porsaya do ham humbani gok ni uhurmu, dear do! Ibalosi ma ia: Na porsaya do ahu, Anak ni Naibata do Jesus Kristus!
44008038	Ihatahon ma marsaran gareta ai, gabe tuad ma sidea haduasi, si Pilippus ampa parpangkat ai hu bah ai, lanjar ididi ma ia.
44008039	Tapi sanggah na tangkog ai sidea humbani bah ai, jadi iluahon Tonduy ni Tuhan in ma si Pilippus, gabe seng iidah parpangkat ai be ia; marmalas ni uhur ma ia mannunuti sidalanni.
44008040	Ia si Pilippus, i Asdod do ia jumpah; sanggah na montas ai ia, iambilankon do Ambilan Namadear bani ganup huta-huta ai ronsi na das ia hu Kesarea.
44009001	Ia si Saulus sai tong ope iondamhon ondam-ondam ampa pamunuhon dompak susian ni Tuhan in. Laho ma ia hubani sintua ni malim,
44009002	ipindo ma humbani surat, siboanonni hu Damaskus bani parguruan na ijai ai, ase anggo adong jumpahsi siirikkon ugama ai, dalahi atap naboru pe, boi sangkutonni anjaha boanonni ai hu Jerusalem.
44009003	Tapi sanggah i tongah dalan ia, mandohori huta Damaskus, sompong ma marsinalsal sondang hun langit, inggot hu bani,
44009004	gabe tompas ma ia hu tanoh, anjaha ibogei ma sada sora, na marsahap hubani: Saul, Saul, mase pardakdakonmu Ahu?
44009005	Jadi nini ma: Ise do Ham Tuhan? Roh balos: Jesus do Ahu, na pinardakdakmin.
44009006	Tapi jongjong ma ho, masuki ma huta in, ijai pe patugahon bam sibahenonmu!
44009007	Ia hasomanni na saodoran ai, jonong do hansa, ai ibogei sidea do sora ai, tapi ise pe lang iidah.
44009008	Jadi jongjong ma si Saulus hun tanoh ai; age pe bodak matani, aha pe lang iidah. Gabe itogu sidea mando ia, laho mambobansi hu Damaskus.
44009009	Tolu ari dokahni seng marpangidah ia, anjaha seng mangan atap minum pe.
44009010	Jadi adong ma sada susian i Damaskus, na margoran si Ananias. Ihatahon Tuhan in ma hubani ibagas sada panonggoran: Ale Ananias! Balosni: Ijon do ahu, Tuhan!
44009011	Jadi ihatahon Tuhan in ma hubani: Jongjong ma, laho ma ho hu dalan na margoran Dalan Sipintor, anjaha sungkun ma ijai, i rumah ni si Judas pasal sada halak na margoran si Saulus, na hun Tarsus. Jumpah ho do ia martonggo,
44009012	anjaha domma iidah masuk sada halak, na margoran si Ananias, manampeihon tanganni bani, ase mulak marpangidah ia.
44009013	Tapi nini si Ananias ma mambalosi: Tuhan, hubogei do humbani buei halak pasal buei ni na jahat, ibahen hubani halak na mapansing-Mu i Jerusalem.
44009014	Ijon pe markuasa do ia humbani sintua ni malim, manangkuti haganup na mandilo goran-Mu.
44009015	Jadi nini Tuhan in ma hubani: Laho ma ho, ai ia do parugas pilihonKu laho mamboan goranKu hu lobei ni bangsa-bangsa, raja-raja ampa anak ni Israel.
44009016	Ahu sihol patuduhkon hubani pasal buei ni sitaronon sidageionni halani goranKu.
44009017	Jadi laho ma si Ananias, imasuki ma rumah ai. Itampeihon ma tanganni hubani, anjaha nini ma: Ale Saul, saninangku, isuruh Tuhan in do ahu, ai ma Jesus, na niidahmu bani pardalananmu hujon, ase suang marpangidah ho, anjaha gok Tonduy Napansing ho.
44009018	Jadi mintor mangkatektek ma humbani matani songon sisik, gabe mulak ma ia marpangidah; dob ai jongjong ma ia lanjar tardidi.
44009019	Anjaha mangan ma ia, gabe suang ma gogohni. Soh ope ia piga-piga dokah ijai rap pakon susian na i Damaskus ai.
44009020	Anjaha mintor marambilan do ia ibagas parguruan-parguruan ai, isaksihon do Jesus, paboa Anak ni Naibata do Ia.
44009021	Longang do haganup halak na mambogeisi, nini sidea do: Ai lang ia do in, na mardakdak i Jerusalem haganup halak na mandilo Goran ni Jesus in? Na nilangkahkonni pe hujon, ai lang laho manangkuti anjaha mamboan sidea do hu sintua ni malim?
44009022	Tapi lambin margomos do si Saulus, gabe jut ma ibaen uhur ni Jahudi, na i Damaskus, marhitei hatorangan-hatonangan, paboa Jesus do Kristus in.
44009023	Jadi, dob hundokah, manriah ma halak Jahudi, laho mamunuhsi.
44009024	Tapi tarbogei do hubani si Saulus tahi-tahi ni sidea ai. Gabe ijagai sidea ma sagala horbangan arian pakon borngin, ase boi bunuhon ni sidea ia.
44009025	Tapi iarahkon susian ai ma ia borngin-borngin, anjaha itantan sidea ma ia i bagas karanjang hu darat ni tembok ai.
44009026	Ase dob das ia i Jerusalem, isuba ma pasaorhon dirini bani susian ai, tapi haganup do sidea mabiar mangidahsi, ai seng porsaya sidea, na dob gabe susian ia.
44009027	Tapi ijalo si Barnabas ma ia, anjaha iarahkon ma hubani apostel ai; ibaritahon ma bani sidea sonaha pangidahni bani Tuhan in, na marsahapkonsi, anjaha sonaha torang ni parambilanonni i Damaskus ibagas Goran ni Jesus.
44009028	Dob ai sai rap ma ia pakon sidea mardalani i huta Jerusalem, marhinsah ni uhur marambilan ibagas Goran ni Tuhan in.
44009029	Marsahap anjaha marsual do ia pakon halak Jahudi parhata Gorik; tapi martahi-tahi do sidea, sihol mambunuhsi.
44009030	Dob tarbotoh ai bani sanina-sanina ai, itaruhkon sidea ma ia tuad hu Kesarea, lanjar isuruh ma laho hu Tarsus.
44009031	Ase mardamei-damei ma kuria ai i sab Judea, Galilea ampa Samaria, anjaha lambin toguhni marparlahou ibagas biar bani Tuhan in, anjaha lambin roh bueini do sidea halani pangojur ni Tonduy Napansing.
44009032	Sanggah na mardalani ai si Petrus i tongah-tongah ni haganup sidea, laho do ia homa marayak halak na mapansing na i Lidda.
44009033	Jadi jumpahsi ma ijai sada halak, na margoran si Eneas, na oyangon anjaha na tibal-tibal bani podomanni ualuh tahun dokahni.
44009034	Jadi nini si Petrus ma hubani: Ale Eneas, ipamalum Jesus Kristus ma ho! Jongjong ma ho, anjaha patorsa ma podomanmu! Jadi mintor jongjong ma ia.
44009035	Anjaha haganup do pangisi ni Lidda ampa tanoh Saron mangidahsi, gabe idompakkon sidea ma Tuhan in.
44009036	Ia i Joppe, adong do sada halak susian naboru, na margoran si Tabita, artini Balua, na surung mangkorjahon na madear ampa mambahen idop ni uhur.
44009037	Boritan do ia bani panorang ai lanjar matei. Dob iparidi ia, inahkon ma bani kamar pardatas.
44009038	Dohor do huta Lidda hun Joppe; jadi dob ibogei susian ai, na i Lidda do si Petrus, gabe isuruh sidea ma dua halak laho marayaksi, mangindohon bani, ase sapodas-podasni ia roh marayak sidea.
44009039	Jadi mintor bingkat do si Petrus, mangkasomani sidea, anjaha dob das iboan ma ia hu kamar pardatas ai. Jadi marrohan ma hubani sagala na mabalu, tangis-tangis, anjaha ipatuduhkon sidea ma bani baju-baju ampa mantel, na pinauli ni si Tabita, sanggah rap ope ia pakon sidea.
44009040	Jadi isuruh si Petrus ma sidea hu darat, anjaha manrogop ma ia laho martonggo. Idompakkon ma bangkei ai, lanjar nini ma: Ale Tabita, jongjong ma! Gabe ipabodak ma matani, anjaha, dob iidah si Petrus, hundul ma ia.
44009041	Isurdukkon si Petrus ma tanganni, laho pajongjongkonsi. Dob ai idilo ma halak na mapansing ai ampa na mabalu ai, gabe iarahkon ma naboru ai manggoluh hu lobei ni sidea.
44009042	Jadi sar ma barita ai i sab Joppe, gabe buei ma na porsaya bani Tuhan in.
44009043	Hundokah do ia marianan i Joppe, tondok bani sada halak, na margoran si Simon, tukang sipatu ai.
44010001	Tapi adong ma i Kesarea sada halak, na margoran si Kornelius, kopala tentara bani pasukan Italia.
44010002	Na daulat do ia anjaha na marhabiaran bani Naibata rap pakon ganup rumah tanggani. Buei do ia marsibere-bere bani bangsa in, anjaha tongtong do ia martonggo bani Naibata.
44010003	Bani na sadari, hira-hira pukul tolu, arian, iidah ma torang bani panonggoranni sada malekat ni Naibata, na roh marayaksi anjaha marsahap hubani: Ale Kornelius!
44010004	Ikawahkon ma ia anjaha ihatahon ibagas biar: Ai aha in Tuhan? Gabe nini ma: Ia tonggomu ampa idop ni uhurmu domma das ai hu lobei ni Naibata, anjaha idingat do ai.
44010005	Ai pe suruh ma halak hu Joppe mangalopi si Simon, na margoran homa si Petrus,
44010006	na tondok bani si Simon, tukang sipatu ai, na marrumah i topi laut.
44010007	Ase laho honsi malekat na marsahap pakonsi ai, idilo ma juak-juakni dua halak ampa sada tentara na daulat maruhur, na mangkasomanisi tongtong.
44010008	Ipatugah ma haganup ai bani sidea, dob ai isuruh ma sidea hu Joppe.
44010009	Patarni ai, sanggah i tongah dalan ope sidea marayak huta ai, naik do si Petrus hu kamar pardatas laho martonggo, ai ma hira-hira tongah arian.
44010010	Gabe loheian ma ia, sihol mangan ma ia. Jadi sanggah na pasirsirhon ai sidea bani, marpanonggoran ma ia.
44010011	Iidah ma buha langit, anjaha turun ma songon hiou bolag, martali bani suhi-suhini na ompat ai, itantan hu toruh.
44010012	Ibagas ai adong do bagei ni siompat nahei ampa na manjulur i atas tanoh on ampa manuk-manuk na i awang-awang.
44010013	Dob ai adong ma sada sora na marsahap hubani: Ale Petrus, jongjong ma, sayati anjaha pangan ma!
44010014	Jadi nini si Petrus ma: Pantang Tuhan! Seng ongga hupangan na butak atap na so borsih.
44010015	Dob ai roh ma use sada sora padua halihon, mangkatahon hubani: Na dob pinapansing ni Naibata ulang hatahon butak!
44010016	Tolu hali do masa sonai, dob ai mintor tarangkat ma hiou ai hu langit.
44010017	Sanggah sungkun-sungkun ope si Petrus pasal arti ni panonggoran, na niidahni ai, domma jongjong i lobei ni labah ai suruhan ni si Kornelius, na mangindahi rumah ni si Simon ai.
44010018	Idilohon sidea ma manungkun, atap ijai do tondok si Simon, na margoran si Petrus.
44010019	Anjaha sanggah na marpingkir ai ope si Petrus pasal na niidahni ai, nini Tonduy in ma hubani: Adong do dua halak, na mangindahi ho!
44010020	Jongjong ma ho, susur ma; laho ma ho rap pakon sidea, ulang sangsi uhurmu, ai Ahu do na marsuruh sidea!
44010021	Jadi susur ma si Petrus manjumpahkon halak ai, nini ma: Ahu do na pinindahan nasiam ai! Aha do halani ase roh nasiam?
44010022	Dob ai nini sidea ma: Ia si Kornelius, sada kopala ni tentara, sada halak na pintor uhur anjaha sihabiari Naibata, na dear baritani bani haganup halak Jahudi, dapotan parentah do ia humbani sada malekat na mapansing, ase ialopi ham hu rumahni, laho manangihon hata humbamu.
44010023	Jadi iarahkon ma sidea hu rumah, anjaha itamuei ma. Patarni ai bingkat ma ia rap pakon sidea, anjaha dihut do deba hasoman na hun Joppe mangkasomanisi.
44010024	Patarni ai das ma sidea i Kesarea. Domma paima-imahon si Kornelius, anjaha domma ipatumpu diha-diha ampa huan-huanni.
44010025	Sanggah na masuk ai si Petrus, ialo-alo si Kornelius ma ia, manrogop ma ia marsombah hubani.
44010026	Tapi itogu si Petrus ma ia, nini ma: Jongjong ma ham, ahu pe jolma do.
44010027	Anjaha turut marsahapi masuk ma sidea, anjaha domma buei halak tumpu dapotsi ijai.
44010028	Dob ai nini ma hubani sidea: Ibotoh nasiam do, pantang do bani halak Jahudi marayak atap marsaor bani bangsa na legan. Tapi domma ipatuduhkon Naibata bakku, na so bulih goranon halak butak atap lang borsih.
44010029	Halani ai do, ase lang manjua ahu roh, sanggah na ialopi ahu. Husungkun ma sonari: Aha do halani, ase isuruh nasiam na mangalopi ahu?
44010030	Dob ai nini si Kornelius ma: Ompat ari na salpu, sangkan sanggah sonari, ai ma pukul tolu, martonggo do ahu i rumah on, jadi jongjong ma i lobeihu sada halak parhiou na marsinalsal.
44010031	Nini hubakku: Ale Kornelius, itangihon Naibata do tonggomu anjaha idingat do sibere-beremu.
44010032	Ai pe suruh ma hu huta Joppe na mandilo si Simon, na margoran si Petrus, tondok i rumah ni si Simon, tukang sipatu ai, i topi laut.
44010033	Jadi mintor husuruh ma na mangalopi ham, dear do pambahenanmu in, ai mintor roh do ham. Ai pe, domma tumpu hanami haganup ijon i lobei ni Naibata, sihol manangihon haganup na tinonahkon ni Tuhan in bamu.
44010034	Dob ai marsahap ma si Petrus, nini ma: Domma tangkas iidah uhurhu, na so siidah bohi Naibata.
44010035	Humbani sagala bangsa tene, ijalo do sagala na mangkabiarisi anjaha na mangkorjahon hapintoran.
44010036	Itongos do hatani hubani anak ni Israel, anjaha iambilankon do damei marhitei Jesus Kristus; Ia do Tuhan ni haganup.
44010037	Ibotoh nasiam do haganup na masa i sab tanoh Jahudi, mamungkah i nagori Galilea, dob salpu pandidion na binaritahon ni si Johannes,
44010038	ai ma pasal Jesus, na hun Nasaret, na mininakan ni Naibata marhitei Tonduy Napansing ampa hagogohon. Mardalani do Ia mambahen na madear ampa pamalumhon haganup na siniaran ni setan, ai ihasomani Naibata do Ia.
44010039	Hanami do saksi pasal haganup na binahenNi i tanoh Jahudi age i Jerusalem. Ibunuh sidea do Ia, igantungkon bani hayu.
44010040	Ipapuho Naibata do Ia bani ari patoluhon, anjaha ipatalar do diriNi,
44010041	Seng hubani haganup, tapi pitah hubani saksi-saksi do, na dob ipilih Naibata hinan, ai ma hanami, na rap mangan ampa minum pakonSi dob puho Ia humbani na matei.
44010042	Iparentahkon do bannami, mangambilankon anjaha manaksihon bani halak na mabuei, paboa Ia do in, na dob tinotapkon ni Naibata hinan, gabe panguhum bani na manggoluh ampa na matei.
44010043	Haganup do nabi manaksihon pasalSi, paboa jaloon ni sagala na porsaya Bani do hasasapan ni dousa marhitei goranNi.
44010044	Jadi sanggah ihatahon si Petrus hata ai, sogop ma Tonduy Napansing bani haganup na manangar hata ai.
44010045	Haganup halak na porsaya ai, ai ma halak Jahudi, na roh mangkasomani si Petrus, longang do halani iuseihon do homa sibere-bere ni Tonduy Napansing bani halak parbegu.
44010046	Ai ibogei do sidea marsahap bani hata na legan mamuji Naibata.
44010047	Jadi nini si Petrus ma: Ai pag ma diri mamandang didion halak on, na dob manjalo Tonduy Napansing songon hita?
44010048	Gabe ihatahon ma didion sidea marhitei Goran ni Tuhan Jesus Kristus. Dob ai ielek-elek sidea ma ia, ase marianan lobei ia i tongah-tongah ni sidea piga-piga dokah.
44011001	Jadi ibogei apostel ampa sanina na i Judea ma, na dob dihut do hape sipajuh begu-begu manjalo hata ni Naibata.
44011002	Gabe ihata na porsaya humbani Jahudi ma si Petrus, daskonsi ia i Jerusalem, nini sidea ma:
44011003	Masuk do ham hape hu rumah ni halak na so marsunat, anjaha rap mangan do ham pakon sidea!
44011004	Jadi jojor ma humbani mulani ipatorang si Petrus na masa ai, nini ma:
44011005	Sanggah martonggo ahu i huta Joppe, huidah ma ibagas panonggoran sada ianan songon hiou na bolag, martali haompatsi suhi-suhini, turun hun langit, itantan hu lobeihu.
44011006	Jadi sanggah na hukawahkon ai, laho papangkeihon, huidah ma binatang siompat nahei ni tanoh on, binatang sipanjulur ampa na liar ampa manuk-manuk na i awang-awang.
44011007	Anjaha hubogei ma sora na mangkatahon hubakku: Jongjong ma, Petrus, sayati ma anjaha pangan ma!
44011008	Tapi ningku ma: Lang, Tuhan! Ai lang ongga ope na butak atap na so pansing masuk hu pamanganku.
44011009	Jadi marbalos ma sora ai paduahalihon hun langit: Na dob pinapansing ni Naibata, ulang hatahon ai butak!
44011010	Tolu hali do masa na sonai, dob ai itarik ma haganupan ai hu langit.
44011011	Bani panorang ai jongjong ma tolu halak i lobei ni rumah ianan nami, ai ma na sinuruh hun Kesarea, marayak ahu.
44011012	Anjaha ihatahon Tonduy in do bakku, ase ulang sangsi uhurhu mangirikkon sidea. Sanina na onom halak on do mangkasomani ahu, gabe masuk ma hanami hu rumah ni halak ai.
44011013	Ibaritahon do bannami sonaha pangidahni bani malekat ai jongjong i rumahni, na mangkatahon bani: Suruh ma hu Joppe na mangalopi si Simon, na margoran si Petrus.
44011014	Hatahononni do bamu hata na sihol paluahkon ham ampa haganup sinrumahmu!
44011015	Tapi sanggah mulai ope ahu marambilan ijai, sogop ma Tonduy Napansing bani sidea, songon na hubanta mungkahni ondi.
44011016	Jadi taringat ma ahu bani hata ni Tuhan in, na mangkatahon: Bah do ididihon si Johannes, tapi Tonduy Napansing do didihononkon bani nasiam!
44011017	Jadi, anggo ibere Naibata do bani sidea sibere-bereni songon na hubanta, dob porsaya sidea bani Tuhan Jesus Kristus, sonaha ma boi ahu manlanglangi Naibata?
44011018	Ase dob ibogei sidea ai, sip ma sidea. Ipuji sidea ma Naibata, nini ma: Ase dihut do hape bani sipajuh begu-begu ibere Naibata hamubahon ni uhur, ase manggoluh.
44011019	Ia halak na merap ai, pangkorhon ni parburuon marhalanihon ni si Stepanus, laho ma hu Penesia, hu pulou Kiprus ampa hu Antiokia, anjaha marambilani do sidea, tapi pitah hubani halak Jahudi do hansa.
44011020	Tapi adong do deba humbani sidea, na marasal hun Kiprus ampa Kirene, na roh hu Antiokia, gabe ibaritahon sidea do homa ijai Tuhan Jesus hubani halak Gorik.
44011021	Anjaha ihasomani tangan ni Tuhan in do sidea; gabe buei do na gabe porsaya, na mandompakkon Tuhan in.
44011022	Tarbogei ma pasal ai hu kuria na i Jerusalem, gabe isuruh sidea ma si Barnabas hu Antiokia.
44011023	Das ma ia hujai, iidah ma idop ni uhur ni Tuhan in, gabe malas ma uhurni; iojur ma sidea haganup, ase poltik uhur ni sidea marsijoloman bani Tuhan in,
44011024	ai halak sidear uhur do ia, gok Tonduy Napansing ampa haporsayaon; buei do halak na gabe tartogu bani Tuhan in.
44011025	Jadi laho ma ia hu Tarsus, mangindahi si Saulus, anjaha dob jumpahsi iboan ma ia hu Antiokia.
44011026	Anjaha adong do sidea, na rap ai pakon kuria ai, satahun dokahni; buei do halak na iajari sidea. I Antiokia do mulai igoran susian ai halak Kristen.
44011027	Bani panorang ai roh ma nabi-nabi hun Jerusalem hu huta Antiokia.
44011028	Jadi roh ma sada halak humbani sidea, na margoran si Agabus, gabe ipatugah ma marhitei Tonduy in pasal lohei maningting, na sihol sogop hu sab tanoh on, ai ma na tongon masa sanggah panrajaion ni si Klaudius.
44011029	Jadi sapanriah ma susian ai manongos tumpak, domu hubani na tarbahensi bei, hubani sanina na i Judea.
44011030	Saud ma ibahen sidea ai, itongos ma ai hubani sintua-sintua na ijai ai marhitei si Barnabas ampa si Saulus.
44012001	Hira-hira bani panorang ai ma mardas tangan raja Herodes bani piga-piga halak pagori ni kuria ai, laho mangarsik sidea.
44012002	Ibunuh do si Jakobus, ai ma sanina ni si Johannes, marhitei podang.
44012003	Anjaha dob iidah, marosuh do Jahudi mangidah ai, gabe inunut ma, itangkap ma pakon si Petrus, ai ma sanggah panorang mangankon ruti na so marragi.
44012004	Jadi dob itangkap, ipamasuk ma ia hu bagas tutupan, anjaha iondoskon ma ia jagaon ni ompat bagian siparjaga, ganup bagian ompat halak, ase dob salpu pesta ai, arahkonon ma ia hu lobei ni na mabuei, nini uhurni.
44012005	Ase sonai ma hona jaga si Petrus ibagas tutupan ai; ia kuria ai sai inunut do manonggohonsi bani Naibata.
44012006	Bornginni ai, paima ondoskononkon ni si Herodes ia, modom do ia i holang-kolang ni dua tentera, tarsangkut bani dua gari, anjaha adong do homa na manjaga i lobei ni tutupan ai.
44012007	Tapi tonggor ma, roh ma sada malekat ni Tuhan in, anjaha marsinalsal ma sada panondang i kamar ai. Idugur ma lambung ni si Petrus, laho mamuhoisi, nini ma: Podas ma puho! Anjaha mangkatektek ma gari ai humbani tanganni.
44012008	Nini malekat ai ma hubani: Marpakeian ma ho! Jadi ibahen ma sonai. Ihatahon ope bani: Pakei ma mantelmu, anjaha irikkon ma ahu!
44012009	Jadi luar ma ia anjaha irikkon ma ia; seng ibotoh atap na tongon do sonai masa bani ibahen malekat ai, ai nini uhurni, na marpanonggoran do hansa ia.
44012010	Jadi dob ibontas sidea parjaga na parlobei ampa na paduahon, das ma sidea hu horbangan bosi, dalan dompak huta ai. Jadi buha sandiri ma ai i lobei ni sidea, gabe luar ma sidea bani sada dalan na i huta ai, dob ai malekat ai pe sirang ma humbani.
44012011	Jadi tarjolma ma si Petrus, nini ma: Sonari ma hubotoh torang, na dob isuruh Tuhan in do malekatNi laho paluahkon ahu humbani tangan ni si Herodes ampa humbani sura-sura ni halak Jahudi.
44012012	Anjaha dob torang ai bani, laho ma ia hu rumah ni si Maria, inang ni si Johannes, na margoran homa si Markus; buei do ijai na martumpu, anjaha martonggo.
44012013	Anjaha dob ihartuk labah pardarat, laho ma sada juak-juak naboru, margoran si Rode, manangihon ai.
44012014	Dob itandai sora ni si Petrus do ai, halani malas ni uhurni, seng mintor ibuka labah ai, tapi marlintun ma ia hu bagas anjaha ipatugah ma, na dob i labah ai do hape jongjong si Petrus.
44012015	Jadi ihatahon sidea ma bani: Na podoan do ho! Tapi sai ionjolhon do hatani ai. Gabe nini sidea ma: Malekatni do ai!
44012016	Tapi sai inunut si Petrus do mangkartuki. Dob ibuha, iidah sidea ma ia, gabe longang ma uhur ni sidea.
44012017	Jadi ihilaphon ma tanganni bani sidea mangkatahon sip, gabe ibaritahon ma, sonaha parpadarat ni Tuhan in bani hun tutupan ai. Ihatahon ma: Patugah nasiam ma in bani si Jakobus ampa bani sanina-sanina in. Dob ai misir ma ia, laho bani ianan na legan.
44012018	Anjaha dob siang ari, bulinsah tumang ma tentera ai, manguhurhon pasal na masa ai bani si Petrus.
44012019	Dob isuruh si Herodes na mangindahisi, hape lang jumpah, ipareksa ma parjaga ai, anjaha iparentahkon ma bunuhon sidea. Dob ai tuad ma ia hun Jerusalem hu Kesarea, anjaha ijai ma ia marianan.
44012020	Ia si Herodes, sogam do uhurni mangidah halak Tirus ampa Sidon. Gabe sauhur ma sidea roh manjumpahkonsi, anjaha dob jumpah sidea uhur ni si Blastus, manteri ni raja ai, ipindo sidea ma mardamei, halani humbani tanoh ni raja ai do roh ni sipanganon bani sidea.
44012021	Bani ari na dob tinotapkon ipakei si Herodes ma pakeian harajaonni; hundul ma ia bani paratasni anjaha ipadas ma hatani bani sidea.
44012022	Jadi idilohon na mabuei ai ma: Sora ni Naibata do in, sedo sora ni jolma!
44012023	Tapi mintor ipukul malekat ni Tuhan in ma ia, halani seng bani Naibata ibere hasangapon; iharati gilok-gilok ma angkulani, lanjar matei.
44012024	Tapi lambin manrarat do anggo hata ni Naibata.
44012025	Ia si Barnabas ampa si Saulus mulak ma hun Jerusalem, dob ipadas sidea pangurupion ai. Iboan sidea do si Johannes, na margoran homa si Markus.
44013001	Adong do i Antiokia, bani kuria na ijai ai, nabi ampa guru, ai ma si Barnabas ampa si Simon, na ginoran si Niger, si Lucius na hun Kirene, si Manahen hasoman magodang ni raja Herodes ampa si Saulus.
44013002	Jadi sanggah martonggo anjaha marpuasa sidea bani Tuhan in, nini Tonduy Napansing ma: Papulig hanima ma Bakku si Barnabas ampa si Saulus hubani horja siondoskononKu bani sidea.
44013003	Jadi marpuasa ma sidea anjaha martonggo, itampeihon ma tanganni bani sidea, laho paingkathon.
44013004	Sidea pe, dob isuruh Tonduy Napansing, tuad ma hu Seloikia; hunjai markapal ma sidea hu pulou Kiprus.
44013005	Dashonsi sidea hu Salamis, iambilankon sidea ma hata ni Naibata bani rumah-rumah parguruan ni Jahudi; si Johannes do pangurupi bani sidea.
44013006	Dob ibontas sidea ganup pulou ai das hu Papos, jumpah sidea ma sada halak Jahudi, parsibalik mata anjaha nabi sipakulah-kulah, na margoran Bar-Jesus.
44013007	Tondok do ia bani panggomgomi Sergius-Paulus, sada halak na pantas maruhur. Idilo ma si Barnabas ampa si Saulus, sihol do bogeionni hata ni Naibata.
44013008	Ia si Elimas, parsibalik mata ai (ai do arti ni goranni ai), ilawan do sidea, laho manlanglangi panrajai ai, ase ulang porsaya.
44013009	Gabe inolnol si Saulus, na margoran homa si Paulus, na ginokan ni Tonduy Napansing ai ma ia,
44013010	nini ma: Ho, na gok akal-akal ampa hajahaton, anak ni sibolis, imbang ni sagala hapintoron! Seng maronti ope ho, papeolhon dalan ni Tuhan na pintor in?
44013011	Ai pe, tonggor ma, mangonai ma bam tangan ni Tuhan in! Ai pe pitung ma ho, seng be idahonmu mataniari. Jadi mintor rambon anjaha golap ma iidah, dadap-dadap mando ia mangindahi na mambobaisi.
44013012	Jadi porsaya ma panrajai ai, dob iidah na masa ai, anjaha longang do uhurni bani podah ni Tuhan in.
44013013	Jadi marparau ma si Paulus ampa hasomanni hun Papos, gabe das ma sidea hu Perge, na i Pampilia. Tapi itadingkon si Johannes do sidea, mulak ma ia hu Jerusalem.
44013014	Itoruskon sidea do mardalan hun Perge, gabe das ma sidea hu Antiokia, na i Pisidia. Bani ari Sabat, laho ma sidea hu rumah parguruan lanjar hundul ma.
44013015	Dob salpu ibasa titah ampa surat ni nabi-nabi, isuruh sintua ni parguruan ai ma mangkatahon bani sidea: Nasiam sanina, anggo adong hata sihatahonon nasiam bani na mabuei on, hatahon nasiam ma!
44013016	Jadi jongjong ma si Paulus, ihilaphon ma tanganni anjaha nini ma: Nasiam halak Israel ampa nasiam na mangkabiari Naibata, tangar nasiam ma!
44013017	Naibata ni bangsa Israel do mamilih ompungta, anjaha ipatimbul do bangsanta sanggah manginsolat i tanoh Masir, anjaha ipadarat do sidea hunjai marhitei tangan na pinagostong.
44013018	Ianju-anju do sidea hira-hira ompat puluh tahun i halimisan.
44013019	Dob iboiskon pitu bangsa i tanoh Kanaan, ibere Naibata ma tanoh ni sidea ai bahen parbagianan ni sidea, ai ma hira-hira ompat ratus lima puluh tahun dokahni.
44013020	Dob ai, ibere ma bani sidea panguhum das bani si Samuel, nabi ai.
44013021	Dob ai mangindo raja ma sidea, gabe ibere Naibata ma bani sidea si Saul, anak ni si Kis, marga Benyamin, dokahni ompat puluh tahun.
44013022	Jadi dob ipaturun ia, ipabangkit Naibata ma si Daud gabe raja bani sidea, isaksihon do pasalsi, nini: Domma jumpah Ahu si Daud, anak ni si Jesse, harosuh ni uhurHu, sipadas sura-surangKu.
44013023	Humbani ginomparni do iparoh Naibata bani Israel sipaluah in, in ma Jesus, na pinarbagah-bagah in.
44013024	Paima roh Ia, iambilankon si Johannes do pandidion hamubahon ni uhur bani haganup halak Israel.
44013025	Anjaha laho marujung horja ni si Johannes, nini do: Ise do ahu nini uhur nasiam? Sedo ahu Ia, niarapkon nasiam ai. I pudingku do Ia roh, hurang talup do ahu mananggali sipatuNi.
44013026	Nasiam sanina, ginompar ni si Abraham, na mangkabiari Naibata! Hubanta do itongos hata haluahon on.
44013027	Ia pangisi ni Jerusalem ampa kopala-kopala ni sidea, halani seng itanda sidea Ia anjaha iarusi hata ni nabi, na binasa ganup ari Sabat, gabe iuhumi sidea ma Ia, laho pasaudkon ai.
44013028	Age pe seng dong jumpah sidea halani, ase marutang hosah Ia, ipindo sidea do humbani si Latus ase ibunuh ia.
44013029	Ase dob ipasaud sidea haganup na tarsurat pasalsi, ipasusur sidea ma Ia humbani hayu ai, anjaha ipatibal i bagas tanoman.
44013030	Tapi ipapuho Naibata do Ia humbani na matei.
44013031	Hundokah do ipataridahkon diriNi hubani halak, hasomanNi tangkog hun Galilea hu Jerusalem, ai ma sonari, na manaksihon bani bangsa in.
44013032	Ambilan namadear on do iboan hanami bani nasiam, ai ma: Domma ipasaud Naibata bagah-bagahNi na bani ompungta, hubanta, ginompar ni sidea, marhitei na ipapuho Jesus,
44013033	songon na tarsurat bani Psalm dua: AnakKu do Ho, sadari on do Ho Hutubuhkon.
44013034	Anjaha, paboa na maningon puho do Ia humbani na matei, anjaha na so mulak be Ia hu hamasikon, sonon do ihatahon: BerehononKu do Bam pasu-pasu na mapansing ampa na totap, na bani si Daud ai.
44013035	Anjaha bani Psalm na legan ihatahon do: Seng paturutonmu Na pansing-Mu mangidah hamarsikon.
44013036	Ia si Daud, dob ipasaud rosuh ni Naibata bani goluhni, matei do ia, anjaha itanom hu lambung ni ompungni, gabe iidah do hamarsikon.
44013037	Tapi anggo na pinapuho ni Naibata, seng iidah hamarsikon.
44013038	Ase nasiam sanina, botoh nasiam ma, naambilankon do bani nasiam hasasapan ni dousa marhiteihonsi,
44013039	anjaha marhiteihonsi ipintori do sagala na porsaya humbani haganup, na so boi pintor nasiam marhitei titah ni si Musa.
44013040	Ase, jaga nasiam ma, ase ulang mangonai bani nasiam, na hinatahon ni nabi-nabi:
44013041	Tonggor ma, nasiam sipanrehei, longang ma anjaha magou; ai hubahen do sada horja bani panorang nasiam, sada horja na so hinaporsayaan nasiam, age pe adong na mambaritahon bani nasiam!
44013042	Sanggah na luar ai sidea, ipindo halak ai ma, ase ihatahon use hata ai bani sidea bani ari Sabat na mangihut hujai.
44013043	Dob salpu partumpuan ai, buei ma humbani halak Jahudi ampa parguru na daulat mangihutkon si Paulus ampa si Barnabas, gabe iambilani anjaha iojur ma sidea, ase totap sidea marianan ibagas idop ni uhur ni Naibata.
44013044	Anjaha bani ari Sabat na mangihut hujai, martumpu ma hira haganup pangisi ni huta ai, laho mambogei hata ni Tuhan in.
44013045	Tapi dob iidah Jahudi buei ni jolma ai, marsimburu ma sidea, iimbang anjaha irehei sidea ma ambilan ni si Paulus.
44013046	Dob ai nini si Paulus ampa si Barnabas ma ibagas hinsah ni uhur: Patut namin bani nasiam parlobei ambilanhononkon hata ni Naibata; tapi halani itulak nasiam do in, anjaha lang talup nasiam nini uhurnasiam parrupei bani hagoluhan sisadokah ni dokahni, jadi hubani halak sipajuh begu-begu ma hanami laho.
44013047	Ai sonon do itonahkon Tuhan in bennami: Hupajongjong do ho gabe panondang bani halak parbegu, ase iboan ho haluahon ronsi ujung ni tanoh on!
44013048	Mambogei ai marmalas ni uhur ma parbegu, anjaha ipuji sidea ma hata ni Tuhan in, gabe porsaya ma na dob tinontuhon hinan hu hagoluhan sisadokah ni dokahni.
44013049	Gabe rarat ma hata ni Tuhan in hu sab tanoh on.
44013050	Tapi ipajobu-jobu halak Jahudi ma puang-puang na sangap anjaha na daulat, sonai na sangap-sangap ni huta ai, gabe ibahen sidea ma pangayak-ayakon dompak si Paulus ampa si Barnabas, lanjar iusir ma sidea hun nagori ai.
44013051	Jadi ipaspaskon sidea ma orbuk na longkot bani nahei ni sidea, lanjar laho ma sidea hu Ikonium.
44013052	Ia susian ai gok do bani malas ni uhur ampa Tonduy Napansing.
44014001	I Ikonium pe masuk do sidea hu rumah parguruan ni Jahudi, anjaha sonai do homa ambilanni, gabe buei tumang ma na porsaya, halak Jahudi age halak Gorik.
44014002	Ia halak Jahudi, na so ra porsaya, ipajobu-jobu anjaha ipamilas sidea ma uhur ni halak sipajuh begu-begu dompak sanina-sanina ai.
44014003	Hundokah do sidea ijai, marhinsah ni uhur do sidea marambilan, mangunsagahkon Tuhan in, na mambere tanda ampa halongangan sibahenon ni sidea, laho manaksihon hata idop ni uhur in.
44014004	Marbolah dua ma pangisi ni huta ai, na deba hampit halak Jahudi, anjaha na deba nari hampit apostel ai.
44014005	Jadi manriah ma halak sipajuh begu-begu, halak Jahudi ampa kopala-kopalani sihol manggosam ampa manggijigi sidea.
44014006	Dob tarbogei ai bani sidea, gabe lintun ma sidea hu huta na i nagori Likaonia, ai ma huta Listra ampa Derbe ampa huta-huta na inggot hujai;
44014007	ijai pe iambilankon sidea do Ambilan Namadear in.
44014008	Jadi adong ma sada halak i Listra, na hundul-hundul, seng margogoh naheini, repat humbani partubuhni, seng ongga boi ia mardalan.
44014009	Ibogei do si Paulus marambilan. Ikawahkon si Paulus ma ia anjaha iidah, na porsaya do ia, boi malum naboritni ai,
44014010	gabe ipagogoh ma sorani mangkatahon: Pintor ma onjolhon naheimin! Jadi mintor jongjong ma ia anjaha mardalani.
44014011	Jadi dob iidah na mabuei ai na binahen ni si Paulus ai, ipagogoh sidea ma sorani, nini sidea ma ibagas hata Likaonia: Domma susur banta naibata marrupa songon jolma!
44014012	Igoran sidea ma si Barnabas naibata Sois, anjaha si Paulus naibata Hermes, halani ia siparsahap.
44014013	Anjaha malim-malim ni Sois ai pe, na pinajongjong bani rumah panumbahan i lobei ni huta ai, iboan sidea ma lombu jonggi ampa bunga hu horbangan ai, laho manggalang rap pakon halak na mabuei ai.
44014014	Mambogei ai apostel Paulus ampa si Barnabas, irigati sidea ma hiouni, marlintun ma sidea manjumpahkon halak na mabuei ai, anjaha idilohon ma:
44014015	Nasiam hasoman, aha do na binahen nasiam on? Jolma do age hanami, na marpangahapan songon nasiam, na mamboan Ambilan Namadear bani nasiam, ase mulak nasiam humbani naibatanasiam na lang in hubani Naibata na manggoluh, na manompa langit, tanoh, laut ampa haganup isini.
44014016	Ipaturut do bani sundut na dob salpu haganup bangsa-bangsa marsidalani dalanni,
44014017	tapi age pe sonai, isaksihon do dirini marhitei dear layak, ai ibere do bani nasiam udan hun langit ampa partahunan na madear, anjaha ipasabou do uhurnasiam marhitei sipanganon ampa malas ni uhur.
44014018	Age sonai hata ai, mahol do tarlanglangi sidea halak na mabuei ai laho manggalang bani sidea.
44014019	Tapi roh do hujai halak Jahudi na hun Antiokia ampa Ikonium; iojur-ojur ma halak na mabuei ai, gabe ipargijig sidea ma si Paulus anjaha isarad hu darat ni huta ai, anjaha iagan sidea, domma matei ia.
44014020	Tapi dob maringgot roh susian ai hubani, jongjong ma ia, anjaha masuk ma hu huta ai. Patarni ai laho ma ia pakon si Barnabas hu Derbe.
44014021	Dob iambilankon sidea Ambilan Namadear i huta ai, anjaha buei do iajari sidea na gabe susian, mulak ma sidea hu Listra, Ikonium ampa Antiokia,
44014022	laho patoguhkon uhur ni susian ai, anjaha mangojur sidea ase totap marhaporsayaon, nini sidea ma: Maningon bontasonta do buei sitaronon laho masuk hu bagas harajaon ni Naibata.
44014023	Dob ipabangkit sintua bani sidea bani ganup kuria, marhasoman tonggo ampa puasa, iondoskon ma sidea bani Tuhan, na hinaporsayaan ni sidea.
44014024	Jadi ibontas sidea ma nagori Pisidia, gabe das ma hu Pampilia.
44014025	Anjaha dob ihatahon sidea hata in i Perge, tuad ma sidea hu Atalia.
44014026	Hunjai ma sidea marparau hu Antiokia; ijai do hinan iondoskon sidea hubani idop ni uhur ni Naibata, laho mangkorjahon horja na hinorjahon ni sidea ai.
44014027	Anjaha dob das sidea, ipatumpu sidea ma kuria ai, anjaha ibaritahon sidea ma haganup na binahen ni Tuhan in marhitei sidea, ampa sonaha pangungkap ni Tuhan in labah haporsayaon bani sipajuh begu-begu.
44014028	Anjaha hundokah do sidea ijai rap pakon susian ai.
44015001	Tuad ma piga-piga halak hun Judea, na mangajarhon bani sanina-sanina ai: Anggo lang tarsunat nasiam mangihuthon aturan, na binahen ni si Musa, seng boi nasiam maluah.
44015002	Jadi gogoh ma sidea isual anjaha ilawan si Paulus ampa si Barnabas, gabe isuruh ma si Paulus ampa si Barnabas ampa hasoman deba nari hu Jerusalem marayak apostel-apostel ampa pangintuai-pangintuai, laho patorangkon parsalisihan ai.
44015003	Dob ipaingkat kuria ai sidea, idalani sidea ma tanoh Penisia ampa Samaria, ibaritahon sidea ma ijai parmubah ni uhur ni halak sipajuh begu-begu, gabe malas tumang ma uhur ni sanina-sanina ai ibahen.
44015004	Das honsi sidea hu Jerusalem, ialo-alo kuria ai, pakon apostel-apostel ampa pangintuai ai ma sidea, gabe ibaritahon sidea na roh ai ma buei ni na binahen ni Naibata marhitei sidea.
44015005	Tapi jongjong ma deba humbani golongan Parisei, na dob gabe porsaya, ihatahon maningon sunaton do sidea anjaha ojuron mandalankon titah ni si Musa.
44015006	Dob ai martumpu ma apostel ai ampa pangintuai ai laho mansahapkon parsahapan ai.
44015007	Dob dokah sidea marsual, jongjong ma si Petrus, nini ma bani sidea: Nasiam sanina, ibotoh nasiam do, na girah do ahu ipilih Naibata i tongah-tongah nasiam, laho patugahkon Ambilan Namadear in bani halak sipajuh begu-begu, ase porsaya sidea.
44015008	Naibata, sitanda uhur in do manaksihon sidea marhitei na mambere TonduyNi bani sidea, songon na hubanta.
44015009	Seng adong ubah ni hita pakon sidea ibahen Naibata, dob ipaborsih uhur ni sidea marhitei haporsayaon.
44015010	Anggo sonai, mase ma lajouon nasiam nuan Naibata, marhitei na manampeihon pasangan bani tangkuhuk ni susian in, na so tarusung bapanta atap hita pe?
44015011	Marhitei idop ni uhur ni Tuhan Jesus do, ase maluah hita ihaporsayai uhurta; sidea pe sonai do.
44015012	Dob ai sip ma haganup na martumpu ai, manangar hata ni si Barnabas ampa si Paulus, na mambaritahon buei ni tanda ampa halongangan na binahen ni Naibata i tongah-tongah ni sipajuh begu-begu marhitei sidea.
44015013	Ase dob salosei sidea marsahap, marbalos ma si Jakobus, nini: Nasiam sanina, tangihon nasiam ma hatangkon!
44015014	Domma ipatugah si Simon, sonaha baru on panatap ni Naibata, mamilih bani dirini na gabe bangsani humbani halak sipajuh begu-begu.
44015015	Anjaha mardomu do ai bani hata ni nabi-nabi, songon na tarsurat in:
44015016	Dob salpu in mulak ma Ahu, laho patureihon use lampo-lampo ni si Daud na dob marumbak in; ulakanKu do padearhon na dob maseda in, pajongjongonKu do use in,
44015017	ase ipindahi na tading in ma Tuhan, ampa haganup sipajuh begu-begu, na manjujung goranKu,
44015018	nini Tuhan, sibahen in, ai ma dob binotoh humbani na basaia.
44015019	Halani ai, mangihutkon timbanganku, lang be sisunsahan halak sipajuh begu-begu na mandompakkon Naibata.
44015020	Tapi naaturhon ma bani sidea, ase ipantangkon ma parnaibataon na legan, parriah-riahon, mangankon daging ni pinahan na matei seng sinayat ampa daroh.
44015021	Ai humbani na basaia pe adong do bani ganup huta na mangambilankon si Musa, ai ibasa do suratni ganup ari Sabat bani parguruan.
44015022	Dob ai iputushon apostel-apostel, pangintuai-pangintuai ampa haganup kuria ai ma mamilih piga-piga halak hun tongah-tongah ni sidea, sisuruhon hu Antiokia rap pakon si Paulus ampa si Barnabas, ai ma si Judas, na igoran homa si Barnabas, ampa si Silas, si pambobai bani sanina-sanina ai.
44015023	Ia hata ni surat, siboanon ni sidea ai, ai ma: Hanami saninanasiam, apostel-apostel ampa pangintuai-pangintuai, manongos tabi do bani nasiam hasoman na humbani sipajuh begu-begu, na marianan i huta Antiokia, nagori Siria ampa Silisia.
44015024	Ibogei hanami, adong do piga-piga halak hun tongah-tongahnami, na so sinuruhnami, roh manggeori ampa mambumbangi uhurnasiam marhitei podah ni sidea.
44015025	Halani ai sauhur do hanami mamilih halak sisuruhon bani nasiam rap pakon si Barnabas ampa si Paulus, na hinaholongan in,
44015026	na ra marnalangkon hosahni halani Goran ni Tuhan Jesus Kristus.
44015027	Ase isuruh hanami do si Judas ampa si Silas, ase dihut sidea padashon hata in bani nasiam.
44015028	Dear ma nini Tonduy Napansing ampa hanami, na so paporsanonkon be bani nasiam, sobali na porlu on:
44015029	Pantangkon nasiam ma galangan bani sisombahon, daroh, daging ni pinahan na matei seng sinayat ampa parriah-riahon. Anggo ibalosi nasiam in, dear ma in. Horas ma!
44015030	Ase ipaingkat ma sidea, gabe das ma hu Antiokia; dob ipatumpu sidea na mabuei ai, ipadas ma surat ai bani sidea.
44015031	Anjaha dob ibasa surat ai, malas ma uhur ni sidea, halani hata pangapohon ai.
44015032	Ia si Judas ampa si Silas, nabi do homa; buei do marsahap sidea ampa sanina ai, laho margogohi sidea.
44015033	Dob hundokah sidea ijai, ipaingkat sanina ai ma sidea ibagas damei, mulak hubani na marsuruh sidea.
44015034	Ia si Silas, marosuh do uhurni tading ijai.
44015035	Ia si Paulus ampa si Barnabas soh do lobei i Antiokia, gabe iambilankon sidea ma hata ni Tuhan in rap pakon halak na legan.
44015036	Dob salpu piga-piga ari, nini si Paulus ma hubani si Barnabas: Laho ma hita use mangidah saninanta in, bani ganup huta na dob niambilananta bani hata ni Naibata, atap na sonaha do sidea.
44015037	Nini uhur ni si Barnabas, sihol ma dihut arahkononkon si Johannes, na margoran si Markus.
44015038	Tapi nini uhur ni si Paulus, seng dear be dihut ia, halani na dob itadingkon sidea i Pampilia, anjaha seng ihasomani sidea bani horja ai.
44015039	Gabe tubuh ma paringoran i tongah-tongah ni sidea, pala sirang, gabe iarahkon si Barnabas ma si Markus marparau hu pulou Kiprus.
44015040	Jadi ipilih si Paulus ma si Silas bahen hasomanni, gabe bingkat ma sidea, dob iondoskon sanina-sanina ai sidea, bani idop ni uhur ni Tuhan in.
44015041	Jadi idalani sidea ma Siria pakon Kilikia, laho patoguhkon uhur ni kuria ai.
44016001	Dob ai das ma sidea hu Derbe ampa Listra. Ijai adong ma sada susian, na margoran si Timoteus, anak ni sada boru Jahudi na porsaya, tapi halak Gorik do anggo bapani.
44016002	Dear do baritani isaksihon hasoman na i Listra ampa Ikonium.
44016003	Jadi ipangindo uhur ni si Paulus ma ia hasomanni laho. Iboan ma ia anjaha isunat, halani halak Jahudi na ijai ai, ai ganup do mambotoh halak Gorik do bapani.
44016004	Tapi sanggah na isiari sidea huta-huta ai, iondoskon ma bani sidea aturan sidalankonon ai, na dob tinotapkon ni apostel ampa pangintuai-pangintuai ai i Jerusalem.
44016005	Gabe lambin toguhni ma haporsayaon ni kuria ai, anjaha lambin tambah do bilangan ni sidea ganup ari.
44016006	Tapi ibolus sidea ma nagori Prigia ampa Galatia, halani ilanglangi Tonduy Napansing sidea mangkatahon hata in i Asia.
44016007	Jadi dob das sidea hampit nagori Misia, iuji sidea ma laho hu Bitinia, tapi lang ilopas Tonduy ni Jesus sidea.
44016008	Gabe ilopusi sidea ma Misia, anjaha tuad ma hu Troas.
44016009	Jadi taridah ma bani si Paulus sada panonggoran borngin-borngin. Jongjong ma sada halak Makedonia mangelek-eleksi, nini: Mandipar ma ham hu Makedonia, urupi ham ma hanami!
44016010	Jadi dob iidah panonggoran ai, mintor iuhurhon hanami ma laho hu Makedonia, ai itimbangi hanami, Naibata do na mandilo hanami, laho mangambilankon Ambilan Namadear bani sidea.
44016011	Dob ai marparau ma hanami hun Troas torus hu Samotrake, anjaha sadari patarni ai hu Neapolis.
44016012	Hunjai hu Pilippi, ai ma huta pamatang ni Makedonia anjaha jajahan ni Rom. I huta ai ma hanami soh piga-piga ari.
44016013	Sanggah ari Sabat luar ma hanami hu darat ni huta ai, hubani sada bah; hu partonggoan na niarapkon ni uhurnami, anjaha hundul-hundul ma hanami ijai marsahap-sahap pakon naboru na martumpu ijai.
44016014	Jadi adong ma sada naboru, na margoran si Lidia, partiga-tiga hiou sigerger, hun huta Tiatira, sisombah Naibata. Ibuka Naibata ma uhurni gabe iparimbagaskon ma na hinatahon ni si Paulus.
44016015	Ase dob tardidi ia rap pakon parrumahni, iojur ma hanami, nini: Anggo na tongon do ahu porsaya bani Tuhan in, nini uhurnasiam, roh ma nasiam tondok hu rumahku. Igogohkon do mangojur-ojur hanami.
44016016	Jadi masa ma, sanggah laho hanami hu partonggoan, pajumpah ma hanami pakon sada jabolon naboru sipartondung; buei do untung ni tuanni humbani partondungonni ai.
44016017	Ipaihut-ihut ma si Paulus ampa hanami lanjar mardilo-dilo: Juak-juak ni Naibata Sitimbulan in do halak on, na patugahkon dalan haluahon bani nasiam!
44016018	Sonai ma ibahen ganup ari. Tapi sogam do uhur ni si Paulus mangidah ai, marhusor ma ia, marsahap bani tonduy ai, nini ma: Huparentahkon ma bam marhitei Goran ni Jesus Kristus, luar ma ho humbani. Jadi luar ma ia bani na satongkin ai.
44016019	Tapi dob iidah tuanni ai, na so adong be pansarian siaraphonon humbani, itangkap sidea ma si Paulus ampa si Silas anjaha isarad ma hu tiga hu lobei ni pamarentah.
44016020	Anjaha dob iboan sidea ia hubani panguhum ai, nini sidea ma: Halak Jahudi do halak on, na manggeori hutanta on.
44016021	Ibaritahon sidea do adat, na so bulih jaloon barang horjahonon nami, ai halak Rom do hanami.
44016022	Halak na mabuei ai pe marurup do manlawan sidea, gabe ihatahon panguhum ai ma rintakon hiou ni sidea, ase ilonsingi.
44016023	Dob dokah sidea hona lonsingan, idabuh ma sidea hu bagas tutupan, anjaha iparentahkon ma bani sijaga tutupan, ase pangkei sidea ijaga.
44016024	Domu hubani parentah, na jinaloni ai, ipamasuk ma sidea hu tutupan parbagas, anjaha poltik ma ibayangkon nahei ni sidea.
44016025	Tapi marayak tongah borngin, martonggo ma si Paulus ampa si Silas mamuji Naibata ipatangi-tangi na tartutup ai.
44016026	Tapi sompong ma masa lalou bolon, pala dugur onjolan ni tutupan ai, gabe mintor mangkabuha ma haganup labah, tanggal ma age gari ni sidea haganupan.
44016027	Jadi tarpuho ma sijaga tutupan ai, anjaha dob iidah domma buha ganup labah ni tutupan ai, isintak ma podangni laho mamunuh dirini, ai iagan domma maporus ganup na tartutup ai.
44016028	Tapi ipagogoh si Paulus ma sorani mandilohon: Ulang bahen ham hasedaon bamu, ai ijon do hanami haganup!
44016029	Jadi ipindo ma suluh, marlintun ma ia hu bagas, anjaha manrogop ma ia hitir-hitir i lobei ni si Paulus ampa si Silas.
44016030	Iarahkon ma sidea hu darat, nini ma: Aha ma sibahenonku, nasiam tuannami, ase maluah ahu?
44016031	Jadi nini sidea ma: Haporsayai ma Tuhan Jesus, ase maluah ham pakon parrumahmu!
44016032	Anjaha ihatahon sidea ma hata ni Tuhan in bani pakon bani haganup parrumahni.
44016033	Anjaha bani panorang ai, bornginni ai, iarahkon ma sidea anjaha iburihi ma ugah ni sidea; dob ai mintor tardidi ma ia ampa haganup sidea na satangga.
44016034	Iboan ma sidea hu rumahni, anjaha ipatorsa ma sipanganon bani sidea. Jadi malas ma uhurni ampa haganup sidea na sarumah, halani na dob porsaya ai sidea bani Naibata.
44016035	Jadi dob siang ari, isuruh panguhum ai ma upas na mangkatahon: Paluah ma halak in!
44016036	Jadi ipadas sijaga tutupan ai ma hata ai bani si Paulus, nini ma: Domma isuruh panguhum ai na mangkatahon, ase paluahon nasiam. Ai pe hu darat ma nasiam, anjaha laho ma ibagas damei!
44016037	Tapi nini si Paulus ma bani sidea: Halak Rom do hanami, hape ilonsingi do hanami i lobei ni halak na mabuei, seng palobei ipareksa, dob ai idabuh hu tutupan. Mintor sonai ma marponop-ponop sidea, sihol paluahkon hanami? Lang sonai, maningon sidea do roh padarat hanami!
44016038	Jadi ipatugah upas ai ma hata ai bani panguhum ai, gabe mabiar ma sidea dob ibogei halak Rom do hape sidea.
44016039	Jadi roh ma sidea, mangelek ma sidea bani apostel ai. Dob iarahkon hu darat, iojur ma sidea, ase itadingkon huta ai.
44016040	Ase dob mandarat sidea hun tutupan ai, laho ma sidea hu rumah ni si Lidia. Jadi dob iidah anjaha iapohi sanina-sanina ai, laho ma sidea.
44017001	Anjaha ibontas sidea ma Ampipolis ampa Apollonia, gabe das ma sidea hu Tessalonika. Adong do ijai rumah parguruan ni halak Jahudi.
44017002	Jadi songon na somal, masuk ma si Paulus hujai, anjaha marsahap ma ia bani sidea tolu ari Sabat tuntun humbani surat in,
44017003	patugahkon ampa patorangkon, paboa na maningon marsitaronon anjaha puho do use Kristus in humbani na matei, anjaha ihatahon: Jesus, na hubaritahon in bani nasiam, in do Kristus in.
44017004	Deba humbani sidea marhatongonkon ai, gabe mardomu hubani si Paulus ampa si Silas; sonai homa halak Gorik sihabiari Naibata, buei tumang, age naboru na sangap pe humbuei do.
44017005	Tapi subil do uhur ni halak Jahudi, gabe iarahkon sidea ma piga-piga jolma na jahat laho pajobu-jobu halak na mabuei ai, gabe geor ma haganup huta ai. Martumpu ma sidea i lobei ni rumah ni si Jason laho mamboan si Paulus ampa si Silas hu lobei ni sidang rayat.
44017006	Tapi halani seng jumpah sidea, isarad ma si Jason ampa piga-piga hasoman ai hu lobei ni pamarentah kota ai, lanjar mardilo-dilo: Roh do homa hubanta on sigeori sab dunia on,
44017007	anjaha si Jason do manjalo sidea ibagas rumahni. Haganup do sidea siimbang aturan ni Kesar, ai ihatahon, adong do raja na legan, ai ma Jesus.
44017008	Geor do ibahen sidea halak na mabuei ampa pamarentah kota pabogei-bogei ai.
44017009	Dob ijalo sidea pe jaminan humbani si Jason ampa halak na legan ai, ase ipaluah sidea.
44017010	Jadi mintor ipabingkat sanina ai ma si Paulus ampa si Silas, bornginni ai hu Beroa, anjaha dob das hujai, laho ma sidea hu rumah parguruan ni Jahudi.
44017011	Bujuran do halak na ijai ai ase na i Tessalonika, ai malas do uhur ni sidea manjalo hata in, anjaha ganup ari do itangkasi Surat in atap na sintong do sonai.
44017012	Buei do humbani sidea na gabe porsaya, nai homa buei humbani halak Gorik, na sangap naboru age dalahi.
44017013	Tapi dob ibotoh halak Jahudi na i Tessalonika, na dob ibaritahon si Paulus homa hata ni Naibata i Beroa, roh ma sidea hujai, laho pajobu-jobuhon ampa manggeori halak na mabuei ai.
44017014	Jadi mintor ipaingkat hasoman ai ma si Paulus laho dompak laut; tading ma anggo si Silas ampa si Timoteus ijai.
44017015	Das do si Paulus itaruhkon sidea ronsi Aten, anjaha dob ai mulak ma sidea, dob ijalo sidea tonahni bani si Silas ampa si Timoteus mangkatahon, ase roh sidea sapodas-podasni, mangkasomanisi.
44017016	Sanggah na ipaima-ima Paulus sidea i Aten, gok ringis tumang ma uhurni ibagas, mangidah buei ni gana-gana i huta ai.
44017017	Jadi sai iparsahapkon do i rumah parguruan halak Jahudi ampa sihabiari Naibata, sonai homa ari-ari i tiga halak na roh hujai.
44017018	Marsual ma deba parpilsafah Epikurei ampa Stoiki pakonsi. Deba mangkatahon: Aha do na sihol hatahonon ni sibuei sahap in? Na deba mangkatahon: Siambilankon naibata na legan do gakni on, ai ibaritahon do Jesus ampa parpuhoon humbani na matei.
44017019	Jadi ialop sidea ma ia, iboan ma hu Areopagus, anjaha nini sidea ma: Boi do botohonnami. Atap podah baru aha do na hinatahonmin?
44017020	Ai songon na legan do podah na binobanmin bennami, sihol botohannami do pasal in.
44017021	Ia halak Aten haganup ampa halak na legan na ijai, seng dong panorangni dompak na legan sobali na mansahapkon ampa na mambogei pingkiran baru.
44017022	Ase jongjong ma si Paulus i tongah-tongah ni Areopagus ai, nini ma: Nasiam halak Aten, huidah bani haganup, pongkut do nasiam bani parugamaon.
44017023	Ai sanggah na mardalani ahu, paidah-idah sisombahon nasiam, gabe jumpah ahu ma sada anjap-anjap na marsurat: Bani Naibata na so tinanda. Jadi na so tinanda, na sinombah nasiam ai, in do na sihol baritahononku bani nasiam.
44017024	Ia Naibata, sitompa dunia on ampa haganup isini, in ma Tuhan ni langit ampa tanoh, seng marianan Ia i rumah pinauli ni tangan.
44017025	Seng hurangan Ia, mambahen pala idangan ni tangan ni jolma Ia, ai Ia do sibere bani ganup na tinompa hagoluhan ampa hosah ampa haganupan ai.
44017026	Humbani sada jolma do ijadihon bangsa ni manisia, ase iiani haganup sisik ni tanoh on. Itotaphon hinan do panorang ni ganup bangsa ampa parbalogan ni ianan bani sidea,
44017027	ase ipindahi sidea Naibata, andohar tardadap sidea Ia, anjaha jumpahsi, ai seng daoh Ia humbani ganup hita.
44017028	Ai ibagas diriNi do hita manggoluh, miut anjaha marhosah, songon na hinatahon ni deba pandoding nasiam: GinomparNi do tongon hita.
44017029	Ai pe, anggo ginompar na marasal humbani Naibata do hita, ulang ma iagan uhurta, usih Naibata bani omas, barang bani pirak, barang bani batu na tinukangan atap na piningkiran ni uhur ni jolma.
44017030	Domma isalpuhon panonggor ni Naibata tahun haotoon, tapi anggo nuan ihatahon do bani haganup hajolmaon, ija-ija pe, ase ipaubah uhurni,
44017031	ai domma itontuhon sada ari paruhuman bani dunia on, ibagas hapintoran, marhitei sada halak na pinilihNi. Anjaha ibere do bani haganup jolma dalan ase boi porsaya Bani, marhitei na ipuhoi Ia humbani na matei.
44017032	Tapi dob ibogei sidea hatani ai pasal parpuhoon, manrisai ma na deba, anjaha na deba mangkatahon: Sihol bogeionnami ope hatamu sahali nari pasal ai.
44017033	Dob sonai, laho ma si Paulus hun tongah-tongah ni sidea.
44017034	Tapi adong do deba na mangihutkonsi, na gabe porsaya, songon si Dionisius, sada pagori ni Areopagus ai, ambah ni ai sada naboru, na margoran si Damaris, ampa deba nari hasoman ni sidea.
44018001	Dob ai bingkat ma si Paulus hun huta Aten laho hu huta Korint.
44018002	Jadi jumpahsi ma ijai sada halak Jahudi, na margoran si Akila, na tubuh i Pontus, na roh baru hun Italia rap pakon parinangonni, si Priskilla, halani iparentahkon si Klaudius, maningon haganup halak Jahudi bungkas hun huta Rom.
44018003	Bani sidea ma ia marianan anjaha rap marhorja pakon sidea, halani sada hapandeian do sidea, ai ma martonun hiou tenda.
44018004	Marambilan do ia ganup ari Sabat i rumah parguruan, andohar marhatongon halak Jahudi ampa Gorik.
44018005	Ase dob roh si Silas ampa si Timoteus hun Makedonia, igogohi si Paulus ma marambilan, laho manaksihon bani Jahudi, paboa Jesus do Kristus in.
44018006	Halani manlawan sidea anjaha manrehei, ipaspas si Paulus ma hiouni, anjaha nini ma bani sidea: Marsapata bani nasiam ma darohnasiam! Borsih do anggo ahu. Hunjon-hujanan bani halak sipajuh begu-begu ma ahu laho.
44018007	Lanjar misir ma ia hunjai, tondok ma ia bani sada halak na margoran si Titius Justus, sihabiari Naibata; rombankon rumah parguruan ai do rumahni.
44018008	Ia si Krispus, kopala ni rumah parguruan ai, porsaya do bani Tuhan in sonai haganup parrumahni; anjaha buei do halak Korint, dob ibogei ai, na gabe porsaya anjaha tardidi.
44018009	Jadi nini Tuhan in ma bani si Paulus borngin-borngin marhitei sada panonggoran: Ulang ho mabiar, tapi hatahon ma, ulang ho sip!
44018010	Ai Huhasomani pe ho, sahalak pe lang dong na mangkahua ho, na sihol mangagou ho; ai buei do halak Bakku i huta on!
44018011	Ijai ma ia marianan satahun onom bulan dokahni, mangajarhon hata ni Naibata bani sidea.
44018012	Tapi sanggah si Gallio panggomgomi i Akaya, sapanriah ma halak Jahudi manlawan si Paulus, anjaha iboan ma ia hu paruhuman.
44018013	Nini sidea ma: Isahap-sahapi halak on do jolma ase mambalosi Naibata na marsilawanan bani titah in.
44018014	Jadi sanggah sihol marsahap si Paulus, nini si Gallio ma dompak Jahudi: Nasiam halak Jahudi! Ambit halani parkara hasalahan atap hajahaton, patut do bantuanku nasiam.
44018015	Tapi halani parsalisihan pasal podah ampa goran ampa titah nasiam do in, uhur nasiam ma ijin; seng ra ahu manguhumi na sonin.
44018016	Jadi ipalaho ma sidea hun paruhuman ai.
44018017	Gabe roh ma sidea haganup manangkap si Sostenes, kopala ni rumah parguruan ai, ibogbogi sidea ma ia i lobei ni paruhuman ai, tapi seng isampuri si Gallio ai.
44018018	Tapi hundokah ope si Paulus ijai; dob ai mamuhun ma ia humbani sanina-sanina ai, anjaha marparau ma ia hu Siria, rap pakon si Priskilla ampa si Akilla. I Kenkerea, ipasuhurhon do jambulanni halani adong bagah-bagahni.
44018019	Das ma sidea hu Epesus, anjaha itadingkon ma sidea ijai; ia sandiri, laho do hu rumah parguruan, laho marsahap pakon halak Jahudi.
44018020	Ipindo sidea do, ase hundokah ia ijai, tapi seng ra ia.
44018021	Tapi sanggah na laho marsirang humbani sidea, ihatahon do: Anggo marosuh Naibata, mulak do ahu bani nasiam. Dob ai misir ma ia marparau hun Epesus.
44018022	Dob das hu Kesarea, tangkog ma ia hu Jerusalem, anjaha dob itabi kuria ai, tuad ma ia hu Antiokia.
44018023	Ase dob hundokah ia ijai, bingkat ma ia; ibontas ma nagori Galatia ampa Prigia, laho patoguhkon uhur ni haganup susian ai.
44018024	Tapi roh ma hu huta Epesus sada halak Jahudi, na margoran si Apollos, tubuh i huta Aleksandria; halak na pentar do ia, na torang mambotoh surat in.
44018025	Domma iajari ia pasal dalan ni Tuhan in, hinsah do uhurni marsahap anjaha torang do pamodahionni pasal Jesus; tapi pitah pandidion ni si Johannes do ibotoh.
44018026	Ipungkah ma ibagas hinsah ni uhur marsahap i bagas rumah parguruan. Ibogei si Akilla ampa si Priskilla ma ai, gabe iarahkon sidea ma ia, anjaha ipatorang sidea ma bani tulimat pasal dalan ni Naibata.
44018027	Jadi sanggah na sihol laho ia hu Akaya, ihadearhon sanina-sanina ai do ai, anjaha manongos surat do sidea, mangkatahon, ase ijalo sidea ia. Anjaha dob das ijai, gabe pangurupi na banggal do ia bani halak na porsaya, marhitei idop ni uhur ni Naibata,
44018028	ai torang-torang do italuhon halak Jahudi i lobei ni halak na mabuei, marhitei na mambuktihon humbani surat in, paboa Jesus do Kristus in.
44019001	Tapi sanggah i huta Korint si Apollos, ibontas si Paulus ma bagian pardologan ni tanoh ai, anjaha das ma ia hu huta Epesus, gabe jumpahsi ma ijai deba susian ai.
44019002	Ihatahon ma hubani sidea: Domma ijalo nasiam Tonduy Napansing, sanggah na gabe porsaya nasiam? Jadi nini sidea ma hubani: Seng ongga ibogei hanami adong Tonduy Napansing!
44019003	Isungkun ma sidea: Ai pandidion aha do ijalo nasiam? Balos ni sidea: Pandidion ni si Johannes do.
44019004	Nini si Paulus ma: Ia pandidion ni si Johannes, na mangkatahon paubahkon uhur do, ai iojur do halak na mabuei mangkaporsayai na sihol roh hun pudini, ai ma Jesus.
44019005	Mambogei ai, ipandidihon sidea bei ma dirini hu bagas Goran ni Tuhan Jesus.
44019006	Anjaha sanggah itampeihon si Paulus tanganni bani sidea, sogop ma Tonduy Napansing bani sidea, jadi marhata na legan ma sidea anjaha manjahai.
44019007	Adong do sidea haganup tarsapuluh dua halak na martumpu ai.
44019008	Laho do ia hu rumah parguruan, anjaha marambilani ma ia ijai tolu bulan dokahni, laho patorangkon ampa mangajarhon pasal harajaon ni Naibata.
44019009	Tapi halani ipahengkeng na deba do uhurni, anjaha lang ra porsaya, ipabajan-bajan ope tene ugama ai i lobei ni na mabuei ai, gabe itadingkon ma sidea; iarahkon ma susian ai jadi i sikolah ni si Tiranus ma ia marambilan ganup ari.
44019010	Adong do dua tahun masa sonai, gabe haganup ma na marianan i Asia, mambogei hata ni Tuhan in, halak Jahudi age halak Gorik pe.
44019011	Hagogohon na sumurung do ibahen Naibata marhitei tangan ni si Paulus,
44019012	pala do saputanganni atap gonditni humbani angkulani iboan halak bani na boritan, gabe laho ma naborit ai humbani sidea anjaha luar tonduy na mabutak.
44019013	Tapi adong ma deba halak Jahudi, na mardalan-dalan, halak siusir setan, na mansuba manobut Goran ni Tuhan Jesus bani na setanon, nini: Huusir ma hanima, marhitei Jesus, na niambilankon ni si Paulus!
44019014	Ai adong do pitu halak, anak ni sada malim ni Jahudi, na margoran si Skoia, na mambahen sisonai ai.
44019015	Tapi nini tonduy na butak ai ma mambalosi sidea: Hutanda do Jesus, pasal si Paulus pe hubotoh do, tapi ise do hanima?
44019016	Anjaha halak partonduy na butak ai pe, idorab anjaha magosam tumang ma sidea haganupan ibahen, gabe lintun ma sidea hun rumah ai, talanjang anjaha mangkaluha.
44019017	Ia na masa ai, tarbotoh do ai bani haganup halak Jahudi ampa halak Gorik, na marianan i huta Epesus, gabe roh ma biar bani sidea haganup, anjaha tunggung ma Goran ni Tuhan Jesus.
44019018	Gabe roh ma buei halak na dob porsaya, mansopotkon anjaha patugahkon horja ponopan ni sidea.
44019019	Anjaha buei do sihorjahon hadatuon hinan, mamboan pustaha-pustahani, lanjar itutung ma ai i lobei ni halak na mabuei; hargani, adong do itaksir lima pulu ribu duit pirak.
44019020	Sonai ma lambin rarat hata ni Tuhan in anjaha lambin margogoh.
44019021	Dob salpu na masa ai, isurahon si Paulus ma mandalani nagori Makedonia ampa Akaya, dob ai laho hu Jerusalem, nini: Dob hunjai ahu, maningon dihut do huta Rom idahonku.
44019022	Jadi isuruh ma deba halak siparugas bani, ai ma si Timoteus ampa si Erastus, hu Makedonia; ia sandiri soh ope tongkin i Asia.
44019023	Tapi tubuh ma ijia hageoron banggal halani ugama ai.
44019024	Ai adong ma sada halak, tukang pirak, na margoran si Demetrius, sipauli rumah-rumah ni naibata Artemis; buei do untung iparoh bani tukang-tukang ai.
44019025	Ipatumpu ma tukang ai ampa parhorja ni sidea, jadi nini ma: Ibotoh nasiam do, humbani horja on do pansarianta.
44019026	Iidah anjaha ibogei nasiam do, seng pitah i Epesus on, tapi bani haganup Asia do, iojur lanjar ipagoling si Paulus buei halak. Nini, sedo na tongon naibata na pinauli ni tangan.
44019027	Anjaha seng pitah pansarianta marmara laho seda, dihut do naibata Artemis na banggal in, na sinombah i sab dunia on, gabe hiri ma rumahni anjaha magou hamuliaonni.
44019028	Mambogei ai gok marah ma uhur ni sidea, anjaha mardilo-dilo, nini ma: Na banggal do Artemis ni halak Epesus!
44019029	Jadi lutu ma huta ai, anjaha marurup ma sidea, laho hu ianan panontonan, lanjar isarad ma hujai si Gayus ampa si Aristarkus, halak Makedonia ai, hasoman sapardalanan ni si Paulus.
44019030	Sihol do si Paulus laho hu tongah-tongah ni halak ai, tapi seng ilopas susian ai.
44019031	Pala do deba pangintuai na hun Asia, na marhuan pakonsi, marsuruh na mangkatahon hubani, ase ulang laho ia hu panontonan ai.
44019032	Palegan-legan do hata ni surak-surak ni sidea, ai lutu tumang do partumpuan ai, anjaha bueinan do sidea na so mambotoh, atap halani aha do sidea martumpu.
44019033	Domu hubani ojur ni halak Jahudi, ipalobei ma si Aleksander humbani halak na mabuei ai, anjaha ia pe, ihilaphon ma tanganni laho mambere hatorangan bani halak na mabuei ai.
44019034	Tapi dob ibotoh sidea, halak Jahudi do ia hape, rap marsurak-surak ma sidea, hira dua jam dokahni: Banggal do Artemis ni halak Epesus!
44019035	Jadi ipasonang juru-tulis ni huta ai ma halak na mabuei ai, nini: Nasiam halak Epesus, ise na so mambotoh, paboa huta Epesus on do siparugas bani naibata Artemis na banggal in, ampa bani gombaranni, na madabuh hun langit?
44019036	Halani na so tarparnalang do ai, ai pe sonang ma nasiam, anjaha ulang ma tarolos atap mambahen aha pe.
44019037	Iboan nasiam do halak on hujon, seng sirampok rumah panumbahan sidea, atap pe sipahiri sisombahonta.
44019038	Ai pe anggo adong pangaduan ni si Demetrius ampa hasomanni tukang dompak atap ise pe, adong do paruhuman atap panguhum; sidea ma marsiaduan.
44019039	Tapi anggo adong pangaduan nasiam na legan, bani pangadilan ma ai iputushon.
44019040	Ulang das hona aduhon hita halani halutuon sisadari on, ai seng dong tarbere hita alasan pasal halutuon on.
44019041	Anjaha dob ihatahon ai, ipalaho ma tumpuan ai.
44020001	Dob maronti na lutu ai, idilo si Paulus ma susian ai, anjaha dob marhata partadingan ia hubani sidea, bingkat ma ia hu Makedonia.
44020002	Dob idalani nagori ai, anjaha ipatoguh uhur ni sidea marhitei hatani, jadi das ma sidea hu tanoh Gorik.
44020003	Tolu bulan do ia soh ijai, anjaha halani ionggopi halak Jahudi ia, sanggah na laho marparau hinan ia hu Siria, gabe ipaputus ma uhurni mulak hun Makedonia.
44020004	Na mangkasomanisi ai ma si Sopater, anak ni si Pirus, hun Beroa, si Aristarkus ampa si Sekundus, halak Tessalonik, si Gayus, hun huta Derbe pakon si Timoteus, si Tikikus, pakon si Tropimus na hun Asia.
44020005	Hun lobei do sidea laho, anjaha i Troas do hanami ipaima sidea.
44020006	Dob salpu pesta Paska, bingkat ma hanami marparau hu Pilipi, anjaha palima-arihon pajumpah ma hanami pakon sidea i Troas, anjaha soh ma hanami ijai pitu ari dokahni.
44020007	Bani ari parlobei ni minggu ai, sanggah martumpu hanami manopiki ruti, marambilan ma si Paulus bani sidea anjaha ipaganjang do ambilanni ai pala das tongah borngin halani sihol misir ia patarni ai.
44020008	Buei do suluh bani kamar pardatas ai, ianannami martumpu ai.
44020009	Jadi adong ma sada garama, na margoran si Oitikus, na hundul bani jandela; tartunduh do ia, sanggah na inunut si Paulus marambilan, gabe madabuh hu toruh humbani loteng patoluhon, anjaha domma matei sanggah hona angkat.
44020010	Jadi turun ma si Paulus, ijomba ma ia lanjar iabing, anjaha nini ma: Ulang nasiam lutu, ai ibagas dirini ope tonduyni!
44020011	Dob ai mulak ma ia hu atas, itopiki ma ruti, lanjar mangan ma; dokah ope ia marsahap-sahap pakon sidea, ronsi marayak siang ari, dob ai pe ase misir.
44020012	Manggoluh do garama ondi mulak hu rumahni, gabe tarapoh ma uhur ni sidea.
44020013	Parlobei do hanami masuk parau laho marlayar hu Assos, ijai do ia jaloon nami masuk parau; ai sonai do iaturhon, halani sihol mardalan darat ia.
44020014	Anjaha dob jumpahsi hanami i Assos, ijalo hanami ma ia masuk parau, gabe misir ma hanami marlayar hu Mitelene.
44020015	Dob marlayar hanami hunjai, das ma hanami patarni hu pulou Kios, patarni ai dohorhon pulou Samos, dob ai patarni ai use das ma hanami hu Miletos.
44020016	Ai domma iputuskon si Paulus manlopusi Epesus, ase ulang magou panorang i Asia, ai tarolos do ia, andohar das ia i Jerusalem bani ari Pentakosta.
44020017	Tapi isuruh do hun Miletus hu Epesus na mandilo sintua-sintua ni kuria ai.
44020018	Jadi dob das sidea hubani, nini ma hubani sidea: Ibotoh nasiam do parlahouhu, sadokah rap ahu pakon nasiam, olat ni ari parlobei, dob hudogei Asia.
44020019	Hubalosi do Tuhan in ibagas toruh ni uhur, mariluh-iluh manaron parlajouan na roh hubakku halani tahi-tahi ni Jahudi.
44020020	Seng adong huponopkon barang aha na marguna, na so niambilankon barang pinodahkon bani nasiam i lobei ni halak na mabuei atap marrumah-rumah pe.
44020021	Tongtong do husaksihon bani halak Jahudi age bani halak Gorik, hamubahon ni uhur bani Naibata ampa haporsayaon bani Tuhanta Jesus Kristus.
44020022	Anggo sonari, songon na tarsangkut do ahu ibahen Tonduy in laho hu Jerusalem, anjaha seng hubotoh, barang aha na sihol masa bakku ijai.
44020023	Pitah on: Bani haganup huta ilumbahon Tonduy in do, paboa tali ampa hamarsikon do sitagamonku ijai.
44020024	Tapi seng pala harga huhira hosahku, asal ma boi hupaujung langkahku ampa horja na dob hujalo humbani Tuhan Jesus, ai ma na manaksihon Ambilan Namadear pasal idop ni uhur ni Naibata.
44020025	Anjaha sonari, hubotoh do lang idahon ni nasiam be bohingku, haganup nasiam na huparayak laho mangambilankon harajaon ni Naibata.
44020026	Halani ai husaksihon ma bani nasiam sadari on, na dob borsih do ahu humbani sapata ni darohnasiam,
44020027	ai seng dong hubuati age aha, hupabotohkon do bani nasiam ganup rosuh ni Naibata.
44020028	Halani ai jaga nasiam ma dirinasiam ampa haganup hulanan in, ai na dob ipabangkit Tonduy Napansing do nasiam mardimata in, ase iparmahani nasiam kuria ni Tuhan in, na tinobusni marhitei darohni sandiri.
44020029	Ai hubotoh, anggo dob laho ahu, masuk ma bani nasiam begu panoroh, na so manarihon hulanan in.
44020030	Gari hun tongah-tongah nasiam jongjong do halak na mamodahkon na lepak, laho mangojur-ojur susian in mangirikkonsi.
44020031	Halani ai jaga ma nasiam, ingat nasiam ma, na so marnamaronti ahu arian pakon borngin tolu tahun dokahni pagolpahon nasiam marhasoman iluh.
44020032	Ai pe huondoskon ma nasiam hubani Naibata ampa hubani hata idop ni uhurNi, na margogoh patoguhkon uhur anjaha mambere siteanon bani haganup na mapansing in.
44020033	Seng ongga ipindo uhurhu omas atap pirak ampa hiou humbani atap ise pe.
44020034	Ibotoh nasiam do, tanganku do mansarihon na porlu bakku ampa bani na mangkasomani ahu.
44020035	Bani haganup do hupatuduhkon bani nasiam, maningon sonai do hita laho mangurupi halak na so margogoh, mardingat hata ni Tuhan Jesus, ai Ia do mangkatahon: Martuahan do na mambere ase na manjalo.
44020036	Dob ihatahon sonai, manrogop ma ia martonggo rap pakon sidea haganup.
44020037	Anjaha tangis ma sidea haganup, irohop anjaha isummah sidea ma si Paulus.
44020038	Na parahni ipusokkon uhur ni sidea, ai ma hatani na hinatahonni, na so idahon ni sidea be bohini. Lanjar itaruhkon sidea ma ia hu kapal.
44021001	Dob sirang hanami humbani sidea, marlayar ma hanami torus hu Kos, anjaha patarni ai hu Rodus, hunjai hu Patara.
44021002	Anjaha dob dapot hanami kapal na laho hu Penesia, ai ma imasuki hanami, lanjar marlayar ma hanami.
44021003	Dob ai iidah hanami ma pulou Kiprus, ilopusi hanami ma ai hampit sambilounami, anjaha marlayar ma hanami dompak Siria, gabe das ma i Tirus; ai ijai do bongkaron muatan ni kapal ai.
44021004	Iparayak hanami ma susian ai anjaha marsaran ijai pitu ari dokahni. Marhitei Tonduy in ipalumba sidea do si Paulus, ulang tangkog namin hu Jerusalem.
44021005	Dob salpu arini hanami ijai, misir ma hanami manorushon pardalanan. Haganup do sidea manaruhkon hanami hu darat ni huta ai, parinangon age dakdanak. I topi laut ai manrogop do hanami anjaha martonggo.
44021006	Anjaha dob marjabat tangan, masuk ma hanami hu kapal, anjaha sidea pe mulak ma.
44021007	Hun Tirus marlayar ma hanami hu Ptolomais; anjaha ijai ma ujung ni parlayarannami; ijabat-tangani hanami ma hasoman-hasoman ai, anjaha ijai ma hanami marsaran sadari.
44021008	Patarni ai bingkat ma hanami, anjaha das ma hu Kesarea. Masuk ma hanami hu rumah ni si Pilippus, evangelis ai, ai ma sada humbani na pitu ai, gabe tondok bani ma hanami.
44021009	Adong ompat boruni, sipanjahai.
44021010	Sanggah na marsaran ai hanami piga-piga ari ijai, tuad ma hun Judea sada halak, na margoran si Agabus.
44021011	Ijumpahkon ma hanami, ibuat ma gondit ni si Paulus, anjaha isangkuthon ma ai bani tanganni ampa naheini, lanjar ihatahon ma: Sonon do simada gondit on sangkuton ni halak Jahudi i Jerusalem, anjaha ondoshononkon hu bagas tangan ni sipajuh begu-begu.
44021012	Mambogei hata ai, ielek-elek hanami ma rap pakon halak na ijai ai, ase ulang tangkog ia hu Jerusalem.
44021013	Tapi nini si Paulus ma: Aha do na binahen nasiam in, tangis mambahen galek uhurhu? Sirsir do ahu sangkuton ronsi matei i Jerusalem halani Goran ni Tuhan Jesus.
44021014	Halani seng ra ia ojuron, sip ma hanami, nini hanami ma: Sai saud ma harosuh ni Tuhan in!
44021015	Ase dob salpu ari ai, marugas ma hanami, laho tangkog hu Jerusalem.
44021016	Anjaha dihut do deba susian na hun Kesarea mangkasomani hanami, anjaha ibobai do hanami tondok hubani si Manason, na hun Kiprus, ai ma sada halak na dob dokah gabe susian.
44021017	Daskonsi hanami i Jerusalem, malas do uhur ni sanina-sanina ai manjalo hanami.
44021018	Anjaha patarni ai laho ma si Paulus rap pakon hanami marayak si Jakobus, anjaha roh do ganup sintua-sintua.
44021019	Jadi dob ipadas tabini bani sidea, ipajojor ma na binahen ni Naibata bani halak sipajuh begu-begu marhitei horjani.
44021020	Mambogei ai ipasangap sidea ma Naibata. Dob ai ihatahon sidea ma bani: Iidah ho do sanina, marribu-ribu do halak Jahudi na dob porsaya, anjaha haganup do sidea mamponguthon titah in.
44021021	Ibogei sidea, ipodahi ho do halak Jahudi, na i tongah-tongah ni sipajuh begu-begu, ase itadingkon si Musa, anjaha ihatahon ho bani sidea, seng pala be sunaton anak ni sidea atap dalankonon adat-adat in.
44021022	Ai pe sonaha ma? Tontu ibogei do na dob roh ho.
44021023	Halani ai bahen ma songon na hinatahonnami on bam! Adong do bannami ompat halak, na marutang bagah-bagah.
44021024	Arahkon ma sidea, uras ma dirimu rap pakon sidea, anjaha harugihon ma papangkashon jambulan ni sidea, gabe botohon ni haganup halak ma, na so tongon do hape barita pasal ho ai, anjaha na dihut do homa ho mangkorjahon titah in.
44021025	Ia sipajuh begu-begu, na dob gabe porsaya, domma iputushon hita anjaha na parentahkon, ase ijaga bei dirini dompak galangan bani sisombah-sombahon, daroh, na matei seng sinayat ampa panriah-riahon.
44021026	Jadi patarni ai iarahkon si Paulus ma halak ondi, anjaha dob iuras dirini rap pakon sidea, laho ma sidea hu rumah panumbahan, laho patugahkon sadihari marujung panorang pangurason ai, anjaha sadihari padason galangan ni sidea bei.
44021027	Tapi sanggah na laho marujung sipitu ari ai, iidah halak Jahudi na hun Asia ma ia i rumah panumbahan, jadi ipajobu-jobu sidea ma haganup halak na mabuei ai, itangkap ma ia,
44021028	lanjar idilo-dilohon: Nasiam halak Israel, urupi nasiam ma hanami on! On ma halak ia, na mangajar-ajari halak ija-ija pe manlawan bangsanta, ampa titah in ronsi ianan on. Ambahni ai dihut do halak Gorik iarahkon hu rumah panumbahan on, anjaha ibutaki do ianan na pansing on!
44021029	Ai iidah sidea do si Tropimus, na hun huta Epesus rap pakonsi i huta ai, gabe iagan, na dob iarahkon si Paulus do ia hu rumah panumbahan ai.
44021030	Jadi lutu ma ganup huta ai, anjaha martumpu ma ganup halak na mabuei ai; itangkap sidea ma si Paulus, isarad ma ia hudarat ni rumah panumbahan ai, anjaha mintor itutup ma sagala labah.
44021031	Anjaha sanggah na sihol bunuhon ni sidea ia, das ma hata hubani kapiten, na dob lutu do huta ai.
44021032	Jadi mintor iarahkon ma tentara ampa letnan, laho mandorab sidea; dob iidah sidea kapiten ai ampa tentarani, iparontihon sidea ma mambalbali si Paulus.
44021033	Laho ma kapiten ai hujai, itangkap ma si Paulus, anjaha ihatahon ma garion ia bani dua gari; ai ipareksa ma atap parja do ia ampa aha do na binahenni.
44021034	Tapi marsihatahon hatani do na mabuei ai; anjaha halani seng jumpahsi hatorangan na sintong, halani na lutu ai, ihatahon ma boanon ia hu tangsi.
44021035	Anjaha dob das ia bani andar ai, tentara ai mando mangusungsi, halani parurup ni halak na mabuei ai,
44021036	ai sai mangihut do halak na mabuei ai, lanjar dilo-dilo: Bunuh ia!
44021037	Sanggah na sihol arahkonon ni sidea ia hu bagas tangsi ai, ihatahon ma hubani kapiten ai: Boi do ahu manluar bamu? Gabe nini ma: Ibotoh ho do hape hata Gorik?
44021038	Sedo ho hape halak Masir ai, na manlutui baru on anjaha na mangarahkon ompat ribu halak gerombolan hu halimisan?
44021039	Jadi nini si Paulus ma: Halak Jahudi do ahu, marasal hun Tarsus na i nagori Silisia, warga kota na tarbarita ai. Hupindo atap na boi do ahu marsahap hubani halak na mabuei in!
44021040	Jadi halani ilopas do, jongjong ma si Paulus bani andar ai, anjaha ihilaphon ma tanganni bani halak na mabuei ai. Jadi dob sip bei, marsahap ma ia bani sidea ibagas hata Heber, nini ma:
44022001	Nasiam sanina ampa bapa, tangar nasiam ma sonari pangapition diri na huhatahon i lobei nasiam!
44022002	Ase dob ibogei sidea, na iparsahapkon ai sidea ibagas hata Heber, lambin sip ma sidea.
44022003	Halak Jahudi do ahu, tubuh i Tarsus na i Silisia, tapi magodang i huta on; i lobei ni si Gamaliel do ahu iajari domu hubani hatulimaton ni titah ni ompungta, pongkut do ahu mangirikkon Naibata, songon haganup nasiam sadari on.
44022004	Huparburu do ronsi matei parugama on, husangkut anjaha hu patutupkon do dalahi age naboru,
44022005	anjaha pasal ai, sintua ni malim ampa harungguan ni pangintuai-pangintuai do saksi bakku. Humbani sidea do hujalo surat siboanon hubani sanina-sanina ai, anjaha laho ma ahu hu Damaskus, sihol manangkapi na ijai ai homa, anjaha mamboan sidea ibagas gari hu Jerusalem, ase iuhumi.
44022006	Tapi masa ma, sanggah i tongah dalan ahu, dohorhon Damaskus, hira-hira tongah arian, sompong ma marsinalsal hun datas, inggot hubakku, sinalsal na lihar tumang.
44022007	Tompas ma ahu hu tanoh, anjaha hubogei ma sora na mangkatahon hubakku: Saul! Saul! Mase ma pardakdakonmu Ahu?
44022008	Jadi ningku ma mambalosi: Ise do Ham Tuhan? Nini ma hubakku: Jesus do Ahu, na hun Nasaret, na pinardakdakmin!
44022009	Iidah hasomanku do namin sinalsal ai, tapi anggo sora ai, na marsahap pakon ahu, seng ibogei sidea.
44022010	Jadi ningku ma: Aha ma sibahenonku, Tuhan? Jadi ihatahon Tuhan in ma hubakku: Jongjong ma ho, laho ma ho hu Damaskus, ijai ma patugahon bam haganup na patut sihorjahononmu.
44022011	Tapi seng marpangidah be ahu ibahen sinalsal ni sondang ai, gabe itogu hasomanku mando ahu das hu Damaskus.
44022012	Anjaha dong ma ijai sada halak, na margoran si Ananias, halak na daulat domu hubani titah in, dear do baritani bani haganup Jahudi na marianan ijai.
44022013	Roh do ia hubakku nini: Ambia Saul, marpangidah ma ho! Jadi mintor marpangidah ma ahu anjaha huidah ma ia.
44022014	Dob ai nini ma: Domma ipilih Naibata ni ompungta ho, ase itanda ho rosuh ni uhurNi, iidah ho Parpintor in anjaha ibogei ho sandiri sorani,
44022015	ase gabe saksini ho bani haganup jolma pasal na niidah ampa na binogeimu.
44022016	Ai pe, mase ma sonai sangsi-sangsi uhurmu? Jongjong ma anjaha tardidi, paburihkon dousamu marhitei na mandilo goranNi.
44022017	Dob mulak ahu hu Jerusalem anjaha martonggo i rumah panumbahan, marpanonggoran do ahu.
44022018	Huidah do Ia mangkatahon bakku: Papodas ma misir hun Jerusalem, ai seng ra sidea manjalo hasaksianmu pasal Ahu.
44022019	Jadi ningku ma: Ibotoh sidea do Tuhan, na hupatutupkon anjaha hulonsingi do na porsaya Bamu bani ganup rumah parguruan.
44022020	Anjaha sanggah na hona duruskon daroh ni si Stepanus, saksi-Mu ondi, jongjong do au homa ijai, huhadearhon do ai, anjaha ahu manjaga pakeian ni na mambunuhsi.
44022021	Jadi nini ma dompak ahu: Laho ma, ai hubani na daoh do ho suruhonKu, ai ma hubani sipajuh begu-begu.
44022022	Das hubani hatani on, itangihon sidea do ia; dob ai ipagogoh sidea ma sorani, nini ma: Padaoh ma jolma sisonin hun tanoh on, seng patut ia manggoluh!
44022023	Tapi sai mardilo-dilo do sidea, ihilap-hilapkon pakeianni anjaha ipansaburhon orbuk hu atas.
44022024	Jadi ihatahon kapiten ai ma ia boanon hu bagas tangsi, anjaha isuruh ma pareksaon ia marhitei na manlonsingisi, ase ibotoh mase sonai parsurak-surak ni sidea dompaksi.
44022025	Tapi dob isangkut sidea ia bani tali huling-kuling, nini si Paulus ma dompak letnan na jongjong ijai: Ai bulih do lonsingan nasiam warga negara Rom, age lape na pareksa parkarani?
44022026	Mambogei ai letnan ai, laho ma ia bani kapiten ai, patugahkon ai, nini ma: Ai aha do na sihol bahenonmu? Halak Rom do hape halak ai.
44022027	Jadi roh ma kapiten ai hubani, nini ma: Patugah bakku, halak Rom do ho tongon? Balosni: Ai do!
44022028	Dob ai marbalos ma kapiten ai: Anggo ahu, buei do rugi mamboli hak warga negara in. Tapi nini si Paulus ma: Anggo ahu, humbani partubuhku do sonai.
44022029	Jadi mintor surut ma halak na sihol mamareksa ai. Kapiten ai pe mabiar ma, dob ibotoh halak Rom do hape si Paulus, na dob sinuruhni sangkuton.
44022030	Patarni ai sihol ma torang botohonni, aha halani mambahen na iaduhon halak Jahudi ia; ipadarat ma ia, ihatahon ma martumpu sintua ni malim ampa rapot bolon ai, anjaha si Paulus pe itogu ma hu tongah-tongah ni sidea.
44023001	Jadi ikawahkon si Paulus ma rapot bolon ai, nini ma: Nasiam hasoman, na marparlahou do ahu humbani gok ni uhurhu i lobei ni Naibata ronsi sadari on.
44023002	Tapi ihatahon sintua ni malim Ananias ma halak na jongjong ijai mamastap babahni.
44023003	Jadi nini si Paulus ma hubani: Pastapon ni Naibata ma ho, ale dingding na hinapur! Na hundul do ho manguhumi ahu marguru hubani titah, hape ihatahon ho do ahu pastapon marlawan bani titah!
44023004	Dob ai nini halak na jongjong ijai ma: Ai pahirion do sintua ni malim ni Naibata?
44023005	Jadi nini si Paulus ma: Lang na hubotoh, ale hasoman, ia sintua ni malim. Ai tarsurat do: Seng bulih pahirionmu sintua ni bangsamu.
44023006	Tapi ibotoh si Paulus ma deba humbani sidea, ai ma Sadukei, na deba nari halak Parisei, gabe idilohon ma i rapot ai: Nasiam sanina! Halak Parisei do ahu, anjaha anak ni Parisei. Halani pangarapan ai ampa parpuhoon humbani na matei do, ase hu paruhuman on ahu.
44023007	Jadi dob ihatahon sonai, marsalisih ma halak Parisei pakon halak Sadukei, gabe marbolah ma rapot ai.
44023008	Ai ihatahon Sadukei do, paboa seng dong parpuhoon humbani na matei, sonai age malekat, age tonduy. Tapi anggo Parisei, iparhatongon do haduasi.
44023009	Gabe lutu tumang ma. Tapi jongjong ma deba sibotoh surat humbani golongan ni Parisei manlawan, nini ma: Seng dong jumpah hanami na jahat bani halak on. Atap na tongon do iparsahapkon Tonduy ia atap malekat ni Naibata?
44023010	Tapi lambin banggalni ma paringoran ai, jadi mabiar ma kapiten ai, atap sonaha iparsirak sidea si Paulus, gabe ihatahon ma tuad tentara ai laho manariksi hun tongah-tongah ni sidea, anjaha ase iboan hu tangsi.
44023011	Anjaha bornginni ai jongjong do Tuhan in i lambungni, nini ma: Tenger ma uhurmu! Songon na dob sinaksihonmu Ahu i Jerusalem, sonai do saksihononmu Ahu i huta Rom.
44023012	Dob siang ari, mambahen panriahan ma halak Jahudi, marbulawan ma sidea, seng mangan atap minum sidea, anggo lape hona bunuh si Paulus.
44023013	Adong do lobih ompat puluh halak sidea, na mambahen parbulawanan ai.
44023014	Iparayak sidea ma sintua ni malim ampa pangintuai-pangintuai, nini ma: Domma marbulawan hanami, na so bulih daionnami age aha, anggo seng ibunuh hanami ope si Paulus.
44023015	Ai pe, rap ma nasiam pakon rapot in mangindohon bani kapiten ai, ase iboan ia hu lobei nasiam, songon na laho mamareksa parkara ai hun torang, anjaha hanami pe marsiap-siap ma mambunuhsi sanggah i tongah dalan ope.
44023016	Tapi tarbogei do partahi-tahian ai bani panogolan ni si Paulus, gabe laho ma ia hu tangsi, patugahkon ai bani si Paulus.
44023017	Jadi idilo si Paulus ma sada letnan, anjaha ihatahon ma dompaksi: Arahkon ham lobei parana on bani kapiten ai, ai adong do sipatugahonni bani.
44023018	Jadi iarahkon ma ia, anjaha iboan ma bani kapiten ai, nini ma: Na idilo si Paulus na tartutup ai do ahu; ipindo hubakku, ase huboan parana on bamu, halani adong sihatahononni bamu.
44023019	Ijolom kapiten ai ma tanganni, iarahkon ma ia bani na suhi, anjaha isungkun ma ia: Ai aha do sipatugahonmu bakku?
44023020	Jadi nini ma: Na dob manriah do halak Jahudi, mangindohon bamu, ase boanon patar si Paulus hu lobei ni rapot bolon, songon na laho mamareksa parkarani in huntorang.
44023021	Ai pe, ulang ma balosi ham sidea, ai lobih do ompat puluh halak humbani sidea, na dob marbulawan, seng mangan atap minum pe, anggo lape ibunuh sidea ia; domma marsiap-siap sidea, pitah na paimahon hatamu mando.
44023022	Dob sonai isuruh kapiten ai ma parana ai mulak, ihatahon ma bani: Ulang patugah atap bani ise pe, na dob ipadas ho on bakku.
44023023	Jadi idilo ma dua letnan hu lobeini, nini ma: Pasirsir nasiam ma dua ratus tentara laho hu Kesarea, rap pakon pitu puluh halak tentara siajak huda, ambah ni ai dua ratus sipartanja, pukul tolu borngin.
44023024	Pasirsir homa huda siajakon ni si Paulus, laho mamboansi horas-horas hubani gubernus Feliks.
44023025	Lanjar ibahen ma surat sonon isini:
44023026	Klaudius Lisias hubani na pinarsangapan gubernur Feliks.
44023027	Na itangkap halak Jahudi do halak on; sanggah sihol bunuhon ni sidea ia, roh do ahu ampa tentera paluahkonsi, dob hubotoh halak Rom do ia.
44023028	Laho mambotoh atap halani aha do, ase isalahkon sidea ia, gabe huarahkon ma ia hulobei ni rapot ni sidea.
44023029	Jadi jumpah ahu ma, halani parsalisihan pasal titah ni sidea do ase iaduhon sidea ia; seng dong alasan mambahen marutang hosah ia atap tartutup.
44023030	Tapi adong ma na patugahkon bakku pasal partahi-tahian ni sidea dompak halak on, gabe mintor ma husuruh ia bamu, anjaha huhatahon homa bani sipangadu, ase bamu ma isahapkon sihatahononni.
44023031	Ase iboan tentara ai ma si Paulus domu hubani parentah ai, iarahkon ma ia bani na saborngin ai das hu Antipatris.
44023032	Patarni ai isuruh ma siparhuda manaruhkonsi torus; mulak hu tangsi ma anggo sidea.
44023033	Jadi das ma sidea hu Kesarea, ipadas sidea ma surat ai hubani gubernur ai, anjaha si Paulus pe iarahkon ma hu lobeini.
44023034	Jadi dob ibasa surat ai, isungkun ma, barang hun nagori ja do ia. Anjaha dob ibotoh na hun Silisia do ia, nini ma:
44023035	Hupareksa pe ho, anggo roh na mangaduhon ho ai. Jadi ihatahon ma, ase itahan ia i rumah paruhuman ni raja Herodes.
44024001	Ase dob salpu lima ari, tuad ma si Ananias, sintua ni malim ai, rap pakon deba pangintuai ampa sada siparhata, na margoran si Tertullus; jadi ipadas sidea ma pangaduanni pasal si Paulus bani gubernur ai.
44024002	Jadi dob idilo ia, ihatahon si Tertullus ma pangaduanni, nini ma:
44024003	Paboa na dapotan damei na buei do hanami marhitei usahamu, anjaha marhitei panarihonmu buei ma tambah hadearon bani bangsa on, pasal ai iakui hanami do tongtong atap ija-ija pe marhasoman tarima kasih banggal, ham Feliks, na pinarsangapan.
44024004	Tapi ase ulang madokahtu hanami patangi-tangionmu, hupangindo ma bamu, ase ra ma ham, domu hubani rosuh ni uhurmu, manangihon hanami tongkin.
44024005	Jumpah hanami do halak on songon sampar ampa panggeori bani haganup halak Jahudi i sab dunia on, anjaha pambobai ni sekte Nasarani do ia.
44024006	Iuji do homa pabutakkon rumah panumbahan, halani ai do, ase itangkap hanami ia, ase iuhumi hanami ia domu hubani titahnami.
44024007	Tapi roh ma kapiten Lisias, anjaha ibuat ma ia marhasoman paksa humbennami,
44024008	anjaha iparentahkon sagala sipangadu roh mangadap ham. Anggo isungkun ham ia, boi do botohonmu, paboa sintong do pangaduannami in.
44024009	Halak Jahudi pe dihut do mambahen pangaduan, anjaha ionjolhon sidea do, paboa sonai do tongon parkara ai.
44024010	Jadi dob ihilaphon gubernur ai tanganni mangkatahon, ase marsahap ia, gabe nini si Paulus ma mambalosi: Halani hubotoh, domma dokah ham panguhum bani bangsa on, hinsah do uhurhu mansahapkon hata pangapition bani diringku.
44024011	Boi do patangkasonmu, paboa sapuluh dua ari ope salpu, dob tangkog ahu hu Jerusalem laho martonggo.
44024012	Seng dong jumpah sidea ahu marsual pakon atap ise pe, barang manlutui halak na mabuei, age i rumah panumbahan, age i rumah parguruan barang i bagas huta pe.
44024013	Anjaha seng tarbuktihon sidea bamu pasal pangaduan ni sidea ai dompak ahu.
44024014	Tapi pasal on huakui do bamu, na hubalosi do Naibata ni ompung, mangihutkon podah ai, na ginoran ni sidea sekte, anjaha huhaporsayai do haganup na tarsurat bani titah atap marhitei nabi-nabi pe.
44024015	Na marpangarapan do ahu bani Naibata, paboa mulak manggoluh parpintor ampa pargeduk, songon na niarapkon ni sidea ai.
44024016	Halani ai do mambahen huhabujurhon, ase maruhur na borsih ahu tongtong i lobei ni Naibata ampa i lobei ni jolma.
44024017	Tapi dob salpu piga-piga tahun, roh ma ahu mamboan sibere-bere ampa galangan bani bangsangku.
44024018	Anjaha sanggah na hudalankon ai, dob salosei pangurasion, jumpah piga-piga halak Jahudi na hun Asia ma ahu, tapi seng adong marhasoman halak na mabuei barang ibagas na geor pe.
44024019	Sidea do na patut mangadap ham laho mangaduhon, anggo adong pangaduan ni sidea dompak ahu.
44024020	Age sidea on pe ihatahon ma barang aha do salahku jumpah sidea, sanggah na jongjong ahu i rapot bolon ai.
44024021	Pitah hata on do na husahapkon, sanggah na jongjong ahu i tongah-tongah ni sidea: Halani parpuhoon humbani na matei do, ase jongjong ahu i lobei ni paruhuman nasiam sadari on.
44024022	Tapi ilalap-lalapi si Feliks ma sidea, halani torang tumang do ibotoh pasal podah ai, nini ma: Dob tuad pe kapiten Lisias, ase huputuskon parkara nasiam on.
44024023	Jadi iparentahkon ma hubani kopala ni tentara, ase itahan si Paulus, tapi bebas otik, anjaha seng bulih larangon hasomanni marugas bani.
44024024	Dob salpu piga-piga ari, roh ma si Feliks ampa parinangonni si Drusilla, boru Jahudi; isuruh ma na mangalopi si Paulus, laho mambogei hatani pasal haporsayaon bani Kristus Jesus.
44024025	Tapi sanggah na marsahap ia pasal hapintoran, na manrajai diri ampa uhum magira, mabiar ma si Feliks, gabe nini ma: Mulak ma ho lobei; anggo adong panorangku use, hudilo pe ho.
44024026	Mangarap do ia, ra si Paulus mambere duit bani, halani ai gati do isuruh na mangalop si Paulus, lanjar marsahap-sahap pakonsi.
44024027	Tapi dob salpu dua tahun, roh ma si Porkius Festus manggantih si Feliks. Anjaha halani sihol do uhurni mambuat uhur ni halak Jahudi, gabe ipaturut si Feliks ma si Paulus tartahan.
44025001	Dob adong tolu ari si Festus manjolom pamarentahan, tangkog ma ia hun huta Kesarea hu Jerusalem.
44025002	Jadi roh ma hu lobeini sintua ni malim ampa kopala-kopala ni halak Jahudi mangaduhon si Paulus.
44025003	Ipindohon sidea ma hubani, songon idop ni uhurni bani sidea manlawan si Paulus, ase isuruh ia hu Jerusalem, tapi domma iranggihon sidea hinan manggompangisi i tongah dalan, laho mambunuhsi.
44025004	Tapi nini si Festus ma mambalosi: Na dob tartahan do si Paulus i Kesarea, ahu pe podas ma mulak hujai.
44025005	Ai pe, rap tuad ma na sangap-sangap nasiam pakon ahu, anjaha anggo adong na salah bani halak ai, ase sidea ma mangaduhonsi.
44025006	Ase dob adong ia i tongah-tongah ni sidea ualuh ronsi sapuluh ari, tuad ma ia hu Kesarea; anjaha patarni ai hundul ma ia bani kursi paruhumanni, anjaha ihatahon ma boanon si Paulus hu lobeini.
44025007	Ase dob roh ia, iinggoti halak Jahudi, na tuad hun Jerusalem ma ia, anjaha ipangkatahon sidea ma dompaksi pangaduan na borat, tapi seng tarbuktihon sidea.
44025008	Tapi nini si Paulus ma bani hata pangapition dirini: Seng mardousa ahu dompak titah ni Jahudi, barang dompak rumah panumbahan barang dompak Kesar pe.
44025009	Tapi laho mambuat uhur ni Jahudi, nini si Festus ma mambalosi si Paulus: Ra do ho tangkog hu Jerusalem, ase ijai ho huuhumi pasal haganupan ai?
44025010	Jadi nini si Paulus ma: Na jongjong do ahu nuan i lobei ni paruhuman ni Kesar, anjaha ijon do ahu patut iuhumi. Hubani halak Jahudi seng dong marsalah ahu, songon na torang ibotoh ham.
44025011	Ai pe, anggo adong huhorjahon na jahat, na patut mambahen marutang hosah ahu, seng manjua ahu matei; tapi anggo seng tongon na tinukaskon ni sidea ai bakku, ise pe lang boi na padas ahu bani sidea. Naik apel do ahu bani Kesar.
44025012	Ia si Festus, dob manriah ia pakon hasomanni sapanriahan, nini ma mambalosi: Mangindo apel do ho bani Kesar, ai pe bani Kesar ma ho laho!
44025013	Dob salpu piga-piga ari roh ma raja Agrippa pakon si Bernike hu Kesarea, laho manghormat si Festus.
44025014	Sanggah na ijai sidea barang piga-piga ari, ipatugah si Festus ma bani raja ai pasal parkara ni si Paulus, nini ma: Adong do ijon sada halak na tartutup, itadingkon si Feliks.
44025015	Sanggah na i Jerusalem ahu, mangadap do hubakku sintua ni malim ampa kopala-kopala ni halak Jahudi, ipindo ase hona uhum ia.
44025016	Jadi ningku ma mambalosi sidea: Seng adat ai bani halak Rom mangondoskon sada halak, anggo lang palobei mardumpar bohi nabahen na niaduhon ampa sipangadu, anjaha nabere panorang mangapiti dirini dompak pangaduan ai.
44025017	Halani ai dob tumpu sidea ijon, seng hupadokah-dokah be; patarni ai mintor hundul ma ahu bani paruhuman, anjaha huhatahon ma boanon dalahi ai.
44025018	Sanggah jongjong sipangadu ai, seng adong age sada salahni tarbuktihon sidea, songon niagan ni uhur hinan.
44025019	Tapi adong do parsalisihan ni sidea pasal ugama ni sidea pakon pasal sada halak, na margoran Jesus, na dob matei gabe mulak manggoluh, nini si Paulus.
44025020	Tapi sanggah na sosak ahu pasal parkara ai, husungkun ma, atap na marosuh do ia laho hu Jerusalem, ase ijai ia iuhumi pasal ai.
44025021	Tapi ipindo si Paulus do ramotkononkon ia, paimahon haputusan ni na marmulia in; jadi huhatahon ma jagaon ia, paima husuruh ia bani Kesar.
44025022	Tapi nini si Agrippa ma hubani si Festus: Sihol do bogeionku hata ni halak ai. Jadi nini ma: Anggo sonai, patar ma bogei ham ia!
44025023	Jadi patarni ai, roh ma si Agrippa ampa si Bernike marhasangapon banggal, masuk ma sidea hu kamar paruhuman rap pakon panglima-panglima ampa na sangap-sangap i huta ai, anjaha ihatahon si Festus ma boanon si Paulus hujai.
44025024	Jadi ihatahon si Festus ma: Ham raja Agrippa ampa haganup na adong ijon rap pakon hanami, tonggor nasiam ma halak in! Halani ia do ase iparayak halak Jahudi ahu, i Jerusalem age ijon, anjaha sai idilo-dilohon, na so patut be manggoluh ia.
44025025	Tapi torang do hubotoh na so adong do salahni mambahen patut marutang hosah ia. Halani naik apel do ia bani Kesar huputushon ma marsuruhsi hubamu.
44025026	Tapi seng dong tarsuratkon ahu pasalsi bani tuanku; halani ai do ase huboan ia hu lobei nasiam, tapi tarlobih ma ai hu lobeimu, ale raja Agrippa, ase adong sisurathononku, dob napareksa ia.
44025027	Ai haru do huahap, suruhon na tartahan, lang napatugah hasalahanni.
44026001	Dob ai ihatahon si Agrippa ma hubani si Paulus: Dear ma marsahap ho pasal dirimu! Jadi iangkat si Paulus ma tanganni, lanjar marsahap ma ia mangapiti dirini.
44026002	Na martuah do ahu huahap, ham raja Agrippa, halani boi ahu sadari on mambahen pangapition pasal diringku dompak sagala pangaduan ni Jahudi,
44026003	halani botoh tumang do ham pasal adat ampa parsalisihan ni halak Jahudi; halani ai mangindo ma ahu bamu: Sabar ma ham manangihon hatangku!
44026004	Ibotoh halak Jahudi do ganup parlahouhu humbani haetek-etekonku nari i tongah-tongah ni bangsangku i Jerusalem.
44026005	Tongon domma dokah itandai sidea ahu, anjaha ambit ra sidea, tarsaksihon sidea do, paboa na huirikkon do golongan Parisei, ai ma situlimatan pasal ugamanta.
44026006	Anjaha sonari jongjong do ahu i paruhuman, halani pangarapan ni uhur bani bagah-bagah, na binere ni Naibata bani ompungta.
44026007	Sihol das hujai do na niarapkon ni bangsanta na sapuluh dua marga in, mambahen na ibalosi sidea Naibata arian pakon borngin humbani bois ni gogoh ni sidea. Halani pangarapan ai do, ale raja nami, mambahen na iaduhon halak Jahudi ahu.
44026008	Sonaha ma, ase adong i tongah-tongah nasiam na so mangkaporsayai, paboa pagoluhon ni Naibata do na matei?
44026009	Ahu sandiri huagan do lobei, maningon patut do lawanon Goran ni Jesus na hun Nasaret in sagogoh-gogohni.
44026010	Anjaha sonai do hubahen i Jerusalem. Seng pitah hupatutupkon buei humbani halak na mapansing ai, marhitei kuasa na humbani sintua ni malim, tapi anggo tarbunuh sidea, huhadearhon do ai.
44026011	Gati do huarsik sidea bani haganup rumah parguruan, andohar ra sidea manrisai; halani gila ni uhurhu, huparburu do sidea ronsi huta sidaohan.
44026012	Sonai homa laho do ahu hu Damaskus marhitei kuasa ampa parpaingkat ni sintua ni malim.
44026013	Tapi sanggah i tongah dalan, ham rajanami, sanggah tongah arian, huidah ma sinalsal na liharan marimbang mataniari roh hun langit, manondangi ahu inggot ampa hasomanku saodoran.
44026014	Jadi martompasan ma hanami haganup hu tanoh, anjaha hutangar ma sada sora ibagas hata Heber: Saul, Saul! Mase pardakdakonmu Ahu? Sunsah ma ho manandaki suga-suga!
44026015	Tapi ningku ma: Ise do Ham, Tuhan? Jadi nini Tuhan in ma: Jesus do Ahu, na pinardakdakmin!
44026016	Tapi jongjong ma ho! Ase Hupataridahkon pe diringKu bam, on do sura-surangKu, ai ma pabangkit ho gabe juak-juak ampa saksingKu, laho manaksihon na dob niidahmu ampa na sihol pataridahonKu ope bam!
44026017	Hupaluah pe ho humbani bangsa on ampa humbani bangsa sipajuh begu-begu, ai hubani sidea do ho suruhonKu,
44026018	laho mambuka mata ni sidea, ase mulak sidea humbani hagolapan hubani haliharon, anjaha humbani kuasa ni sibolis hubani Naibata, ase ijalo sidea hasasapan ni dousa ampa rupei rap pakon halak na pansing, halani haporsayaon Bakku.
44026019	Halani ai, ale raja Agrippa, seng mangengkar ahu bani panonggoran na hun nagori atas ai,
44026020	gabe huambilankon ma parlobei bani halak na i Damaskus, dob ai bani na i Jerusalem, sonai homa bani haganup na i Judea ampa halak sipajuh begu-begu, ase ipaubah uhur ni sidea anjaha mulak bani Naibata, anjaha iparlahouhon na patut domu bani uhur na dob mubah.
44026021	Halani ai do ase itangkap Jahudi ahu i rumah panumbahan, anjaha domma sihol bunuhon ni sidea ahu.
44026022	Tapi iurupi Naibata do ahu ronsi sadari on, mambahen boi ahu jongjong marambilan bani na etek-etek ampa na magodang, anjaha seng dong na huhatahon na so domu hubani na jinahaan ni nabi-nabi ampa si Musa,
44026023	paboa, na maningon manaron do Kristus, anjaha Ia parlobei puho humbani na matei, laho mamaritahon haliharon bani bangsa in ampa bani bangsa sipajuh begu-begu.
44026024	Halani sonai pangkatahonni mambela dirini, nini si Festus ma marsora na gogoh: Na podoan do ho Paulus! Parbinotohanmu na buei in do mambahen podoan ho.
44026025	Nini si Paulus ma: Seng na podoan ahu, ham Festus, na pinarsangapan, tapi hata na tongon anjaha na torang do na huhatahon.
44026026	Halani torang do in ibotoh raja in, mambahen na hinsah uhurhu mansahapkon ai bamu; ai tenger do uhurhu seng adong age sada hunjai na lingod i lobeimu, ai seng masa ai bani na ponop.
44026027	Ham raja Agrippa, porsaya do ham bani nabi? Hubotoh na porsaya do ham!
44026028	Jadi nini si Agrippa ma hubani si Paulus: Tongkin nari mando ase gabe Kristen ahu ibahen ho.
44026029	Jadi nini si Paulus ma: Ipangindo uhurhu humbani Naibata, tongkin atap dokah, seng pitah ham, tapi haganup halak na adong ijon na mambogei hatangku, gabe songon ahu on ma namin sobali gari on.
44026030	Jadi jongjong ma raja ai ampa gubernur ai ampa si Bernike ampa hasoman ni sidea,
44026031	anjaha dob holang sidea, nini sidea ma samah sidea: Seng dong ihorjahon ia, na mambahen marutang hosah ia barang tartutup pe.
44026032	Lanjar nini si Agrippa ma hubani si Festus: Na boi do namin maluah halak ai, ambit lang apel ia bani Kesar.
44027001	Dob iputushon, na maningon marlayar ma hanami hu Italia, gabe iondoskon ma si Paulus ampa deba hasomanni na tartutup hubani sada letnan, na margoran si Julius, humbani pasukan ni Kesar.
44027002	Masuk ma hanami hubagas sada kapal na hun Adramitium, na laho hu pelabuhan na i Asia; dob ai bingkat ma hanami, ihasomani si Aristarkus, halak Makedonia, na hun Tessalonik ai.
44027003	Patarni ai mandarat ma hanami i Sidon; basar do si Julius hubani si Paulus, ilopas do ia marayak hasoman, ase itamuei sidea ia.
44027004	Hunjai marlayar ma hanami manopi-nopi pulou Kiprus, halani manuhar logou,
44027005	anjaha dob nabontas laut ni Silisia ampa Pampilia, das ma hanami hu Mira na i Likia.
44027006	Ijai jumpah letnan ai ma sada kapal Aleksandria, na sihol marlayar hu Italia, gabe hujai ma hanami ipamasuk.
44027007	Piga-piga ari nanget do parlayaronnami, anjaha mahol do hanami das hu Knidus. Anjaha, torus do manuhar logou bannami; i laut ni Salmone marlayar ma hanami manopi-nopi pulou Kreta.
44027008	Anjaha dob marhasunsahan hanami na manopi-nopi ai das ma hanami bani sada ianan, na margoran Palabuhan na majenges, dohorhon huta Lasea.
44027009	Domma buei bois panorang parlayaron ai anjaha domma homa salpu panorang puasa, halani ai marmara ma manoruskon parlayaron ai, gabe ipaingat si Paulus ma sidea, nini ma:
44027010	Nasiam hasoman, ia parlayaronta on huidah marhasunsahan anjaha marharugian banggal do, seng pitah bani muatan ampa kapal on tumang, tapi dihut do pakon bani hosahta.
44027011	Tapi porsayaan do letnan ai bani jurumudi ai ampa bani simada kapal ai, ase bani hata ni si Paulus.
44027012	Halani hurang dear do palabuhan ai ianan pasalpuhon musim borgoh, sihol marlayar ma sidea hunjai nini uhur ni sidea bueinan, andohar boi sidea das i Penike pasalpuhon musim borgoh, ai ma sada palabuhan i Kreta, na buha dompak nariti ampa manabia.
44027013	Anjaha, sanggah jenges parombus ni logou hun dangsina gabe tarpasaud ma sura-sura ai nini uhur ni sidea, jadi iangkat sidea ma sauh, anjaha marlayar ma sidea manopi-nopi pulou Kreta.
44027014	Tapi seng pala piga dokah roh ma hun pulou ai haba-haba bolon, na margoran haba-haba irisanna.
44027015	Iluahon ma kapal ai; halani seng tardompakkonsi logou ai gabe ipaturut hanami mando, lanjar iboan ma hanami mayub-ayub.
44027016	Sanggah mayub-ayub hanami i topi ni sada pulou na etek, na margoran Klauda, ikuasai hanami ma sikosi ai, tongon marhasonam buei hasunsahan.
44027017	Anjaha dob iangkat sikosi ai huatas kapal, iusahahon sidea ma manlilit kapal ai bani tali. Anjaha halani mabiar sidea tardempar hu Sirtis, ipaturun mando layar, jadi sonai mando hanami mayub-ayub.
44027018	Halani sosak tumang hanami ibahen haba-haba ai, patarni ai ibuang ma muatan ni kapal ai,
44027019	anjaha bani ari patoluhon iambukkon sidea ma homa parugas-parugas ni kapal ai marhitei tangan ni sidea sandiri.
44027020	Anjaha halani domma piga-piga ari seng taridah mataniari barang bintang pe, anjaha torus do homa gogoh haba-haba, putus ma arapan nami boi hanami maluah.
44027021	Anjaha halani dokah ma sidea lang mangan, jongjong ma si Paulus i tongah-tongah ni sidea, nini ma: Nasiam hasoman, ambit ma namin itangihon nasiam ahu, ulang laho hun Kreta, lang pala manaron hasunsahan ampa harugian on hita!
44027022	Ai pe, huojur ma nasiam marhinsah ni uhur, ai sahalak pe lang humbanta on na mahua, pitah kapal on do hansa.
44027023	Ai na jongjong do na borngin i lambungku malekat ni Naibata, simada ahu anjaha na hubalosi,
44027024	nini: Ulang ho mabiar, ale Paulus, ai maningon jongjong do ho ilobei ni Kesar, anjaha domma iondoskon Naibata bam haganup hasomanmu na sakapal in.
44027025	Halani ai, tenger ma uhurnasiam hasoman, ai porsaya do ahu bani Naibata, maningon saud do na hinatahonni ai bakku.
44027026	Tapi maningon tardempar do hita bani sada pulou.
44027027	Pasapuluh-ompat-bornginkon na mumbang-umbang ai hanami i laut Adria, hira-hira tongah borngin, iahap uhur ni parkapal ai ma dohor daratan.
44027028	Jadi idabuh sidea ma tali panibar, gabe dapot ma dua puluh holag bagasni; dob maju otik hunjai iulakkon ma use isibar, gabe dapot ma sapuluh lima holag.
44027029	Halani mabiar tombom holi hanami bani batu karang, gabe idabuh ma ompat sauh hampit pudi-pudi ni kapal ai, paima siang ari.
44027030	Dob ai sihol lintun ma anak kapal ai hun kapal ai, ipatoruh ma sikosi ai hu laut, iparsidalian sihol mandabuh sauh hun lobei-lobei ni kapal ai.
44027031	Jadi ihatahon si Paulus ma hubani letnan ai ampa hubani tentara ai: Anggo seng soh sidea i kapal on, seng tarbahen nasiam maluah.
44027032	Jadi irotap tentara ai ma tali ni sikosi ai, lanjar ipaturut mayub.
44027033	Tapi marayak siang ari, iojur si Paulus ma sidea mangan, nini ma: Pasapuluh-ompat arihon ma sadari on, nasiam paima-imahon, seng mangan, aha pe lang idai nasiam.
44027034	Halani ai huojur ma ase mangan nasiam, ai panumpak do in bani haluahonnasiam, ai sada jambulan pe lang marurus humbani ulunasiam bei.
44027035	Ase dob ihatahon sonai, ibuat ma ruti ai, ihatahon ma tarimakasih bani Naibata i lobei ni sidea ganup, iponggoli ma ai, lanjar ipungkah ma mangankon.
44027036	Jadi hinsah ma uhur ni sidea lanjar mangan bei ma.
44027037	Ia bueinami i kapal ai, dua ratus pitu puluh onom halak do.
44027038	Dob bosur sidea idabuh ma gandum ai hu laut laho pahampung parau ai.
44027039	Dob torang ari, iidah sidea ma daratan, tapi lang itanda sidea. Iidah sidea ma sada teluk na marpasir, gabe hujai ma isura sidea padason kapal ai, anggo tarbahen.
44027040	Jadi irotap sidea ma tali-tali ni sauh ai, ipaturut i laut ai, anjaha itanggali ma homa tali ni amudi ai; ipasang ma layar lobei-lobei dompak logou, ase iboan sidea hu pasir ai.
44027041	Jadi tarlanggar ma kapal ai bani sada gosong, lanjar ipaturut tardempar ijai. Longkot ma lobei-lobei ni kapal ai ijai, seng miut be, anjaha pudi-pudi ni kapal ai maseda ibahen gilumbang.
44027042	Sihol do tentara ai mambunuh sagala halak tahanan, ase ulang lintun sidea marhitei na marlanguy,
44027043	tapi ilanglangi letnan ai do sura-sura ni sidea ai, halani sihol do pagoluhonni si Paulus. Iparentahkon ma na pandei marlanguy manlumpat hu laut, ase parlobei hu darat,
44027044	anjaha na legan ai hun pudi martilampung papan-papan ampa ponggol-ponggol ni kapal ai. Sonai ma boi sidea ganup maluah hu darat.
44028001	Dob das hanami hu darat, ibogei hanami ma Malta do goran ni pulou ai.
44028002	Basar tumang do parpulou ai bannami. Halani roh udan anjaha borgoh homa ari, ipagara sidea ma apuy banggal anjaha isuruh hanami hundul maringgot.
44028003	Jadi sanggah na patumpuhon ranting-ranting si Paulus, laho mannahkon ai hubagas apuy, luar ma hunjai sada ulog darih halani milasni, lanjar ipagut ma tanganni.
44028004	Mangidah ulog ai gantung-gantung bani tangan ni si Paulus, nini parpulou ai ma samah sidea: Tontu pamunuh do halak on. Ai age pe maluah ia hun laut in, seng ipalopas sipambalas in ia manggoluh.
44028005	Tapi ipirpirhon ma ulog ai hubagas apuy, anjaha seng pala mahua ia.
44028006	Tapi anggo sidea iagan do maningon butong ma ia barang mintor matei jurgang, anjaha dob dokah ipaima sidea, tapi seng mahua ia iidah, mubah ma pingkiran ni sidea, gabe ihatahon ma, naibata do ia.
44028007	Lang daoh humbani ianan ai, adong do kobun ni kopala ni pulou ai, na margoran si Publius. Dear do panjaloni bannami, anjaha itamuei do hanami tolu ari dokahni.
44028008	Bani panorang ai tibal-tibal do bapa ni si Publius, pane-paneon anjaha disentrion. Jadi masuk ma si Paulus marayaksi, anjaha dob martonggo, itampeihon ma tanganni hubani, gabe malum ma.
44028009	Dob sonai, roh ma na boritan na legan i pulou ai, jadi malum bei ma.
44028010	Gabe sangap tumang ma hanami ibahen sidea, anjaha sanggah na misir hanami marlayar, ipasirsir sidea do na porlu bennami.
44028011	Jadi dob salpu tolu bulan, bingkat ma hanami marlayar bani sada kapal Aleksandria, na martanda silinduat, na dob pasalpuhon musim borgoh i pulou ai.
44028012	Das ma hanami hu Sirakusa, anjaha marsaran ma ijai tolu ari dokahni.
44028013	Hunjai manopi-nopi pasir ma hanami, anjaha das ma i Regium. Patarni marombus ma logou dangsina, gabe das ma hanami ari paduahon i Putioli.
44028014	Ijai pajumpah ma hanami pakon sanina-sanina, anjaha iontang do hanami rap pakon sidea pitu ari dokahni. Dob sonai, bingkat ma hanami hu huta Rom.
44028015	Dob ibogei sanina-sanina na ijai ai pasal hanami, roh ma sidea mangalo-alo hanami hu Appiiporum ampa Tres Taberne. Mangidah sidea ai, mangkatahon tarimakasih ma si Paulus bani Naibata, anjaha lambin tenger ma uhurni.
44028016	Anjaha dob das hanami hu huta Rom ilopas do si Paulus, marianan sandirian rap pakon sada tentera na manjagaisi.
44028017	Dob salpu tolu ari, idilo si Paulus ma kopala-kopala ni halak Jahudi, anjaha dob roh sidea, nini ma hubani sidea: Ia ahu, nasiam hasoman, seng dong hubahen barang aha bani bangsanta barang bani adat ni ompungta, hape isangkut do ahu i Jerusalem anjaha iondoskon bani halak Rom.
44028018	Dob ipareksa sidea ahu, sihol paluahon ni sidea do ahu, halani seng dong jumpah salahku, na mambahen marutang hosah ahu.
44028019	Tapi halani sai manlawan do halak Jahudi ai, gabe tarpaksa ma ahu mangindo apel bani Kesar, sedo halani adong siaduhononku dompak bangsanta.
44028020	In do halani, ase hudilo nasiam, ase huidah anjaha huparsahapkon, ai halani pangarapan ni bangsa Israel do mambahen na hona gari ahu.
44028021	Jadi nini sidea ma dompaksi: Seng dong ijalo hanami surat ni sidea pasal ham, anjaha hasoman na roh hunjai pe, seng dong patugahkon atap aha pe na jahat pasal ham.
44028022	Tapi sihol do bogeionnami pingkiranmu, halani ibotoh hanami ia sekte in jumpahan parlawanan do atap ija-ija pe.
44028023	Ase dob itontuhon sidea arini rap pakonsi, roh ma sidea buei marayaksi hubani iananni ai. Jadi ipatorang anjaha isaksihon ma bani sidea humbani sogod das hubani bodari pasal harajaon ni Naibata, anjaha ilajou ma mambahen marhatongon sidea pasal Jesus maronjolan bani titah ni si Musa ampa nabi-nabi.
44028024	Deba porsaya do marhitei na hinatahonni ai, tapi na deba lang porsaya.
44028025	Jadi marsalisih ma sidea samah sidea, gabe laho bei ma, dob lobei ihatahon si Paulus bani sidea: Sintong ma na hinatahon ni Tonduy Napansing marhitei nabi Jesaya bani ompung nasiam,
44028026	ai nini do: Laho ma ho bani bangsa in, anjaha hatahon: Sai na bogeionmu do in, tapi lang arusanmu, anjaha sai na idahonmu do in, tapi lang tandaonmu.
44028027	Ai domma mapir uhur ni bangsa on, anjaha pinggol ni sidea borat marbinogei; mata ni sidea itutup sidea, ase ulang marpangidah mata ni sidea, ulang marpanangar pinggolni, ulang mangarusi uhurni anjaha mulak sidea Bakku, gabe hupamalum sidea.
44028028	Botoh nasiam ma, domma itongos Naibata haluahon on bani halak sipajuh begu-begu, anjaha tangihonon ni sidea do in.
44028029	Ase dob ihatahon ai laho ma Jahudi ai hunjai; buei do parsualan ni sidea samah sidea.
44028030	Dua tahun do si Paulus marianan bani rumah sewaanni ai, ijalo do sagala na roh hubani.
44028031	Marhinsah ni uhur do ia mangambilankon harajaon ni Naibata, ampa mangajarhon pasal Tuhan Jesus Kristus, anjaha seng dong na mangambat.
45001001	Ahu Paulus, juak-juak ni Jesus Kristus, na tardilo gabe apostel, na pinapulig mangambilankon Ambilan Namadear na humbani Naibata,
45001002	na pinarbagahNi ai hinan ibagas Surat na pansing in marhitei nabi-nabiNi,
45001003	pasal AnakNi, na tubuh humbani ginompar ni si Daud ia dagingNi,
45001004	anjaha na pinabangkit gabe Anak ni Naibata ibagas hagogohon, mangihutkon Tonduy Na pansing, marhitei na puho humbani na matei, ai ma Jesus Kristus, Tuhanta in.
45001005	Hum-Bani do ijalo hanami idop ni uhur ampa jabatan apostel, laho manuankon haporsayaon ampa pambalosion bani goranNi, i tongah-tongah ni bangsa sipajuh begu-begu,
45001006	humbani sidea do homa nasiam, nasiam na dob nidilo ni Jesus Kristus.
45001007	Nasiam haganup, na i huta Rom, na hinaholongan ni Naibata, na mapansing anjaha na tardilo: Idop ni uhur ma bani nasiam ampa damei humbani Naibata Bapanta ampa Tuhan Jesus Kristus!
45001008	Parlobei huhatahon ma tarima kasih bani Naibatangku marhitei Jesus Kristus halani nasiam haganup, ai tarambilan do haporsayaonnasiam i sab dunia on.
45001009	Naibata, na hubalosi ibagas tonduyhu marhitei na mangambilankon Ambilan Namadear ni AnakNi in, Ia do saksingku, paboa na so marnamaronti ahu mardingat nasiam.
45001010	Tongtong do hupangindo ibagas tonggongku, andohar boi ahu marayak nasiam, atap antigan pe, domu hubani rosuh ni Naibata.
45001011	Ai masihol do uhurhu mangidah nasiam, andohar tarbere ahu deba bani nasiam sibere-bere partonduyon, laho patoguhkon haporsayaonnasiam,
45001012	artini ai, ase dapotan gogoh age ahu humbani nasiam halani haporsayaonta rombang.
45001013	Tapi sihol ma botohonnasiam, ale hasoman, na dob gati do husurahon marayak nasiam, ase marbuah ahu bani nasiam songon na bani bangsa na legan, tapi tarlanglang do ronsi sonari.
45001014	Parutang do ahu bani halak Gorik age bani bangsa na legan, bani halak na pentar-pentar age bani halak na bodoh,
45001015	halani ai do ase husurahon mangambilankon Ambilan Namadear in age bani nasiam i huta Rom.
45001016	Ai seng huhailahon Ambilan Namadear in, ai hagogohon ni Naibata do in paluahkon sagala na porsaya, halak Jahudi parlobei, dob ai halak Gorik.
45001017	Ai ipatalar do ijin hapintoron ni Naibata, humbani haporsayaon hubani haporsayaon, songon na dob tarsurat in: Na manggoluh do parpintor in halani haporsayaonni.
45001018	Ai ipatalar do ringis ni Naibata hun nagori atas dompak sagala jolma na so daulat anjaha na geduk, na mangambat hasintongan in marhitei hagedukon.
45001019	Halani pambotoh pasal Naibata, torang do bani sidea, ai Naibata sandiri do pabotohkon ai bani sidea.
45001020	Ai boi do taridah biak ni Naibata na ponop in, ai ma hagogohonNi na manongtong in ampa hanaibataonNi, timbangon ni uhur humbani pambahenanNi ai, dob itompa dunia on, ase ulang adong sidalian ni sidea.
45001021	Halani age pe ibotoh sidea adong Naibata, seng ipasangap sidea Ia songon Naibata, anjaha seng ipuji, gabe ipaoto-oto pingkiranni ma sidea, anjaha golap ma pingkiran ni sidea na so marpangarusion ai.
45001022	Iagan na maruhur sidea, hape na oto do.
45001023	Itukar sidea do hasangapon ni Naibata na manongtong in bani gana-gana ni jolma na laho salpu in, bani manuk-manuk, binatang ampa sipanjulur.
45001024	Halani ai iondoskon Naibata do sidea ibagas hisap-hisap ni uhur ni sidea hu habutakon, pala ipabutak sidea dagingni samah sidea.
45001025	Itukar sidea do hasintongan ni Naibata gabe ladung, gabe isombah anjaha ibalosi sidea ma na tinompa gantih ni Panompa, sipujion ronsi sadokah ni dokahni. Amen.
45001026	Halani ai iondoskon Naibata ma sidea bani hisap-hisap habadoron; iubah parinangon ni sidea do hasomalan na patut hubani ulah na so somal.
45001027	Sonai homa dalahi, itadingkon do ruhut pardomuan bani parinangonni, gabe garang ma sidea ibagas hahisapon, pala dalahi samah dalahi mambahen habadoron, gabe sonai ma ijalo sidea upah ni hakahouon ni sidea bani dirini bei.
45001028	Halani lang iporluhon sidea na mananda Naibata, gabe iondoskon Naibata ma sidea bani paruhumon na so margagan, ase ihorjahon na so patut.
45001029	Gok do sidea bani masam ni hagedukon, hajahaton, hasamboron, uhur haut, latei, pamunuhon, paringoran, uhur sipakulah-kulah ampa akal-akal.
45001030	Sidea, ai ma sipanghata-hatai, munsuh ni Naibata, sipanrisai, na jungkat, sigijang uhur, sibuei hata, paruhur na masambor, silawan na matoras,
45001031	na so maruhur, siosei padan, na so mambotoh holong ampa idop ni uhur.
45001032	Ibotoh sidea do namin aturan ni Naibata, na mangkatahon patut do marutang hosah na mangkorjahon sisonai, hape tong do ihorjahon, tapi seng pitah ihorjahon sidea, marosuh do sidea tene bani na mangkorjahon ai.
45002001	Halani ai seng tarapiti ho dirimu, ale jolma sipanguhum, atap ise pe ho. Ai marhitei na manguhum halak na legan, iuhum ho do dirimu sandiri, ai na sonai do homa idalankon ho, ale sipanguhum!
45002002	Ai ibotoh hita, domu hubani hasintongan do mangonai uhum ni Naibata hubani na mangkorjahon na sonai ai.
45002003	Ai iagan ho, ale jolma, tarsimbili ho uhum ni Naibata, anggo iuhum-uhumi ho na mangkorjahon na sonai, hape dihut do ho mambahensi?
45002004	Atap na mapas do uhurmu bani dear ni layakNi na buei in, bani panganjuonNi age lumbang ni uhurNi? Seng ibotoh ho, dear layak ni Naibata sihol manogu ho bani hamubahon ni uhur?
45002005	Tapi halani hengkeng ni uhurmu ampa uhurmu na so ra mubah in, ipajunjun ho do bam ringis bani ari parsogop ni ringis ai ampa partalar ni uhum ni Naibata na pintor ai,
45002006	na mambalaskon bani ganup domu hubani horjani bei:
45002007	Ai ma hagoluhan na sadokah ni dokahni bani halak na golgol mangkorjahon na madear, anjaha na mangindahi hasangapon, hamuliaon ampa na manongtong ai,
45002008	tapi ringis ampa gila do bani halak sipanlawan anjaha na so ra mambalosi hasintongan in, ai ma sipambalosi bani hagedukon.
45002009	Hamarsikon ampa biar do sogop bani uhur ni sagala jolma, na mangkorjahon hajahaton, bani halak Jahudi parlobei, sonai homa bani halak Gorik.
45002010	Tapi hasangapon, hamuliaon ampa damei do bani sagala na mangkorjahon na madear, halak Jahudi parlobei, sonai homa halak Gorik.
45002011	Ai seng siidah rupa Naibata.
45002012	Ai sagala sipardousa, na so martitah, magou do homa lang martitah; anjaha sagala na mardousa, sipartitah, uhumon ni titah do.
45002013	Ai seng na mambogei titah in pintor ilobei ni Naibata, tapi na mangkorjahon titah in do pintoranni.
45002014	Ai sipajuh begu-begu pe, na so martitah in, ihorjahon do humbani biakni na pinindo ni titah in; ase sidea sandiri ma gabe titah bani sidea na so martitah in.
45002015	Hunjai ma taridah, paboa na dob tarsurat do na pinindo ni titah in ibagas uhur ni sidea. Anjaha panggora ni uhur ni sidea pe dihut do manaksihon, anjaha pingkiran ni sideea marsiaduan atap marsiapitan,
45002016	ai ma bani ari, rohkonsi Naibata, manguhumi sagala na ponop bani jolma in marhitei Kristus Jesus, domu hubani na huambilanhon in.
45002017	Igoran ho do dirimu Jahudi, marhatengeran do ho bani titah in, anjaha Naibata ipangunsagahkon ho.
45002018	Ibotoh ho do rosuhni, anjaha ibotoh ho do manimbangi na malo ampa na so malo, niajaran ni titah in.
45002019	Talup do ho, nini uhurmu pambobai na mapitung, panondang bani halak na ibagas hagolapan,
45002020	pamodahi bani na hurang uhur, sipangajari bani na etek, ai dong do bam habotohon ampa hasintongan pasal titah in.
45002021	Hape halak na legan ipodahi ho, tapi dirimu sandiri lang ipodahi ho. Ho do mangkatahon, seng bulih manangko.
45002022	Ihatahon ho, ulang marbangkis, hape ho do marbangkis. Magigi do ho bani gana-gana, hape panrampok do ho i rumah panumbahan.
45002023	Ipangunsagahkon ho do titah in, tapi ipahiri ho do Naibata marhitei panlanggaronmu bani titah in.
45002024	Songon na tarsurat in: Mahiri do goran ni Naibata i tongah-tongah ni sipajuh begu-begu halani nasiam.
45002025	Marguna do parsunaton in, anggo idalankon ho titah in. Tapi anggo panlanggar do ho bani titah in, gabe seng marguna be parsunaton in bam.
45002026	Ase anggo idalankon na so tarsunat in pinindo ni titah in, ai lang hiraon ma ia, na so tarsunat ai, songon na tarsunat?
45002027	Ai lang na so marsunat ai ma, anggo idalankon titah in, na manguhumi ho, simada hata ampa parsunaton in, anggo ilanggar ho titah in?
45002028	Ai sedo pardarat ai Jahudi na sintong, anjaha sedo bani daging ai parsunaton na tongon.
45002029	Tapi Jahudi na sintong, ai ma Jahudi parbagas ai, anjaha parsunaton na botul, ai ma na ibagas uhur ai, marhitei Tonduy sedo marhitei surat ni titah. Sisonai ma dapotan puji-pujian, sedo humbani jolma, tapi humbani Naibata do.
45003001	Ase aha ma hasurungan ni Jahudi, anjaha aha ma gunani parsunaton ai?
45003002	Buei do, ibagas haganup. Parlobei, ondosan ni hata ni Naibata do sidea.
45003003	Ai sonaha? Anggo seng porsaya deba, mintor halani na so porsaya ai ma sidea gabe seda habujuron ni Naibata?
45003004	Seng sonai. On do tene, parsintong do Naibata, tapi parladung do haganup jolma, songon na tarsurat in: Ase pintor Ham bani hata-Mu, anjaha monang Ham ibagas panguhumon-Mu.
45003005	Tapi anggo hagedukonta mambahen jongjong hapintoran ni Naibata, aha ma sihatahononta? Ai na so adil ma Naibata, anggo ipadalan ringisNi? Sahap hajolmaon do sahapkai.
45003006	Seng sonai. Ambit sonai, ija ma taruhum Naibata dunia on?
45003007	Tapi anggo ladungku pabanggal habonaron ni Naibata gabe hasangaponNi, mase uhumonNi ope ahu songon pardousa?
45003008	Ai lang dearan ma horjahon hita na masambor ase roh na madear? Patut do hona uhum halak sisonai ai.
45003009	Ase sonaha ma? Marhasurungan do hita? Otik pe lang. Domma hupatorang: Halak Jahudi pe atap halak Gorik, rap ginom-goman ni dousa do,
45003010	songon na tarsurat in: Seng dong na pintor, sahalak pe lang.
45003011	Seng dong na maruhur, seng dong na pindah-pindah bani Naibata.
45003012	Haganup do manlembang, rap na so margagan do sidea; seng dong sihorjahon na madear, sahalak pe lang.
45003013	Tanoman na ngangang do tolonan ni sidea, dilah ni sidea mansahapkon ladung; bisa ni ulog darih do i toruh ni bibir ni sidea.
45003014	Gok do babah ni sidea bani bura-bura ampa hata podou.
45003015	Hinsah do nahei ni sidea manduruskon daroh.
45003016	Hamagouan ampa hamarsikon do ibagas dalan ni sidea,
45003017	ia dalan hadameion in, seng ibotoh.
45003018	Seng dong biar dompak Naibata ibagas pangidah ni sidea.
45003019	Tapi ibotoh hita do, bani na ginom-goman ni titah in do haganup hata ni titah in, ase sip sagala pamangan, anjaha marsalah ganup sindunia on ilobei ni Naibata.
45003020	Ai marhitei na mangkorjahon titah seng adong jolma na dapotan hapintoran i lobei ni Naibata. Ai marhitei titah panandaion bani dousa do roh.
45003021	Tapi sonari domma torang hapintoran ni Naibata, sedo humbani titah, songon sinaksihon ni titah in ampa nabi-nabi,
45003022	ai ma hapintoran ni Naibata, na das marhitei haporsayaon bani Jesus Kristus hubani haganup na porsaya.
45003023	Ai seng dong ubahni, sabonar haganup do sidea mardousa, anjaha seng dong sipujion i lobei ni Naibata.
45003024	Gabe ipintori do sidea marhitei silayak-layak halani idop ni uhurni, hinorhon ni panobusion na ibagas Kristus Jesus.
45003025	Ia do ipajongjong Naibata gabe hitei pardearan marhitei haporsayaon bani darohNi ai, laho patalar hapintoranNi, halani domma isalpuhon dousa sapari ibagas sabar ni uhurNi,
45003026	laho patalar hapintoranNi bani panorang sonari, ase pintor Ia, anjaha ipintori na porsaya bani Jesus.
45003027	Ase adong ope siunsagahononkon? Seng dong be ai. Marhitei titah ja do? Marhitei titah horja do? Lang, tapi marhitei titah haporsayaon in do.
45003028	Ase on do ijolom uhurta: Marhitei haporsayaon do ipintori jolma, sedo marhitei na mangkorjahon titah.
45003029	Ai pitah Jahudi do simada Naibata? Ai lang dihut do bangsa sipajuh begu-begu? Nai ma tongon, dihut do bangsa sipajuh begu-begu!
45003030	Ai sada do Naibata na mamintori na tarsunat marhitei haporsayaon ni sidea ampa na so marsunat halani haporsayaon ni sidea.
45003031	Ase na manrumbakkon titah do hita halani haporsayaon in? Seng sonai, tapi na pajongjongkon titah in do hita.
45004001	Jadi aha ma hatahononta, na dapot si Abraham, ompungta ai mangihuthon pardagingon?
45004002	Porini ipintori si Abraham halani horjani, adong do sipangunsagahkononni, tapi seng dompak Naibata.
45004003	Aha do na hinatahon ni Surat in? Na porsaya do si Abraham bani Naibata, gabe ai ma ihira gabe hapintoranni.
45004004	Bani halak siparhorja, upah do ai ihira, sedo songon idop ni uhur, tapi songon hakni do.
45004005	Bani halak na so marhorja, tapi na porsaya bani Sipintori halak na jahat in, haporsayaonni ai do ihira gabe hapintoranni.
45004006	Sonai homa si Daud, iparhatuah do halak na gabe pintor ihira Naibata, seng humbani horjani:
45004007	Martuah ma halak na dob sinasap salahni, anjaha na dob nirungkub dousani!
45004008	Martuah ma halak, anggo lang ihira Tuhan in dousani bani!
45004009	Ise do na iparhatuah ijai? Halak na marsunat do hansa, atap dihut do na so marsunat? Ai ihatahon hita do: Ihira do haporsayaon ni si Abraham gabe hapintoranni.
45004010	Ai sonaha do iparhirahon bani? Dob marsunat do ia, atap lape marsunat? Sedo dob marsunat, tapi sanggah lang marsunat ope.
45004011	Ijalo do parsunaton ai songon tanda atap lak ni hapintoran na humbani haporsayaon ai, sanggah lape tarsunat ia, ase bapa ia bani sagala na porsaya na so marsunat, gabe iparhirahon homa bani sidea hapintoran ai.
45004012	Bapa do ia homa bani na marsunat, tapi seng asal tarsunat, sihol ma iirikkon haporsayaon ni si Abraham, bapanta ondi, sanggah lape marsunat ia.
45004013	Ai seng marhitei titah in roh bagah-bagah bani si Abraham atap bani ginomparni, paboa ia do sitean dunia on, tapi marhitei hapintoran na humbani haporsayaon in do.
45004014	Ai ambit sihorjahon titah in do gabe sipanean, seng marguna be haporsayaon in, anjaha seng be asi bagah-bagah in.
45004015	Ai ringis do ihorjahon titah in, tapi anggo seng dong titah, seng dong panlanggaron.
45004016	Ase humbani haporsayaon in do in, ase maronjolan bani idop ni uhur, totap bagah-bagah in bani haganup ginomparni, seng pitah bani na humbani sipartitah, tapi dihut do bani na porsaya songon si Abraham. Ia do bapa ni hita haganup,
45004017	(songon na tarsurat in: Hubahen do ho gabe bapa ni buei bangsa) ilobei ni Naibata, na hinaporsayaanni ai, Sipagoluh na dob matei anjaha na mandilo na so adong hinan gabe adong.
45004018	Marimbang sagala pangarapan do haporsayaonni na mangarap ai, ase gabe bapa ni buei bangsa ia, domu hubani hata ai: Sonai ma magira ginomparmu.
45004019	Anjaha seng roh galekni haporsayaonni paidah-idah angkulani na matei-matei ai, age pe domma hira-hira saratus tahun umurni, sonai age mangidah si Sara na dob hasayoban ai.
45004020	Seng ra bungbang uhurni manadingkon haporsayaonni bani bagah-bagah ni Naibata, tapi lambin toguhni do tene haporsayaonni anjaha ipasangap do Naibata.
45004021	Tenger tumang do uhurni, paboa tuk do kuasa ni Naibata pasaudkon bagah-bagahNi.
45004022	Halani ai do ase ihira ai gabe hapintoranni.
45004023	Hata "iparhirahon bani", seng pitah halani ia tumang, ase tarsurat ai,
45004024	tapi dihut do halani hita, anjaha iparhirahon do ai banta, na porsaya bani Sipapuho Jesus, Tuhanta in, humbani na matei.
45004025	Ai iondoskon do Ia halani panlanggaronta, anjaha ipagoluh halani pamintorion banta.
45005001	Ase, dob ipintori hita halani haporsayaon, mardamei ma hita pakon Naibata, marhitei Tuhanta Jesus Kristus.
45005002	MarhiteihonSi do boi masuk hita hubani idop ni uhur haporsayaon, ai ma hajongjonganta nuan, anjaha megah do hita halani pangarapan bani hasangapon ni Naibata.
45005003	Tapi seng pitah ai, megah do homa hita ibagas hamarsikon, ai ibotoh hita, ihorhon hamarsikon ai do hasabaron;
45005004	hasabaron ai mangkorhon hatalupon, anjaha hatalupon ai mangkorhon pangarapan.
45005005	Anjaha pangarapan ai seng paroh habadoron, ai domma iuseihon hubagas uhurta holong ni uhur ni Naibata marhitei Tonduy Napansing, na dob binereNi banta.
45005006	Ai sanggah galek ope hita, ijai ma tongon matei Kristus manghopkop parjahat.
45005007	Ai payah do dong na ra matei manghopkop parpintor; ra, adong do na barani matei manghopkop halak na bujur.
45005008	Tapi Naibata, domma ipatalar holong ni uhurNi ai banta, ai ma marhitei na matei Kristus manghopkop hita, sanggah pardousa ope hita.
45005009	Ase lambin maluah ma hita nuan humbani ringis in marhiteihonSi, dob ipintori hita ibagas darohNi ai.
45005010	Ai anggo ipadamei hita pakon Naibata sanggah munsuhNi ope hita, marhitei parmatei ni Anakni in, ai lang lambin maluah ma hita, na dob pinadameiNi in, dob manggoluh Ia?
45005011	Tapi seng pitah ai, megah do homa hita ibagas Naibata, marhitei Tuhanta Jesus Kristus, ai marhiteihonSi do ijalo hita nuan pardameian in.
45005012	Halani ai, songon na masuk dousa in hu dunia on marhitei sada halak, anjaha marhitei dousa in roh hamateian, anjaha sonai ma das hamateian in bani haganup jolma, halani haganup sidea mardousa.
45005013	Ia dousa domma i dunia on hinan, age seng roh hinan ope titah in, tapi dousa seng ihira, anggo seng dong titah.
45005014	Tapi hamateian in domma manggomgomi humbani si Adam nari das hubani si Musa, age pe seng dos pardousaon ni sidea hubani panlanggaron ni si Adam; usihan ni na sihol roh do ia.
45005015	Tapi silayak-layak ai seng songon panlanggaron ai. Ai anggo halani panlanggaron ni sada halak matei na mabuei in, daoh do surungan das bani na mabuei in idop ni uhur ni Naibata ampa silayak-layak, marhitei pangidopi ni sada jolma, in ma Jesus Kristus in.
45005016	Anjaha silayak-layak ai pe seng songon pangkorhon ni dousa ni na sada halak ai. Ai ihorhon uhum halani sada panlanggaron do hamagouan, tapi ihorhon silayak-layak ai do pamintorion humbani buei panlanggaron.
45005017	Ai anggo manggomgomi hamateian marhitei na sada halak ai halani panlanggaronni ai, lobihni ai ma halak na manjalo idop ni uhur na marlobih-lobih ampa silayak-layak hapintoran in, manggoluh anjaha manggomgomi marhitei na sada in, in ma Jesus Kristus.
45005018	Ase songon panlanggaron ni sada halak mangkorhon uhum hamagouan bani haganup jolma, sonai do marhitei pamintorion ni sada halak das hapintoran na pagoluhkon bani haganup jolma.
45005019	Ai songon marhitei panlawanon ni sada jolma gabe mardousa simbuei in, sonai do marhitei pambalosion ni na Sada in bahenonni pintor simbuei in.
45005020	Jadi roh ma titah in patambah panlanggaron; tapi tambah pe dousa, lambin tambah do idop ni uhur.
45005021	Ase, songon na manggomgomi lobei dousa marhitei hamateian, sonai do age idop ni uhur in manggomgomi marhitei hapintoran na mangkorhon hagoluhan na sadokah ni dokahni marhitei Jesus Kristus Tuhanta in.
45006001	Ase, aha ma hatahononta? Nunutonta ma mardousa, ase lambin tambah idop ni uhur?
45006002	Seng sonai! Hita, na dob matei bani dousa in, sonaha tarbahen hita be manggoluh ibagas in?
45006003	Na so ibotoh nasiam do, haganup hita, na tardidi ibagas Kristus Jesus, hubagas hamateianNi do hita tardidi?
45006004	Jadi na dob rap tartanom do hita rap pakonSi marhitei pandidion in, ase songon Kristus Jesus, na dob pinapuho humbani na matei marhitei hasangapon ni BapaNi, sonai homa hita mardalan ibagas goluh na baru.
45006005	Ai anggo domma sangkabona hita pakonSi ibagas na songon parmateiNi ai, sada do homa hita pakonSi ibagas parpuhoNi ai.
45006006	Ai ibotoh hita, na dob tarsilang do hajolmaonta na buruk in rap pakonSi, ase iparseda badan pardousaon, ase ulang ra be hita parjabolonan ni dousa,
45006007	ai barang ise na dob matei, maluah do ia humbani dousa.
45006008	Tapi, anggo domma matei hita rap pakon Kristus ihaporsayai uhurta, rap manggoluh ma hita homa pakonSi.
45006009	Ibotoh hita, ia Kristus, dob puho Ia humbani na matei, seng matei be; seng irajai hamateian in be Ia.
45006010	Ia matei pe Ia, sahali ai do matei halani dousa; ia manggoluh nuan, manggoluh bani Naibata do.
45006011	Sonai ma hira nasiam dirinasiam: Matei bani dousa, tapi manggoluh bani Naibata ibagas Kristus Jesus.
45006012	Ase, ulang be dousa ai manrajai ibagas badannasiam na ra matei in, laho mambalosi hisap-hisapni.
45006013	Anjaha ulang ma ondoskon nasiam pagorinasiam bani dousa in, gabe sinjata ni hajahaton, tapi ondoskon nasiam ma dirinasiam bani Naibata, songon na dob pinagoluh humbani na matei, anjaha pagorinasiam pe, bani Naibata ma in, gabe sinjata ni hapintoran.
45006014	Ai seng rajaan ni dousa in be nasiam, ai seng titah be manggomgomi nasiam, tapi idop ni uhur do.
45006015	Ase, sonaha do? Mardousai ma hita, halani seng be titah manggomgomi hita, tapi idop ni uhur do? Seng sonai!
45006016	Ai lang ibotoh nasiam, bani ise iondoskon nasiam dirinasiam gabe jabolon pambalosi, jabolon ma nasiam bani na binalosannasiam ai, atap jabolon ni dousa hu hamateian, barang pambalosi bani hapintoran.
45006017	Tapi tarima kasih ma bani Naibata, ai age pe jabolon ni dousa hinan nasiam, tapi gabe pambalosi do nasiam sonari humbani gok ni uhurnasiam bani ruhut ni pangajarion, na dob das bani nasiam.
45006018	Ai dob lopas nasiam humbani dousa in, gabe pambalosi do nasiam bani hapintoran.
45006019	Ruhut ni jolma ma huhatahon halani hagalekon ni dagingnasiam. Ai songon na dob niondoskon nasiam pagorinasiam pambalosi bani habutakon ampa na so uhum, laho mangkorjahon na so uhum in, sonai ma nuan ondoskon nasiam pagorinasiam bani hapintoran, laho papansingkonsi.
45006020	Tongon sanggah jabolon ni dousa nasiam, bebas do nasiam humbani hapintoran.
45006021	Tapi aha do buahni jumpah nasiam? Sihailaonkon anggo sonari bani nasiam, ai hamateian do ujungni.
45006022	Tapi sonari, dob bebas nasiam humbani dousa, dob gabe pambalosi nasiam bani Naibata, adong do buahnasiam hu hapansingon; anjaha ujungni ai ma hagoluhan na sadokah ni dokahni.
45006023	Ai upah halani dousa, ai ma hamateian, tapi silayak-layak ni Naibata do hagoluhan na sadokah ni dokahni marhitei Kristus Jesus Tuhanta in.
45007001	Ai lang ibotoh nasiam, nasiam sanina (hubani na mambotoh titah do hatangkon), na igomgomi titah do jolma, sadokah manggoluh ia?
45007002	Sada naboru, na dob tarsangkut do ia marhitei titah bani paramangonni, sadokah manggoluh dalahi ai, tapi anggo domma matei dalahi ai, bebas ma naboru ai humbani titah dompak dalahi ai.
45007003	Halani ai parbangkis do ia goranon, anggo laho ia bani dalahi na legan, sanggah manggoluh ope paramangonni. Tapi, anggo domma matei dalahi ai, bebas ma ia humbani titah, seng be parbangkis ia goranon, anggo laho ia bani dalahi na legan.
45007004	Sonai ma nasiam, ale hasoman, domma matei nasiam bani titah in marhitei daging ni Kristus, ase na legan simada nasiam, ai ma na dob puho humbani na matei in, ase marbuah hita bani Naibata.
45007005	Ai, sanggah ibagas daging hita, margogoh do hisap pardousaon in ibagas pagorinta halani titah in, gabe na parbuahkon hamateian.
45007006	Tapi sonari domma sirang hita humbani titah in, matei bani sipanjolomi hita hinan, ase pambalosi hita ibagas habayuon ni Tonduy in, ulang be ibagas haburukon ni surat ni titah in.
45007007	Ase sonaha ma hatahononta? Dousa do titah in? Seng sonai! Tapi seng na hutanda dousa, anggo seng marhitei titah in. Ai seng na hubotoh hisap-hisap in, ambit lang ihatahon titah in: Ulang ho marhahisapon.
45007008	Marbona humbani titah in, ipuhoi dousa in do ibagas ahu bagei ni hisap-hisap; ai matei do dousa, anggo seng adong titah.
45007009	Manggoluh do ahu hinan, seng martitah. Tapi roh ma titah in, gabe manggoluh ma dousa in.
45007010	Tapi anggo ahu matei do, ase gabe hamateian do bakku titah in, sihorhon hagoluhan namin.
45007011	Ai marbona hunjai, ipaoto-oto anjaha ipamatei dousa in do ahu marhitei titah in.
45007012	Ase na pansing do titah in, pansing do tonah ni Naibata, pintor anjaha dear.
45007013	Ai gabe hamateian do bakku na madear in? Seng sonai! Tapi dousa in do paroh hamateian bakku marhitei na madear, ase talar dousa in, anjaha tidak jahatni na tarlobih in marhitei titah in.
45007014	Ai ibotoh hita, partonduyon do titah in; tapi paruhur daging do ahu, na dob tarjual bani dousa.
45007015	Ai seng huarusi na hubahen in; ai seng na huharosuhkon ai huhorjahon, tapi na huhagigihon ai do hulahoi.
45007016	Tapi anggo huhorjahon na so huharosuhkon, na husatujui ma hadearon ni titah in.
45007017	Ase sedo ahu, na mangkorjahon ai, tapi dousa ai do na marianan ibagas ahu.
45007018	Ai hubotoh do, seng dong na madear marianan ibagas ahu, ai ma ibagas dagingku. Ia sihol ni uhur jumpah do namin bakku, tapi na mandalankon na madear seng dong jumpah.
45007019	Ai seng huhorjahon na madear, na hinarosuhkonkai, tapi na sambor, na so huharosuhkon do hubahen.
45007020	Jadi anggo hubahen na so huharosuhkon, seng ahu na mangkorjahon ai, tapi dousa ai do na marianan ibagas ahu.
45007021	Ase on ma titah na jumpah ahu ibagas diringku: Na madear do husurahon sihol bahenonku, tapi na masambor do huhorjahon.
45007022	Ai ihamalaskon jolma parbagas na bakku ai do namin titah ni Naibata,
45007023	tapi huidah do titah na legan ibagas pagori ni dagingku, na marmunsuh dompak titah na ibagas uhurhu, gabe ipatunduk do ahu bani titah ni dousa, na adong ibagas pagoringku.
45007024	Aih, ahu jolma na masombuh on. Ise ma na paluahkon ahu humbani angkula hamateian on?
45007025	Tarima kasih ma bani Naibata marhitei Jesus Kristus Tuhanta in. Ase, sonai ma nuan: Ahu sandiri mambalosi titah ni Naibata marhitei uhurhu ibagas, tapi marhitei daging, titah ni dousa do.
45008001	Ase, seng mangonai be nuan uhum bani halak na ibagas Kristus Jesus, (na so marparlahou marguru hubani daging, tapi marguru bani Tonduy do).
45008002	Ai titah ni tonduy hagoluhan na ibagas Kristus Jesus do na mamardekahon ahu humbani titah ni dousa ampa hamateian.
45008003	Ai dob seng margogoh be titah in, pinagalek ni daging, isuruh Naibata ma Anakni sandiri marrupa daging pardousaon, marhalanihon ni dousa. Gabe sonai ma ihonahon uhum bani dousa in, ibagas daging ai,
45008004	ase jumpah ma hapintoran na pinangindo ni titah in banta, hita na marparlahou mangihutkon Tonduy, seng mangihutkon daging.
45008005	Ai pardagingon do iparuhurhon na mangihutkon daging, tapi partonduyon do iparuhurhon na mangihutkon Tonduy in.
45008006	Ai hamateian do hauhuron ni daging, tapi hauhuron ni Tonduy ai ma hagoluhan ampa hadameion.
45008007	Ia hauhuron ni daging ai ma hamunsuhon dompak Naibata; seng ra tunduk in bani titah ni Naibata, ai seng tarbahensi.
45008008	Halak na ibagas daging seng tarbahensi pamalas uhur ni Naibata.
45008009	Ia nasiam, seng ibagas daging, tapi ibagas Tonduy do, anggo tongon Tonduy ni Naibata marianan ibagas nasiam. Tapi anggo seng Tonduy ni Kristus bani jolma, seng Kristus simadasi.
45008010	Tapi anggo Kristus ibagas nasiam, matei do tongon badan halani dousa, tapi manggoluh do tonduy halani hapitoran.
45008011	Tapi anggo marianan ibagas nasiam Tonduy ni na mamuhoi Jesus humbani na matei, pagoluhon ni Sipuhoi Jesus humbani na matei in do age badannasiam na ra matei in, marhitei Tonduyni na marianan ibagas nasiam.
45008012	Ai pe ale hasoman, parutang do hita, tapi sedo bani daging, ase marparlahou marguru hubani daging.
45008013	Ai anggo marguru hu daging nasiam marparlahou, maningon matei do nasiam; tapi anggo ipamatei nasiam horja ni daging marhitei Tonduy in, manggoluh ma nasiam.
45008014	Ai sagala na binobahon ni Tonduy ni Naibata, ai ma anak ni Naibata.
45008015	Ai seng ijalo nasiam tonduy jabolon ase mangulaki biar, tapi tonduy anak do ijalo nasiam; marhitei in do hita mardilo: Abba, Ham Bapa!
45008016	Tonduy in do manaksihon rap pakon tonduyta, paboa anak ni Naibata do hita.
45008017	Ai anggo anak hita, dihut ma panean, panean bani Naibata, hasoman panean ni Kristus. Anggo hasomanNi hita manaron, gabe hasomanNi ma homa hita ibagas hasangapon.
45008018	Ai huhira, sitaronon bani panorang sisonari seng satimbang in marimbang hasangapon, na sihol sipatalaron ope banta.
45008019	Ai masihol do sagala na tinompa in paima-imahon panorangni, ase ipatalar anak ni Naibata.
45008020	Ai bani na lang do ipatunduk na tinompa in, seng humbani rosuhni, tapi halani na patundukkonsi do, ase dong pangarapan,
45008021	ai simardekahononkon do age na tinompa in, humbani parjabolonan ni hamagouan hu hamardekaon hasangapon ni anak ni Naibata.
45008022	Ai ibotoh hita do, rap marhoih anjaha mangarou do sagala na tinompa in ronsi sonari.
45008023	Ambah ni ai, age hita, na dob manjalo limbuah ni Tonduy in, marhoih do ibagas uhurta, paima-imahon haanakon, ase maluah pamatangta.
45008024	Ai ase marpangarapan do, ase ipaluah hita. Ai anggo naidah na niarapkon in, seng pangarapan be ai; ai anggo domma naidah, mase arapkonon be ai.
45008025	Tapi, anggo mangarap do hita bani na so niidah ope, sabar ma hita paima-imahonsi.
45008026	Tapi age Tonduy in, iurupi do hita bani hagalekonta. Ai seng ibotoh hita, barang aha do na patut sipindoonta, gabe iapiti Tonduy in do hita marhitei hoih na so tarhatahon.
45008027	Tapi ibotoh Sitanda uhur in do paruhuron ni Tonduy in, ai marguru bani rosuh ni Naibata do pangapitini bani halak na mapansing in.
45008028	Ai ibotoh hita do, haganup do manumpak hubani na madear bani sagala na marholong ni uhur bani Naibata, na nidiloNi humbani sura-suraNi hinan.
45008029	Ai na tinandaNi hinan, ai do itodoh, ase usih sidea hubani rupa ni AnakNi in, ase Ia ma na parlobei tubuh humbani sanina na buei in.
45008030	Ai na tinandaNi hinan, ai do idilo, anjaha na nidiloNi, ai do ipintori, anjaha na pinintoranNi, ai do ipasangap.
45008031	Ai pe, aha ma hatahononta pasal ai? Anggo Naibata hasomanta, ise ma imbangta?
45008032	Seng ilioi AnakNi sandiri, tapi iondoskon do mangkophop hita haganup; mintor lang ma layak-layakkononNi rap pakonSi haganupan ai banta?
45008033	Ise ma na mangaduhon na pinilih ni Naibata? Naibata do na mamintori.
45008034	Ise ma na mandabuh uhum? Domma matei Kristus Jesus, lobih ni ai ope tene, domma mulak manggoluh, i siamun ni Naibata do Ia mangapiti hita.
45008035	Ise manirang hita humbani holong ni uhur ni Kristus? Hamarsikon do atap hasosakan, parburuon do atap lohei, hatalanjangon do atap mara atap podang do?
45008036	Songon na tarsurat in: Halani Ham do hanami ibunuhi layur ari, songon biri-biri si sayaton do hanami ihira.
45008037	Tapi ibagas haganupan ai monang do hita halani na mangkaholongi hita ai.
45008038	Tenger do uhurhu, seng tarbahen sirang hita humbani holong ni uhur ni Naibata, na ibagas Kristus Jesus Tuhanta in, barang bahenon ni hamateian, barang hagoluhan, barang malekat, barang siparkuasa, barang na masa sonari, barang na sihol masa, barang hagogohon pe,
45008039	barang bahenon ni na i atas age na i toruh, ronsi sagala na tinompa na legan pe.
45009001	Sintong do na huhatahon on ibagas Kristus, seng marladung ahu, dihut do panggora ni uhurhu manaksihon marhitei Tonduy Na pansing,
45009002	paboa pusok tumang do uhurhu anjaha tongtong marborit ni uhur ibagas.
45009003	Ipangindo uhurhu do age bali humbani Kristus halani saninangku, hasomanku sabangsa mangihutkon pardagingon.
45009004	Bangsa Israel do sidea, simada hak haanakon, hasangapon, parpadanan, titah, parugamaon, bagah-bagah,
45009005	ampa ompung ni bangsa in, anjaha humbani sidea do roh Kristus mangihutkon pardagingon, Naibata na mangatasi haganup, na tarpuji ronsi sadokah ni dokahni, Amen.
45009006	Tapi sedo na gabe lang asi hata ni Naibata. Ai seng haganup na marasal humbani Israel, margoran Israel ai.
45009007	Anjaha seng haganup ginompar ni si Abraham anak ni si Abraham, tapi: Na susur humbani si Isak do goranon ginomparmu.
45009008	Artini ai: Sedo anak ni daging anak ni Naibata, tapi anak na pinarbagah-bagah ai do ihira anak na tongon.
45009009	Ai sonon do hata ni bagah-bagah ai: Sonon musimni use, roh do Ahu, anjaha adong ma ijai sada anak bani si Sara.
45009010	Seng pitah ai buktini, tapi dihut do si Rabekka, na boratan rumah humbani sada halak, ai ma si Isak, ompungta ai.
45009011	Ai sanggah lape tubuh ope sidea, lang ope ihorjahon na madear barang na masambor, ase totap sura-sura ni Naibata domu hubani pamilihonni.
45009012	Seng marguru bani pambahenan, tapi pitah bani na mandilo tumang do, ihatahon do hubani: Maningon sikahanan do pambalosi bani sianggian.
45009013	Songon na tarsurat ai homa: Holong do uhurhu bani si Jakob, tapi sogam do bani si Esau.
45009014	Ai pe, aha ma hatahononta? Ai lang songon na geduk ma Naibata? Seng sonai.
45009015	Ai ihatahon do hubani si Musa: Maidop do uhurHu bani na Huidopi, anjaha marontou do uhurHu bani siontouan ni uhurHu.
45009016	Ase seng marguru bani rosuh ni jolma atap horjani, tapi bani idop ni uhur ni Naibata do.
45009017	Ai sonon do nini surat in hubani Parao: Halani on do ase Hupabangkit ho, ase Hupatalar kuasangKu marhitei ho, ase tarambilan goranKu hu sab dunia on.
45009018	Ase iidopi do na sihol siidopanNi, anjaha ipahengkeng do na sihol sipahengkengonNi.
45009019	Ra ihatahon ham do bakku: Mase mansalahkon ope Ia? Ai ise boi manlawan harosuhNi?
45009020	Ale jolma, ai ise ma ho, na pag manjabab Naibata? Mintor hatahonon ni na pinauli ma bani na paulihonsi: Mase ma sonon ahu ibahen ham?
45009021	Ai lang markuasa sitopa hudon, laho manjadihon humbani sangkimpal tanoh halampung, deba parugas bani na sangap anjaha deba nari bani na dorun?
45009022	Tapi sonaha ma, laho pataridahkon ringisNi anjaha pabotohkon kuasaNi, marsabar ni uhur do Naibata manganju parugas siringisan, na pinasirsir hinan hu hamagouan,
45009023	ase ipabotohkon habayakon ni hasangaponNi bani parugas siidopan, ai ma na pinasirsirNi hinan bani hasangapon,
45009024	ai ma hita, na dob nidiloNi, seng pitah humbani Jahudi tumang, tapi dihut do homa humbani sipajuh begu-begu?
45009025	Songon na hinatahonNi ai bani surat ni si Hosea: GoranonKu ma na so bangsangKu hinan bangsangKu, anjaha na so hinaholongan hinan haholonganKu.
45009026	Anjaha, bani ianan ai, dob hinatahon lobei bani sidea: "Seng bangsangku hanima", pala ijai ma sidea goranon anak ni Naibata na manggoluh in.
45009027	Ai idilohon si Jesaya do pasal bangsa Israel: Age pe na sa buei ni horsik na i topi ni laut buei ni anak ni Israel, pitah teba-tebani do na maluah.
45009028	Ai pasaudon ni Tuhan in do hataNi i tanoh on gok anjaha podas.
45009029	Songon na dob jinahaan ni si Jesaya hinan: Ambit lang itebai Tuhan Zebaot bonih banta, usih do hita bani Sodom ampa Gomora.
45009030	Ase aha ma hatahononta? Sipajuh begu-begu na so mangindahi hapintoran, manjalo hapintoran, ai ma hapintoran na humbani haporsayaon.
45009031	Tapi Israel, na mangindahi titah hapintoran in, seng das hujai.
45009032	Halani aha? Ai ma halani seng humbani haporsayaon, tapi humbani horja do, gabe tartolsu sidea bani batu partolsuan in,
45009033	songon na tarsurat in: Tonggor ma, hupatibal do i Sion sada batu partolsuan ampa sada batu gingging parsangsian, anjaha seng sipabadoron na porsaya Bani.
45010001	Ale hasoman, ipangindo uhurhu do anjaha hutonggohon do sidea bani Naibata, andohar maluah.
45010002	Ai husaksihon ma pasal sidea, paboa na pongkut uhur ni sidea dompak Naibata, tapi seng maruhur.
45010003	Ai seng itanda sidea hapintoran ni Naibata anjaha ipindahi sidea do, pajongjongkon hapintoran ni sidea sandiri, seng unduk sidea bani hapintoran ni Naibata.
45010004	Ai Kristus do ujung ni titah in, laho mamintori sagala na porsaya.
45010005	Ai isurathon si Musa do, paboa jolma na mangkorjahon hapintoran, na maronjolan bani titah, ai do na manggoluh marhitei ai.
45010006	Tapi hapintoran na humbani haporsayaon mangkatahon sonon: Ulang ma hatahon ibagas uhurmu: Ise ma na manaik hu nagori atas, ai ma, mangalop Kristus hunjai?
45010007	Atap: Ise ma tuad hu nagori toruh, ai ma, mangarahkon Kristus humbani na matei?
45010008	Tapi sonon do ihatahon: Dohor do bamu hata in, ibagas pamanganmu anjaha ibagas uhurmu. Ai ma hata haporsayaon, na niambilankonnami.
45010009	Ai maluah ma ham, anggo isaksihon ham marhitei pamanganmu Tuhan Jesus, anjaha ihaporsayai ham ibagas uhurmu, na dob ipuhoi Naibata Ia humbani na matei.
45010010	Ai marhitei uhur do halak porsaya, laho hu hapintoran, anjaha marhitei pamangan manaksihon laho hu haluahon.
45010011	Ai ihatahon surat in do: Sagala na porsaya Bani, seng pabadoron.
45010012	Ai seng dong ubahni halak Jahudi age halak Gorik, ai Sada do Tuhan ni haganup, na manlayak-layakkon habayakonNi bani haganup na mandiloSi.
45010013	Ai sagala na mandilo Goran ni Tuhan in, sai paluahon do.
45010014	Tapi sonaha ma pardilo ni sidea Bani na so hinaporsayaon ni sidea? Tapi sonaha ma pangkaporsayai ni sidea bani na seng ongga ibogei sidea? Sonaha ma pambogei ni sidea, anggo seng dong na mangambilankon?
45010015	Sonaha ma marambilan sidea, anggo lang adong na marsuruh? Songon na tarsurat in: Jenges ni in langkah ni siambilankon na madear.
45010016	Tapi seng haganup na mambalosi Ambilan Namadear in, ai nini si Jesayas do: Ham Tuhan, ise ma na porsaya bani ambilannami?
45010017	Ai humbani na manangar ambilan do roh ni haporsayaon, anjaha ambilan ai roh humbani hata ni Kristus.
45010018	Tapi on ma hatahononku: Ai na so ibogei sidea do nani? Domma namin! Na dob das do sora ni sidea hu sab tanoh on, anjaha ronsi ujung ni dunia on do barita ni sidea.
45010019	Tapi ningku use: Seng nani ibotoh Israel ai? Parlobei si Musa do na mangkatahon: Bahenonku ma hanima marsimburu mangidah na so bangsa in, anjaha papuhoonku ma ringisnima dompak bangsa na so maruhur.
45010020	Pag do si Jesayas mangkatahon: Na so mangindahi Ahu, ai do jumpahan, anjaha talar do Ahu bani na so sungkun-sungkun Bangku.
45010021	Tapi bani Israel ihatahon do: Layur-layur ari do hupaherbang tanganku bani bangsa na so mambalosi anjaha na manlawan.
45011001	Ase husungkun ma: Ai na iambukkon Naibata do bangsaNi? Seng sonai! Ai halak Israel do age ahu, humbani ginompar ni si Abraham, marga Benjamin.
45011002	Seng iambukkon Naibata bangsaNi, na dob tinandaNi hinan. Na so ibotoh nasiam do na hinatahon ni surat in pasal si Elias, sanggah na mangadu-adu ia bani Naibata pasal halak Israel:
45011003	Ham Tuhan, domma ibunuhi sidea nabi-nabi-Mu, iparreong anjap-anjap-Mu, anjaha sahalak ahu mando na tading manggoluh, anjaha hosahku pe sihol do buaton ni sidea.
45011004	Tapi aha do balos ni Naibata na roh hubani? Husarihon do Bangku pitu ribu halak, na so marsombah bani naibata Baal!
45011005	Sonai homa bani panorang sonari, adong do teba-teba na tading, na pinilih marhitei idop ni uhur.
45011006	Tapi anggo humbani idop ni uhur, seng be humbani horja, ai ambit sonai, seng goranon be ai idop ni uhur.
45011007	Ase sonaha do? Na pinindahan ni halak Israel, seng jumpah sidea, tapi halak na pinilih ai jumpahsi do ai; ia na legan ai domma ipahengkeng uhurni,
45011008	songon na tarsurat ai: Ibere Naibata do bani sidea tonduy na tarpodom, mata na so marpangidah ampa pinggol na so marbinogei ronsi sadari on.
45011009	Anjaha si Daud pe ihatahon do: Meja ni sidea gabe tirangkap ampa siding ma bani sidea, gabe partolsuan ampa pambalason ma tene!
45011010	Ipagolap ma mata ni sidea, ase ulang marpangidah, anjaha tanggurung ni sidea gundung ma tongtong!
45011011	On do na huhatahon: Na sihol tompas do sidea, ase tartolsu? Seng sonai! Tapi panlanggaron ni sidea do gabe haluahon bani halak sipajuh begu-begu, ase marsimburu sidea pasal ai.
45011012	Tapi, anggo panlanggaron ni sidea gabe habayakon ni dunia on, anjaha hahurangan ni sidea ai gabe habayakon ni sipajuh begu-begu, ai lang lobih ni ai ma, anggo masuk sidea haganup?
45011013	Hubani nasiam sipajuh begu-begu do hatangkon: Halani apostel bani sipajuh begu-begu do ahu, sangap do hubahen jabatankin,
45011014	andohar marsimburu hubahen hasomanku sabangsa, andohar maluah deba humbani sidea.
45011015	Ai anggo gabe pardameian do bani dunia on na tarbuang ai sidea, ai lang hagoluhan humbani na matei ma in, anggo tarjalo use sidea?
45011016	Ai anggo pansing ruti na parlobei igalangkon ai, pansing ma age aguan na tading ai; anjaha anggo pansing uratni, pansing ma age dangkahni.
45011017	Tapi anggo irampingkon deba rantingni, ase boi ho, na marasal humbani hayu jetun harangan hinan, isumbathon hujai, gabe parrupei ho bani hayu jetun, na gok minak ai,
45011018	ulang ma gijang uhurmu dompak ranting ai. Anggo gijang uhurmu, ingat ma, sedo ho na mangusung urat ai, tapi niusung ni urat ai do ho.
45011019	Sihol hatahononmu: Irampingkon pe ranting ai, ase ahu do isumbatkon hujai!
45011020	Dear! Halani na so porsaya do sidea ase irampingkon, tapi halani haporsayaon do ase jongjong ho. Ulang ma gijang uhurmu, tapi mabiar ma tene!
45011021	Ai anggo seng ipaturut Naibata ranting hinan, ho pe sabonar seng paturutonNi.
45011022	Ai, pe tonggor ma layak ni Naibata ampa korasNi: Koras do Ia dompak na dob tompas ai; layak do Ia dompak ho, anggo totap ho ibagas halayakonNi in, anggo lang, rotaponNi do age ho!
45011023	Sidea pe, anggo seng martahan sidea ibagas na lang porsaya ai, sumbathononni do; margogoh do Naibata manumbathon sidea use.
45011024	Ai anggo irampingkon ho humbani hayu jetun harangan hinan, gabe isumbathon ho hubani hayu jetun na sinuan, marlawanan hubani biak hinan, lambin sidea ma lang tarsumbathonsi bani hayu jetun hinan?
45011025	Seng marosuh uhurhu, ale hasoman, seng ibotoh nasiam pasal rusia on, ase ulang mangunsagah nasiam bani pambotohnasiam. Na dob sogop do lobei hahengkengon bani deba bangsa Israel, paima gok bilangan ni sipajuh begu-begu masuk,
45011026	anjaha marhitei na sonai maluah haganup Israel, songon na tarsurat in: Na roh ma hun Sion Sipaluah, padaohonNi ma hajahaton hun Jakob!
45011027	Anjaha on ma padanku pakon sidea, anggo hubuat ma dousa ni sidea.
45011028	Ase domu hubani Ambilan Namadear in, munsuh do sidea halani nasiam, tapi domu hubani pamilihon in, haholongan do sidea halani ompung na lobei.
45011029	Ai seng ongga manosal Naibata pasal sibere-bereNi ampa pandiloonNi.
45011030	Ai hinan seng sibalosi Naibata nasiam, tapi sonari jumpahan idop ni uhur do, halani na so porsaya ai sidea.
45011031	Sonai ma sidea sonari seng pambalosi, gabe dapotan idop ni uhur nasiam, ase jumpahan idop ni uhur homa sidea.
45011032	Ai domma iondoskon Naibata haganup hubani uhur na so mambalosi, ase idopanNi use haganup.
45011033	Bagasni in tene habayakon, hapentaran ampa habotohon ni Naibata! Na so tarpareksa do uhumNi, anjaha na so taririk-irik do dalanNi!
45011034	Ai ise ma na mambotoh pingkiran ni Tuhan in? Ise do sipanuturi Bani?
45011035	Ise do na parlobei mambere Bani, ase Ia mambalas use bani?
45011036	Ai hum-Bani, marhiteihon-Si anjaha hu-Bani do haganupan in. Bani ma hasangapon sadokah ni dokah ni Amen!
45012001	Ai pe, hupaingat ma nasiam sanina marhitei idop ni uhur ni Naibata: Ondoskon nasiam ma angkulanasiam gabe galangan na manggoluh, na susi anjaha na hinarosuhkon ni Naibata, in ma parsombahonnasiam na maruhur!
45012002	Anjaha ulang ma sarupa nasiam pakon dunia on, tapi mubah ma marhitei habayuon ni uhur, ase boi nasiam manimbangi atap aha do rosuh ni uhur ni Naibata, ai ma na madear, harosuh ampa na gokan dear.
45012003	Ase marhitei idop ni uhur na binereni hubakku, huhatahon ma bani ganup nasiam: Ulang ma gijang hira nasiam dirinasiam lobih humbani na patut, tapi pandei ma nasiam maruhur, ganup ma domu hubani banggal ni haporsayaon, na binagihon ni Naibata bani.
45012004	Ai songon hita marpagori na buei do bani sada badan, tapi seng sahorja pagori ai haganup,
45012005	sonai do homa hita, na buei ai, sada badan ibagas Kristus, tapi pagori bei do hita samah hita.
45012006	Palegan-legan do sibere-bere banta domu hubani idop ni uhur na binere banta. Anggo panjahaion, sihol ma domu hubani haporsayaon.
45012007	Anggo horja marugas, horja marugas ma; anggo pangajarion, mangajari ma!
45012008	Anggo horja mamodahi, ai ma; anggo na marsibere-bere, ibagas bulus ni uhur ma; anggo na mambobahon, marringgas ni uhur ma; anggo na marsilayak-layak, humbani malas ni uhur ma.
45012009	Ulang ma marsipakulah-kulah holong ni uhur in! Hagigihon nasiam ma na jahat in, parayak ma na madear!
45012010	Marsihaholongan ma nasiam ibagas holong parsaninaon! Marsilobei-lobeian ma nasiam marsipasangapan!
45012011	Ulang ma surut ringgas ni uhurnasiam, hinsah ma ibagas tonduy, sisir ma mambalosi Tuhan in!
45012012	Marmalas ni uhur ma nasiam mangarap, sabar bani hamarsikon, golgol bani tonggo!
45012013	Sarihon nasiam ma na porlu bani halak na mapansing; haporluhon ma partamueion!
45012014	Pasu-pasu nasiam ma na marburu nasiam, pasu-pasu ma, ulang burai!
45012015	Marmalas ni uhur ma nasiam rap pakon na marmalas ni uhur, tangis ma pakon na tangis!
45012016	Sada ma uhurnasiam samah nasiam; ulang ma hagijangon ai pingkiri nasiam, tapi hatoruhon ma parayak; ulang ma na pandei nasiam iagan uhurnasiam!
45012017	Ulang ma balaskon nasiam na jahat balas ni na jahat; porluhon nasiam ma na madear i lobei ni haganup halak.
45012018	Anggo tarbahen, sibar ni na tarhorjahon nasiam, mardamei ma nasiam pakon haganup halak.
45012019	Nasiam, na hinaholongan, ulang ma nasiam mambalas, tapi padas nasiam ma ringis in bani Naibata, ai tarsurat do: Bangku do pambalason, Ahu pe mambalaskon, nini Tuhan in.
45012020	Ai pe, anggo loheian munsuhmu, bere mangan ia; anggo horahan ia, bere minum! Ai anggo ibahen ham sonai, na pajunjun narnar do ham bani uluni.
45012021	Ulang ma talu ham ibahen na jahat, tapi taluhon ham ma na jahat in marhitei na madear.
45013001	Unduk ma ganup halak bani pamarentah na markuasa. Ai seng dong pamarentah anggo seng na humbani Naibata, na dong ai pe Naibata do manotapkon ai.
45013002	Ase, na manlawan aturan ni Naibata do na manlawan pamarentah. Anjaha na manlawan ai, jaloonni do uhum bani.
45013003	Ia pamarentah seng sihabiaran ai bani sihorjahon na madear, tapi bani sihorjahon na jahat do. Marosuh ham seng mabiar bani pamarentah? Na dear ma horjahon, ase dapotan puji-pujian ham humbani sidea.
45013004	Juak-juak ni Naibata do sidea, laho mambahen na madear bamu. tapi, anggo na jahat ihorjahon ham, patut do mabiar ham, ai seng gurou-gurou podang na binoanni ai. Juak-juak ni Naibata do sidea, laho mangkonahon uhum bani sihorjahon hajahaton.
45013005	Halani ai patut do unduk hita, seng pitah halani ringis ai, tapi homa halani panggora ni uhur in.
45013006	Halani ai galar nasiam ma balasting. Pagawei ni Naibata do sidea na tongtong mardiateihon pasal in.
45013007	Galar nasiam ma bani ganup halak na patut situngguonni. Balasting bani na patut manjalosi, sohei bani haondosanni, biar bani na patut habiaran anjaha sangap bani na patut pasangapon.
45013008	Ulang ma marutang nasiam age bani ise pe, sobali na marsihaholongan, ai na mangkaholongi hasoman, in do na manggoki titah in.
45013009	Ai titah na mangkatahon: "Ulang ho marbangkis, ulang ho mamunuh, ulang ho manangko, ulang ho manguhur-uhuri," ronsi titah na legan pe, on do rimpunni: Haholongi ma hasomanmin songon dirimu!
45013010	Ia holong in seng ibahen na jahat dompak hasoman; ase holong do hagogok ni titah in.
45013011	Ambah ni ai, ibotoh nasiam do, sonaha panorang on, paboa na jumpah ma panorangni puho humbani na modom, ai domma lambin dohor haluahonta nuan, marimbang mulai porsaya hita.
45013012	Na laho salpu ma borngin, na dohor ma siang ni ari. Ai pe, tanggali hita ma pambahenan hagolapan, anjaha pakei hita ma sinjata haliharon!
45013013	Tipak ma parlahouta songon na patut arian, ulang marmangan-mangan ampa marminum-minum, ulang marhabutakon ampa uhur na so maila, ulang maringor ampa marsimburu!
45013014	Tapi pakei nasiam ma Tuhan Jesus Kristus, anjaha ulang ma balosi nasiam dagingnasiam, laho mamuhoi hisap-hisapni.
45014001	Anju nasiam ma na galek marhaporsayaon, ulang ma marsalisih pasal pingkiran.
45014002	Porsaya do na sada boi panganonni haganup, tapi na galek ai sayur-sayuran do hansa ipangan.
45014003	Na mangankon ulang ma mapas uhurni bani na so mangankon; anjaha na mangorom pe ulang ma iuhum-uhumi na mangankon, ai na dob ijalo Naibata do age ia.
45014004	Ai ise do ham, mambahen na iuhumi ham jabolon ni halak na legan? Marguru bani tuanni do ia, atap na jongjong ia barang na tompas. Tapi totap do ia, ai tarpatotap Tuhan in do ia.
45014005	Bani uhur ni na deba, marsisurungan do ari, bani uhur ni na legan, dos do ari in. Ganup ma marsijoloman bani hatengeran ni uhurni bei.
45014006	Na papansing ari in, bani Tuhan in ma ipapansing in: na mangankon, halani Tuhan in ma ipangan, ai bani Naibata do ia martarima kasih; anjaha na mangorom, halani Tuhan ma ia mangorom, anjaha bani Naibata ma ia martarima kasih.
45014007	Ai ganup hita seng manggoluh bani dirinta, anjaha ganup hita seng matei bani dirinta.
45014008	Ai manggoluh pe hita, manggoluh bani Tuhan in do, anjaha matei pe hita, matei bani Tuhan in do. Ase manggoluh barang matei pe hita, tong do bani Tuhan in hita.
45014009	Ai ase matei pe Kristus anjaha mulak manggoluh, ase Ia do Tuhan ni na matei age na manggoluh.
45014010	Ia ham, mase ma uhum-uhumonmu hasomanmu, anjaha mase ma mapas uhurmu bani hasomanmu? Ai lang haganup do hita maningon jongjong i lobei ni paratas ni Naibata?
45014011	Ai tarsurat do: Na manggoluh do Ahu, nini Tuhan. Bangku do manrogop sagala towod, anjaha sagala dilah mangakui Naibata.
45014012	Ase ganup do hita marbalos pasal dirinta bei i lobei ni Naibata.
45014013	Ase ulang be hita marsiuhum-uhuman! Tapi dearan ma naputushon, ulang be nabahen partolsuan atap parsangsian bani sanina.
45014014	Torang do hubotoh marhitei Tuhan Jesus, na so adong na butak hinan, tapi gabe butak do ai bani na mangahapkon ai butak.
45014015	Ai anggo ipusoki ham uhur ni hasomanmu marhitei na pinanganmu, seng be mardalan ibagas holong ham. Ulang ma magou hasomanmu halani sipanganon, ai na dob matei do Kristus manghophopsi.
45014016	Ulang ma na madear ai bani nasiam, gabe sirisaon ni halak.
45014017	Ai sedo sipanganon barang siinumon harajaon ni Naibata, tapi hapintoran ampa damei ampa malas ni uhur do ibagas Tonduy Napansing.
45014018	Ai anggo pambalosi ham bani Kristus pasal ai, harosuh ni Naibata ma ham anjaha harga bani jolma.
45014019	Halani ai parayak hita ma na padameihon ampa na patorsa-torsahon hita samah hita!
45014020	Ulang ma parseda horja ni Naibata halani sipanganon. Haganup do namin pansing, tapi gabe hasedaon do ai bani sada halak, anggo sangsi ia ibagas na mangankon ai.
45014021	Dearan ma, ulang mangan gulei, ulang minum anggur, atap mangkorjahon aha pe, anggo mambahen parsangsian do ai bani hasomanmu.
45014022	Ia adong pe haporsayaonmu, bamu ma ai i lobei ni Naibata. Martuah ma halak, na so mansalahkon dirini be, pasal na dob hinadearhon ni uhurni.
45014023	Ise na sangsi, tapi ipangan do, domma hona uhum, halani seng humbani haporsayaon ai. Ai sagala na so tubuh humbani haporsayaon, dousa do.
45015001	Tapi hita na margogoh in, patut do manganju hagalekon ni na hurang gogoh, anjaha ulang ma rosuhta sandiri pindahi hita.
45015002	Ganup ma hita mambahen rosuh ni uhur ni hasoman, gabe hadearonni, laho pauli-ulihonsi.
45015003	Ai Kristus pe seng rosuhNi sandiri ipindahi, songon na tarsurat in: Risa-risa ni na manrisai Ham mangonai do hu-Bangku!
45015004	Ai sagala na tarsurat hinan, bahen podah banta do ai, ase tarsurat ai, ase marpangarapan hita halani hasabaron ampa apoh-apoh na ibagas Surat in.
45015005	Tapi Naibata, simada hasabaron ampa apoh-apoh ma mambere bani nasiam hasadaon ni uhur samah nasiam mangihutkon rosuh ni Kristus Jesus,
45015006	ase sauhur anjaha sasora ma nasiam mamuji Naibata, Bapa ni Tuhanta Jesus Kristus.
45015007	Halani ai marsijaloan ma nasiam, songon panjalo ni Kristus banta, bahen hasangapon ni Naibata.
45015008	Ai huhatahon ma bani nasiam, na dob gabe pambalosi do Kristus bani na tarsunat halani hasintongan ni Naibata, laho patotapkon bagah-bagah, na hubani ompung na lobei,
45015009	anjaha sipajuh begu-begu pe pasangaphon Naibata do halani idop ni uhur-Ni, songon na tarsurat in: Halani ai pujionku do Ham itongah-tongah ni sipajuh begu-begu, anjaha dodingkononku do goran-Mu.
45015010	Anjaha ihatahon use: Marmalas ni uhur ma nasiam sipajuh begu-begu rap pakon bangsaNi!
45015011	Dob ai use: Puji ma Tuhan in, nasiam haganup sipajuh begu-begu, anjaha haganup ma bangsa mamujiSi.
45015012	Anjaha si Jesaya pe, nini do: Adong ma urat ni si Jesse, anjaha jongjong ma na manggomgom sipajuh begu-begu. Bani do mangarap sipajuh begu-begu.
45015013	Tapi Naibata, simada pangarapan in ma manlayak-layakhon bani nasiam hagogok ni malas ni uhur ampa damei marhitei haporsayaon, ase lambin tambah nasiam marpangarapan marhitei gogoh ni Tonduy Napansing.
45015014	Ahu pe torang do hubotoh, nasiam saninangku, paboa na dob gok do nasiam bani na madear, marisi bani haganup habotohon, anjaha boi marsipodah-podahan samah nasiam.
45015015	Tapi sonai pe, mapagtu do ahu manurat bani deba surathu bani nasiam, songon na pasingatkon nasiam, halani idop ni uhur na binere ni Naibata bakku,
45015016	ai gabe siparugas bani Kristus Jesus ampa gabe malim ni Ambilan Namadear na humbani Naibata bani bangsa sipajuh begu-begu, ase gabe galangan na hinarosuhkon ni Naibata sidea haganup, na pinapansing ibagas Tonduy Napansing.
45015017	Ibagas Kristus Jesus, adong do na mambahen megah uhurhu pasal horjangku i lobei ni Naibata.
45015018	Ai seng barani ahu, mangkatahon atap aha pe, sobali na binahen ni Kristus marhitei ahu, ai ma laho manogunogu sipajuh begu-begu, hu pambalosion ibagas hata ampa pambahenan,
45015019	marhasoman hagogohon ni tanda ampa halongangan, ibagas hagogohon ni Tonduy Napansing, gabe das huambilankon Ambilan Namadear na humbani Kristus, mamungkah hun Jerusalem ampa nagori inggotni ai das ronsi Iliria.
45015020	Hasangaponku do huhira na mangambilankon Ambilan Namadear in bani ianan, na so tarbogei ope ijai Goran ni Kristus, ase ulang ahu songon na pauli rumah bani onjolan ni halak na legan,
45015021	tapi songon na tarsurat in ma: Marpangidah ma na so dapotan barita pasalsi, anjaha mangarusi ma na so ongga mambogeisi.
45015022	On do halani mambahen gati tarabat ahu marayak nasiam.
45015023	Tapi anggo nuan, seng adong be sihorjahononku i nagori ai; anjaha domma piga-piga tahun hinan ihasiholi uhurhu marayak nasiam, bani pardalananku na laho hu Spania.
45015024	Ai arap do uhurhu, idahonku nasiam sanggah na montas ahu, anjaha taruhkonnasiam ahu hujai, dob lobei sombuh uhurhu otik mangidah nasiam.
45015025	Tapi hu Jerusalem ope langkahku sonari, laho marugas bani halak na pansing ai,
45015026	ai iputushon kuria na i Mekedonia ampa na i Akaya do, mambahen tumpak pangurupion bani hasoman na mapansing na hurangan i Jerusalem.
45015027	Domma sonai iputuskon sidea, ai parutang do sidea tongon bani sidea ai. Ai anggo gabe parrupei sipajuh begu-begu bani arta partonduyon na adong bani sidea, patut do sipajuh begu-begu mangurupi sidea pasal na porlu bani pardagingon.
45015028	Anggo domma husaloseihon ai anjaha hupadas buah ai bani sidea, sihol do ahu bingkat hu Spania, anjaha singgah bani nasiam.
45015029	Tapi hubotoh do, anggo roh ahu bani nasiam, ibagas hagogok ni pasu-pasu ni Kristus do ahu roh.
45015030	Tapi ojur-ojurhu bani nasiam, ale hasoman, marhitei Tuhanta Jesus Kristus ampa marhitei holong ni uhur ni Tonduy in: Hasomani nasiam ma ahu maruntol marhitei na manonggohon ahu bani Naibata,
45015031	andohar ipaluah ahu humbani halak na so porsaya i Judea, anjaha iharosuhkon halak na mapansing ai horjangku na hu Jerusalem ai,
45015032	andohar marmalas ni uhur ahu das bani nasiam, domu hubani rosuh ni Naibata, boi marsaran bani nasiam.
45015033	Naibata Pardamei in ma mangkasomani nasiam ganup. Amen.
45016001	Huondoskon ma bani nasiam botouta si Poibe, siparugas i kuria Kenkerea,
45016002	ase ijalo nasiam ia ibagas Tuhan in, songon na patut bani halak na mapansing, anjaha iurupi nasiam ia bani sagala horja, anggo porlu urupan. Ai na dob gabe sipangurupi do ia bani buei halak, age bakku pe.
45016003	Padas nasiam ma tabingku bani si Priska ampa bani si Akila, hasomanku pangkorja ibagas Kristus Jesus,
45016004	na ra mamberehon borgokni laho mangkophop ahu, gabe seng pitah ahu martarima kasih bani sidea, tapi haganup kuria na humbani sipajuh begu-begu.
45016005	Tabingku homa bani kuria na martumpu i rumahni. Tabingku bani si Epenetus, haholongankin, bunga tubuh bani Kristus i Asia.
45016006	Tabingku bani si Maria, na buei mangkalojahon nasiam.
45016007	Tabingku bani si Andronikus ampa si Junias, hasomanku samarga anjaha hasomanku tartutup, sidear barita bani apostel-apostel in, anjaha na parlobei ibagas Kristus ase ahu.
45016008	Tabingku bani si Ampliatus, na huhaholongi ibagas Tuhan in.
45016009	Tabingku bani si Urbanus, hasomanta sahorja ibagas Kristus, sonai bani si Stakis, haholongankin.
45016010	Tabingku bani si Apelles, na tahan ibagas Kristus. Tabingku bani hasoman sarumah ni si Aristobulus.
45016011	Tabingku bani si Herodion, hasomanku samarga. Tabingku bani hasoman sarumah ni si Narkissus, na adong ibagas Tuhan in.
45016012	Tabingku bani si Tripena ampa si Triposa, na ra loja halani Tuhan in. Tabingku bani si Persis, haholongan in, na ra loja tumang halani Tuhan in.
45016013	Tabingku bani si Rupus, na pinilih ni Tuhan in, sonai bani inangni, na songon inang homa bakku.
45016014	Tabingku bani si Asinkritus, si Plegon, si Hermes, si Patrobas, si Hermas, age bani sanina na rap pakon sidea.
45016015	Tabingku bani si Pilologus, si Julia, si Nereus ampa botouni ai, bani si Olimpas ampa bani haganup hasoman ni sidea na pansing in.
45016016	Marsitabian ma nasiam marhitei summah na mapansing. Padas tabi do bani nasiam ganup kuria ni Tuhan in.
45016017	Hupaingat ma nasiam, saninangku, jaga ma nasiam bani halak, na mambahen parsalisihan ampa parsangsian marhitei na manlawan podah, na dob jinalo nasiam. Padaoh nasiam ma dirinasiam humbani sidea.
45016018	Ai halak na sonai, sedo Tuhanta Kristus in na binalosanni ai, tapi boltokni do, anjaha marhitei sahap na lampot-lampot ampa na mantin-mantin ipaoto-oto sidea do halak paruhur na saluju.
45016019	Na tarbarita do age ija pambalosionnasiam, anjaha malas do uhurhu pasal ai. Tapi huparsinta do ase pentar ma nasiam pasal na madear, anjaha pitah dompak na masambor.
45016020	Tapi Naibata Pardamei in podas do ropukanni sibolis hu toruh ni naheinasiam. Idop ni uhur ni Tuhanta Jesus Kristus ma mangkasomani nasiam!
45016021	Manongos tabi do bani nasiam si Timoteus, hasomanku sahorja, sonai si Lusius, si Jason ampa si Sosipater, hasomanku samarga.
45016022	Mangkatahon tabi bani nasiam ibagas Tuhan in, ahu si Tertius, sisurat surat on.
45016023	Mangkatahon tabi bani nasiam si Gayus, na manamuei ahu ampa haganup kuria in, sonai homa si Erastus, bendahara kota in, ampa si Kuartas, sanina in.
45016024	Idop ni uhur ni Tuhanta Jesus Kristus ma mangkasomani nasiam ganup! Amen.
45016025	Tapi Bani ma, na boi margogohi nasiam, domu hubani Ambilan Namadear na huambilankon ampa barita pasal Jesus Kristus, domu hubani pangungkabon ni rusia in, na pinonophon humbani na basaia,
45016026	tapi domma ipatalar anggo nuan, anjaha marhitei surat ni nabi-nabi ipabotohkon bani sagala bangsa, domu hubani tonah ni Naibata na manongtong in, laho mamboan sidea hu haporsayaon ampa pambalosion:
45016027	Bani Naibata parhapentaran na sasada in ma hasangapon ronsi sadokah ni dokahni marhitei Jesus Kristus! Amen.
46001001	Humbani si Paulus, na tardilo gabe apostel ni Kristus Jesus mangihutkon rosuh ni Naibata, ampa si Sostenes sanina in,
46001002	hubani kuria ni Naibata na i Korint, na dob pinapansing ibagas Kristus Jesus, halak na mapansing, na tardilo rap pakon haganup halak na mandilo Goran ni Tuhanta Jesus Kristus atap ija pe Tuhan ni sidea ampa Tuhanta:
46001003	Idop ni uhur ma bani nasiam ampa damei humbani Naibata Bapanta ampa humbani Tuhan Jesus Kristus!
46001004	Mangkatahon tarima kasih do ahu tongtong bani Naibata halani nasiam, mardingat idop ni uhur ni Naibata na binereNi bani nasiam ibagas Kristus Jesus.
46001005	Ai na dob bayak do nasiam ibagas Ia pasal haganup, ibagas ganup hata in ampa bani ganup pangarusion,
46001006	halani hasaksian pasal Jesus domma totap bani nasiam,
46001007	gabe seng marhahurangan be nasiam pasal haganup masam ni sibere-bere partonduyon ibagas na paimahon nasiam bani partalar ni Tuhanta Jesus Kristus.
46001008	Patotaponni do nasiam ronsi ujungni, gabe seng sihataon be bani ari ni Tuhan Jesus Kristus.
46001009	Haposan do Naibata, na mandilo nasiam hu parsaoran pakon AnakNi Jesus Kristus Tuhanta in.
46001010	Tapi hupodahi ma nasiam, nasiam saninangku, marhitei Goran ni Tuhanta Jesus Kristus, ase sahata ma nasiam haganup, ulang ma adong parbolah-bolahan bani nasiam, tapi totap ma nasiam sada marhitei sada ni uhur ampa sada ni pingkiran.
46001011	Ai das do hubakku marhitei parrumah ni si Kloe pasal nasiam, saninangku, paboa adong do paringoran i tongah-tongah nasiam.
46001012	On do na huhatahon: Ganup do nasiam mangkatahon: Ahu susian ni si Paulus! Ahu susian ni si Apollos! Ahu susian ni si Kepas! Ahu susian ni Kristus!
46001013	Ai na binagi do Kristus in? Ai na dob tarsilang do si Paulus manghophop nasiam? Ai hubagas goran ni si Paulus do nasiam tardidi?
46001014	Tarima kasih ma huhatahon, halani seng dong hudidi humbani nasiam sobali si Krispus ampa si Gayus,
46001015	ase ulang adong na mangkatahon hubagas goranku sandiri nasiam tardidi.
46001016	Tapi dihut do tene parrumah ni si Stepanas hudidi; na legan, seng hubotoh atap adong ope, na dob hudidi.
46001017	Ai seng isuruh Kristus ahu mandidihon, tapi mangambilankon Ambilan Namadear do, anjaha ai pe seng marhata hapentaron, ase ulang lumei kuasa ni silang ni Kristus.
46001018	Ai haotoon do hata pasal silang in bani halak na laho magou, tapi hagogohon ni Naibata do in banta, na jumpahan haluahon.
46001019	Ai tarsurat do: Huparseda do hapentaron ni na pentar, anjaha huambukkon do uhur ni siparuhur.
46001020	Ija do halak na pentar? Ija do sibotoh surat? Ija do siparsual-sual ni dunia on? Ai lang gabe haotoon do hapentaron ni dunia on ibahen Naibata?
46001021	Ai halani ibagas hapentaron ni Naibata, seng itanda dunia on Naibata marhitei hapentaron, gabe iharosuhkon Naibata ma paluahon na porsaya in marhitei ambilan haotoon.
46001022	Ai na mangindo tanda do halak Jahudi, anjaha mangindahi hapentaron halak Gorik.
46001023	Tapi anggo hanami, Kristus na tarsilang in do iambilankon hanami; parsangsian do in bani Jahudi anjaha haotoon bani halak sipajuh begu-begu.
46001024	Tapi bani na dob tardilo ai, halak Jahudi age halak Gorik, Kristus, ai ma hagogohon ni Naibata ampa hapentaron ni Naibata.
46001025	Ai haotoon ni Naibata, pentaran do ai ase jolma in, anjaha hagalekon ni Naibata, gogohan do ai ase jolma in.
46001026	Tonggor nasiam ma pandiloonni in bani nasiam, saninangku, seng piga nasiam na pentar mangihutkon pardagingon, seng piga na markuasa, seng piga na sangap.
46001027	Tapi na oto nini uhur ni dunia on, ipilih Naibata laho pailahon na pentar, anjaha na galek nini uhur ni dunia on, ipilih Naibata laho pailahon na gogoh.
46001028	Na toruh anjaha na mahiri i dunia on ipilih Naibata, na lang in do tene, ase langkononni na adong hinan,
46001029	ase ulang adong hajolmaon na mangunsagah i lobei ni Naibata.
46001030	Tapi marhiteihonsi do ase ibagas Kristus Jesus nasiam, ai Ia do gabe hapentaron banta humbani Naibata, hapintoron ampa hapansingon ampa haluahon,
46001031	ase saud na dob tarsurat in: Na mamuji dirini, ibagas Tuhan in ma ia mamuji!
46002001	Ahu pe nasiam sanina, sanggah na roh ahu bani nasiam, seng roh ahu mangambilankon hasaksian pasal Naibata marhitei hata hamaloon atap hapentaron pe.
46002002	Ai huputuskon do ibagas uhurhu, aha pe lang sihol botohonku i tongah-tongah nasiam sobali Jesus Kristus, ai ma na dob tarsilang ai.
46002003	Ia ahu, ibagas hagalekon, biar ampa hagobiron do i tongah-tongah nasiam.
46002004	Hatangku ampa parambilanonku pe, seng marhata hapentaron na manarik ai, tapi marhasoman hagogohon pakon Tonduy do,
46002005	ase maronjolan haporsayaon nasiam bani hagogohon ni Naibata, ulang ma bani hapentaron ni jolma.
46002006	Tapi hapentaron do, na sinahapkonnami ai bani halak na dob matoras, tapi sedo hapentaron ni dunia on atap hapentaron ni pambobai ni dunia on, na laho salpu in.
46002007	Tapi hapentaron na sinahapkonnami ai, ai ma hapentaron ni Naibata, gok rusia anjaha ponop, na dob tinotapkon ni Naibata, paima dong dunia on bahen hamuliaonta.
46002008	Ai ma na so tinanda ni pambobai ni dunia on, ai ambit itandai, tontu seng parsilangkononni Tuhan ni hamuliaon in.
46002009	Tapi songon na tarsurat in: Na so ongga niidah ni mata, na so ongga binogei ni pinggol anjaha na so ongga tubuh ibagas uhur ni jolma, ai do ipasirsir Naibata bani na manghaholongiSi.
46002010	Tapi ipatalar Naibata do ai banta marhitei Tonduy in. Ai haganup do idadap Tonduy in, ronsi na ibagas uhur ni Naibata.
46002011	Ai ise jolma mambotoh na bani jolma in, sobali tonduy ni jolma na ibagas dirini? Sonai ma homa, seng dong na mananda na bani Naibata, sobali Tonduy ni Naibata.
46002012	Tapi seng ijalo hita tonduy ni dunia on, tapi Tonduy na humbani Naibata do, ase ibotoh hita na nilayak-layakkon ni Naibata banta.
46002013	Anjaha in do na hinatahonnami, seng ibagas hata hapentaron ni jolma na targuruhon, tapi na pinodahan ni Tonduy do, laho patorangkon partonduyon bani halak na dob igoki Tonduy.
46002014	Ia jolma pardunia on, seng tarjalosi na humbani Tonduy ni Naibata, ai haotoon do ai bani, anjaha seng tartandasi, ai marhitei Tonduy do hansa boi dadapon ai.
46002015	Tapi sipartonduy idadap do haganupan ai, tapi ia sandiri seng tardadap atap ise pe.
46002016	Ai ise ma na mananda pingkiran ni Tuhan in, ase ia ma mangajariSi? Tapi uhur ni Kristus do banta.
46003001	Ahu pe, nasiam sanina, seng tarbahen ahu hinan marsahap bani nasiam songon bani partonduy, tapi songon dompak pardaging do, anjaha poso-poso ibagas Kristus.
46003002	Dadih do hupainumkon bani nasiam, sedo sipanganon hinan, ai seng tarjalo nasiam ope in; gari sonari, seng tarjalo nasiam ope,
46003003	ai tong ope nasiam pardaging. Ai anggo masa bani nasiam parsimburuon ampa parsalisihan, ai lang pardaging do nasiam, anjaha marparlahou domu hubani biak hajolmaon?
46003004	Ai anggo adong na mangkatahon: "Susian ni si Paulus do ahu", anjaha na legan use mangkatahon, "Susian ni si Apollos do ahu", ai lang paruhur hajolmaon do nasiam ai?
46003005	Ai ise do si Apollos? Ise si Paulus? Juak-juak do sidea, parhiteian nasiam gabe porsaya, anjaha ganup domu hubani pambere ni Tuhan bani.
46003006	Ahu do manuan, si Apollos mangarbahi, tapi Naibata do patubuhkon.
46003007	Sedo sipanuan atap sipangarbahi na penting, tapi Naibata, na patubuhkon ai do.
46003008	Dos do sipanuan ampa sipangarbahi, anjaha ganup manjalo upahni domu hubani horjani bei.
46003009	Ai hasoman parhorja ni Naibata do hanami; juma ni Naibata anjaha rumah ni Naibata do ia nasiam.
46003010	Domu hubani idop ni uhur ni Naibata, na binereNi bakku, hupauli onjolan ai, songon binahen ni tukang na pandei; tapi na legan do na pajongjongkon i atasni. Tapi ganup ma mardiateihon, sonaha parpajongjongni i atas ni ai.
46003011	Ai seng tarpauli onjolan na legan, sobali na dob pinajonam in, ai ma Jesus Kristus in.
46003012	Ase anggo adong halak na paulihon i atas ni ai, omas, pirak, batu na maharga, hayu, lamlam atap anggala pe,
46003013	hinorjahon ni ganup halak maningon talar do ai. Ai ari simagira ai do patandahon ai, halani marhitei apuy do ai roh, anjaha apuy ai do manguji barang sonaha horja ni ganup halak.
46003014	Anggo totap horja ni atap ise pe, na pinajongjongni iatas ni ai, jaloonni do upah.
46003015	Tapi anggo bois mosog hinorjahonni, rugi ma ia; maluah do anggo ia sandiri namin, tapi songon na manlopusi apuy ma.
46003016	Ai seng ibotoh nasiam, rumah ni Naibata do nasiam anjaha Tonduy ni Naibata marianan ibagas nasiam?
46003017	Anggo adong na parsedahon rumah ni Naibata, parsedaon ni Naibata do ia, ai na pansing do rumah ni Naibata, ai ma nasiam.
46003018	Ulang ma adong na paoto-otohon dirini. Anggo adong i tongah-tongah nasiam na mamingkir na pentar ia i tanoh on, gabe oto ma ia lobei, andohar pentar use.
46003019	Ai hapentaron ni dunia on, haotoon do in i lobei ni Naibata, ai tarsurat do: Itangkap do halak na pentar ibagas akal ni sidea.
46003020	Dob ai use: Ibotoh Tuhan in do, sisoya-soya do pingkiran ni halak na pentar.
46003021	Ase ulang ma adong na mangunsagah bani jolma. Ai haganup in nasiam do simadasi,
46003022	barang si Paulus, si Apollos, si Kepas, dunia on, hagoluhan, hamateian, na masa sonari ampa na sihol masa, haganup do bani nasiam,
46003023	tapi Kristus do simada nasiam anjaha Naibata do simada Kristus.
46004001	Ihira jolma in ma hanami juak-juak ni Kristus anjaha sijolom anak-kunsi ni rusia ni Naibata.
46004002	Na parlobei ipindo humbani sijolom anak kunsi, ai ma ase haposan sidea jumpah.
46004003	Anggo bakku, parkara na hampung do ai, ia iuhumi nasiam pe ahu, atap pangadilan ni jolma pe; tapi ahu pe, seng huuhumi diringku.
46004004	Ai seng dong salahku, anggo na hubotoh, tapi seng pintor ahu halani ai, Tuhan in do na manguhumi ahu.
46004005	Halani ai ulang ma nasiam manguhumi ilobei ni panorangni, ilobei ni parroh ni Tuhan in, na manondangi sagala na ponop ibagas na golap, anjaha na patalarhon sagala sura-sura ni uhur. Jadi ganup ma bani panorang ai dapotan puji-pujian humbani Naibata.
46004006	Tapi hubakku ampa hubani si Apollos do, nasiam sanina, hutarik hata ai, halani nasiam, ase marhitei hanami iguruhon nasiam, ulang ma nalobihi na tarsurat in: Ulang ma adong humbani nasiam na pabanggal dirini manghasomani na sada, laho mangimbang na sada nari.
46004007	Ai ise mambahen marhasurungan ham? Ai aha na adong bamu, na so jinalomu? Anggo na manjalo do, mase ma mangenjeng ham songon na so manjalo?
46004008	Domma bosur nasiam, domma bayak. Domma gabe raja nasiam, hanami lape. Ambit ma namin gabe raja nasiam, ase dihut hanami raja rap pakon nasiam!
46004009	Ai nini uhurhu, na dob ibahen Naibata do hanami apostel, gabe sitoruhan, songon na dob ipadas hu hamateian; gabe sitontonan do hanami bani dunia on, bani malekat ampa jolma.
46004010	Na oto do hanami halani Kristus, tapi nasiam, na pentar do ibagas Kristus. Hanami na galek, tapi nasiam na gogoh. Hanami na dorun, tapi nasiam na sangap.
46004011	Ronsi panorang on loheian anjaha horahan do hanami, hurang bani parhiouan, hona bogbogan anjaha seng marianan na totap,
46004012	loja marhorja marhitei tangannami sandiri. Anggo hona parpahiri mamasu-masu do hanami, anggo hona parburu, sabar do hanami,
46004013	anggo ipahata-hata, basar do hanami. Gabe songon tompoh-tompoh ni dunia on do hanami, songon apus-apus ni nahei ni haganup halak ronsi sonari.
46004014	Sedo na laho pailahon nasiam ase husurat on, laho paingat nasiam do songon anak na hinaholongan.
46004015	Ai age pe adong salaksa pangajari bani nasiam marhitei Kristus, seng piga anggo bapa, ai ahu do manubuhkon nasiam ibagas Kristus Jesus, marhitei Ambilan Namadear.
46004016	Halani ai huojur ma nasiam, gabe sitiru ahu ma nasiam!
46004017	Halani ai do ase husuruh bani nasiam si Timoteus, ai ma anak bakku, na hinaholongan anjaha hatengeran ni uhur ibagas Tuhan, ase ia ma paingatkon nasiam pasal dalanku ibagas Kristus Jesus, songon na huajarhon ija-ija pe bani haganup kuria in.
46004018	Adong do deba na pabanggal-banggal dirini, songon na so roh be ahu bani nasiam.
46004019	Tapi podas do ahu roh marayak nasiam, anggo marosuh Tuhan, anjaha botohonku ma ijin gogoh ni na pabanggal-banggal dirini, sedo hata ni sidea.
46004020	Ai sedo ibagas hata harajaon ni Naibata, tapi ibagas hagogohon do.
46004021	Aha do ipangindo uhur nasiam? Marlonsing-lonsing do ahu roh bani nasiam, barang ibagas holong atap lamlam ni uhur do?
46005001	Tongon, tarbogei do, masa parriah-riahon bani nasiam, anjaha gari bani sipajuh begu-begu parriah-riahon na sonai seng masa, ai ma, pala iparjolma parinangon ni bapani.
46005002	Anjaha sonai pe, ipagijang nasiam do diri nasiam. Ai lang dearan ma namin marpusok ni uhur nasiam, ase ipabali hun tongah-tongah nasiam na mangkorjahon na sonai?
46005003	Anggo ahu, age pe daoh pamatangku, i tongah-tongah nasiam do mangihutkon partonduyon; domma songon na i tongah-tongah nasiam ahu mandabuh uhum bani na mangkorjahon sisonai ai,
46005004	ibagas Goran ni Tuhan Jesus. Anggo martumpu nasiam, anjaha tonduyhu rap pakon nasiam, marhasoman hagogohon ni Tuhanta Jesus,
46005005	padason ma halak na sonai bani setan, laho mangagou dagingni, andohar maluah tonduyni bani ari ni Tuhan Jesus.
46005006	Seng dear pangenjengon nasiam in. Lang ibotoh nasiam, otik pe na migar in, iigari do ganup niagu in?
46005007	Borsih ma padarat nasiam na migar na dob dokah in, ase na niagu na baru nasiam, halani seng niigaran nasiam. Ai domma ibunuh Biri-biri paska banta, in ma Kristus.
46005008	Ai pe marpesta ma hita, ulang marhitei na migar na dob madokah, ulang marhitei na migar hajahaton atap hasamboron, tapi marhitei ruti na so niigaran ma ibagas hasusion ampa hasintongan.
46005009	Domma husuratkon bani nasiam, na so bulih saor nasiam pakon parriah-riah.
46005010	Seng huhatahon ganup parriah-riah na i dunia on atap paruhur haut atap panrampok atap sisombah gana-gana; ambit sonai, maningon mandarat ma nasiam hun dunia on.
46005011	On do tene na huhatahon bani nasiam bani surat in. Ulang ma saor nasiam bani halak na margoran sanina, hape parriah-riah do, atap bani paruhur haut atap sisombah gana-gana atap sipanrisai atap siparmabuk atap sipanrampok. Gari rap mangan pakon halak sisonai ai seng bulih.
46005012	Ai mase ma uhumonku na idarat ni kuria? Ai lang nasiam siuhumi na ibagas kuria?
46005013	Na i darat, Naibata do na manguhumi ai. Padarat nasiam ma siparjahat in hun tongah-tongah nasiam!
46006001	Anggo adong humbani nasiam na marpakara dompak hasomanni, pag do ia pauhumhon dirini bani halak sipargeduk, anjaha sedo bani halak na mapansing?
46006002	Ai lang ibotah nasiam, halak na pansing do na sihol manguhum dunia on? Jadi, anggo nasiam do na manguhumi dunia on, ai lang talup do homa nasiam manguhumi parkara na sonin etekni?
46006003	Ai lang ibotoh nasiam, malekat pe uhumonta do? Lambin pasal pargoluhon ari-ari on ma lang?
46006004	Hape anggo adong parkara nasiam pasal pargoluhan ari-ari, mase ma ipauhumhon nasiam in bani halak na madorun bani kuria in?
46006005	Na pailahon nasiam do hatangkon: Na so adong do na maruhur bani nasiam, age sahalak, na boi manguhumi sanina samah sanina?
46006006	Na marpakara do hape sanina samah sanina, anjaha i lobei ni na so porsaya?
46006007	Tongon, hataluon nasiam do in, anggo marpakara nasiam samah nasiam. Mase ma lang rahanan itaron nasiam na so pintor? Mase ma lang rahanan balosan nasiam hona rampas?
46006008	Hape nasiam sandiri do mambahen na so pintor anjaha manrampasi, anjaha samah na marsanina.
46006009	Ai lang ibotoh nasiam, na so sitean harajaon ni Naibata do halak pargeduk? Ulang nasiam kahou! Seng sitean harajaon ni Naibata parriah-riah atap sisombah gana-gana atap parbangkis atap na marjolmahon dalahi,
46006010	atap panangko atap paruhur haut atap parmabuk atap panrisai atap panrampok pe.
46006011	Anjaha sisonai do nasiam deba lobei. Tapi domma nasiam iburihi, domma ipapansing, domma ipintori marhitei Goran ni Tuhan Jesus Kristus ampa marhitei Tonduy ni Naibatanta.
46006012	Haganup do bulih bakku, tapi seng haganup marguna. Haganup do bulih bakku, tapi seng bulih palopasonku diringku patundukon ni atap aha pe.
46006013	Bani boltok do sipanganon anjaha boltok bani sipanganon, tapi rap parontihonon ni Naibata do in. Tapi anggo angkula in, ulang bani parriah-riahon, bani Tuhan ma in, anjaha bani angkula in do Tuhan.
46006014	Naibata do na dob papuho Tuhan in, anjaha papuhoonNi do age hita marhitei hagogohonNi ai.
46006015	Ai lang ibotoh nasiam pagori ni Kristus do angkula nasiam? Mintor pakeionku ma pagori ni Kristus in gabe pagori ni boru jalang? Lang ale!
46006016	Ai lang ibotoh nasiam, na padomu dirini bani boru jalang, na gabe sada angkula do ai? Ai nini do: Na gabe sada daging do na dua ai.
46006017	Tapi na padomu dirini bani Tuhan in, gabe sada tonduy do ia pakonSi.
46006018	Maporus ma nasiam humbani parriah-riahon! Sagala dousa na hinorjahon ni jolma, idarat ni angkulani do ai, tapi na marriah-riah, bani angkulani do ia na mardousa ai.
46006019	Ai lang ibotoh nasiam, angkula nasiam do rumah ni Tonduy Napansing, na adong ibagas nasiam, na dob jinalo nasiam humbani Naibata, anjaha sedo nasiam simada nasiam?
46006020	Ai harga do nasiam itobus, halani ai pasangap nasiam ma Naibata marhitei angkula nasiam.
46007001	Tapi pasal na sinuratkon nasiam, on ma balosku: Dear do bani dalahi, ulang manjamah naboru.
46007002	Tapi laho manlembangi parriah-riahon, dear ma ganup dalahi adong parinangonni sandiri, anjaha ganup naboru adong paramangonni sandiri.
46007003	Idalankon paramangon ma hawajipanni bani parinangonni, sonai homa parinangon dompak paramangonni.
46007004	Seng saguru bani parinangon in angkulani, tapi bani paramangonni do; sonai homa, seng saguru bani paramangon angkulani, tapi bani parinangonni do.
46007005	Ulang ma marsipadaohan nasiam, anggo seng humbani dos ni riah anjaha marpanorang, ase sompat martonggo; dob ai marsipadohoran ma use, ase ulang ilajou sibolis in nasiam, halani seng tahan mangorom.
46007006	Tapi huhatahon pe sonai, na mambere partimbangan do ahu, sedo na mamarentah.
46007007	Huparsinta do ase ganup jolma songon ahu on; tapi bani ganup do adong silayak-layak humbani Naibata, na sada sonon, na sada nari sonin.
46007008	Tapi on ma hatangku bani na so mompo ampa bani naboru na mabalu: Dear ma bani sidea, totap songon ahu on.
46007009	Tapi anggo seng tarrajai sidea diri ni sidea, marhajabuan ma; ai dearan do marhajabuan humbani na garang.
46007010	Bani na dob marhajabuan huparentahkon ma, sedo ahu tene tapi Tuhan do: Seng bulih sirang naboru ai humbani paramangonni.
46007011	Tapi anggo domma sirang, ulang be laho, atap mardomu ma use bani paramangonni hinan. Anjaha dalahi pe, seng bulih sirangkononni parinangonni.
46007012	Bani na legan ai ahu mangkatahon, sedo Tuhan in: Anggo adong sada sanina na marparinangon na so porsaya, anggo marosuh do uhur ni naboru ai rap pakonsi, ulang ma isirangkon ia.
46007013	Anjaha anggo seng porsaya halahoan ni sada naboru, anggo marosuh do dalahi ai rap pakonsi, ulang ma itadingkon ia.
46007014	Ase gabe pansing do dalahi na so porsaya ai marhitei parinangon ai, anjaha gabe pansing do naboru na so porsaya ai marhitei sanina ai. Ambit lang, butak ma niombah nasiam, tapi tongon pansing do sidea.
46007015	Tapi anggo isirangkon na so porsaya ai dirini, paturut ma sirang. Seng sangkut sanina atap botou na dob Kristen bani na sonai ai; tapi bani pardameian do idilo Naibata nasiam.
46007016	Ai sonaha ma ibotoh ham inang, atap na tarpaluah ham do paramangonmu? Ham bapa, ai sonaha ma ibotoh ham, atap na tarpaluah ham do parinangonmu?
46007017	Tapi ganup ma marpalahou domu hubani na binere ni Tuhan bani, domu hubani pandilo ni Naibata bani. Lanjar in do bani ganup kuria in hutaurhon.
46007018	Anggo domma tarsunat sada halak tardilo, ulang ma ipaubah ai; na so tarsunat, sanggah tardilo ia, ulang ma ipasunatkon dirini.
46007019	Ai na marsunat atap na so marsunat seng adong harga ni ai, tapi na mandalankon titah ni Naibata do.
46007020	Ganup ma totap songon sanggah na tardilo ai ia.
46007021	Anggo jabolon ham sanggah na tardilo ai, ulang ma haru uhurmu pasal ai. Tapi anggo boi do maluah ham, dearan ma maluah.
46007022	Ai jabolon na tardilo ibagas Tuhan in, halak na maluah do ai bani Tuhan in; sonai homa, halak na maluah na tardilo ai, jabolon ni Kristus do.
46007023	Harga do nasiam itobus, ulang ma ra nasiam parjabolonon ni jolma.
46007024	Ganup ma nasiam sanina, sonin ia tardilo, sonai ma ia totap i lobei ni Naibata.
46007025	Ia pasal anak boru, seng adong bakku parentah ni Tuhan in. Tapi pingkiranku ma huhatahon songon sada halak hatengeran, halani idop ni Tuhan in.
46007026	Nini uhurhu, mangidah hasunsahan na masa sonari, dear ma sada halak totap ia songon sisonari ai.
46007027	Domma sangkut ham bani sada naboru? ulang pindahi dalan sirang! Seng sangkut ham bani sada naboru? Ulang pindahi naboru!
46007028	Anggo mompo ham, seng mardousa ham ijai, anjaha anggo laho anak boru seng mardousa ia. Tapi marhasunsahan do halak sisonai bani daging, anjaha sihol do uhurhu maluah nasiam hunjai.
46007029	Tapi on do na huhatahon, nasiam sanina: Pondok mando panorangni. Sonon ma hu lobeian on: Songon na so marparinangon ma na marparinangon,
46007030	anjaha na tangis songon na so tangis, anjaha na marmalas ni uhur songon na so marmalas ni uhur, anjaha na mamboli songon na so marnah,
46007031	anjaha na mamorluhon dunia on songon na so mamorluhon, ai na laho salpu do ruhut ni dunia on.
46007032	Tapi sihol do uhurhu ulang sunsah nasiam. Isarihon na so marhajabuan do na porlu bani Tuhan in, ai ma, sonaha mambahen rosuh ni Tuhan in.
46007033	Tapi na marparinangon mansarihon na porlu i dunia on, sonaha ia boi mambuat uhur ni parinangonni, jadi mardua uhur do ia.
46007034	Anjaha puang-puang na so marparamangon pakon anak boru, isarihon do na porlu bani Tuhan in, ai ma sonaha ase pansing sidea bani angkula age bani tonduy. Tapi na dob marparamangon isarihon do na porlu i dunia on, sonaha ase boi ia mambuat uhur ni paramangonni.
46007035	Tapi huhatahon pe sonin, ase marguna do bani nasiam, sedo na laho manidingi nasiam, tapi ase porman do nasiam anjaha totap bani Tuhan in, seng manirpang-nirpang.
46007036	Tapi anggo hurang patut do iahap sada halak paturutonni sonin boruni, na dob anak boru, na dob torasan, anggo maningon do laho, ipasaud ma rosuhni ai; seng mardousa ia ijai, marhajabuan ma sidea.
46007037	Tapi barang ise na dob martotap ni uhur, sedo na tarpaksa, tapi humbani rosuhni do sura-surani ai, anjaha domma iputuskon ai ibagas uhurni torus manramotkon boruni ai, dear do pambahenni ai.
46007038	Ase, atap ise na palaho boruni na dob anak boru, dear do pambahenni ai, tapi dearan do pambahen ni na so palahohonsi.
46007039	Sangkut do naboru na dob laho sadokah manggoluh paramangonni, tapi anggo matei paramangonni, maluah ma ia anjaha boi laho atap bani ise harosuh ni uhurni, asal ma ibagas Tuhan in.
46007040	Tapi nini uhurhu, sonangan ma ia, anggo sonai totap ia, anjaha porsaya do ahu adong do homa bakku Tonduy ni Naibata.
46008001	Tapi pasal gulei na dob ginalangkon, ibotoh hita do, paboa haganup do hita marnah habotohon. Na pabanggal-banggalhon diri do habotohon, tapi na padear-dearhon do holong ni uhur.
46008002	Anggo adong na mangagan, na dob dong binotohni, seng ibotoh ai ope sonaha habotohon na sasintongni.
46008003	Tapi barang ise na mangkaholongi Naibata, ai do na tinanda ni Naibata.
46008004	Pasal na mangankon gulei na dob ginalangkon, ibotoh hita do, paboa seng dong naibata-naibata i dunia on, anjaha seng adong Naibata sobali Sisada-sada in.
46008005	Ai age pe dong igoran naibata i langit sonai i tanoh on, ai buei do tongon iparnaibata ampa ipartuhan,
46008006	tapi banta sada do Naibata, Bapa in, parmulaan ni haganup anjaha hita hu-Bani; anjaha sada do Tuhan, in ma Jesus Kristus, parhiteian ni haganup, anjaha marhiteihonsi do hita adong.
46008007	Tapi seng haganup simada habotohon ai. Adong ope na mangankon ai songon galangan tongon, halani somal iparhatongon naibata-naibata ronsi nuan, gabe butak ma panggora ni uhur ni sidea na hurang toguh in.
46008008	Tapi seng ipadohor sipanganon hita bani Naibata. Anggo seng napangan ai, seng harugian hita, anjaha napangan pe seng maruntung hita.
46008009	Tapi jaga ma, ulang ma kuasa nasiam in gabe parsangsian bani halak na galek.
46008010	Ai anggo adong na mangidah ham, simada habotohon ondi, hundul mangan i rumah panumbah-numbahan, ai lang na mangojur panggora ni uhurni na galek ai ma ai, mangankon gulei sigalanghononkon bani naibata-naibata?
46008011	Gabe magou ma na galek in halani habotohonmu in, ai ma sanina, na hinopkop ni Kristus marhitei parmateiNi.
46008012	Anggo mardousa nasiam sonai bani sanina ai, anjaha isedai nasiam panggora ni uhur ni na galek ai, mardousa do nasiam homa ijai bani Kristus.
46008013	Halani ai, anggo sangsi do saninangku halani sipanganon, sabonar lang be panganonku gulei lalab, ase ulang sangsi saninangku hubahen.
46009001	Ai lang bebas do ahu? Ai lang apostel do ahu? Ai lang domma huidah Jesus, Tuhanta in? Ai lang horjangku do nasiam ibagas Tuhan in?
46009002	Anggo lang apostel ahu bani halak na legan, tapi apostel do anggo ahu bani nasiam, ai nasiam do lak ni haapostelonku ibagas Tuhan in!
46009003	On ma balosku bani halak na sihol mamareksai ahu.
46009004	Na so marhak do hanami mangan ampa minum?
46009005	Na so marhak do hanami ase adong na gabe sinrumah pangkasomani bennami, songon apostel na legan ai, pakon anggi ni Tuhan in ampa si Kepas?
46009006	Ai pitah ahu ampa si Barnabas do na maningon marhorja laho mansarihon goluhnami?
46009007	Ija ma adong tentara, na mambalanjai dirini sandiri? Ise ma na mambahen pohon anggur, na so mangankon humbani buahni? Ise ma na marmahan pinahan, na so minum dadih humbani na pinarmahanni?
46009008	Domu hubani hasomalan ni jolma do na huhatahon in? Ai lang sonin do homa hata ni titah in?
46009009	Ai bani titah ni si Musa pe tarsurat do: Seng bulih huntamonmu babah ni lombu na mardogei! Ai lombu do sinarihon ni Naibata ijai?
46009010	Ai lang hubanta do hata ai? Ai halani hita do ase tarsurat: Patut do mangarap paninggala humbani na tininggalaanni, anjaha pardogei mangarap bani parbagiananni.
46009011	Anggo isuan hanami bani nasiam partonduyon, ai banggal ma ai anggo marpariama hanami humbani nasiam na porlu bani pardagingon?
46009012	Ai anggo marrupei na legan humbani nasiam, samintolah hanami ma lang? Tapi seng ipakei hanami hak in, tapi sabar do hanami bani haganup, ase ulang tarambat Ambilan Namadear ni Kristus ibahen hanami.
46009013	Ai lang ibotoh nasiam, na mangkorja i rumah panumbahan mangan hun rumah panumbahan, anjaha na marugas bani anjap-anjap, dapotan hunjai?
46009014	Lanjar sonai do iaturhon Tuhan in bani siparambilan na madear: Humbani Ambilan Namadear in ma sidea manggoluh.
46009015	Tapi anggo ahu, sada pe lang hudalankon ai; anjaha seng husurathon on, ase ipadalan in bakku. Ai rahanan do matei ahu, humbani na maseda hasurungankai.
46009016	Ai anggo huambilankon Ambilan Namadear in, seng hasurungan in bakku, ai na maningon do in bakku. Bursik ma ahu, anggo seng huambilankon Ambilan Namadear in.
46009017	Ai anggo huhorjahon in humbani rosuh ni uhurhu, marupah ma ahu. Tapi anggo seng humbani rosuh ni uhurhu, na niondoskon ma jabatan in bakku.
46009018	Ase aha do upahku? Ai ma, huambilankon do Ambilan Namadear in, seng pala marupah, ase ulang hupakei hakku na mardomu bani Ambilan Namadear in.
46009019	Ai age pe bebas ahu humbani ganup halak, huparjabolon do diringku bani haganup, ase humbuei sidea dapot ahu.
46009020	Gabe songon Jahudi do ahu bani Jahudi, ase dapot ahu Jahudi. Bani na ginomgoman ni titah in, songon na ginomgoman ni titah do ahu, age pe lang ginomgoman ni titah in ahu, andohar dapot ahu na ginomgoman ni titah in.
46009021	Bani na so martitah songon na so martitah, age pe sedo na so martitah ahu humbani Naibata, tapi itoruh ni titah ni Kristus do, ase jumpah ahu na so martitah.
46009022	Bani na galek, gabe songon na galek do ahu, ase dapot ahu na galek in. Huparomban do diringku bani haganup, andohar siotikanni maluah deba hubahen.
46009023	Tapi haganupan in huhorjahon halani Ambilan Namadear, andohar dihut ahu marrupei bani pasu-pasuni.
46009024	Ai lang ibotoh nasiam, ia na marlumba haganup do namin na marlintun, tapi sada do na manjalo upah hamonangan. Sonai ma bujur nasiam marlintun, ase dapotan nasiam.
46009025	Tapi sagala siparlumba mangorom do bani haganup. Ibahen sidea do sonai, ase ijalo sidea sortali rudang na ra seda, tapi hita na so ra maseda.
46009026	Ia ahu, sedo na so martujuan parlintunonku, sedo songon na manenju logou ahu martenju.
46009027	Tapi hupukpuki do angkulangku anjaha hupatunduk, ase ulang halak na legan huambilani, hape ahu magou.
46010001	Seng dear uhurhu lang ibotoh nasiam, nasiam saninangku; Ia ompungta haganup do sidea nilinggoman ni hombun ai, anjaha ganup do sidea mandipari laut ai,
46010002	anjaha haganup do sidea tardidi hubani si Musa ibagas hombun ai ampa ibagas laut ai,
46010003	anjaha haganup do sidea mangan sipanganon partonduyon na samasam ai,
46010004	lanjar haganup do sidea manginum siinumon partonduyon na samasam ai. Ai minum do sidea humbani dolog batu partonduyon na mangirikkon sidea ai, anjaha Kristus do dolog batu ai.
46010005	Tapi seng marosuh Naibata bani bueinan humbani sidea, ai rasei do sidea i halimisan ai.
46010006	Tapi gabe panjoraan ma ai banta, ase ulang hisapan hita bani na masambor songon sidea na hisapan ai.
46010007	Anjaha ulang ma sibalosi naibata na legan nasiam songon deba humbani sidea, ai tarsurat do: Hundul ma bangsa ai mangan ampa minum, anjaha jongjong ma sidea manortori.
46010008	Ulang ma hita marriah-riah, songon deba humbani sidea na marriah-riah ai, gabe rasei ibagas sadari dua puluh tolu ribu halak.
46010009	Ulang ma lajou hita Tuhan in songon deba humbani sidea na manlajou ai, gabe marmateian sidea ibahen ulog ai.
46010010	Ulang ma nasiam marungut-ungut songon deba humbani sidea na marungut-ungut ai, gabe magou sidea ibahen sipangagou.
46010011	Gabe usihan do na masa bani sidea, tapi isurathon do ai bahen lumba-lumba banta, na manggoluh ibagas panorang ni ujung ni dunia on.
46010012	Halani ai, halak na mangagan jongjong ia, pangkei ma, ase ulang tompas ia.
46010013	Parlajouan na somal bani jolma do masa bani nasiam: Hatengeran do Naibata, seng paturutonNi nasiam lajouon lobih humbani gogoh nasiam; tapi rap pakon parlajouan ai bahenonni do homa hadobanni, ase tartaron nasiam.
46010014	Halani ai, nasiam na huhaholongi, maporus ma nasiam humbani parsombahon bani sisombah-sombahon.
46010015	Hubani na maruhur do hatangku. Timbangi nasiam ma aha na huhatahon.
46010016	Panginuman pasu-pasu, na tinarima kasihkonta in, ai lang parsaoran pakon daroh ni Kristus do in? Anjaha ruti na ipartopik hita in, ai lang parsaoran pakon badan ni Kristus do in?
46010017	Halani sada do ruti ai, gabe sada daging do hita buei, ai haganup do hita parrupei bani ruti na sada ai.
46010018	Tonggor nasiam ma Israel mangihutkon pardagingon! Ai lang gabe marpardomuan do sidea, na mangan humbani galangan ai ampa anjap-anjap ai?
46010019	Aha do na huhatahon? Na marnidok do gulei na ginalangkon, atap na margogoh do sisombah-sombahon?
46010020	Ai lang ginalangkon ni sidea ai, bani tonduy na jahat do igalangkon sidea ai, sedo bani Naibata? Tapi seng dear uhurhu saor nasiam bani tonduy na jahat.
46010021	Seng tarbahen nasiam minum humbani panginuman ni Tuhan in, sonai homa humbani panginuman ni tonduy na jahat. Seng tarbahen nasiam parrupei humbani meja ni Tuhan in, sonai homa humbani meja ni tonduy na jahat.
46010022	Puhoanta ma simburu ni Tuhan in? Ai gogohan do hita hum-Bani?
46010023	Haganup do boi, tapi lang haganup marguna. Haganup do boi, tapi lang haganup padearhon.
46010024	Ulang ma marsisarihon na bani dirini bei, tapi na bani hasoman ma.
46010025	Pangan nasiam ma haganup na jinual i pajak gulei, ulang pala martimbang-timbang halani panggora ni uhur in,
46010026	ai gok bani Tuhan in do tanoh on ampa isini.
46010027	Anggo iontang na so porsaya nasiam, anjaha marosuh do uhur nasiam laho, pangan nasiam ma haganup na pinatibal i lobei nasiam, ulang pala martimbang-timbang halani panggora ni uhur in!
46010028	Tapi anggo adong na mangkatahon bani nasiam: "Gulei na ginalangkon do on," ulang ma pangan nasiam ai, halani halak na mangkatahon ai, ampa halani panggora ni uhur in.
46010029	Sedo panggora ni uhurmu na huhatahon ai, tapi panggora ni uhur ni na legan ai do. Ai mase ma uhuman ni panggora ni uhur ni na legan ahu, bani hamardekaonku?
46010030	Ai anggo hupangan ai marhasoman tarima kasih, mase ma pala hona risa ahu, halani na dob hujalo marhasoman tarima kasih?
46010031	Ai pe, atap na mangan atap na minum nasiam, atap aha pe ihorjahon nasiam, bahen nasiam ma haganup ai pasangaphon Naibata.
46010032	Ulang ma bahen nasiam parsangsian bani halak Jahudi, barang bani halak Gorik, barang bani kuria ni Naibata pe.
46010033	Songon ahu pe, hubuat do uhur ni halak bani haganup, ai seng hupindahi na marguna bakku, na marguna bani na mabuei in do, andohar maluah sidea.
46011001	Usihi nasiam ma ahu, songon ahu na mangusihi Kristus.
46011002	Tapi hupuji do nasiam, halani idingat nasiam do ahu bani haganup, anjaha ijolom nasiam do aturan in, songon na dob huaturhon bani nasiam.
46011003	Tapi sihol ma botohon nasiam, nini uhurhu: Kristus do ulu ni haganup paramangon, paramangon ulu ni parinangon, anjaha Naibata do ulu ni Kristus in.
46011004	Sagala paramangon, na martangkuluk martonggo atap manjahai, pahiri uluni do ai.
46011005	Tapi sagala parinangon, na martonggo barang manjahai, seng marpanrungkub uluni, na pahiri uluni do ai, ai doshon na jinambak do sidea ai.
46011006	Ai anggo seng irungkub parinangon ai uluni, dearan ma ipaguntingkon. Tapi, anggo mahiri iahap parinangon igunting atap ijambak, irungkub ma dearan.
46011007	Ia paramangon, seng pala irungkub uluni, ai usihan ampa sinalsal ni hasangapon ni Naibata do ia. Tapi parinangon ai, sinalsal ni hasangapon ni paramangonni do.
46011008	Ai seng humbani naboru roh ni dalahi, tapi humbani dalahi do roh ni naboru.
46011009	Anjaha sedo halani naboru tartompa dalahi, tapi naboru halani dalahi do.
46011010	Halani ai, patut do marpanrungkub hasangapon parinangon bani uluni, halani malekat-malekat in.
46011011	Tapi age sonai, ibagas Tuhan parinangon marguru bani paramangon do, anjaha paramangon marguru bani parinangon.
46011012	Ai songon naboru marharohan humbani dalahi, sonai do homa dalahi marharohan humbani naboru; tapi haganup marharohan humbani Naibata do.
46011013	Nasiam sandiri ma manimbang, atap na patut do naboru martonggo bani Naibata, seng marpanrungkub uluni?
46011014	Ai lang biak pe iajarhon do bani nasiam, anggo marjambulan ganjang dalahi, hadorunon do ai bani?
46011015	Tapi anggo marjambulan ganjang naboru, hasangapon do ai bani, ai jambulan ganjang ai do ibere bani sidea gabe panrungkub.
46011016	Tapi anggo adong na sihol manlawan, adat na sonai seng adong banta, sonai age bani kuria ni Naibata.
46011017	Tapi ibagas na sihol mangaturhon on, seng hupuji nasiam, ai seng lambin dearni, tapi lambin samborni do anggo martumpu nasiam.
46011018	Parlobei hubogei, anggo martumpu nasiam ibagas kuria in, adong do parbolah-bolahan i tongah-tongah nasiam, anjaha huparhatongon do ai deba.
46011019	Ai maningon do adong golongan-golongan, ase talar paruhur na totap bani nasiam.
46011020	Anjaha sanggah martumpu nasiam, seng tongon nasiam mangankon parpadanan ni Tuhan in.
46011021	Ai sanggah na mangan nasiam, mintor marsipangan panganonni bei do nasiam, gabe loheian ma na deba, mabuk na deba nari.
46011022	Ai na so adong do rumah nasiam, ase ijai nasiam mangan anjaha minum? Atap na mapas do nasiam bani kuria ni Naibata, gabe ipaila nasiam na marhahurangan? Aha ma hatahononku? Pujionku do nasiam? Pasal on seng hupuji nasiam.
46011023	Ai na hujalo humbani Tuhan, ai do hupadas bani nasiam: Ia Tuhan Jesus, bani borngin sanggah hona partahian Ia, ibuat ma ruti,
46011024	ihatahon ma tarima kasih, ipartopik, anjaha ihatahon ma: DagingKu do on, na mangkopkop nasiam. Bahen nasiam ma sonin, gabe pardingatan Bakku!
46011025	Lanjar sonai do homa panginuman ai dob salpu na mangan ai, nini: Ia panginuman on, padan na baru ma on ibagas darohKu. Bahen nasiam ma sonin, gabe pardingatan Bakku, ganup hali iinum nasiam in.
46011026	Ai ganup hali ipangan nasiam ruti na sonin, anjaha iinum nasiam humbani panginuman in, parmatei ni Tuhan in do iambilankon nasiam, ronsi roh Ia.
46011027	Ase anggo adong na mangankon ruti in, anjaha na minum humbani panginuman ni Tuhan in ibagas na so talup, parsalah do ia bani badan ampa daroh ni Tuhan in.
46011028	Tapi ipareksa jolma in ma dirini, dob ai pe ase ipangan ruti in, anjaha iinum humbani panginuman in.
46011029	Ai barang ise na mangankon anjaha na manginum in, uhum bani dirini do na pinangan anjaha na niinumni ijin, anggo seng itimbangi daging in.
46011030	Halani in do ase buei na galek anjaha na boritan bani nasiam, anjaha hundong ma na dob modom.
46011031	Tapi anggo iuhumi hita dirinta, seng siuhumon be hita.
46011032	Tapi hita na niuhuman ni Tuhan in, hona ajar do hita marhitei ai, ase ulang hona uhum hita rap pakon dunia on.
46011033	Halani ai, nasiam saninangku, anggo martumpu nasiam laho mangan, marsipaimaan ma nasiam.
46011034	Anggo dong na loheian, i rumahni ma ia mangan, ase ulang paroh uhum partumpuan nasiam. Ia na legan ai, dob roh pe ahu ase huatur.
46012001	Anjaha pasal sibere-bere partonduyon ai, nasiam sanina, seng dear uhurhu lang marpambotoh nasiam.
46012002	Ibotoh nasiam do, sanggah sipajuh begu-begu ope nasiam, na dob itogu anjaha isarad do nasiam bani gana-gana na longah.
46012003	Halani ai hupabotohkon ma bani nasiam: Seng adong halak, na marsahap marhitei Tonduy ni Naibata mangkatahon: "Hona papa ma Jesus," anjaha seng adong na boi mangkatahon "Jesus ai ma Tuhan," anggo lang marhitei Tonduy Napansing.
46012004	Bagei do sibere-bere partonduyon, tapi sada do Tonduy.
46012005	Bagei do horja pangidangion, tapi sada do Tuhan.
46012006	Bagei do hagogohon, tapi sada do Naibata, na mangkorhon haganupan ai ibagas haganup.
46012007	Bani ganup do ibere partalar ni Tonduy in bahen hadearon ni ganup.
46012008	Bani na sada ibere marhitei Tonduy in hata hapentaran, bani na sada nari hata habotohon romban hubani Tonduy na sasada in.
46012009	Bani na legan use haporsayaon marhitei Tonduy na sada in, bani na legan sibere-bere pamalumhon marhitei Tonduy na sada in.
46012010	Bani na legan hagogohon mambahen halongangan, bani na legan panjahaion, bani na legan panimbangion pasal bagei ni tonduy, bani na legan marsahap ibagas hata na legan, anjaha bani na legan use patorangkon sahap ai.
46012011	Tapi haganupan ai ihorjahon Tonduy na sada in, palegan-legan ibagihon bani ganup romban bani rosuh ni uhurNi.
46012012	Ai songon badan, sada do in, anjaha marpagori buei, tapi haganup pagorini in, age pe buei in, sada badan do in; sonai do age Kristus.
46012013	Ai ibagas sada Tonduy do haganup hita tardidi hubagas sada badan, age Jahudi, age Gorik, age jabolon age halak na bebas, anjaha sada do Tonduy ipainumhon bani hita haganup.
46012014	Ai badan in pe, seng sada pagori, tapi buei do.
46012015	Porini ihatahon nahei: Halani seng tangan ahu, seng masuk ahu bani badan, mintor lang masuk badan ma ai halani ai?
46012016	Anjaha porini ihatahon pinggol: Halani seng mata ahu, seng masuk ahu bani badan, mintor lang ma masuk badan ai halani ai?
46012017	Anggo mata haganup badan, ija ma parbinogeian? Anggo haganup pinggol, ija ma panganggoh?
46012018	Tapi iatur Naibata do pagori in, ganup bani iananni bei bani badan, domu hubani rosuh ni uhurNi.
46012019	Porini sada pagori haganup, ija ma badan?
46012020	Ase age pe buei pagori, sada do badan.
46012021	Ase seng boi hatahonon ni mata bani tangan: "seng benahangku ho!"; atap ulu mangkatahon bani nahei: "Seng benahangku ho!"
46012022	Tapi tene, pagori na tar hurang idahon, ai do siporlunan,
46012023	anjaha pagori ni angkulanta, na hurang harga nini uhurta, ai do sangapan ibahen hita, anjaha na hurang sangap nini uhurta sarinan do hita pasal ai.
46012024	Tapi seng pala porlu ai bani pagori na sangap hinan. Ia Naibata, iatur do angkula in, anjaha sangapan ibahen pagori na dorun hinan,
46012025	ase ulang adong parbolah-bolahan ibagas badan, tapi ase marsiurupan pagori samah pagori.
46012026	Anggo mangarou sada pagori, rap mangarou do haganup pagori in, anjaha anggo ipasangap sada pagori, rap marmalas ni uhur do ganup pagori in.
46012027	Nasiam do badan ni Kristus in, anjaha pagori do nasiam samah nasiam.
46012028	Anjaha ipabangkit Naibata do ibagas kuria in parlobei apostel, paduahon nabi, patoluhon sipangajari, dob ai hagogohon mambahen halongangan, dob ai sibere-bere pamalumkon, gogoh laho mangurupi, hapentaran mambobai, marsahap na legan.
46012029	Ai haganup do gabe apostel? Ai haganup do gabe nabi? Ai haganup do gabe sipangajari? Ai haganup do margogoh mambahen halongangan?
46012030	Ai haganup do dapotan sibere-bere pamalumkon? Ai haganup do marhata na legan? Ai haganup do pandei patorangkon?
46012031	Tapi pindahi nasiam ma sibere-bere sibanggalan. Anjaha patuduhononku ope bani nasiam dalan sisurungan.
46013001	Porini pe husahapkon sagala sahap ni jolma ampa malekat pe, anggo seng adong holong bakku, songon gung na marolol do ahu atap giring-giring na mardiring.
46013002	Porini pe adong bakku sibere-bere panjahaion, anjaha hubotoh haganup rusia ampa haganup habotohon, anjaha porini pe parhaporsayaon na botul ahu gabe tarpaosor ahu dolog, anggo seng adong holong bakku, na lang do ahu.
46013003	Anjaha porini hulayak-layakkon haganup artangku anjaha huondoskon badanku ase itutung, anggo seng adong haholongon bakku, sabonar na so marguna do ai bakku.
46013004	Na sabar do haholongon in anjaha na basar, seng subil haholongon in, seng mangunsagah anjaha ipajuntul-juntul dirini.
46013005	Hormat do haholongon in, seng ipindahi na bani sandiri, seng urah marah, anjaha seng ipadingat-dingat na jahat.
46013006	Seng malas uhurni mangidah hagedukon, tapi malas do uhurni bani hasintongan.
46013007	Bani haganup do ia tahan, haganup do ihaporsayai, haganup do iarapkon, sabar do ia manaron haganup.
46013008	Seng na ra salpu haholongan in. Ia panjahaion maronti do, mangadi do age sahap, habotohon pe maronti do.
46013009	Ai mardeba-deba do habotohonta, anjaha mardeba-deba do age panjahaionta.
46013010	Anggo roh na gokan dear ai, parontihonon ma na mardeba-deba.
46013011	Sanggah dakdanak ahu, danak do parsahapku, danak paruhuronku, danak pingkiranku, tapi dob mangodang ahu, hutadingkon do biak hadanakon ai.
46013012	Anggo sonari, mangkawah do hita songon bani sormin, samak hansa, tapi use padumpar bohi ma. Mardeba-deba do panandaionku nuan, tapi anggo use gok ma panandaionku, songon na dob tinandani ahu.
46013013	Ase tolu do na totap, ai ma haporsayaon, pangarapan ampa haholongan tapi haholongan ai do sibanggalan.
46014001	Parayak nasiam ma haholongon in, porluhon nasiam partonduyon, tapi siporlunan, ai ma panjahaion.
46014002	Ia na marhata na legan, sedo jolma na pinarsahapkonni, tapi Naibata do. Ise pe lang na mangarusi, ai rusia do ihatahon ibagas tonduy.
46014003	Tapi na manjahai, jolma do iparsahapkon, laho pauli-ulihon, mamodahi ampa mangapohi.
46014004	Na pauli-ulihon dirini do na marhata na legan, tapi kuria in do ipauli-uli na manjahai.
46014005	Marosuh do uhurhu namin, anggo haganup nasiam marhata na legan, tapi harganan do na manjahai. Halak na manjahai surungan do ai humbani na marhata na legan, anggo seng lanjar ipatorang, laho pauli-ulihon kuria in.
46014006	Ai pe, nasiam sanina, anggo roh ahu bani nasiam marhata na legan, aha ma gunani ai bani nasiam, anggo seng huhatahon bani nasiam pangungkabon atap habotohon atap panjahaion atap pangajarion?
46014007	Umpamani parugas na so manggoluh, songon sordam atap husapi, anggo samak sorani, sonaha ma boi botohon atap na isordamhon atap na ihusapihon?
46014008	Anjaha anggo seng torang sora ni tarompet, ise ma na ra marugas laho hu parporangan?
46014009	Sonai ma nasiam pasal sahap na legan ai. Anggo isahapkon nasiam hata na so torang, sonaha ma boi botohon na hinatahon nasiam? Ai lang songon na marsahap bani logou mando in?
46014010	Buei do tongon bagei ni sahap i dunia on, anjaha sada pe lang na so adong artini.
46014011	Anggo lang hubotoh arti ni hata ai, gabe bangsa na legan ma ahu bani na marsahap ai, anjaha na marsahap ai pe gabe bangsa na legan ma bakku.
46014012	Anjaha sonai ma nasiam, halani ihaporluhon nasiam do partonduyon, pindahi nasiam ma hasurungan, laho pauli-ulihon kuria in.
46014013	Halani ai martonggo ma parhata na legan ai, ase tarpatorangsi.
46014014	Anggo martonggo ahu ibagas hata na legan, tonduyhu do na martonggo soh do anggo pingkiranku.
46014015	Ase sonaha ma bahenon? Martonggo ma ahu ibagas tonduyhu, tapi sihol martonggo do ahu homa ibagas pingkiranku. Mandoding ma ahu ibagas tonduyhu, tapi sihol mandoding do ahu homa ibagas pingkiranku.
46014016	Ai anggo mamuji ham ibagas tonduymu, sonaha ma tarbahen halak na dihut ijai mangkatahon amen bani hata tarimakasihmu ai, anggo seng iarusi?
46014017	Dear do namin hata tarima kasih ai, tapi seng paulihon ai bani hasoman.
46014018	Tarima kasih do uhurhu bani Naibata, halani pandeinan ahu marhata na legan marimbang nasiam haganup.
46014019	Tapi anggo ibagas kuria in, rosuhan do uhurhu mangkatahon lima hata na tararusi humbani saloksa ibagas hata na legan, ase tarajari ahu na legan.
46014020	Nasiam sanina, ulang ma dakdanak nasiam ibagas paruhuron, dakdanak ma nasiam pasal hajahaton, tapi matoras ma bani paruhuron.
46014021	Bani titah in tarsurat do: Marhitei parhata na legan ampa marhitei bibir ni halak na legan sihol marsahap do ahu bani bangsa in, tapi age pe sonai, seng tangihonon ni sidea Ahu, nini Tuhan in.
46014022	Ase tanda do sahap na legan, sedo bani na porsaya, tapi bani na so porsaya do; tapi anggo panjahaion sedo bani na so porsaya, tapi bani na porsaya do.
46014023	Ase anggo martumpu haganup kuria in, anjaha marhata na legan haganupan, anjaha adong masuk parguru atap na so porsaya, ai lang hatahonon ni sidea ma na gila nasiam?
46014024	Tapi anggo haganup manjahai, anjaha adong masuk na so porsaya atap parguru, gabe haganup ma marsipaingat bani, anjaha haganup ma manguhumi na ibagas uhurni,
46014025	gabe talar ma ponopan na ibagas uhurni, gabe manrogop ma ia, marsombah bani Naibata, anjaha marhatongonkon, na tongon do Naibata i tongah-tongah nasiam.
46014026	Ase sonaha do, nasiam sanina? Anggo martumpu nasiam, adong do bani na sada doding, bani na sada pangajarion, bani na sada pangungkabon, bani na sada sahap na legan, bani na sada hatorangan. Tapi haganupan ai laho pauli-ulihon kuria in ma namin.
46014027	Anggo adong na marhata na legan, sungkup ma dua atap sibueinan ma tolu halak, anjaha sada-sada ma, anjaha sahalak ma na patorangkon.
46014028	Tapi anggo seng adong na patorangkon, sip ma ia i lobei ni kuria in; bani dirini ampa bani Naibata ma ai ihatahon.
46014029	Anggo nabi, dear ma dua atap tolu halak manjahai, anjaha na legan ai manimbangi.
46014030	Tapi anggo dapotan pangungkabon sada halak na hundul ijai, sip ma na parlobei ai.
46014031	Ai bulih do nasiam haganup manjahai sada-sada, ase haganup dapotan podah ampa sipaingat;
46014032	anjaha pambalosi do tonduy ni nabi bani nabi in,
46014033	ai seng iharosuhkon Naibata na geor, tapi damei do. Songon bani haganup kuria ni halak na mapansing in,
46014034	parsip ma naboru ibagas kuria in; ai seng patut mangkatahon hata sidea, tapi pambalosi ma, songon na hinatahon ni titah in.
46014035	Tapi anggo adong na sihol sibotohon ni sidea, isungkun ma i rumah paramangonni, ai pantang do bani parinangon marsahap i kuria in.
46014036	Ai humbani nasiam do luar hata ni Naibata? Atap hubani nasiam do hansa das in?
46014037	Ganup ma mamingkir, nabi atap partonduy ia ibotoh ma, ia na husuratkon bani nasiam, in ma parentah ni Tuhan.
46014038	Tapi anggo adong na so mangakui in, seng siakuan ia!
46014039	Ai pe, nasiam sanina, haporluhon nasiam ma na manjahai, tapi ulang ma pandang nasiam na marhata na legan.
46014040	Asal ma haganup mardalan dear anjaha maratur.
46015001	Nasiam sanina, hupaingat ma nasiam pasal Ambilan Namadear, na dob huambilankon bani nasiam, na dob jinalo nasiam, na gabe hajongjongan nasiam,
46015002	anjaha parhiteian nasiam maluah, anggo poltik panjolom nasiam bani na dob huambilankon bani nasiam; anggo na so soya do nasiam porsaya.
46015003	Ai parlobei do hupadas bani nasiam, na dob hujalo sandiri, ai ma: Na dob matei do Kristus halani dousanta domu hubani na tarsurat in.
46015004	Na dob tartanom do Ia, anjaha ipapuho bani ari patoluhon, domu hubani na tarsurat in.
46015005	Anjaha ipataridahkon do diriNi bani si Kepas, dob ai bani na sapuluh dua ai.
46015006	Dob ai ipataridahkon do diriNi sahali bani lobih lima ratus sanina; bueinan ope hunjai na manggoluh ronsi nuan, deba do na dob modom.
46015007	Dob ai ipataridahkon do diriNi bani si Jakobus, dob ai bani haganup apostel in.
46015008	Tapi ipudi ni haganupan ai, ipataridahkon do diriNi bakku, na tarhatahon tubuh bani na so panorangni.
46015009	Ai ahu do sietekan humbani apostel in, na seng talup namin goranon apostel, halani na dob huparburu kuria ni Naibata.
46015010	Tapi halani idop ni uhur ni Naibata do, ase sonon ahu nuan, anjaha seng soya idop ni uhurNi na hubakku in, ai bueinan do na huhorjahon humbani sidea haganup; sedo ahu tene, tapi idop ni uhur ni Naibata do na mangkasomani ahu.
46015011	Atap ahu pe atap sidea, sonin do parambilanonnami, anjaha sonin do nasiam gabe porsaya.
46015012	Tapi anggo domma na ambilankon Kristus, paboa na dob puho do Ia humbani na matei, mase ma adong deba i tongah-tongah nasiam, na mangkatahon, na so adong parpuhoon humbani na matei?
46015013	Tapi, anggo seng adong parpuhoon humbani na matei, Kristus pe seng puho humbani na matei.
46015014	Tapi, anggo seng puho Kristus humbani na matei, jadi lumei ma ambilannami, anjaha lumei ma homa haporsayaon nasiam.
46015015	Tardapot ma age hanami saksi palsu ni Naibata, halani isaksihon hanami pasal Naibata, na dob papuho Kristus, hape seng ipapuho, anggo na tongon do seng mulak manggoluh na matei.
46015016	Ai, anggo seng ipapuho na matei, seng tongon puho age Kristus.
46015017	Tapi, anggo seng ipapuho Kristus in, soya ma haporsayaon nasiam, anjaha tong ope nasiam ibagas dousa nasiam.
46015018	Anjaha na dob matei pe ibagas Kristus magou ma.
46015019	Anggo sanggah manggoluh on do hansa mangarap hita bani Kristus, hita ma sisombuhan humbani haganup.
46015020	Tapi domma puho Kristus humbani na matei, Ia do parlobei ni sagala na dob modom in.
46015021	Ai songon marhitei sada jolma roh hamateian, sonai do marhitei sada jolma adong parpuhoon humbani na matei.
46015022	Ai songon ibagas si Adam haganup matei, sonai do ibagas Kristus haganup ipagoluh.
46015023	Tapi ganup ma mangihutkon parjojorni; parlobei Kristus, dob ai na bani Kristus bani parrohNi ai.
46015024	Dob ai roh ma ujungni; ijai ma ondoshononNi harajaon in bani Naibata anjaha Bapa, dob iparontihon sagala pamarentahan, kuasa ampa hagogohon.
46015025	Ai maningon manrajai do Ia, ronsi ipatunduk haganup munsuh in hutoruh ni naheiNi.
46015026	Munsuh na parpudi siparontihononNi, ai ma hamateian.
46015027	Ai haganup do patundukon ni Naibata hutoruh ni naheiNi. Tapi anggo ihatahon haganup do ipatunduk, torang ma ijai seng dihut Ia, na patundukkon haganup hu-Bani.
46015028	Tapi dob tunduk haganup ai hu-Bani, gabe dihut ma Anak in sandiri unduk hubani sipatunduk haganup Bani, ase Naibata gabe haganup ibagas haganup.
46015029	Anggo seng sonai, aha do guna ni pambahenan ni halak na padidihon dirini mangkophop halak na matei? Ai anggo sabonar na so puho do na matei, mase ma padidihonon ni sidea dirini mangkophop na matei?
46015030	Anjaha hanami pe, mase ma pala tarononnami parmaraan ganup panorang?
46015031	Narus-narus matei do ahu ganup ari; tongon, nasiam sanina, halani hamegahonku pasal nasiam, na adong bakku ibagas Kristus Jesus, Tuhanta in.
46015032	Ai anggo mangihutkon hajolmaon do maringor ahu ampa binatang panoroh i Epesus, aha ma gunani ai bakku? Anggo seng puho na matei, mangan minum ma lah hita, ai matei do hita patar.
46015033	Ulang nasiam kahou! Magou do biak na madear, anggo nahombari na masambor.
46015034	Patut ma nasiam tarjolma, ulang be mardousa, ai adong do deba na so mananda Naibata. Laho pailahon nasiam do na huhatahon.
46015035	Tapi nini halak deba: Sonaha ma parpuho ni na dob matei? Marbadan na sonaha ma sidea na roh ai?
46015036	E, ham na oto! Na sinaburhonmu ai, seng manggoluh ai, anggo seng matei lobei.
46015037	Anjaha sanggah manabur ham, seng badan ni na sihol roh ai isaburhon ham, tapi sangkamata gandum do atap na legan.
46015038	Tapi Naibata do mambere badan hujai, domu hubani rosuh ni uhurNi, bani ganup bonih ibere badanni bei.
46015039	Seng sarupa ganup masam ni daging in, tapi legan do na bani jolma, legan na bani pinahan, legan na bani manuk-manuk, anjaha legan na bani dengke.
46015040	Adong do badan parnagori atas anjaha adong do badan parnagori tongah on, tapi legan do sangap ni na i nagori atas, legan na i tanoh on.
46015041	Legan do sondang ni mata ni ari, legan do sondang ni bulan, anjaha legan do homa sondang ni bintang-bintang. Ai bintang pe palegan-legan do sinondangni.
46015042	Sonai do homa bani parpuhoon ni na dob matei. Isaburhon do na ra maseda, tapi ipapuho na so ra maseda.
46015043	Tarsabur do ibagas hahirion, tapi ipapuho do ibagas hasangapon. Tarsabur do ibagas hagalekon, tapi ipapuho do ibagas hagogohon.
46015044	Na isaburhon, ai ma badan pardagingon, ipapuho badan partonduyon. Anggo adong pardagingon, adong do age badan partonduyon.
46015045	Domu hubani na tarsurat in: Jolma na parlobei, ai ma si Adam, gabe hosah na manggoluh do. Si Adam na parpudi gabe Tonduy na pagoluhkon.
46015046	Tapi sedo badan partonduyon na parlobei, tapi badan pardagingon do, dob ai pe ase badan partonduyon.
46015047	Jolma na parlobei ai ma hun tanoh on, anjaha marbiak tanoh on, jolma na paduahon hun nagori atas do.
46015048	Domu hubani biak ni na hun tanoh on do sagala na i tanoh on; anjaha domu hubani biak ni na hun nagori atas do sagala na i nagori atas.
46015049	Anjaha songon na dob ipakei hita rumang tanoh on, sonai do pakeionta rumang na hun nagori atas.
46015050	Nasiam sanina, on do na huhatahon: Seng tarbahen daging ampa daroh manean harajaon ni Naibata, seng tartean na ra salpu on na totap ai.
46015051	Tonggor ma, hupatugah ma bani nasiam sada rusia: Seng haganup hita matei, tapi haganup do hita paubahon.
46015052	Sompong ibagas sangkidop mata, bani parsora ni tarompet na parpudi ai, ai marsora ma tarompet, gabe puho ma na matei hu hatongtongon, lanjar paubahonni ma anggo hita.
46015053	Ai maningon na totap ai do solukhononkon bani na ra salpu on, anjaha goluh na totap ai solukhononkon bani na ra matei on.
46015054	Tapi dob isolukhon, na totap ai bani na ra salpu on, anjaha dob isolukhon goluh na totap ai bani na ra matei on, ijai ma jumpah hata na tarsurat in: Domma tarbondut hamateian hubagas hamonangan.
46015055	O hamateian, ija do hamonanganmu? O hamateian, ija do sorodmu?
46015056	Sorod ni hamateian ai ma dousa, anjaha gogoh ni dousa ai ma titah.
46015057	Tapi tarima kasih ma bani Naibata, na pamonang hita marhitei Tuhanta Jesus Kristus.
46015058	Ai pe, nasiam sanina na hinaholongan, totap ma nasiam, ulang mubah-ubah, anjaha lambin surung ma ibagas horja ni Tuhan in, ai ibotoh nasiam, sedo na soya halojaon nasiam ibagas Tuhan in.
46016001	Ia pasal tumpak na hubani halak na mapansing ai, bahen nasiam ma, songon na dob huaturhon bani kuria Galatia.
46016002	Siap ari Minggu ma ganup nasiam papulighon sibar na tarbahensi, anjaha isimpan ma ai, ase lang pala be patumpuhon tumpak rohhonsi ahu.
46016003	Anjaha rohhonsi ahu, suruhhonku ma hasoman na patut nini uhur nasiam, marhasoman surat hu Jerusalem, laho padaskon tumpak idop ni uhur nasiam ai.
46016004	Tapi anggo humbanggal do, gabe pala dihut ahu misir, rap pakon ahu ma sidea laho.
46016005	Roh do ahu bani nasiam, dob hudalani Makedonia; ai dalananku do lobei Makedonia,
46016006	tapi ra soh do ahu bani nasiam, atap pasalpuonku do musim borgoh ai rap pakon nasiam, ase boi taruhkonon nasiam ahu barang huja ahu laho.
46016007	Ai seng marosuh uhurhu asal tuluy bani nasiam sahali on, tapi arap do uhurhu marianan hundokah rap pakon nasiam, anggo ilopas Tuhan in.
46016008	Tapi i Epesus do ahu soh, das ronsi pesta Pentakosta.
46016009	Ai mungkab do bakku labah na banggal, na marpangkorhon tumang, tapi buei do homa imbang.
46016010	Tapi anggo roh si Timoteus, jaga nasiam ase ulang mabiar ia i tongah-tongah nasiam. Ai horja ni Tuhan in do ihorjahon, usih songon ahu.
46016011	Ulang ma adong na mapas bani. Tapi taruhkon nasiam ma ia ibagas damei, ase roh ia marayak ahu, ai hupaima-ima do ia rap pakon sanina in.
46016012	Tapi anggo saninanta, si Apollos, domma gogoh namin huojur, ase itohu nasiam rap pakon sanina on. Seng ra ope ia sonari, tapi sihol roh do ia, anggo adong panorang na dear bani.
46016013	Puho ma nasiam; totap ma jongjong ibagas haporsayaon, gopas songon dalahi anjaha margogoh.
46016014	Dalankon nasiam ma haganup pambahenan nasiam ibagas holong.
46016015	Ibotoh nasiam do, nasiam sanina, ia si Stepanas ampa keluargani, ai ma limbuah ni nagori Akaya, anjaha iondoskon sidea do dirini marugas bani halak na mapansing in.
46016016	Huojur ma, ase marunduk ni uhur nasiam bani halak sisonai, age bani haganup halak na dihut marhorja anjaha loja.
46016017	Malas do uhurhu bani parroh ni si Stepanas, si Fortunas ampa si Akaikus; ai sidea do manggoki na lang tarbahen nasiam,
46016018	ai tarapoh do tonduyhu ibahen sidea, tontu age tonduy nasiam. Harga ma bahen nasiam halak na sonin.
46016019	Manongos tabi do bani nasiam kuria na i Asia. Manongos tabi na buei do bani nasiam ibagas Tuhan in, si Akila ampa si Priska rap pakon kuria, na martumpu i rumah ni sidea.
46016020	Das ma tabi ni haganup sanina in bani nasiam. Marsitabian ma nasiam samah nasiam, marhitei summah na mapansing.
46016021	Ahu, si Paulus, manuratkon hata tabi on marhitei tanganku sandiri.
46016022	Hona papa ma na so marholong ni uhur bani Tuhan in! Maranata (Na roh ma Tuhanta)!
46016023	Ihasomani idop ni uhur ni Tuhan Jesus ma nasiam!
46016024	Ihasomani holong ni uhurhu ma nasiam haganup ibagas Kristus Jesus!
47001001	Humbani si Paulus, apostel ni Kristus Jesus, marhitei rosuh ni Naibata, pakon si Timoteus, sanina ni, humbani kuria ni Naibata, na i Korint, ampa hubani haganup halak na mapansing, na i sab Akaya.
47001002	Idop ni uhur ma bani nasiam ampa damei humbani Naibata Bapanta ampa humbani Tuhan Jesus Kristus.
47001003	Puji-pujian ma bani Naibata, Bapa ni Tuhan Jesus Kristus, Bapa paridop ni uhur ampa Naibata sipangapoh in,
47001004	na mangapoh hanami ibagas sagala sitarononnami, ase tarapoh hanami hasoman na ibagas bagei ni sitaronon, hinorhon ni apoh-apoh na jinalonami sandiri humbani Naibata.
47001005	Ai songon surung ni sitaronon ni Kristus sogop bannami, sonai do homa surung ni pangapohon bannami marhitei Kristus.
47001006	Ia marsik pe iahap hanami, bahen apoh-apoh ampa huluahon do in bani nasiam; ia tarapoh hanami, gabe apoh-apoh bani nasiam do in, ase margogoh nasiam manaron sitaronon nasiam, na dos songon tinaronnami.
47001007	Anjaha pangarapannami pasal nasiam totap do, ai ibotoh hanami: Songon na dihut nasiam parrupei bani sitaronon, sonai do homa bani apoh-apoh.
47001008	Ai seng marosuh hanami, nasiam sanina, lang ibotoh nasiam sitaronon na mangonai bannami i Asia borat tumang, lobih humbani na tarporsan, pala putus ma pangarapannami manggoluh.
47001009	Tongon, matei mando hanami nini uhurnami, ase ulang dirinami ihatengerhon hanami, tapi Naibata ma, sipuhoi na dob matei.
47001010	Ia do na paluahkon hanami humbani hamateian, anjaha paluahonni ope, anjaha tenger do uhurnami Bani, paluahonni do age hunjon-hunjanan,
47001011	marhitei na iurupi nasiam homa hanami marhitei tonggo, andohar buei hasoman na manghatarima-kasihkon idop ni uhur na jinalonami, pangkorhon ni tonggo ni sidea na buei ai.
47001012	On do onjolan ni puji-pujiannami: Isaksihon panggora ni uhurnami do, na marparlahou hanami i lobei ni dunia on, tarlobih ma i lobei nasiam, ibagas hapansingon ampa hapolinon na humbani Naibata, sedo ibagas hapentaron pardagingon, tapi ibagas idop ni uhur ni Naibata do.
47001013	Ai seng legan arti ni suratnami humbani na binasa ampa na niarusan nasiam. Anjaha huarapkon do, ase gok ma pangarusion nasiam,
47001014	songon na dob mamungkah iarusi nasiam hanami, paboa hanami do puji-pujian bani nasiam anjaha nasiam puji-pujian bannami bani ari ni Tuhanta Jesus.
47001015	Mangunsagahkon in, adong hinan do sura-surangku marayak nasiam, ase lompit idop ni uhur jaloon nasiam,
47001016	Sihol tuluy do ahu hubani nasiam laho hu Makedonia, anjaha dob hun Makedonia, mulak use bani nasiam, ase nasiam paingkathon ahu laho hu Judea.
47001017	Marhampung ni uhur do ahu mansura-surahon in? Atap marguru hubani daging do sura-surangkin, gabe rap jumpah bakku hata eak ampa hata lang?
47001018	Tapi songon Naibata hatengeran ni uhur, seng marhata eak anjaha marhata lang hanami bani nasiam.
47001019	Ai Jesus Kristus, Anak ni Naibata, na iambilankon hanami bani nasiam, ai ma ahu, si Siluanus ampa si Timoteus, seng rap dong Bani hata eak ampa hata lang, tapi hata eak do hansa adong Bani.
47001020	Ai sagala bagah-bagah ni Naibata marhiteihonSi do ai saud. Halani ai marhiteihonSi do hita mangkatahon Amen, bahen hasangapon ni Naibata.
47001021	Tapi Naibata do na patotapkon hanami pakon nasiam ibagas Kristus, anjaha iminaki do hanami.
47001022	Lanjar Ia do mambahen lak bannami, anjaha ibere do TonduyNi hubagas uhurnami songon jaminan.
47001023	Tapi Naibata do hudilo saksi bani tonduyhu, halani manimbangi nasiam do, ase lang roh ope ahu hu Korint.
47001024	Ai sedo na laho manrajai haporsayaon nasiam hanami, tapi hasoman parhorja do hanami bani malas ni uhur nasiam, ai na dob jongjong do nasiam ibagas haporsayaon.
47002001	Domma hupaputus ibagas uhurhu, na so ulakanku be roh bani nasiam ibagas pusok ni uhur.
47002002	Ai anggo hupusoki uhur nasiam, ise ma na boi pamalas uhurhu, ai lang na hupusoki in do?
47002003	Anjaha husurat pe on, ase ulang, anggo roh ahu, marpusok ni uhur ahu humbani na patut pamalas uhurhu; ai tenger do uhurhu bani nasiam haganup, paboa malas ni uhurhu, malas ni uhur nasiam do homa ai.
47002004	Ai ibagas buei sitaronon ampa pusok ni uhur do hubahen surat on bani nasiam, marhasoman buei iluh-iluh, sedo ase pusok uhur nasiam, tapi ase ibotoh nasiam do holong ni uhurhu na tarlobih in bani nasiam.
47002005	Tapi na mambahen pusok ni uhur ai, sedo ahu tumang pinusokanni, tapi hinaotikni, ase ulang salputu parsahaphu, nasiam haganup do tene.
47002006	Sungkup ma bani halak sisonai ai pinsang-pinsang humbani halak simbuei.
47002007	Tapi suharni ai, dearan ma sasap nasiam salahni, anjaha apoh nasiam ma ia, ase ulang ibondut pusok ni uhur na tarlobih in ia.
47002008	Halani ai huojur ma nasiam, manotapkon holong ni uhur bani.
47002009	Lanjar in do tujuan ni surathu bani nasiam, laho manguji nasiam, ase hubotoh atap pambalosi do nasiam bani haganup.
47002010	Barang ise na dob isasap nasiam salahni, ahu pe husasap do. Anjaha ahu pe, barang aha na husasap, halani nasiam do husasap ai, i lobei ni Kristus,
47002011	ase ulang iakali sibolis in hita, ai sedo na so ibotoh hita uhurni ai.
47002012	Tapi dob das ahu i Troas, laho mangambilankon Ambilan Namadear ni Kristus, mungkab do labah bakku ibagas Tuhan in,
47002013	tapi seng sonang uhurhu, halani seng jumpah ahu si Titus, sanina in ijai. Jadi mamuhun ma ahu hubani sidea, anjaha laho ma ahu hu Makedonia.
47002014	Tapi tarima kasih ma bani Naibata, na tongtong manogu-nogu hanami ibagas hamonanganNi marhitei Kristus, anjaha ipatalar do misbou ni habotohon pasalSi marhitei hanami bani haganup ianan.
47002015	Ai uap na misbou ni Kristus do hanami i lobei ni Naibata bani halak na maluah, age bani halak na laho magou,
47002016	bani na deba ai uap hamateian hu hamateian, bani na deba nari uap hagoluhan hu hagoluhon. Anjaha ise do na talup hujai?
47002017	Ai seng usih hanami songon na mabuei in, na mambuat untung bani diri sandiri marhitei hata ni Naibata, tapi humbani pitah ni uhur do, sinuruh ni Naibata, ihatahon hanami in i lobei ni Naibata, ibagas Kristus.
47003001	Ai na mamuji-muji diri do hanami use? Atap na porlu do bannami surat hasaksian bani nasiam atap humbani nasiam, songon bani na deba?
47003002	Nasiam do suratnami, na dob sinurat ibagas uhurnami, na tinanda anjaha na binasa ni haganup halak,
47003003	anjaha tanda do nasiam surat ni Kristus, na sinuratnami, na sinurat sedo marhitei tinta, tapi marhitei Tonduy ni Naibata na manggoluh in do; seng bani panuratan batu, tapi bani panuratan daging do, ai ma pusu-pusu.
47003004	Sonai do tenger ni uhurnami marhitei Kristus bani Naibata.
47003005	Seng mangasup hanami humbani dirinami, mamingkiri atap aha pe humbani dirinami, tapi Naibata do na mambahen mangasup hanami.
47003006	Ia do na mambahen mangasup hanami, gabe siparugas bani padan na baru, sedo bani surat, tapi bani Tonduy in do; ai na mamunuh do surat, Tonduy in do na pagoluhkon.
47003007	Ai gari parugason hamateian, na marsurat, na niuhir bani batu, marhasangapon do, pala seng tarbahen halak Israel mangkawahkon bohi ni si Musa halani sangap na ra salpu, na bani bohini ai,
47003008	ai lang sangapan ma parugason bani Tonduy in?
47003009	Ai anggo sangap parugason na bani uhum, ai lang sangapan ma parugason na bani hapintoran?
47003010	Tongon, seng sangap be na marsangap hinan ijai, halani surung ni hasangapon on.
47003011	Ai anggo sangap na ra salpu, jadi lobihan ma sangap ni na manongtong.
47003012	Halani adong bannami pangarapan na sonai, pag tumang do hanami,
47003013	seng songon si Musa, na mambahen panrungkub bani bohini, ase ulang tarkawahkon halak Israel ujung ni na laho salpu ai.
47003014	Tapi gabe hengkeng do uhur ni sidea. Ai ronsi sadari on, anggo ibasa sidea padan na basaia, tong do rungkub ai; lanjar seng ibuha ope, halani marhitei Kristus do hansa tarpadaoh ai.
47003015	Tongon, ronsi sadari on, tibal do panrungkub ai iatas uhurni sidea, anggo ibasa surat ni si Musa.
47003016	Tapi sadihari mulak uhur ni sidea bani Tuhan in, ibuat ma panrungkub ai.
47003017	Ia Tuhan in Tonduy in do in; anjaha ija Tonduy ni Tuhan in, ijai do haluahon.
47003018	Tapi hita haganup, marbohi na so marpanrungkub, mangidah hasangapon ni Tuhan in, songon ibagas sormin, gabe salih songon rupaNi, humbani hasangapon hu hasangapon, halani Tuhan, Tonduy in.
47004001	Ai pe, halani na dob ijalo hanami jabatan on humbani idop ni uhur, seng marnaloja hanami.
47004002	Iambukkon hanami do na ponop-ponop, sihailahononkon; seng marakal-akal hanami, anjaha seng i palsuhon hanami hata ni Naibata, tapi marhitei na mambaritahon hasintongan in talar-talar, gabe ipataridahkon hanami do dirinami bani haganup uhur panimbangion ni jolma i lobei ni Naibata.
47004003	Anjaha anggo tartutup Ambilan Namadear, na niambilankonnami, bani na laho magou do in tartutup.
47004004	Ai ipapitung naibata ni dunia on do pingkiran ni na so porsaya, ase ulang iidah sidea sondang ni Ambilan Namadear pasal hasangapon ni Kristus, ai ma usihan ni Naibata.
47004005	Ai sedo dirinami iambilankon hanami, tapi Kristus Jesus, Tuhan in do; ia hanami juak-juak nasiam do halani Jesus.
47004006	Halani Naibata, na dob mangkatahon; "Marsinalsal ma na lihar humbani na golap," Ia do paliharhon uhurnami, papoltak habotohon pasal sangap ni Naibata, na ibagas bohi ni Kristus.
47004007	Tapi ibagas ianan na urah mabolah do iboan hanami arta on, ase Naibata simada hagogohon na sumurung in, ulang hanami.
47004008	Ibagas haganup do hanami hona odoh-odoh, tapi lang tarpisat; marhabiaran, tapi lang putus pangarapan.
47004009	Hona ayak-ayak, tapi lang itadingkon; ipatompaskon, tapi lang maropuk.
47004010	Tongtong do iboan-boan hanami parmatei ni Jesus bani angkulanami, ase talar homa goluh ni Jesus ibagas angkulanami.
47004011	Ai tongtong do hanami, na manggoluh ope, iondoskon hu hamateian halani Jesus, ase talar homa goluh ni Jesus bani dagingnami na ra matei on.
47004012	Ase hamateian do marhorja ibagas hanami, tapi hagoluhan do ibagas nasiam.
47004013	Tapi halani adong do bannami Tonduy haporsayaon in, songon na tarsurat in: "Na porsaya do ahu, halani ai do ase husahaphon," hanami pe porsaya do, ai do ase marsahap age hanami,
47004014	halani ibotoh hanami, paboa Sipuhoi Jesus in, papuhoonni do age hanami rap pakon Jesus in, anjaha pajongjongonni rap pakon nasiam hulobeiNi.
47004015	Tapi haganupan in halani nasiam do, ase lambin gandani idop ni uhur in, gabe marhitei buei jolma lambin surungni homa hatarimakasihon bahen hasangapon ni Naibata.
47004016	Halani ai seng marnaloja hanami, ai lambin roh burukni pe hajolmaonnami pardarat on, tapi parbagas ai, ari-ari do ipabayu.
47004017	Ai sitaronnami sisonari anjaha na hampung porsanon, in do manjadihon bannami hasangapon na tarsulur, na tarlobih hamuliaonNi sadokah ni dokahni,
47004018	halani ikawahkon hanami na so taridah in, sedo na taridah in; ai tongkin do na taridah in, tapi totap do ronsi sadokah ni dokahni na so taridah in.
47005001	Ai ibotoh hanami do, anggo irumbakkon lampo-lamponami na i dunia on, adong do bannami rumah humbani Naibata, rumah na so pinauli ni tangan, na totap sadokah ni dokahni i nagori atas.
47005002	Ai sadokah ijon marhoih do hanami, anjaha masihol manolukkon ianannami na hun nagori atas ai,
47005003	ase marhitei na manolukkon ai, seng talanjang hanami dapot.
47005004	Ai sanggah i parlampo-lampoan on hanami, marhoih do hanami anjaha boratan, halani sihol uhurnami, ase ulang itanggali, tapi isolukkon ma lah, ase ibondut hagoluhan ai na ra matei on.
47005005	Tapi na pasirsirhon hanami hujai, ai ma Naibata, na mambere bannami Tonduy in songon sikoram.
47005006	Ase tenger do uhurnami tongtong, anjaha ibotoh hanami, daoh ope hanami humbani Tuhan in, sadokah marianan hanami ibagas angkula on,
47005007	ai ibagas haporsayaon do pardalanannami, lape ibagas na mangidah.
47005008	Tenger do uhurnami, anjaha malasan do uhurnami pindah humbani angkula on, laho marianan rap pakon Tuhan in.
47005009	Halani ai iporluhon hanami do, ase harosuhNi hanami, atap sanggah ibagas angkula atap dob tanggal humbani angkula.
47005010	Ai maningon talar do hita haganup i lobei ni paruhuman ni Kristus, ase ijalo bei domu hubani na hinorjahonni, sanggah ibagas angkula, atap na madear atap na masambor.
47005011	Ai pe, halani ibotoh hanami, biar bani Tuhan in, iojur hanami do jolma in ase porsaya; tapi talar do hanami bani Naibata, anjaha arap do uhurnami, talar do homa hanami ibagas panggora ni uhur nasiam.
47005012	Sedo na mangulaki hanami na mamuji-muji dirinami i lobei nasiam, tapi mambere dalan do bani nasiam, ase adong pamujion nasiam pasal hanami marimbang hasoman, na mamuji-muji diri pasal pardarat sedo pasal paruhuran.
47005013	Ai anggo siaran hanami, halani Naibata do ai; anjaha anggo maruhur hanami, halani nasiam do.
47005014	Ai holong ni uhur ni Kristus do na mangatur hanami, halani ibotoh hanami, anggo domma matei Na sada in manghophop haganup, na dob matei do sidea haganup.
47005015	Anjaha manghophop haganup do Ia matei, ase ulang manggoluh bani dirini bei na manggoluh in, tapi ase manggoluh sidea Bani, na dob matei anjaha mulak manggoluh manghophop sidea.
47005016	Halani ai seng itanda hanami be atap ise mangihutkon pardagingon; anjaha anggo itanda hanami pe na ijia Kristus mangihutkon pardagingon, tapi seng be sonai panandaionnami sonari.
47005017	Ase barang ise ibagas Kristus, na tinompa na baru ma in. Domma salpu sisapari, tonggor ma, domma gabe na baru.
47005018	Haganupan ai humbani Naibata do; ai Ia do padearhon hita Bani marhitei Kristus, anjaha ibere do bannami jabatan pardearan in.
47005019	Ai ipadear Naibata do dunia on Bani ibagas Kristus, marhitei na so i hira bani sidea panlanggaron ni sidea, anjaha iondoskon do bannami ambilan pardearan in.
47005020	Ase utusan ni Kristus do hanami, sahira Naibata do mangojur marhitei hanami. Gantih ni Kristus do hanami mangelek: Sai ra ma nasiam padearon bani Naibata!
47005021	On do ibahen Naibata: Manghopkop hita gabe dousa do Ia, na so mananda dousa, ase gabe hapintoran ni Naibata hita ibagas Ia.
47006001	Songon hasoman pangkorja, ipalumba hanami ma nasiam, ase ulang soya panjalo nasiam bani idop ni uhur ni Naibata,
47006002	ai nini do: Bani panorang idop ni uhur do ho hutangihon, anjaha bani panorang haluahon do ho huurupi. Tonggor ma, sonari ma panorang idop ni uhur, tonggor ma, sonari ma panorang haluahon.
47006003	Seng mambahen partolsuan hanami atap bani aha pe, ase ulang hona risa jabatannami.
47006004	Ibagas haganup do ipatuduhkon hanami dirinami songon juak-juak ni Naibata: Ibagas hasabaron banggal, ibagas hamarsikon, ibagas hasunsahan, ibagas hasosakan,
47006005	ibagas na hona pukul, ibagas na tartutup, ibagas hageoron, ibagas halojaon, ibagas mangkar ni mata, ibagas parpuasaon,
47006006	ibagas hasusion, ibagas habotohon, ibagas lumbang ni uhur, ibagas habasaron, ibagas Tonduy Na pansing, ibagas holong ni uhur na so marsipakulah-kulah,
47006007	ibagas hata hasintongan, ibagas hagogohon ni Naibata, ai ma marhitei sinjata hapintoran i siamun ampa i sambilou;
47006008	marhitei na tarpuji ampa na hona parpahiri, marhitei hata-hata na masambor ampa hata na madear; songon halak na pakahouhon, hape parsintong do;
47006009	songon na so tinanda, hape na tinanda do; songon na laho matei, hape tonggor ma manggoluh do; songon halak na niarsik-arsik, hape seng tarbunuh;
47006010	songon na marhoru, hape tongtong do marmalas ni uhur; songon na miskin, hape buei do na i pabayak songon na so marnadong, hape haganup do adong bani.
47006011	Torang-torang do panluarnami bani nasiam, halak Korint, ungkab do uhurnami.
47006012	Seng sompit uhurnami mangidah nasiam, tapi uhur nasiam do na sompit.
47006013	Songon na bani anakku do hatangkon: Balos na dos hujai ma homa bahen nasiam: Palumbang nasiam ma homa uhur nasiam!
47006014	Ulang ma sapasangan nasiam pakon na so porsaya! Ai aha ma pardomuan ni hapintoran ampa na so uhum, anjaha aha ma parsaoran ni haliharon ampa hagolapan?
47006015	Aha ma pardomuan ni Kristus ampa Belial? Aha ma hasadaon ni na porsaya ampa na so porsaya?
47006016	Mintor ra ma mardomu rumah na mapansing ni Naibata ampa sisombah-sombahon? Ai hita do rumah na mapansing ni Naibata na manggoluh in, songon na hinatahon ni Naibata: Sihol marianan do Ahu i tongah-tongah ni sidea anjaha mardalani, gabe Naibata ni sidea ma Ahu, anjaha sidea gabe bangsangku.
47006017	Halani ai, luar ma hanima hun tongah-tongah ni sidea, anjaha paholang hanima ma dirinima, nini Tuhan in; ulang ma jamah hanima na butak, ase hujalo hanima!
47006018	Jadi gabe Bapa ma Ahu bannima, anjaha hanima gabe anak ampa boru bakku, nini Tuhan, Sigomgom haganup.
47007001	Halani adong banta bagah-bagah na sonai, nasiam hinaholongan, paborsih hita ma dirinta humbani sagala na pabutakkon daging ampa tonduy, laho marayak hapansingon ibagas biar dompak Naibata.
47007002	Jalo nasiam ma hanami; seng adong na ijahati hanami, seng adong na iparseda hanami, anjaha seng adong na iuhur-uhuri hanami.
47007003	Seng na laho manguhumi nasiam ase huhatahon in, ai domma huhatahon, na dob ibagas uhurnami do nasiam, ase rap matei anjaha rap manggoluh hita.
47007004	Banggal do tenger ni uhurhu bani nasiam, banggal do age pamujingku bani nasiam; tarapoh tumang uhurhu, marmalas ni uhur tumang do uhurhu ibagas haganup sitarononnami.
47007005	Ai age bani parrohnami hu Makedonia, seng marparsaranan dagingnami tapi sosak do ibagas haganup, parlawanan hun darat, biar hun bagas.
47007006	Tapi Naibata, siapoh na toruh maruhur. Ia do mangapoh hanami marhitei, parroh ni si Titus,
47007007	seng marhitei parrohni tumang, dihut do marhitei pangapohon, na jinaloni humbani nasiam; ai ibaritahon do bannami sihol ni uhur nasiam, partangis nasiam, ampa ringgas ni uhur nasiam manghophop ahu, gabe lambin malas ma uhurhu.
47007008	Ai pusok pe uhur nasiam hubahen marhitei surat ondi, seng husolsoli uhurhu. Anggo husolsoli pe lobei uhurhu, ai huidah pusok uhur nasiam tongkin ibahen surat ondi,
47007009	sonari nani malas do uhurhu, sedo halani na dob pusok ai uhur nasiam, tapi halani hamubahon ni uhur, pangkorhon ni pusok uhur ai do. Ai humbani Naibata do pusok ni uhur nasiam, ase ulang rugi nasiam halani hanami ibagas atap aha pe.
47007010	Ai ihorhon pusok ni uhur na humbani Naibata do hamubahon ni uhur huluahon, seng marpanosalan; tapi pusok ni uhur dunia on mangkorhon hamateian.
47007011	Tanda nasiam ma pusok ni uhur na humbani Naibata, na mangkorhon ibagas nasiam sonai buei ni ringgas ni uhur, pangapition, ringis, biar, sihol ni uhur, pongkut ni uhur ampa paminsangon. Ibagas haganupan ai domma ipatuduhkon nasiam, paboa borsih do nasiam ijai.
47007012	Ase hutongos pe surat ai bani nasiam; sedo halani parjahat ai, atap halani na jinahatanni, tapi ase talar do bani nasiam i lobei ni Naibata, ringgas ni uhur nasiam manghophop hanami.
47007013	Halani ai tarapoh do hanami. Ambah ni pangapohon na bannami ai, lambin malas do uhurnami halani malas ni uhur ni si Titus, ai sonang do tonduyni ibahen nasiam haganup.
47007014	Ai seng tarmela ahu, na hupapuji-puji ai nasiam dompaksi, tapi songon na ihatahon hanami haganupan in bani nasiam sintong-sintong, sonai do homa gabe sintong pamujinami dompak si Titus.
47007015	Anjaha lambin banggalni do holong ni uhurni bani nasiam, mardingat pambalosion nasiam haganup, sonaha panjalo nasiam bani ibagas biar ampa hitir.
47007016	Malas do uhurhu, halani boi ahu martenger ni uhur bani nasiam ibagas haganup.
47008001	Tapi nasiam sanina, ipabotohkon hanami ma bani nasiam pasal idop ni uhur ni Naibata, na binereni bani kuria-kuria na i Makedonia.
47008002	Ai age pe ibagas parlajouan ampa sitaronon banggal sidea, tapi ibagas haganupan ai malas tumang do uhur ni sidea, gabe surung do halayakon ni sidea, age pe miskin tumang sidea.
47008003	Ibere sidea do domu hubani na tarbahen sidea, husaksihon do ai, lobih humbani na tarbahen sidea tene, humbani rosuh ni sidea.
47008004	Gogoh do ipindo sidea humbannami, ase boi dihut sidea mandalankon horja idop ni uhur, laho mangurupi halak na mapansing ai.
47008005	Anjaha lobih humbani na niarapkonnami, ai diri ni sidea do parlobei ibere sidea bani Tuhan in, pakon hubannami, domu hubani rosuh ni Naibata,
47008006	gabe iojur hanami ma si Titus, ase itoruskon i i tongah-tongah nasiam horja idop ni uhur on, songon na dob pinungkahni hinan.
47008007	Tapi songon bani haganup marhasurungan nasiam, ai ma bani haporsayaon, bani hata, bani habotohon, bani sagala haringgason, bani holong dompak hanami, sihol ma sonai hasurungan nasiam age bani horja idop ni uhur on.
47008008	Sedo songon parentah hatangkon, tapi laho manguji sintong ni holong ni uhur nasiam do marimbang habujuron ni halak na legan.
47008009	Ai ibotoh nasiam do idop ni uhur ni Tuhanta Jesus Kristus, na bayak hinan, gabe miskin halani nasiam, ase bayak nasiam halani sombuhNi ai.
47008010	Ibagas pahara on sonon do pingkiranku sihatahononku: Dear ma ai bani nasiam, ai domma ipungkah nasiam tahun na salpu, sedo pitah na mandalankon, tapi dihut do na mansurahon.
47008011	Ase sonari pe dalankon nasiam ma homa in, ase songon porlu ni uhur laho manriahkon, sonai ma homa mandalankon, domu hubani na tarbahen.
47008012	Ai anggo adong porlu ni uhur, si hamalashononkon do ai domu hubani na adong, seng domu hubani na so adong.
47008013	Artini ai sedo ase sonang na legan, hape susah nasiam; marsipadosan ma namin.
47008014	Anggo sonari na lobih bani nasiam ma manggoki na hurang bani sidea, ase na lobih bani sidea manggoki na hurang bani nasiam, ase dos,
47008015	songon na tarsurat in: Na marnah na buei seng marlobih-lobih, anjaha na marnah na otik seng hurangan.
47008016	Tapi tarimakasih ma bani Naibata, na mamberehon ringgas ni uhur na sonin hubagas uhur ni si Titus, laho manghophop nasiam.
47008017	Na ra do ia ojuron, anjaha lambin hinsah do uhurni roh marayak nasiam humbani rosuhni sandiri.
47008018	Anjaha rap pakonsi isuruh hanami do sanina in, na tarpuji bani ganup kuria in, halani Ambilan Namadear in.
47008019	Anjaha seng pitah ai, tapi na ipabangkit kuria in do ia mangkasomani hanami bani horja idop ni uhur on, na idalankon hanami bahen hasangapon ni Tuhan in ampa laho patuduhkon ringgas ni uhurnami.
47008020	Ibahen hanami sonai, ase ulang adong na manghata-hatai hanami pasal tumpak na banggal, na nidalankonnami,
47008021	ai ipingkiri hanami do na madear, seng pitah i lobei ni Tuhan in, tapi dihut do homa i lobei ni jolma.
47008022	Anjaha rap pakon sidea isuruh hanami do saninanami na legan, dob gati i uji hanami ringgas ni uhurni ibagas buei pahara, anjaha sonari lambin tambah do ringgas ni uhurni, halani banggal ni tenger ni uhurni bani nasiam.
47008023	Ia si Titus, ai ma hasomanku anjaha hasoman sahorja bani nasiam, anjaha hasomannami ai, ai ma suruhan ni kuria-kuria, sipasangap Kristus.
47008024	Ai pe, pataridahkon nasiam ma bani sidea holong ni uhur nasiam ampa pamujinami bani nasiam, i lobei ni kuria in!
47009001	Ia pasal pangurupion na bani halak na mapansing, seng porlu be surathononku ai bani nasiam.
47009002	Ai hubotoh do ringgas ni uhur nasiam, na dob pala hupapuji-puji i lobei ni halak Makedonia, paboa na dob marugas Akaya humbani na tahun in ope, anjaha haringgason nasiam ai do manjuljul sibueian hasoman ai.
47009003	Tapi husuruh do sanina in, ase ulang lang mararti pamujinami bani nasiam pasal ai, ase sirsir ma nasiam tongon, songon na dob huhatahon hinan;
47009004	ase ulang, anggo roh halak Makedonia rap pakon ahu, jadi jumpah nasiam lang sirsir, gabe maila hanami, ulang ma lobei nasiam ihatahon hanami, halani tenger ni uhurnami in.
47009005	Halani ai porlu do nini uhurhu, marsuruh sanina in parlobei bani nasiam, laho pasirsirhon sibere-bere hatarimakasihon, na dob ipadankon nasiam, ase sirsir ma in, songon sibere-bere na unjah, ulang ma na hinolit.
47009006	Tapi ingat nasiam ma on: Na mantidahkon otik, otik do sabionni; na mantidahkon buei, buei do sabionni.
47009007	Ganup ma jinuljul ni uhurni, ulang ma humbani borat ni uhur atap halani paksa, ai ihaholongi Naibata do halak na malas uhur mambere.
47009008	Ai markuasa do Naibata mambere unjah sagala pasu-pasu bani nasiam, ase sungkupan nasiam tongtong bani haganup, anjaha marlobih-lobih nasiam bani ganup horja na madear,
47009009	domu hubani na tarsurat in: Ia do na mambagihon, ibere do bani na miskin; totap do hapintoranni ronsi sadokah ni dokahni.
47009010	Anjaha na pasirsirhon bonih bani sipanabur ampa indahan bani na mangankon, pasirsiron anjaha pagandaonni do bani nasiam sisaburhononkon anjaha pabueionni buah ni hapintoron nasiam.
47009011	Ase bani haganup nasiam ipabayak, laho mandalankon halayakon, na mangkorhon tarima kasih bani Naibata, marhitei hanami.
47009012	Ia horja panumpakion on seng pitah na manungkupi hahurangan ni halak na mapansing ai in, tapi surung do pangkorhon ni ai homa marhitei buei martarima kasih bani Naibata.
47009013	Ai marhitei habujuron nasiam bani horja panumpakion on ipuji sidea do Naibata, halani ibalosi nasiam do Ambilan Namadear ni Kristus marhitei hasaksian nasiam, anjaha halani unjah nasiam marsibere-bere ibagas parsaoran nasiam pakon sidea ampa haganup halak na legan.
47009014	Anjaha itonggohon sidea do nasiam ibagas sihol ni uhur bani nasiam, mardingat idop ni uhur na tarsulur, na humbani Naibata bani nasiam.
47009015	Tapi tarima kasih ma bani Naibata halani sibere-bereni, na so tarpajojor in.
47010001	Ahu, si Paulus, hupodahi ma nasiam marhitei halamlamon ampa hasabaron ni Kristus, ahu na toruh maruhur dompak nasiam anggo dumpar bohi bei, tapi na barani anggo padaoh-daoh,
47010002	ahu mangindohon, ase anggo padumpar bohi holi, ulang pala tarpaksa ahu patuduhkon habaranionku, songon na dob husurahon martindak koras dompak deba halak, na manghira hanami manggoluh mangihutkon pardagingon.
47010003	Tongon ibagas daging ope hanami, tapi seng mangihutkon pardagingon hanami marporang.
47010004	Ia sinjatanami marporang sedo sinjata pardagingon, tapi gok hagogohon do humbani Naibata, laho manrumbakkon benteng-benteng.
47010005	Irumbakkon hanami do sura-sura ampa uhur hagijangon na manlawan habotohon na humbani Naibata, anjaha itaban hanami do sagala pingkiran, ase pambalosi ai bani Kristus.
47010006	Anjaha sirsir do hanami maminsang sagala naso mambalosi, anggo domma gok pambalosion nasiam.
47010007	Tonggor nasiam ma na talar i lobei nasiam in! Anggo adong na mangahap, Kristus do simadasi, iuhurhon ma on homa, paboa songon Kristus simadasi, sonai do homa hanami.
47010008	Ai anggo hutambahi pe pamujingku bani kuasa, na binere ni Tuhan in bannami, laho pauli-ulihon do, sedo laho parsedahon nasiam, seng maila ahu ibagas ai.
47010009	Ulang ma adong na mangagan, na mambiar-biari nasiam do ahu marhitei surat in.
47010010	Ai adong do na mangkatahon: Koras anjaha margogoh do suratni in, tapi anggo dumpar, galek do ia anjaha seng maharga hatani.
47010011	Ipingkiri halak ai ma on, paboa sonin hadirionnami ibagas hatanami marhitei surat sanggah daoh, sonai do homa ibahen hanami sanggah dumpar.
47010012	Seng barani hanami padoskon atap pausihkon dirinami bani halak na pajuntul-juntulhon dirini, na mangukur dirini marhitei ukuran ni sidea sandiri, na pausihkon dirini marhitei dirini sandiri homa. Seng dong pangarusion ni sidea.
47010013	Tapi seng ra hanami mamuji-muji dirinami ibagas na so marukuran, tapi mangihutkon ukur-ukuran na dob tinontuhon ni Naibata do bannami, na das ronsi bani nasiam homa.
47010014	Seng na manalpui hawajibannami hanami, songon na so ongga bani nasiam. Ai lang hanami do, na roh mamboan Ambilan Namadear pasal Kristus bani nasiam?
47010015	Anjaha seng tarlanjur hanami, gabe ipuji hanami dirinami marhitei buah ni horja ni halak na legan. Tapi arap do uhurnami lambin toguhni ma haporsayaon nasiam ibagas nasiam, ase lambin bolagni ma parhorjaan, na itotapkon bannami,
47010016	laho mangambilankon Ambilan Namadear bani nagori-nagori sidaohan ope humbani nasiam, tapi lang pala manalpui balog parhorjaan ni halak na legan, anjaha manghamegahkon buah ni horja ni sidea.
47010017	Tapi na mamuji dirini, marhitei Tuhan in ma ia mamuji!
47010018	Ai sedo halak na mamuji dirini, na totap botul, tapi na niuji ni Tuhan in do.
47011001	Sai ra ma nasiam otik manganju habodohonku! Nai ma tene, anju nasiam ma ahu!
47011002	Ringis ni Naibata do na adong bakku manghophop nasiam; ai domma hupatunangankon nasiam bani sada dalahi, anjaha hupasirsir nasiam bani Kristus songon sada anak boru na so haliaban.
47011003	Tapi biar do uhurhu songon si Hawa nasiam, na pinaoto-oto marhitei akal-akal ni ulog, gabe seda pingkiran nasiam, anjaha manirpang humbani bulus ni uhur dompak Kristus.
47011004	Halani ihadearhon nasiam do, anggo adong na roh mangambilankon Kristus legan humbani na iambilankon hanami, anjaha ijalo nasiam do tonduy na legan, na so jinalo nasiam hinan, barang ambilan na madear na legan, na so jinalo nasiam hinan.
47011005	Tapi nini uhurhu, seng etekan ahu marimbang apostel na banggal in.
47011006	Tapi anggo hurang pandei pe ahu bani hata, tapi lang anggo bani habotohon; tongtong do ipataridahkon hanami ai bani nasiam ibagas haganup.
47011007	Atap na mardousa do ahu, halani hupatoruh diringku, ase ipagijang nasiam, ai ma, halani huambilankon Ambilan Namadear na humbani Naibata bani nasiam, seng pala mangindo upah?
47011008	Humbani kuria na legan do hubuati, hujalo upah humbani sidea, laho marhorja bani nasiam.
47011009	Anjaha ia hurangan pe ahu i tongah-tongah nasiam, seng husunsahi age ise; ai sanina, na roh hun Makedonia, ai do patukkon na hurang bakku. Tongtong do hujaga diringku, ase ulang husunsahi nasiam, sonai do homa hulobeian on.
47011010	Halani hasintongan ni Kristus na ibagas ahu, puji-pujian on seng bulih langlangon bakku i nagori Akaya.
47011011	Halani aha? Halani na so holong do uhurhu bani nasiam? Naibata do mambotohsi.
47011012	Tapi na hubahen nuan, age hulobeian on pe bahenonku do, laho manlanglangi paruhuran ni halak do, na marsura-surahon ase dos hanami pakon sidea bani pamujion in.
47011013	Ia sidea, apostel parladung do, parhorja sipakulah-kulah, na pausih-usihkon dirini bani apostel ni Kristus.
47011014	Seng pala longang uhur ijai, ai age sibolis ipausih-usih do dirini bani malekat haliharon.
47011015	Seng pala ganjil ai, anggo juak-juakni pausih-usihkon dirini bani juak-juak ni hapintoran. Domu hubani horjani do ujung ni sidea bei.
47011016	Huulaki ma mangkatahon: Ulang ma adong na mangagan na bodoh ahu. Tapi anggo sonai do, jalo nasiam ma ahu songon na bodoh, ase tarpuji-puji ahu diringku otik.
47011017	Ia na huhatahon on, seng huhatahon in mangihutkon pingkiran ni Tuhan in, tapi songon na bodoh do, domu hubani pambahen ni na mamuji-muji diri.
47011018	Halani buei na mamuji-muji diri mangihutkon pardagingon, dihut ma ahu mamuji-muji diri.
47011019	Ai lang malas do uhur nasiam manganju halak na bodoh, halani pentar nasiam?
47011020	Tongon sabar do nasiam, anggo iparjabolon halak nasiam, anggo ionsop daroh nasiam, anggo ibuati parbagianan nasiam, anggo adong na pagijang-gijang dirini, anggo ipastap nasiam.
47011021	Hamelaon do namin hatangkon, ra na galek do hanami ijai. Tapi, anggo adong barang ise na pag mangunsagahkon atap aha pe, ahu pe barani do mangunsagah. Haotoon do namin hatangkon.
47011022	Halak Heber do sidea? Ahu pe homa. Halak Israel do sidea? Ahu pe homa. Ginompar ni si Abraham do sidea? Ahu pe homa.
47011023	Juak-juak ni Kristus do sidea? Haotoon do hatangkon: Lobihan do ahu. Lobihan manaron torik ni horja, gati tartutup, gati hona bogbog, gati ibagas parmaraan hamateian.
47011024	Lima hali ma ahu ilonsingi halak Jahudi, opat puluh pukul hurang sada.
47011025	Tolu hali ma ahu ibogbogi, sahali ipargijig bani batu, tolu hali harom, sadari saborngin mumbang-umbang i laut bolag,
47011026	gati i pardalanan, marmara i bah banggal, marmara ibahen panrampok, marmara humbani bangsangku sandiri, marmara humbani bangsa sipajuh begu-begu, marmara ibagas huta, marmara i halimisan, marmara i laut, marmara i tongah-tongah ni sanina sipakulah-kulah.
47011027	Loja do ahu anjaha sunsah, gati mangkar matangku, loheian anjaha horahan, gati marpuasa, marborgoh anjaha hurangan hiou.
47011028	Sobali ni in, adong ope na mandondon ahu ari-ari, ai ma na mansarihon haganup kuria in.
47011029	Ise na galek, seng dihut ahu galek? Ise na gabe sangsi ibahen halak, seng dihut milas uhurhu?
47011030	Anggo maningon mamuji diri ahu, hagalekonkin ma hupapuji-puji.
47011031	Ia Naibata, Bapa ni Tuhan Jesus, na tarpuji ronsi sadokah ni dokahni, ibotoh do na so marladung ahu.
47011032	I Damaskus, ijagai wakil ni raja Aretas do huta Damaskus, laho manangkap ahu.
47011033	Jadi ibagas karanjang ma ahu itantan humbani jandela hudarat ni tembok, gabe maluah humbani tanganni.
47012001	Maningon mamuji diri, age seng marguna namin; ase patugahonku ma panonggoran ampa pangungkabon na humbani Tuhan in.
47012002	Hutanda sada jolma ibagas Kristus; sapuluh ompat tahun ma dob salpu ai (atap na ibagas angkula ia seng hubotoh, atap na idarat ni angkula ia seng hubotoh, Naibata do mambotohsi), na tarangkat do halak ai ronsi lapis patoluhon ni nagori atas.
47012003	Anjaha hutanda do jolma ai (tapi atap na ibagas angkula ia ijia, atap sirang humbani angkula, seng hubotoh, Naibata do mambotohsi),
47012004	na tarangkat do ia ronsi Paradeiso, anjaha ibogei do hata, na so tarhatahon, na so boi tarsahaphon jolma.
47012005	Pasal halak ai mamuji-muji ma ahu, tapi pasal diringku seng mamuji-muji ahu sobali halani hagalekonkin.
47012006	Ai anggo hupapuji-puji pe diringku, seng na so maruhur ahu ijai, ai na sintong do hatangku. Tapi huhorom mando ai, ase ulang lobih ahu ihira halak humbani na niidahni bakku ampa na binogeini humbakku.
47012007	Anjaha, ase ulang huhagijangkon pangungkabon na tarsulur na hubakku ai, ibere do bakku sada duri ibagas dagingku, ai ma suruhan ni sibolis, na manghantam ahu, ase ulang hupagijang diringku.
47012008	Tolu hali ma hupangindo humbani Tuhan in, ase tanggal in humbakku.
47012009	Jadi nini ma hubakku: Sungkup do idop ni uhurHu bam, ai ibagas hagalekon do gabe gok hagogohon. Ase dearan ma hupuji diringku halani hagalekon, ase sogop bakku hagogohon ni Kristus.
47012010	Halani ai sonang do uhurhu ibagas hagalekon, hahirion, hasunsahan, parburuon ampa hasosakan halani Kristus, ai sanggah galek ahu, iuji do ahu margogoh.
47012011	Na dob gabe maoto ahu hape! Nasiam do na mamaksa ahu sonai. Patut do namin palobeion nasiam ahu. Ai seng adong tadingku humbani apostel na banggal in, age pe na lang ahu.
47012012	Napamasa do namin tanda ni apostel i tongah-tongah nasiam ibagas sagala hasabaron, marhitei tanda ampa halongangan pakon hagogohon.
47012013	Ai aha ma adong hatadingan nasiam marimbang kuria na legan in, sobali ni na so husunsahi in nasiam? Sasap nasiam ma hasalahankin!
47012014	Tonggor nasiam ma, domma pala patoluhalihon sirsir ahu marayak nasiam, anjaha sedo na laho manunsahi ahu. Ai sedo na adong bani nasiam sihol pindahanku, tapi nasiam sandiri do. Ai seng patut anak patumpu-tumpu arta bani namatorasni, tapi namatorasni do bani anakni.
47012015	Tapi malas do uhurhu mambere, lanjar mamberehon diringku manghophop tonduy nasiam. Anggo lobih panghaholongingku bani nasiam, mase ma hurang ahu ihaholongi?
47012016	Sonai pe ai, seng husunsahi nasiam, tapi halani parakal ahu, gabe hubuat do uhur nasiam ibagas akal.
47012017	Ai adong mambuat untung ahu humbani nasiam, marhitei halak na husuruh bani nasiam?
47012018	Huojur do tongon si Titus, anjaha husuruh sanina in manghasomanisi. Ai adong do mambuat untung si Titus humbani nasiam? Ai lang ibagas sada Tonduy do hanami marparlahou? Ai lang sada do bokas iirikkon hanami?
47012019	Domma ipingkir uhur nasiam hinan, na mamintori diri do hanami i lobei nasiam? I lobei ni Naibata, ibagas Kristus ihatahon hanami: Haganupan ai, nasiam hinaholongan, laho pauli-ulihon nasiam do.
47012020	Ai mabiar do ahu, atap lang dapot ahu nasiam bani parrohku, domu hubani na pinindo ni uhurhu, anjaha ahu pe seng jumpah nasiam songon na pinindo ni uhur nasiam, anjaha mabiar do ahu, atap adong do i tongah-tongah nasiam paringoran, parsimburuon, ringis, uhur haut, hata tundal, panrisaon, uhur hagijangon ampa hageoron.
47012021	Sai ulang ma ipatoruh Naibatangku ahu i tongah-tongah nasiam bani parrohku use, gabe pala tangis ahu halani buei halak na mardousa hinan, na so manolsoli uhurni pasal habutakon, parriah-riahon ampa hasumsamon, na hinorjahon ni sidea.
47013001	Patoluhalihon ma ahu roh sonari marayak nasiam. Sipaputuson do sagala parsahapan marhitei hasaksian ni dua atap tolu halak saksi.
47013002	Songon na dob hupatugah bani parrohku paduahalihon ijia, sonai age sonari, age pe lang ijin ahu, ahu patugahkon use bani sidea, na mardousa hinan, sonai homa bani haganup halak na legan, paboa roh honsi ahu holi, seng maralang-alang ahu atap bani ise pe.
47013003	Ipangindo nasiam do tene tanda, atap na tongon do marsahap Kristus marhitei ahu, na seng galek bani nasiam, tapi marhagogohon do i tongah-tongah nasiam.
47013004	Ai tarsilang pe Ia halani hagalekon, tapi manggoluh do Ia marhitei hagogohon ni Naibata. Anjaha hanami pe galek do ibagas Ia, tapi manggoluh do rap pakonsi marhitei hagogohon ni Naibata i tongah-tongah nasiam.
47013005	Lajou nasiam ma diri nasiam, atap na ibagas haporsayaon do nasiam, pareksa nasiam ma diri nasiam. Ai na so ibotoh nasiam do bani diri nasiam, paboa na ibagas nasiam do Jesus Kristus? Anggo lang, na so talup ma nasiam.
47013006	Tapi arap do uhurhu, botohon nasiam do, paboa sedo na so talup hanami.
47013007	Tapi martonggo do hanami bani Naibata, ase ulang ihorjahon nasiam na jahat, sedo ase talup hanami idahon, tapi ase ihorjahon nasiam do na madear, hanami na songon na so talup idahon.
47013008	Ai seng adong gogohnami mangimbang hasintongan in, tapi manghophop hasintongan in do.
47013009	Ai malas do uhurnami anggo galek hanami, tapi margogoh ia nasiam. Lanjar in do tonggonami, ase lambin toguh uhur nasiam.
47013010	Husurat do on, sanggah holang ope ahu, ase ulang roh honsi ahu, koras ahu mamakei kuasa na binere ni Tuhan in bakku. laho pauli-ulihon, sedo laho parsedahon.
47013011	Ambah ni ai, nasiam sanina, malas ma uhur nasiam, sai ra ma nasiam patorsaon, sai ra ma nasiam palumbaon, sauhur ma nasiam, sai mardamei ma nasiam, anjaha ihasomani Naibata parholong anjaha pardamei in ma nasiam.
47013012	Marsitabian ma nasiam marhitei summah na mapansing.
47013013	Idop ni uhur ni Tuhanta Jesus Kristus ampa holong ni uhur ni Naibata pakon parsaoran ni Tonduy Napansing ma manghasomani nasiam haganup!
48001001	Humbani si Paulus, ai ma apostel, sedo humbani jolma atap marhitei sada jolma, tapi marhitei Jesus Kristus anjaha marhitei Naibata Bapa do, na dob papuhohonSi humbani na matei,
48001002	rap pakon sanina in haganup, na mangkasomani ahu, hubani kuria-kuria na i nagori Galatia.
48001003	Idop ni uhur ma bani nasiam ampa damei humbani Naibata Bapa pakon humbani Tuhanta Jesus Kristus,
48001004	na dob mamberehon diriNi halani dousanta, laho paluahkon hita humbani dunia sisonari, na jahat on, mangihutkon uhur ni Naibata Bapanta.
48001005	Bani ma hasangapon ronsi sadokah ni dokahni. Amen.
48001006	Longang do uhurhu, halani sonin podasni nasiam marbalik hum-Bani, na dob mandilo nasiam marhitei idop ni uhur ni Kristus, laho mangihutkon Ambilan Namadear na legan,
48001007	ai seng adong na legan. Tapi adong do halak na manggeori uhur nasiam, anjaha na sihol paubahkon Ambilan Namadear ni Kristus.
48001008	Tapi porini hanami, atap malekat na hun nagori atas pe, mangambilankon Ambilan Namadear bani nasiam, legan humbani na dob niambilankonnami, hona papa ma ia.
48001009	Songon na dob ihatahon hanami hinan, sonari pe sonai do huhatahon: Anggo adong na mangambilankon Ambilan Namadear bani nasiam, legan humbani na dob jinalo nasiam, hona papa ma ia.
48001010	Rosuh-rosuh ni jolma do na hupindahi ijai, atap rosuh ni Naibata do? Na mantin bani pinggol ni jolma do na hupindahi? Ambit sonai, seng sintong ahu juak-juak ni Kristus.
48001011	Ai hupatugah ma bani nasiam sanina, ia Ambilan Namadear na huambilankon in, sedo na humbani jolma in.
48001012	Ai seng hujalo atap huguruhon in humbani jolma, tapi marhitei pangungkabon ni Jesus Kristus do.
48001013	Ai domma ibogei nasiam parlahouhu, sanggah ibagas ha-Jahudion ope ahu, sonaha parahni parburungku bani kuria ni Naibata, laho parsedahon ai.
48001014	Surungan do ahu humbani buei hasomanku magodang mangkorjahon ha-Jahudion, ai na tarlobih do pongkut ni uhurhu manghaporluhon aturan-aturan na humbani ompungnami.
48001015	Tapi ipapulig Naibata do ahu, humbani parnaibataan nari, anjaha idilo do ahu halani idop ni uhurni,
48001016	anjaha marosuh do Ia patalarhon Anakni in bakku, ase huambilankon Ia bani halak sipajuh begu-begu. Seng lobei marguru ahu ijia bani daging ampa daroh,
48001017	anjaha seng tangkog ahu hu Jerusalem, marayak apostel, na dob parlobei humbakku; tapi hu tanoh Arab do ahu laho. Dob ai use mulak ma ahu hu Damaskus.
48001018	Dob salpu tolu tahun, tangkog ma ahu hu Jerusalem, laho marayak si Kepas, anjaha tondok ma ahu bani sapuluh lima ari dokahni.
48001019	Tapi seng adong huidah apostel na legan, sobali si Jakobus, sanina ni Tuhan in.
48001020	Ia na husurat on bani nasiam, i lobei ni Naibata do on, paboa sedo na marladung ahu.
48001021	Dob ai laho do ahu hu nagori Siria ampa Silisia.
48001022	Tapi seng itanda kuria ni Kristus, na i nagori Judea, anggo bohingku.
48001023	Pitah na tarbogei do bani sidea: "Na marburu hita ijia, ia do sonari mangambilankon haporsayaon, na pinarsedani ijia."
48001024	Jadi ipasangap sidea ma Naibata halani ahu.
48002001	Ipudi ni ai, dob salpu sapuluh ompat tahun, tangkog ma ahu use hu Jerusalem rap pakon si Barnabas; anjaha huboan do homa si Titus.
48002002	Tapi mangihutkon pangungkabon do na tangkog ai ahu. Anjaha hupatorang ma bani sidea Ambilan Namadear na huambilankon bani halak sipajuh begu-begu, tarlobih ma ai hubani na sangap-sangap ai, ase ulang soya parlintunonku hu lobeian on age na dob in.
48002003	Gari si Titus, hasomankin, halak Gorik in, seng ipaksa ase tarsunat.
48002004	Tapi adong do deba sanina na so haru sanina, na pasamak-samakkon dirini, na roh masuk bannami, laho manggompangi hamardekaon na adong bannami ibagas Jesus Kristus, laho patunduk hanami bani parjabolonon.
48002005	Tapi tongkin pe lang tunduk hanami bani sidea, ase totap bani nasiam hasintongan ni Ambilan Namadear in.
48002006	Tapi sidea na marsangap ai (atap ise sidea hinan, seng penting bakku ai, ai seng siidah bohi Naibata), seng adong itambahi sidea bani na adong bakku hinan.
48002007	Tapi suharni ai do, iidah sidea do, na dob iondoskon do bakku Ambilan Namadear hubani halak na so marsunat, songon si Petrus hubani halak na marsunat.
48002008	Ai Ia, na pabangkithon si Petrus gabe apostel bani halak na tarsunat, lanjar Ia do pabangkithon ahu bani halak na so marsunat.
48002009	Anjaha dob iidah sidea idop ni uhur na dob binere bakku, ai ma si Jakobus, si Kepas ampa si Johannes, na songon tiang iahap hasoman, gabe ijabat-tangani sidea ma ahu pakon ni Barnabas, ai ma tanda ni parsaoran, paboa hanami hubani sipajuh begu-begu, tapi sidea hubani na marsunat,
48002010	asal ma iingat hanami halak na masombuh; anjaha saud do huporluhon mandalankon ai.
48002011	Tapi sanggah roh si Kepas hu Antiokia, dumpar do hulawan ia, halani torang adong salahni.
48002012	Ai paima roh piga-piga halak suruhan ni si Jakobus, rap mangan do ia pakon sipajuh begu-begu, tapi dob roh sidea, surut ma ia anjaha ipaholang ma dirini, halani biar ni uhurni bani sidea na marsunat ai.
48002013	Anjaha halak Jahudi na legan ai pe dihut do marsipakulah-kulah, pala do age si Barnabas dihut bani hasipakulah-kulahon ni sidea ai.
48002014	Tapi dob huidah, na so pintor be langkah ni sidea domu hubani hasintongan ni Ambilan Namadear in, ningku ma dompak si Kepas i lobei ni sidea haganup: Anggo ham, sada halak Jahudi, manggoluh mangihutkon adat ni sipajuh begu-begu, sedo adat ni Jahudi, sonaha ma boi paksaonmu halak sipajuh begu-begu, mangihutkon adat Jahudi?
48002015	Halak Jahudi do hanami mangihutkon partubuh, sedo pardousa humbani sipajuh begu-begu.
48002016	Tapi ibotoh hanami do, na so dapotan hapintoran jolma marhitei na mangkorjahon titah, tapi marhitei haporsayaon bani Jesus Kristus do. Halani ai, hanami pe, marhaporsayaon do bani Kristus Jesus, ase ipintori hanami marhitei haporsayaon bani Kristus, sedo marhitei na mangkorjahon titah, ai marhitei na mangkorjahon titah, seng adong na dapotan hapintoran.
48002017	Tapi anggo pardousa do jumpah age hanami, na sihol pintor marhitei Kristus, ai lang juak-juak ni dousa ma age Kristus? Lang ale!
48002018	Tapi anggo hupauli ase na dob huparseda, hupajongjong do diringku sipanlanggar.
48002019	Ai domma matei ahu bani titah in marhitei titah in, ase manggoluh ahu bani Naibata. Raphon Kristus in do ahu tarsilang.
48002020	Seng be ahu na manggoluh in nuan, tapi Kristus do manggoluh ibagas ahu. Ia manggoluh pe ahu nuan ibagas daging, ai ma manggoluh ibagas haporsayaon bani Anak ni Naibata, na manghaholongi ahu anjaha na mamberehon diriNi manghophop ahu.
48002021	Seng hutulak idop ni uhur ni Naibata, ai ambit adong hapintoran marhitei titah, soya ma parmatei ni Kristus.
48003001	E nasiam, halak Galatia na so maruhur! Ise do na mandormai nasiam? Ai domma pala targambar bani panonggor nasiam Jesus na tarsilang in.
48003002	Pitah on sihol botohonku humbani nasiam: Humbani horja titah do ijalo nasiam Tonduy in, atap humbani Ambilan haporsayaon do?
48003003	Sonin ma hape nasiam maoto? Ibagas Tonduy do ipungkah nasiam; hape sonari ibagas daging do pangujungini ibahen nasiam?
48003004	Mintor soya ma panaronon nasiam na buei in? Eak, anggo tongon soya-soya.
48003005	Ia, na mambere Tonduy in bani nasiam, anjaha na mangkorjahon hagogohon ibagas nasiam, ai sonaha, marhitei horja titah atap marhitei Ambilan haporsayaon do in?
48003006	Songon si Abraham: Porsaya do ia bani Naibata, jadi ai do ihira bani gabe hapintoranni.
48003007	Ase botoh nasiam ma, halak na porsaya, ai do anak ni si Abraham.
48003008	Surat in pe domma ibotoh hinan, paboa marhitei haporsayaon do pintoran ni Naibata sipajuh begu-begu, gabe ibaritahon do hubani si Abraham: Marhitei ho do pasu-pasuon haganup bangsa.
48003009	Ase, halak na porsaya in do ipasu-pasu rap pakon si Abraham na porsaya in.
48003010	Ai haganup halak, na sihol manggoluh humbani na mangkorjahon titah, ikuasai papa do, ai tarsurat do: Hona papa do ganup, na so totap ibagas haganup na tarsurat ibagas buku titah in, ase ihorjahon ai.
48003011	Tapi torang do, paboa seng adong na pintor i lobei ni Naibata bahenon ni titah in, ai "Parpintor humbani haporsayaon do na manggoluh".
48003012	Tapi seng humbani haporsayaon anggo titah in, ai na mangkorjahonsi, ai do na manggoluh bahenonni in.
48003013	Itobus Kristus do hita humbani papa ni titah in, marhitei na hona papa Ia manghophop hita, ai tarsurat do: Hona papa do haganup na targantung bani hayu,
48003014	ase ibagas Kristus Jesus sogop bani halak sipajuh begu-begu pasu-pasu na bani si Abraham, ase marhitei haporsayaon ijalo hita Tonduy na pinarbagah-bagah in.
48003015	Nasiam sanina, hasomalan na masa bani jolma ma huhatahon: Parpadanan ni jolma, anggo domma totap ai, seng iosei ai, atap itambahi.
48003016	Ia bagah-bagah ai, hubani si Abraham ampa hubani ginomparni do ihatahon. Seng ihatahon: "Ampa bani sagala ginomparni", songon hubani na buei, tapi hubani sada halak do: "Ampa hubani ginomparmu", ai ma Kristus.
48003017	On do na huhatahon ijai: Ia padan, na dob pinatotap ni Naibata, seng boi sundat in bahenon ni titah, na roh ompat ratus tolu puluh tahun i pudini in, gabe lumei bagah-bagah in ibahen.
48003018	Ai anggo humbani titah do paneanon in, seng be humbani bagah-bagah in; tapi marhitei bagah-bagah do ibere Naibata in bani si Abraham.
48003019	Ase bahen aha do titah in? Itambahkon do in halani panlanggaron, paima roh Ginompar, simada bagah-bagah in, iparentahkon marhitei malekat-malekat marparhiteian sada siholang.
48003020	Ia siholang sedo na paturei-tureihon salopah tumang, tapi sada do anggo Naibata.
48003021	Ase na mangimbang bagah-bagah ni Naibata do titah in? Lang ale! Ai ambit ibere titah na margogoh pagoluhkon, humbani titah in ma tongon hapintoran.
48003022	Tapi itutup Surat in do haganup hubagas dousa, ase marhitei haporsayaon bani Jesus Kristus ibere bagah-bagah in bani na porsaya.
48003023	Tapi paima roh haporsayaon, tartutup do hita ibagas kuasa ni titah, anjaha ikunsi managam haporsayaon, na sihol sipatalaron ope.
48003024	Ase siparorot do titah in banta, paima roh Kristus, ase humbani haporsayaon hita ipintori.
48003025	Tapi dob roh haporsayaon in, seng be ibagas kuasa ni siparorot in hita.
48003026	Ai haganup do nasiam anak ni Naibata marhitei haporsayaon bani Kristus Jesus.
48003027	Ai haganup nasiam, na tardidi hubagas Kristus, Kristus do iparhiouhon nasiam.
48003028	Seng dong be ijai Jahudi barang Gorik, jabolon barang halak na mardeka, dalahi barang naboru, ai sada do nasiam haganup ibagas Kristus Jesus.
48003029	Tapi anggo Kristus simada nasiam, ginompar ni si Abraham do nasiam, anjaha panean mangihutkon bagah-bagah in.
48004001	Tapi on do na huhatahon: Sadokah danak ope panean in, seng dong leganni humbani jabolon, age pe ia tuan simada haganup,
48004002	tapi itoruh ni kuasa ni sipanramoti ampa sijolom anak kunsi do ia, das bani panorang, na tinontuhon ni bapani hinan.
48004003	Sonai do homa hita: Sadokah danak hita, iparjabolon kuasa ni unsur-unsur ni dunia on do hita.
48004004	Tapi dob gok panorangni, isuruh Naibata ma Anakni, tubuh humbani naboru, ginomgoman ni titah,
48004005	ase itobus na ginomgoman ni titah in, ase ijalo hita hak haanakon.
48004006	Tapi halani anak nasiam, isuruh Naibata do hubagas uhurta Tonduy ni Anakni in, na mandilohon: Abba, Bapa!
48004007	Ase, seng be jabolon ham, tapi anak do. Tapi anggo anak, lanjar panean ma, marhitei Naibata.
48004008	Tapi ijia, sanggah lape itandai nasiam Naibata, ibalosi nasiam do naibata-naibata, na so Naibata mangihutkon hadirionni.
48004009	Tapi sonari, domma itanda nasiam Naibata, atap sasintongni, Naibata do na mananda nasiam. Mase ma nasiam marbalik use, mulak hubani kuasa ni unsur-unsur na so margogoh anjaha na lumei, ase balosan nasiam ai use?
48004010	Gabe siramotkon ari, bulan, panorang na tinontuhon pakon tahun do nasiam.
48004011	Mabiar do uhurhu pasal nasiam, atap na soya do halojaonku manghopkop nasiam.
48004012	Nasiam sanina, hupindo ma bani nasiam, songon ahu ma nasiam, ai ahu pe songon nasiam do. Seng ongga na so pintor ibahen nasiam bakku.
48004013	Tapi ibotoh nasiam do, ibagas hagalekon ni daging do huboan Ambilan Namadear bani nasiam bani mulani ondi.
48004014	Anjaha sanggah na tarlajou nasiam halani pardagingonku, seng magigi barang mapas uhur nasiam pasal ai, tapi songon malekat ni Naibata do ijalo nasiam ahu, songon Kristus Jesus do tene.
48004015	Ija do nuan hatuahon nasiam in? Ai husaksihon ma bani nasiam, sihol buaton nasiam do ijia mata nasiam, laho mambere ai bakku, ambit na tarbahen.
48004016	Ai na gabe imbang nasiam do ahu, halani huhatahon bani nasiam hasintongan?
48004017	Seng pitah haringgason ni sidea ai bani nasiam, tapi sihol padaraton ni sidea do nasiam, ase ringgas nasiam manghophop sidea.
48004018	Dear do tongtong marringgas ni uhur nasiam dompak na madear, anjaha ulang ma pitah sanggah i lambung nasiam ahu.
48004019	Nasiam niombahku, na dob huarou use, paima manjadi rupa ni Kristus ibagas nasiam.
48004020	Iparsinta uhurhu do, ase itongah-tongah nasiam ahu sonari, anjaha tarpadear-dear ahu sorangku, ai jut do uhurhu pasal nasiam.
48004021	Nasiam na marosuh gomgoman ni titah in, hatahon nasiam ma bakku: Ai lang domma ibogei nasiam titah in?
48004022	Tarsurat do ijai: Dua do anak ni si Abraham, sada humbani jabolonni naboru anjaha na sada nari humbani boru mardeka ai.
48004023	Tapi mangihutkon daging do partubuh ni na humbani boru jabolon ai, tapi humbani bagah-bagah do na humbani boru mardeka ai.
48004024	Limbaga na mararti do in. Ai padan na dua in do sidea: Na sada hun dolog Sinai, na manubuhkon anak gabe jabolon, ai ma si Hagar.
48004025	Ai Hagar ai ma dolog Sinai i tanoh Arab, anjaha usih ma ai bani Jerusalem sisonari, ai jabolon do ai rap pakon niombahni.
48004026	Tapi Jerusalem na iatas ai, ai do boru mardeka ai, anjaha ai do inang banta.
48004027	Ai tarsurat do: Marmalas ni uhur ma ho na lambang, na so tubuhan tuah; marolob-olob ma ho anjaha marsora na gogoh, na so mangarou anak. Ai buei do niombah ni na punjung in, bueinan humbani na marparamangon.
48004028	Tapi nasiam sanina, anak bagah-bagah do nasiam mangihuthon si Isak.
48004029	Tapi ijia age sonari, iparburu na tubuh mangihutkon daging do na tubuh mangihutkon Tonduy.
48004030	Tapi aha do nini Surat in? Usir ma boru jabolon in rap pakon anakni, ai seng bulih anak ni boru jabolon in rap manean pakon anak ni boru mardeka in.
48004031	Ase, nasiam sanina, sedo anak ni boru jabolon hita, tapi anak ni boru mardeka do.
48005001	Ase mardeka hita, ai do ase imardekahon Kristus hita. Totap ma nasiam jongjong, anjaha ulang be ra nasiam patundukon ni pasangan parjabolonon!
48005002	Ahu si Paulus manghatahon bani nasiam: Anggo ipasunathon nasiam diri nasiam, otik pe lang marguna be Kristus bani nasiam.
48005003	Huulaki ma manaksihon bani haganup jolma: Na pasunathon diri, maningon horjahononni do haganup titah in.
48005004	Na dob sirang do nasiam humbani Kristus, anggo sihol pintor nasiam marhitei na mangkorjahon titah, domma madabuh nasiam humbani idop ni uhur.
48005005	Ai na paima-imahon do hita bani hapintoran siaraphonon ai marhiteihon Tonduy, maronjolan bani haporsayaon.
48005006	Ai ibagas Kristus Jesus marsunat atap lang marsunat, seng dong gogoh ni ai, tapi haporsayaon sihorjahon holong ai do.
48005007	Dear hinan do pardalan nasiam, ise do na manlanglangi nasiam, gabe seng be pambalosi nasiam bani hasintongan in?
48005008	Pangojur-ojuron na sonai, seng humbani na mandilo nasiam roh ni ai.
48005009	Ragi na otik mambahen migar ganup itak na niagu.
48005010	Tenger do uhurhu bani nasiam marhitei Tuhan in, seng na margoling uhur nasiam. Tapi barang ise pe na manggeori nasiam, sai porsanonni do uhum na hubani.
48005011	Anjaha ahu, nasiam sanina, ambit huambilankon parsunaton, mase ma pala parburuon ahu? Ambit sonai, maronti ma parsangsian halani silang in.
48005012	Ikasih ma namin na manggeori nasiam.
48005013	Ai hu hamardekaan do nasiam tardilo, nasiam sanina, tapi ulang ma pakei nasiam hamardekaon nasiam in gabe bonsir mambalosi daging, tapi marsibalos-balosan ma nasiam ibagas holong.
48005014	Ai haganup titah in ibagas hata na sangkababah on do rimpunni: Haholongi ma hasomanmin songon dirimu!
48005015	Tapi anggo marsiharatan anjaha marsipanganan nasiam samah nasiam, jaga ma nasiam, ase ulang marsisedaan nasiam.
48005016	Tapi on do na huhatahon: Marguru bani Tonduy in ma nasiam marparlahou, anjaha ulang ma suhun-suhuni nasiam hisap-hisap ni daging in.
48005017	Ai na mangimbang tonduy do sura-sura ni daging, anjaha na mangimbang daging do sura-sura ni tonduy; na marsilawanan do in, ase lang tarpasaud nasiam, pinindo ni uhur nasiam.
48005018	Tapi, anggo Tonduy do na mambobahon nasiam, seng be ginomgoman ni titah in nasiam.
48005019	Tapi talar do horja ni daging, ai ma: Parriah-riahon, habutakon, goluh na so marrantei,
48005020	marnaibata na legan, hadatuon, parmunsuh-munsuhon, partinggilon, parsimburuon, ringis, uhur haut, parbolah-bolahon, parlegan-leganon,
48005021	subil, parmabukon, marpoya-poya ampa na usih hujai. Songon na dob huhatahon bani nasiam ijia, sonai do age sonari: Sihorjahon na sonai, seng teanon ni ai harajaon ni Naibata.
48005022	Tapi on do buah ni Tonduy: Holong, malas ni uhur, damei, lumbang ni uhur, habasaron, halayakon, haporsayaon, halamlamon ampa panrajaion diri.
48005023	Seng marlawan titah dompak na sonai ai.
48005024	Tapi halak na ginomgoman ni Kristus Jesus, iparsilangkon do dagingNi, hisap-hisapni ampa rosuh-rosuhni.
48005025	Anggo domma ipagoluh Tonduy in hita, mardalan ma hita homa mangihuthon Tonduy in.
48005026	Ulang ma parayak hita hasangapon na lumei, ulang ma marsipagila-gilaan, anjaha ulang ma marsilateian.
48006001	Nasiam sanina, anggo dong tardapot halak ibagas sada panlanggaron, nasiam na marpartonduyon ma patorsa-torsahonsi marhitei tonduy halamlamon, tapi jaga dirimu, ase ulang dihut ham tarlajou.
48006002	Marsiurupan ma nasiam, mamorsan na borat in, ai marhiteihon ni in idalankon nasiam do titah ni Kristus.
48006003	Ai anggo ipajuntul-juntul halak dirini, hape aha pe lang ia, na paoto-otohon dirini do ai.
48006004	Tapi ganup ma mamareksa horjani bei; jadi halani dirini tumang ma ia mamuji-muji diri, sedo halani na legan,
48006005	ai ganup do adong siporsanonni bei.
48006006	Tapi patut do na niajaran bani Hata ni Naibata mambere humbani sagala artani bani na mangajarisi.
48006007	Ulang ma kahou nasiam, seng ra Naibata apasan! Ai ia in itidahkon halak, ai do sabionni.
48006008	Na manidahkon bani dagingni, manabi do humbani dagingni hamagouan; tapi na manidahkon bani tonduy, manabi do humbani tonduy hagoluhan sisadokah ni dokahni.
48006009	Tapi ulang ma marnaloja hita mambahen na madear, ai na manabi do use hita bani panorangni, anggo seng gabe galek hita sonari.
48006010	Ai pe, halani sompat ope, horjahon hita ma na madear bani haganup halak, tapi bueinan bani hasomanta sahaporsayaon.
48006011	Tonggor nasiam ma, sonaha banggal-banggal ni huruf na husurat bani nasiam marhitei tanganku sandiri.
48006012	Haganup na marsura-sura sangap bani pardagingon, ai do na mamaksa nasiam ase tarsunat, pitah, ase ulang marsitaronon sidea halani silang ni Kristus.
48006013	Ai gari sidea, siparsunat ai, seng idalankon titah in, tapi ihasiholhon sidea do, ase tarsunat nasiam, ase boi sidea mamuji diri marhitei daging nasiam.
48006014	Tapi daoh ma humbakku na mamuji diri, anggo lang halani silang ni Tuhan Jesus Kristus! MarhiteihonSi domma tarsilang dunia on bakku, anjaha ahu bani dunia on.
48006015	Atap na marsunat atap na so marsunat, seng dong age aha artini ai, tapi na tinompa na baru ai do.
48006016	Anjaha haganup na marparlahouhon ruhut sisonai ai, damei ampa idop ni uhur ma bani sidea, sonai homa bani Israel ni Naibata.
48006017	Hu lobeian on ulang adong be na manlojai ahu, ai hupaboan-boan do tanda ni ugah ni Jesus bani angkulangku.
48006018	Idop ni uhur ni Tuhanta Jesus Kristus ma mangkasomani tonduy nasiam, nasiam sanina! Amen.
49001001	Humbani si Paulus, apostel ni Kristus Jesus, humbani rosuh ni uhur ni Naibata, hubani halak na pansing i Epesus, na porsaya bani Kristus Jesus.
49001002	Idop ni uhur ma bani nasiam ampa damei humbani Naibata Bapanta, pakon Tuhan Jesus Kristus.
49001003	Napuji ma Naibata, Bapa ni Tuhan Jesus Kristus, na dob mamasu-masuhon banta bagei ni pasu-pasu partonduyon hun nagori atas ibagas Kristus.
49001004	Ai ipilih do hita ibagas Ia, sanggah lape itombei dunia on, ase pansing hita anjaha lang panurakon i lobeiNi, ibagas holong ni uhur.
49001005	Itotapkon hinan do hita Bani, gabe anak niainNi marhitei Jesus Kristus, mangihutkon rosuh ni uhurNi,
49001006	gabe puji-pujian bani idop ni uhur ni na marmulia in, na niidopkonNi banta ibagas na Hinaholonganni in.
49001007	Ibagas Ia do dapot hita haluahon marhitei darohNi, ai ma hasasapan ni panlanggaron, domu hubani habayakon ni idop uhurNi,
49001008	na unjah binerehonni banta ibagas hapentaron ampa hauhuron.
49001009	Ipabotohkon do banta rusia ni sura-sura ni uhurNi domu hubani haputusan ni uhurNi, na dob tinotaphonNi hinan ibagas DiriNi.
49001010	Isurahon do bani gok ni panorangni, pasadahon haganup, na adong i nagori atas ampa na iatas tanoh on, itoruh ni sada ulu, ai ma Kristus.
49001011	Ibagas Ia do ipilih hita, na dob tinontuhonNi hinan domu hubani sura-suraNi, ai ma Naibata sipasaud haganupan ai, domu hubani rosuh ni uhurNi,
49001012	ase tarpuji hasangaponNi marhitei hita, na dob mangarap hinan bani Kristus in.
49001013	Anjaha ibagas Ia do nasiam, dob ibogei nasiam hata hasintongan in, ai ma Ambilan Namadear pasal haluahon nasiam, anjaha ibagas Ia dob porsaya nasiam Bani, ilak nasiam marhitei Tonduy Napansing, na pinarbagah-bagah in,
49001014	ai ma sikoram ni siteanonta in, bahen haluahon ni na hinophopNi, ase tarpuji hasangaponNi in.
49001015	Ase ahu pe, dob hubogei, pasal haporsayaon nasiam bani Tuhan Jesus ampa holong ni uhur nasiam bani haganup halak na pansing in,
49001016	seng maronti ahu mangkatahon tarima kasih halani nasiam, mardingat nasiam, sanggah na martonggo ahu,
49001017	andohar ibere Naibata ni Tuhanta Jesus Kristus, Bapa ni hasangapon in bani nasiam Tonduy hapentaron ampa pangungkabon, laho manandaSi.
49001018	Sai ipalihar Naibata ma mata ni uhur nasiam, ase ibotoh nasiam aha do arta siaraphononkon halani pandiloonNi ai, anjaha sonaha surung ni hasangapon, siteanon na hum Bani, bani halak na mapansing in;
49001019	anjaha sonaha sulur ni habanggalon ni KuasaNi in banta, na porsaya halani horja hagogohon na surung in,
49001020	na hinorjahonNi bani Kristus, sanggah na pinapuhoNi ai Ia humbani na matei, anjaha ipahundul hu siamunNi i nagori atas,
49001021	hu atas ni sagala harajaon ampa kuasa ampa hagogohon ampa hamuliaon, ampa haganup goran, na targoran, seng pitah i dunia on, tapi dihut do bani na roh magira.
49001022	Haganup do ipatunduk hu toruh ni naheiNi, anjaha ipabangkit do Ia kopala ni haganup, bani kuria in,
49001023	in ma angkulaNi, hagogokNi, na manggoki haganup ibagas haganup.
49002001	Nasiam pe, na dob matei hinan halani panlanggaron ampa dousa nasiam,
49002002	ai ma na hinorjahon nasiam hinan mangihutkon panorang ni dunia on, mangihutkon rosuh ni na markuasa i awang-awang ai, ai ma tonduy na marhorja nuan ibagas jolma na so siat hata.
49002003	Raphon sidea do hinan age hita haganup manghorjahon hisap-hisap ni dagingta, ai ma ibagas na ipaihut-ihut hita sura-sura ni daging in hinan ampa rosuh-rosuhni; jadi jolma sigilaan do hita humbani biakta hinan, songon na legan ai.
49002004	Tapi Naibata, na bayak bani idop ni uhur, halani holongNi na banggal in banta,
49002005	ipagoluh do hita raphon Kristus, sagala na dob matei ibagas panlanggaron (halani idop ni uhur do, ase maluah nasiam).
49002006	Anjaha rap pakon Kristus Jesus do hita ipapuho, anjaha ipabangkit do hita hu gomgoman nagori atas ibagas Kristus Jesus,
49002007	ase ipatuduhkon bani panorang na sihol roh ope, surung ni habayakonNi marhitei banggal ni habasaronni banta ibagas Kristus Jesus.
49002008	Ai humbani idop ni uhur do ase maluah nasiam, marhitei haporsayaon; sedo binahen nasiam, sibere-bere ni Naibata do.
49002009	Sedo humbani horja, ase ulang adong na mamuji diri.
49002010	Ai jadi-jadianNi do hita, na tinompa ibagas Kristus Jesus, bani horja na madear; hujai do hita ipasirsir Naibata hinan, ase ibagas ai hita marparlahou.
49002011	Halani ai, nasiam sipajuh begu-begu hinan ibagas pardagingon, nasiam "na so siparsunat" igoran halak siparsunat ibagas daging marhitei tangan, ingat nasiam ma:
49002012	Ijia sirang do nasiam humbani Kristus; idarat ni warga Israel do nasiam, seng marulih bani padan bagah-bagah, seng marpangarapan, anjaha seng adong Naibata bani nasiam i tanoh on.
49002013	Tapi anggo sonari, ibagas Kristus Jesus do nasiam; anjaha daoh pe nasiam ijia, gabe ipadohor daroh ni Kristus do nasiam sonari.
49002014	Ai Ia do pardameian banta, na pasadahon na dua ai, anjaha na parsedahon dingding bolat-bolat ai, ai ma hamunsuhon ai.
49002015	Ai ibagas dagingNi do iparseda titah in rap pakon tonah-tonah ampa aturan-aturanNi, ase itompah ibagas diriNi na dua ai, gabe sada jolma na baru, bani na pinajongjongNi damei.
49002016	Anjaha ipadear do na dua ai ibagas angkula na sada ai bani Naibata marhitei silang ai; ai ijai do ibunuh hamunsuhon ai.
49002017	Dob roh Ia, ibaritahon do damei bani nasiam na daoh, damei homa bani na dohor.
49002018	Ai marhiteihonSi adong do dalan marayak Bapa in, banta haduasi ibagas sada Tonduy.
49002019	Ase lang be panginsolat atap partoloh nasiam, tapi hasoman saharajaon ni halak na mapansing do, anjaha hasoman sarumah ni Naibata.
49002020	Ipauli do nasiam iatas ni onjolan ni apostel ampa nabi; Kristus Jesus sandiri do batu parsuhi ijin.
49002021	Ibagas Ia do mardomu ganup rumah in anjaha lambin banggalni, gabe rumah panumbahan na mapansing ibagas Tuhan in.
49002022	Ibagas Ia do homa nasiam ipauli-uli, gabe ianan ni Naibata ibagas Tonduy in.
49003001	Halani ai, ahu si Paulus, na tarrantei halani Kristus Jesus, halani nasiam sipajuh begu-begu.
49003002	Tontu domma ibogei nasiam pasal jabatan mandalankon idop ni uhur ni Naibata, na dob pinadasni ai hubakku, laho paturei-tureihon nasiam.
49003003	Marhitei pangungkabon do ipabotohkon bakku rusia ai, songon na dob husuratkon hinan otik pasal ai.
49003004	Bani na mambasa ai, boi ma botohon nasiam sonaha pangarusionku bani rusia ni Kristus.
49003005	Seng ipabotohkon ope ai bani anak ni jolma bani sundut sapari, tapi domma ipatalar ai nuan bani apostelNi na pansing in ampa nabi-nabiNi, ibagas Tonduy,
49003006	paboa dihut halak sipajuh begu-begu hasoman panean anjaha hasoman saangkula anjaha hasoman parrupei bani bagah-bagah na ibagas Kristus Jesus, marhitei Ambilan Namadear in.
49003007	Na dob gabe siparugas ni ai do ahu, domu hubani idop ni uhur na binere ni Naibata hubakku, domu hubani pangkorhon ni hagogohon ni ai.
49003008	Hubakku, sietekan humbani haganup halak na mapansing in, ibere idop ni uhur on, ai ma mangambilankon bani sipajuh begu-begu habayakon ni Kristus, na so tardadap in,
49003009	anjaha patorangkon sonaha dalan parsaud ni rusia ai, na ponop humbani mulani ibagas Naibata, Sitompa haganup,
49003010	ase ipatandahon ma sonari, marhitei kuria in, buei ni masam ni hapentaron ni Naibata bani sipanrajai anjaha na markuasa i nagori atas,
49003011	domu hubani na sinurahon-Ni humbani mula ni mulani, gabe ipasaud ibagas Kristus Jesus, Tuhanta in.
49003012	MarhiteihonSi jumpah hita do hinsah ni uhur ampa dalan masuk ibagas tenger ni uhur halani haporsayaon Bani.
49003013	Halani ai, hupindo ma bani nasiam, ase ulang mandolei nasiam mangidah sitarononku, na manghopkop nasiam, ai hasangapon nasiam do in.
49003014	Halani ai, manrogop do ahu i lobei ni Bapa in.
49003015	Marpanggorani hu-Bani do sagala bapa ni bangsa-bangsa, na i nagori atas age nai tanoh on,
49003016	ase, domu hubani habayakon ni hasangaponNi in, ibere gogoh ampa kuasa marhitei TonduyNi bani jolma parbagas nasiam,
49003017	ase marianan Kristus marhitei haporsayaon ibagas uhur nasiam, gabe totap nasiam marurat anjaha maronjolan bani holong,
49003018	ase boi nasiam rap pakon haganup halak na pansing in mangarusi sonaha ganjangni ampa bolagni, bagasni ampa gijangni,
49003019	anjaha mananda holong ni uhur ni Kristus, na mangatasi sagala pangarusion, ase das ma bani nasiam haganup hagogok ni Naibata.
49003020	Tapi tarbahen-Si do lobih humbani na pinindonta barang na piningkiranta, domu hubani hagogohon na marhorja ibagas hita.
49003021	Bani ma hasangapon ibagas kuria in ampa ibagas Kristus marsundut-sundut ronsi sadokah ni dokahni Amen.
49004001	Ase ahu, na tarsangkut halani Tuhan in, huelek-elek ma nasiam: Parlahouhon nasiam ma na talup, domu hubani pandiloon na dob das bani nasiam!
49004002	Martoruh ni uhur botul ma, marlamlam anjaha marlumbang ni uhur, marsianjuan ma nasiam ibagas uhur na holong!
49004003	Haporluhon nasiam ma manramothon hasadaon ni tonduy, marhitei panrahut ni damei.
49004004	Sada daging anjaha sada tonduy, songon nasiam na tardilo ibagas sada pangarapan bani pandiloon ai,
49004005	sada Tuhan, sada haporsayaon, sada pandidion,
49004006	sada Naibata, ai ma Bapa ni haganup, sigomgomi haganup, sitorusi haganup ampa siiani haganup.
49004007	Tapi bani ganup do hita ibere idop ni uhur ai domu hubani ukuran ni pambere ni Kristus.
49004008	Ai do ase nini: Naik do Ia hu atas, iboan raphon-Si na tartaban; ibere do sibere-bere bani jolma.
49004009	Tapi naik ma Ia, ai lang mararti ma ai, paboa na dob tuad do Ia lobei hubani ianan na itoruh ni tanoh?
49004010	Ia, na dob tuad ai, lanjar Ia do na naik huatas ni haganup nagori atas, ase igoki haganup.
49004011	Lanjar Ia do mambere deba gabe apostel, deba nabi, deba evangelis, deba use parmahan ampa pangajari,
49004012	laho pasirsirhon na mapansing in bani horja diakoni, laho pauli-ulihon daging ni Kristus in,
49004013	ase das hita haganup hu hasadaon ni haporsayaon ampa habotohon bani Anak ni Naibata, gabe jolma na gok, matoras anjaha gok songon Kristus,
49004014	ase ulang be hita danak, na pinalindak-lindak anjaha na binoanboan ni ganup logou ni ajaran, marhitei horja akal-akal ni jolma, marhitei sipaoto-oto na laho pakahouhon.
49004015	Gabe parhasintongan hita tene ibagas holong, anjaha lambin magodang ibagas haganup, mangayaki Ia, Ulu in, in ma Kristus.
49004016	Hum-Bani do haganup angkula in ipadomu anjaha iparapat, marhitei ganup urat-urat pangurupi, gabe lambin magodang daging in domu hubani horja ni ganup pagori bani bagianni bei, pinauli-uli ibagas holong.
49004017	On do hatangku anjaha husaksihon ibagas Tuhan in: Ulang ma nasiam marparlahou songon halak sipajuh begu-begu, na mangihutkon pingkiran sisoya-soya.
49004018	Paruhur na golap do sidea, holang humbani goluh ni Naibata, halani haotoon ni uhur ni sidea, pakon halani mapir ni uhur ni sidea.
49004019	Lang be ibotoh sidea na maila, gabe iondoskon ma dirini hubani na marpoya-poya anjaha ihorjahon sagala habutakon marhasoman uhur haut.
49004020	Tapi anggo nasiam, seng sonai iguruhon nasiam pasal Kristus.
49004021	Ai Lang domma ibogei nasiam baritaNi, anjaha iajarhon pasal-Si domu hubani hasintongan na adong ibagas Jesus?
49004022	Tanggali nasiam ma jolma na buruk in, ai ma parlahou sisapari ai, ai laho magou do in hinorhon ni hisap-hisap sipaoto-oto.
49004023	Anjaha gabe bayu ma nasiam ibagas tonduy ni uhur nasiam
49004024	Anjaha pakei nasiam ma jolma na baru, na tinompa usih hubani Naibata, ibagas hapintoran ampa hapansingon na botul.
49004025	Halani ai ambukkon nasiam ma ladung in anjaha hatahon nasiam ma na sintong, ganup dompak hasomanni jolma, ai pagori do hita samah hita.
49004026	Anggo manggila nasiam ulang ma mardousa! Ulang ma sundut mataniari, lang mintop ringis nasiam.
49004027	Ulang ma pasiat nasiam sibolis in!
49004028	Sipanangko hinan, ulang be manangko, tapi ra ma ia loja, anjaha ihorjahon tanganni ma na madear, ase adong siberehononni bani na hurangan.
49004029	Ulang ma luar hata na mabutak humbani pamangan nasiam, tapi na madear ma, na boi pauli-ulihon na hurang, ase dapotan ulih, na mambogeisi.
49004030	Anjaha ulang ma pusoki nasiam Tonduy Napansing ni Naibata, na dob tinokanhon bani nasiam bani ari haluahon in.
49004031	Sagala riting ni uhur, gila, marah, sorgang-sorgang, panrisaon ampa sagala hajahaton, sai ipadaoh ma humbani nasiam.
49004032	Tapi basar ma nasiam samah nasiam, paridop ni uhur, anjaha sirsir marsisasapan dousa, songon panasap ni Naibata bani dousa nasiam ibagas Kristus.
49005001	Ai pe, sitiru Naibata ma nasiam, songon anak na hinaholongan!
49005002	Anjaha marparlahou ma nasiam ibagas haholongan, songon Kristus na manghaholongi nasiam, anjaha ibere do dirini manghophop hita, gabe siluah ampa galangan bani Naibata, gabe uap na misbou.
49005003	Tapi parriah-riahon ampa bagei ni habutakon atap uhur haut pe, ulang ma tarsobut bani nasiam, songon na patut bani halak na pansing.
49005004	Sonai homa sihamelahononkon, hata sumsam, atap huria-huria na so patut, tapi sidearan ma sahap tarima kasih.
49005005	Ai botoh anjaha ingat nasiam ma: Anggo bani harajaon ni Kristus ampa Naibata, seng dong siteanon ni siparriah-riah, barang halak na mabutak, barang paruhur haut, ai sibalosi na so Naibata do in.
49005006	Ulang ma ra nasiam paoto-otoon ni atap ise pe marhitei hata-hata na lumei, ai halani ai do mangonai ringis ni Naibata bani halak na so mambalosi.
49005007	Halani ai, ulang ma nasiam ra marhasomanhon sidea!
49005008	Ai golap hinan do nasiam, tapi sonari lihar do nasiam ibagas Tuhan in; marparlahou ma nasiam songon anak haliharon;
49005009	ai buah-buah ni haliharon ai ma sagala halayakon, hapintoran ampa hasintongan.
49005010	Paruhurhon nasiam ma, atap aha do harosuh ni Tuhan in!
49005011	Ulang ma saor nasiam bani horja hagolapon, na so adong buahni, tapi patalar nasiam ma ai rahanan.
49005012	Ai gari manarsingati na hinorjahon ni sidea ibagas na ponop, hamelaon do ai.
49005013	Tapi maningon talar do ai, haganup, pinatalar ni haliharon in, ai sagala na pinatalar, lihar ma ai.
49005014	Halani ai, nini do: Puho ma ho na modom in, anjaha puho ma humbani na matei, gabe sondangan ni Kristus ma ho.
49005015	Halani ai paruhurhon ma, sonaha patut parlahou nasiam, ulang ma songon halak na so maruhur, tapi songon halak siparuhur ma,
49005016	pangkei manggunahon panorang, ai ari hasunsahan do nuan.
49005017	Halani ai ulang ma maoto nasiam, tapi arusi nasiam ma, atap aha harosuh ni Tuhan in.
49005018	Anjaha ulang ma mabuk nasiam halani anggur, ai hamagouan do ibagas ai, tapi gok Tonduy ma nasiam!
49005019	Marsahap ma nasiam samah nasiam marhitei doding Psalm, doding puji-pujian ampa doding partonduyon, dodingkon anjaha puji nasiam ma Tuhan in ibagas uhur nasiam!
49005020	Tongtong ma nasiam mangkatahon tarima kasih halani haganup bani Naibata Bapa, ibagas goran ni Tuhanta Jesus Kristus!
49005021	Marsibalosan ma nasiam, ibagas biar mangidah Kristus!
49005022	Nasiam parinangon, balosi nasiam ma paramangon nasiam, songon pambalosi nasiam bani Tuhan in.
49005023	Ai paramangon in do ulu ni parinangonni, songon Kristus ulu ni kuria in, sipaluah angkula, (kuria in).
49005024	Songon pambalosi ni kuria in bani Kristus, sonai ma pambalosi parinangon bani paramangonni ibagas haganup.
49005025	Nasiam paramangon, haholongi nasiam ma parinangon nasiam, songon Kristus na manghaholongi kuria in anjaha ibere diriNi manghophopsi,
49005026	ase ipapansing in, marhitei na ipaborsih marhitei na mandidihon bah ibagas Hata in,
49005027	ase Ia sandiri pasirsir Kuria in Bani, sangap, seng martikas, seng marringut barang marhahurangan atap aha pe, tapi ase pansing tene anjaha seng dong sihataon.
49005028	Sonai do patut haholongan ni paramangon parinangonni bei, songon angkulani sandiri. Na mangkaholongi parinangonni, dirini do hinaholonganni ijai.
49005029	Seng ongga isogami jolma daging ni, tapi iparmudu-mudu anjaha isarihon do ai, songon pambahen ni Kristus bani kuria in,
49005030	ai pagori ni angkulani do hita.
49005031	Halani ai tadingkonon ni halak do bapani ampa inangni, laho mangkasomani parinangonni, anjaha gabe sada daging do sidea na dua ai.
49005032	Ia rusia on banggal do; tapi bani Kristus ampa kuria in do hulimbagahon in.
49005033	Ase ganup ma nasiam marsihaholongi parinangonni bei songon dirini sandiri, anjaha parinangon pe ihabiari ma paramangonni.
49006001	Nasiam dakdanak, balosi nasiam ma namatoras nasiam ibagas Tuhan in, ai in do na pintor.
49006002	"Pasangap bapamu pakon inangmu!" in do titah na parlobei marhasoman bagah-bagah,
49006003	ai ma, "ase martuah ho anjaha dokah manggoluh i tanoh on!"
49006004	Nasiam bapa, ulang pasoru-soru nasiam dakdanak nasiam; pagodang-godang nasiam ma sidea ibagas ajar ampa podah ni Tuhan in!
49006005	Anjaha nasiam jabolon, balosi nasiam ma kopala nasiam na i tanoh on, marhasoman biar ampa gobir, ibagas bujur ni uhur, songon bani Kristus.
49006006	Ulang ma pambalosi sanggah iidah tuan nasiam tumang, songon na mambuat-buat uhur ni jolma, tapi songon jabolon ni Kristus ma horjahon nasiam rosuh ni Naibata, humbani gok ni uhur nasiam.
49006007	Humbani bujur ni uhur ma nasiam mambalosi, songon bani Tuhan in, sedo bani jolma.
49006008	Ai ibotoh nasiam do, suang do jaloon ni ganup humbani Tuhan in, anggo adong na madear na hinorjahonni, barang jabolon ia atap jolma na bebas pe.
49006009	Anjaha nasiam kopala-kopala, sonai ma bahen nasiam bani sidea, anjaha parontihon nasiam ma na sorgang-sorgang in, ai ibotoh nasiam do, i nagori atas do Tuhan ni sidea ampa Tuhan nasiam, anjaha seng siidah bohi Ia.
49006010	Ambahni ai, Lambin margogoh ma nasiam ibagas Tuhan in ampa ibagas gogoh ni kuasaNi in.
49006011	Pakei nasiam ma pakeian sinjata na humbani Naibata, ase boi tahan nasiam dompak akal-akal ni sibolis in.
49006012	Ai seng maruntol hita manlawan daroh pakon daging, tapi dompak sipanrajai do, siparkuasa, sigomgomi dunia hagolapan on, tonduy hajahaton na i awang-awang ai.
49006013	Halani ai, jalo nasiam ma pakeian sinjata na humbani Naibata, ase tarbahen nasiam manlawan bani ari na jahat ai, anjaha totap jongjong, dob italuhon nasiam ganupan in.
49006014	Ase, jongjong ma nasiam, margondit hasintongan bani binongei nasiam, marbaju bosi hapintoran,
49006015	anjaha nahei marsipatu ringgas ni uhur, laho mangambilankon Ambilan Namadear, pardameian in.
49006016	Ambah ni ganupan in, jalo nasiam ma gantar haporsayaon in, ai tarintopi nasiam do marhitei in haganup panah apuy ni parjahat in.
49006017	Jalo nasiam ma homa tangkuluk bosi haluahon ampa podang ni tonduy, ai ma hata ni Naibata.
49006018	Martonggo ma nasiam barang sadihari pe ibagas Tonduy in, ibagas tonggo ampa elek-elek, anjaha puho ampa golgol manonggohon haganup halak na susi in,
49006019	age ahu pe, ase ibere bakku hatani, anjaha iungkab pamanganku laho pabotohkon rusia ni Ambilan Namadear in marhasoman hinsah ni uhur,
49006020	(halani in do ase marhorja ahu songon suruhan na tarrantei), ase marhinsah ni uhur ahu manghatahonsi, songon na patut.
49006021	Tapi, ase ibotoh nasiam na masa bakku ampa horjangku, patugahon ni si Tikikus do bani nasiam ganupan in, ai ia do sanina na hinaholongan anjaha siparugas hatengeran ni uhur ibagas Tuhan in.
49006022	Halani in do ase husuruh ia marayak nasiam, ase boi botohon nasiam na masa bannami, anjaha ase iapohi uhur nasiam.
49006023	Damei ma bani sagala sanina ampa holong raphon haporsayaon humbani Naibata Bapa in ampa humbani Jesus Kristus.
49006024	Idop ni uhur ma manghasomani haganup, na marholong ni uhur bani Tuhanta Jesus Kristus, na totap sadokah ni dokahni.
50001001	Humbani si Paulus ampa si Timoteus, juak-juak ni Kristus Jesus, bani haganup halak na pansing ibagas Kristus Jesus, na marianan i Pilippi, raphon sintua ampa siparugas:
50001002	Idop ni uhur ma bani nasiam ampa damei humbani Naibata Bapanta ampa humbani Tuhan Jesus Kristus!
50001003	Mangkatahon tarima kasih do ahu bani Naibatangku siap huingat nasiam.
50001004	Tongtong ibagas ganup tonggongku pasal nasiam ganup, ibagas malas ni uhur do ahu na martonggo ai,
50001005	mardingat saor nasiam bani Ambilan Namadear in humbani mungkahni ronsi nuan.
50001006	Anjaha tenger do uhurhu: Ia, na dob mamungkah horja na madear ibagas nasiam, dobhononNi do in das ronsi ari ni Kristus Jesus.
50001007	Patut do sonin uhurhu pasal nasiam haganup, halani ibagas uhurhu do nasiam, ai parrupei do nasiam ganup bani idop ni uhur na hubakku, sanggah na tartutup ai ahu age sanggah na martahankon ampa na pajonamkon ambilan namadear ai.
50001008	Ai Naibata do saksingku pasal banggal ni siholhu bani nasiam haganup marhitei holong ni atei ni Kristus Jesus.
50001009	Anjaha on do hutonggohon, ase lambin marbanggal holong ni uhur nasiam marisi habotohon ampa pangarusion na gok,
50001010	gabe boi nasiam mananda na ija siporlunan, ase pitah nasiam, anjaha seng dong sihataon bani ari ni Kristus,
50001011	gok bani buah-buah hapintoran, na roh marhitei Jesus Kristus, bahen hasangapon ampa puji-pujian bani Naibata.
50001012	Ipangindo uhurhu do nasiam sanina, ase ibotoh nasiam, paboa lambin manumpak bani hamajuon ni Ambilan Namadear do na masa bakku,
50001013	pala do tarbotoh bani ganup pangisi ni tangsi ai ampa bani haganup na legan ai, paboa halani Kristus do na targari ai ahu,
50001014	gabe roh tengerni do uhur ni bueinan sanina ai bani Tuhan in, anjaha roh boranini mangkatahon hata ni Naibata seng mabiar-biar.
50001015	Deba tongon homa manaksihon Kristus humbani uhur subil ampa paringoran, tapi deba nari humbani bujur ni uhur do.
50001016	Humbani jinuljul ni holong ma anggo on, halani ibotoh sidea, halani na martahankon Ambilan Namadear do, ase tartutup ahu.
50001017	Tapi na legan ai nani mangambilankon Kristus humbani uhur na maringor, seng humbani uhur na pitah, ase tambah nini uhur ni sidea sitaronon bakku na targari on.
50001018	Ase sonaha do? Atap na sonaha pe pardalan ni ai, marsipakulah-kulah atap maruhur na sintong, asal ma tarambilan Kristus; pasal ai malas do uhurhu.
50001019	Tongon, malas do uhurhu, ai hubotoh gabe marujung bani hatuahon do on bakku halani tonggo nasiam ampa halani pangurupi ni Tonduy ni Jesus Kristus.
50001020	Ai in do na huhasiholhon, anjaha mangarap ahu seng anjai tarmela ahu ibagas atap aha pe, tapi marhasoman hinsah ni uhur, songon nasaindokah age sonari, maningon marsangap Kristus marhitei angkulangku, marhitei goluhku barang parmateihu.
50001021	Ai Kristus do hagoluhan bakku, anjaha untung do hamateian.
50001022	Tapi anggo marbuah do horjangku hinorhon ni goluh ni daging on, gabe lang hubotoh barang aha do sipilihonku.
50001023	Haduasi do manosak ahu: Masihol do uhurhu misir, ase rap pakon Kristus, ai daoh do dearan ai,
50001024	tapi porlunan do marianan ibagas daging halani nasiam.
50001025	Anjaha marhatengeran hujai, hubotoh do, paboa manggoluh ope ahu anjaha marianan pakon nasiam haganup, laho pamajuhon ampa pahinsah haporsayaon nasiam,
50001026	ase lambin tambah pamuji nasiam bani Kristus Jesus marhitei ahu, rohkonsi ahu use bani nasiam.
50001027	Hansa, marparlahou ma nasiam domu hubani Ambilan Namadear ni Kristus, ase barang sanggah na roh ai ahu, huidah bani nasiam, barang age sanggah padaoh-daoh, hubogei bani nasiam, totap nasiam jongjong ibagas hasadaon ni tonduy, marsada ni uhur, marporang manghophop haporsayaon bani Ambilan Namadear in.
50001028	Anjaha ulang ma ra nasiam pabiar-biaran ni imbang pasal atap aha pe, ai ma tanda ni hamagouan bani sidea, tapi bani nasiam tanda ni haluahon do, anjaha humbani Naibata do in.
50001029	Ai domma ibere bani nasiam, seng pitah porsaya bani Kristus, tapi dihut do marsitaronon halani-Si.
50001030	Maruntol do nasiam nuan, songon na niidah nasiam ijia bakku, anjaha na binogei nasiam nuan bakku.
50002001	Anggo adong apoh-apoh ibagas Kristus, pakon ojur-ojur ibagas holong ni uhur, pakon parsaoran ni Tonduy, pakon ontou ni uhur ampa idop ni uhur,
50002002	goki nasiam ma malas ni uhurhon: Sada ma paruhuron nasiam, sada ma haholongon nasiam, sauhur, sapingkiran ma nasiam!
50002003	Ulang ma maruhur haut atap marhasangapon na lumei, tapi ibagas toruh ni uhur hira nasiam ma hasoman nasiam lobihan humbani nasiam sandiri!
50002004	Ulang ma na porlu bani nasiam paruhurhon nasiam, tapi dihut ma na bani hasoman!
50002005	Songon paruhuron ni Kristus Jesus ma paruhuron nasiam!
50002006	Age pe marrupa Naibata Ia, sedo songon nirampas ihira uhurNi usihNi ai bani Naibata,
50002007	tapi ipalumei do diriNi anjaha ipakei rupa ni jabolon, gabe usih bani jolma do Ia, anjaha rumang jolma jumpah Bani.
50002008	Ipatoruh do diriNi, na gabe pambalosi do Ia ronsi matei, pala matei tarsilang.
50002009	Halani ai do ase ipagijang Naibata Ia, anjaha ilayak-layakkon Bani sada goran, na mangatasi sagala goran,
50002010	ase manowod anjaha marsombah ibagas goran ni Jesus sagala na i nagori atas pakon na i atas tanoh on, age na i toruh ni tanoh,
50002011	anjaha sagala pamangan marhatongonkon, Jesus Kristus do Tuhan, bahen hasangapon ni Naibata Bapa.
50002012	Ai pe nasiam na hinaholongan ni uhurhu, songon totap ni pambalosion nasiam na saindokah, lang pitah sanggah i lambung nasiam ahu, tapi tarlobih ma nuan, sanggah daoh ahu: Marhasoman biar pakon gobir ma haporluhon nasiam haluahon nasiam;
50002013	ai Naibata do mangkorjahon ibagas nasiam sura-sura ampa na pasaudhon ai, mangihutkon rosuh ni uhurNi.
50002014	Bani sagala pambahen nasiam, ulang ma nasiam marungut-ungut barang maruhur sangsi,
50002015	ase ulang adong sihataon bani nasiam, tapi pitah ma, gabe anak ni Naibata, na so martikas itongah-tongah ni sundut na geduk anjaha siparbalik; ijin ma nasiam marsinondang songon bintang i dunia on,
50002016	marsijoloman bani hata hagoluhan in, bahen puji-pujian bakku bani ari ni Kristus, paboa na so soya parlumbaonku anjaha sedo na so marguna halojaonku.
50002017	Ai porini iduruskon darohku gabe galangan ampa parsombahon, mangkopkop haporsayaon nasiam, malas anjaha megah do uhurhu rap pakon nasiam haganup.
50002018	Sonai ma homa malas ma uhur nasiam, anjaha marmalas ni uhur ma nasiam rap pakon ahu.
50002019	Tapi arap do uhurhu ibagas Tuhan Jesus, podas ma si Timoteus suruhonku bani nasiam, andohar marhinsah ni uhur age ahu, anggo domma hubogei sonaha pasal nasiam.
50002020	Ai seng adong be hasomanku na marparuhuron songonsi, na ra mansarihon nasiam humbani uhur na bujur.
50002021	Ai haganup do sidea mangindahi na porlu bani dirini bei, seng be na porlu bani Kristus Jesus.
50002022	Pasal hataluponni ibotoh nasiam do: Songon anak rap pakon bapa marhorja do ia pakon ahu bani Ambilan Namadear in.
50002023	Arap do uhurhu mintor suruhonku do ia, ijin hubotoh, sonaha pasal langkahku.
50002024	Tapi tenger do uhurhu ibagas Tuhan in, ahu sandiri pe podas do roh.
50002025	Anjaha domma huputuskon porlu do marsuruh bani nasiam si Epaproditus, sanina in, hasomanku sahorja ampa saparuntolon, na sinuruh nasiam, mamboan na porlu bakku,
50002026	ai masihol do ia bani nasiam haganup, anjaha rusak do ia, halani tarbogei bani nasiam naboritni ai.
50002027	Anjaha tongon parah hinan do naboritni, pala narus matei; tapi maidop do uhur ni Naibata mangidahsi, seng pitah mangidahsi tene, dihut do mangidah ahu, ase ulang mardapot-dapot pusok ni uhurhu.
50002028	Domma hupapodas marsuruhsi, ase marmalas ni uhur nasiam mangidahsi, anjaha ahu pe hunlumbang uhurhu.
50002029	Ai pe, malas ma panjalo nasiam bani ibagas Tuhan in, anjaha sangap ma bahen nasiam halak na sonin.
50002030	Ai halani horja ni Kristus narus do ia matei, anjaha iajamkon do hosahni laho manggoki pangidangion nasiam bakku.
50003001	Ambah ni ai, nasiam sanina, marmalas ni uhur ma nasiam ibagas Tuhan in! Manurathon in hun gati bani nasiam, seng borat uhurhu, ai patotap uhur nasiam do in.
50003002	Jaga ma nasiam bani baliang, jaga bani parhorja na jahat, jaga bani parsunaton na lepak!
50003003	Ai hita do siparsunat na tongon, siparsombah ibagas Tonduy ni Naibata siparmegah-megah ibagas Kristus Jesus, na so martenger ni uhur bani daging,
50003004	porini pe adong do namin sipangunsagahkononku ibagas daging. Ai anggo adong halak na legan, na mangagan adong sipangunsagahkononni ibagas daging, ahu bueinan:
50003005	Tarsunat bani ari paualuhkon, marasal humbani halak Israel, humbani marga Benjamin, halak Heber anjaha tubuh humbani halak Heber, halak Parisei mangihutkon titah in,
50003006	garang mardakdaki kuria in, seng dong sihataon ibagas hapintoran mangihutkon titah.
50003007	Tapi paruntungan hinan pe bakku, harugian do in huhira halani Kristus.
50003008	Tongon haganup do harugian huhira marimbang hamuliaon ni panandaion bani Kristus Jesus, Tuhankin. MarhalaniSi harugian do bakku ganupan ai, anjaha tompoh-tompoh do ai huhira, ase bakku Kristus,
50003009	ase ibagas Ia ahu jumpah, seng marhapintoran sandiri marhitei titah, tapi marhitei haporsayaon ibagas Kristus do, ai ma hapintoran na humbani Naibata, maronjolan bani haporsayaon,
50003010	ase hutanda Ia ampa hagogohon ni parpuhoonNi ai ampa hasadaon bani sitarononNi ai, gabe songonSi ibagas parmateiNi,
50003011	andohar das ahu hubani parpuhoon humbani na matei.
50003012	Seng ope, na dob jumpah ahu ma ai, atap na dob gokan dear ma ahu; tapi sai huparayak do ase jumpah ahu, halani na dob tinangkap ni Kristus Jesus ahu.
50003013	Nasiam sanina, lape huhira, na dob jumpah ahu ai, tapi on do tene: Huhalupahon do na i pudingku, huparayak na i lobeihu,
50003014	dompak tujuan ai do hupojong, dompak upah hamonangan ni pandiloon na humbabou, na humbani Naibata ibagas Kristus Jesus.
50003015	Barang piga hita na gokan dear, in ma paruhurhon hita; anjaha anggo legan ope pingkiran nasiam pasal atap aha pe, age ai patalaron ni Naibata do bani nasiam.
50003016	Asal ma torus dalani hita dalan na dob nidalananta.
50003017	Nasiam sanina, usihi nasiam ma ahu, anjaha pardiatei nasiam ma na marparlahou songon hanami, siusihan nasiam.
50003018	Ai buei do na marparlahou, gabe munsuh ni silang ni Kristus; anjaha pasal sidea domma gati huhatahon bani nasiam, anjaha anggo sonari marhasoman iluh do huhatahon bani nasiam.
50003019	Hamagouan do ujung ni sidea, boltokni do iparnaibata, sihamelahononkon do ihasangapkon, anjaha na i tanoh on iparuhurhon.
50003020	Ai warga nagori atas do hita, hunjai do ipaima-ima hita Sipaluah hita, in ma Tuhanta Jesus Kristus in.
50003021	PaubahonNi do angkulanta na dorun on, gabe doshon angkulaNi na sangap in, domu hubani hagogohonNi, na boi patundukkon haganupan ai Bani.
50004001	Halani ai, nasiam sanina, na huhaholongi anjaha na huhasiholi, malas ni uhur bakku ampa sortalingku, sai sonin ma nasiam totap ibagas Tuhan in, nasiam hinaholongan.
50004002	Nasiam Oiodia ampa Sintike, hupaingat ma nasiam marsada ni uhur ibagas Tuhan in.
50004003	Anjaha hupindo homa bamu, ham hasomanku sahorja na botul, urupi ma parinangon in, in ma hasomanku marporang manghophop Ambilan Namadear in, rap pakon si Klemens ampa hasomanku sahorja na legan ai, na dob ibagas buku hagoluhan in goran ni sidea.
50004004	Marmalas ni uhur ma nasiam tongtong ibagas Tuhan in; huulaki ma mangkatahon: Marmalas ni uhur ma!
50004005	Habasaron nasiam ai, sihol ma talar ai bani haganup halak! Dohor do Tuhan in.
50004006	Ulang ma haru uhur nasiam pasal atap aha pe, tapi pabotohkon nasiam ma pangindoan nasiam bani Naibata marhasoman tonggo, elek-elek ampa tarima kasih.
50004007	Anjaha damei ni Naibata, na mangatasi haganup paruhuron, in ma manramothon uhur ampa pingkiran nasiam ibagas Kristus Jesus!
50004008	Ambahni ai, nasiam sanina, paruhurhon nasiam ma sagala na sintong, na hormat, na pintor, na borsih, na jenges, na dear bogeion atap biak na madear atap na patut sipujion.
50004009	Anjaha aha na ginuruhon nasiam, na jinalo, na binogei ampa na niidah nasiam humbakku, ai ma horjahon nasiam; anjaha Naibata Sipardamei in ma mangkasomani nasiam.
50004010	Malas tumang do uhurhu ibagas Tuhan in, halani mangulaki use nasiam nuan mansarihon na porlu bakku. Tongtong do ipingkirhon nasiam pasal ai, tapi na so adong do hasompatan bani nasiam.
50004011	Seng halani hurangan ahu, ase huluarhon ai, ai domma huguruhon, mangkadearhon na adong.
50004012	Hubotoh do manggoluh ibagas na hurang, hubotoh do ibagas na marlobih-lobih; domma ilatih ahu bani haganup, bosur pakon loheian, marlobih-lobih pakon hurangan pe.
50004013	Haganup do tarhorjahon ahu marhiteihon Ia, na margogohi ahu.
50004014	Tapi tene, dear do pambahenan nasiam in, ai itatap nasiam do hasosakanku.
50004015	Ai ibotoh nasiam halak Pilippi do, na so adong, sobali nasiam, kuria na hubahen hasomanku, mambahen parhiraan pasal na binere pakon na nijalo, sanggah na mamungkah mangambilankon Ambilan Namadear in, dob na hutadingkon Makedonia;
50004016	ai hu Tessalonika pe domma itongos nasiam na porlu bakku sahali dua hali.
50004017	Sedo sibere-bere ai na hupindahi; tapi buahni ai do na hupindahi, na gabe idou bani nasiam.
50004018	Domma hujalo haganup, anjaha marlobih-lobih do ahu. Marlobih-lobih tumang do ahu nuan, dob hujalo tinongos nasiam marhitei si Epaproditus, ai ma uap na misbou, galangan na hinamalaskon ampa hinarosuhkon ni Naibata.
50004019	Tapi gokan ni Naibatangku do sagala na porlu bani nasiam, domu hubani habayakonNi na sangap ai, ibagas Kristus Jesus!
50004020	Anjaha hasangapon ma bani Naibata, Bapanta in, ronsi sadokah ni dokahni. Amen.
50004021	Padas nasiam ma hata tabi humbakku bani ganup halak na mapansing in ibagas Kristus Jesus! Manongos tabi do homa bani nasiam sanina-sanina, na rap pakon ahu.
50004022	Manongos tabi do haganup halak na mapansing in bani nasiam, tarlobih ma ai na hun rumah ni Kesar.
50004023	Idop ni uhur ni Tuhan Jesus Kristus ma mangkasomani tonduy nasiam.
51001001	Humbani si Paulus, apostel ni Kristus Jesus Marhitei rosuh ni Naibata, ampa si Timoteus sanina in,
51001002	marayak halak na mapansing na i Kolosse ampa sanina na porsaya bani Kristus in: Idop ni uhur ma bani nasiam ampa damei humbani Naibata, Bapanta in.
51001003	Mangkatahon tarima kasih do hanami tongtong bani Naibata, Bapa ni Tuhanta Jesus Kristus, ibagas tonggonami bani nasiam,
51001004	ai ibogei hanami do pasal haporsayaon nasiam bani Kristus Jesus ampa holong ni uhur nasiam dompak haganup halak na mapansing in,
51001005	halani pangarapan, na dob pinasirsir bani nasiam i nagori atas. Domma ibogei nasiam hinan pasal in marhitei hata hasintongan in, in ma Ambilan Namadear in.
51001006	In ma na dob adong bani nasiam, age i sab dunia on; na marbuah do in anjaha lambin marbanggal, songon na bani nasiam, mulai humbani panorang, dob ibogei nasiam anjaha itanda nasiam idop ni uhur ni Naibata ibagas hasintongan.
51001007	Sonin do iguruhon nasiam humbani si Epapras, hasomannami juak-juak, na hinaholongan, ia do parugas hatengeran ni Kristus manghopkop nasiam,
51001008	anjaha ia do patugahkon bannami holong ni uhur nasiam ibagas Tonduy.
51001009	Halani ai, mulai humbani panorang dob ibogei hanami in, seng maronti hanami manonggohon nasiam anjaha mangindo, ase igoki bani nasiam panandaion pasal rosuh ni uhurni, marhasoman sagala hapentaran ampa pangarusion partonduyon,
51001010	ase marparlahou na talup nasiam bani Tuhan in, gabe harosuh tumang Bani, marbuah nasiam bani sagala horja na madear, anjaha martambah bani nasiam panandaion pasal Naibata,
51001011	gabe ipargogohi tumang nasiam domu hubani gogoh ni hasangaponni in, mangkorhon hasabaron ampa hatahanon marhasoman malas ni uhur;
51001012	martarima kasih bani Naibata, na dob pataluphon nasiam marparbagianan bani siteanon ni halak na mapansing ibagas haliharon.
51001013	Ia do, na paluahkon hita humbani kuasa ni hagolapan, anjaha ipapindah do hita hu bagas harajaon ni Anak, na hinaholongan ni uhurNi in.
51001014	Ibagas Ia do adong banta haluahon, ai ma hasasapan ni dousa.
51001015	Anjaha Ia do usihan ni Naibata na so taridah in, na parlobei tubuh humbani sagala na tinompa,
51001016	ai marhiteihonsi do itompa haganup, na i nagori atas ampa na i tanoh on, na taridah pakon na so taridah, atap paratas pe ai atap harajaon atap gomgoman atap kuasa. Haganupan ai itompa marhiteihonsi anjaha marhadoban hu-Bani.
51001017	Parlobei do Ia humbani haganup, anjaha ganupan in marhiteihonSi do torus adong.
51001018	Ia do ulu ni badan in, in ma kuria in. Ia do parmulaan, na parlobei tubuh humbani na matei, ase Ia na parlobei bani haganup.
51001019	Ai ibagas Ia do itontuhon Naibata, marianan hagogokNi in,
51001020	anjaha padear haganup marhiteihonSi bani diriNi, na i tanoh on age na i nagori atas, dob ipajongjong damei marhitei darohni na madurus in bani hayu pinarsilang.
51001021	Anjaha nasiam na daoh hinan anjaha munsuh marhitei paruhuron ampa horja hajahaton,
51001022	ipadear Jesus nuan ibagas daging hajolmaonNi, marhitei parmateiNi, laho pajongjongkon nasiam ase pansing, lang dong sihataon anjaha sipinsangon i lobeiNi.
51001023	Asal ma marianan nasiam jonam, anjaha toguh ibagas haporsayaon, anjaha lang ra mosor humbani pangarapan na binogei nasiam ibagas Ambilan Namadear, na binaritahon bani haganup na tinompa, na itoruh ni langit, anjaha ahu, si Paulus do gabe siparugas bani in.
51001024	Malas do uhurhu nuan ibagas sitaronon manghophop nasiam, anjaha ibagas dagingku hugoki na so jumpah ope bani na tinaron ni Kristus, laho manghophop angkulani, in ma kuria in.
51001025	Na dob gabe siparugas ni in do ahu, domu hubani jabatan, na pinadas ni Naibata bakku halani nasiam, laho padaskon hata ni Naibata,
51001026	in ma rusia in, na ponop marabad-abad ampa marsundut-sundut; tapi sonari ipatalar do bani halak na mapansingni in.
51001027	Hubani sidea do pabotohkonon ni Naibata surung ni hamuliaon ni rusia on, i tongah-tongah ni sipajuh begu-begu, ai ma: Kristus ibagas nasiam, pangarapan in bani hasangapon.
51001028	Ia do ibaritahon hanami; ipaingat anjaha iajari hanami do sagala jolma pasal sagala hapentaron, laho pajongjongkon ganup jolma gokan dear ibagas Kristus.
51001029	Halani in do ase loja anjaha maruntol ahu, domu hubani hagogohonNi na marhorja gogoh ibahen ibagas ahu.
51002001	Tapi ipangindo uhurhu do, ase ibotoh nasiam, sonaha banggal ni halojaonku manghophop nasiam ampa sidea na i Laodikea, ampa haganup, na so ongga mangidah bohingku ope,
51002002	ase tarapoh uhur ni sidea, ase marpardomuan ibagas holong, ase bayak bani pangarusion na gok, anjaha ase itandai sidea pasal rusia ni Naibata, in ma Kristus in.
51002003	Ibagas Ia do ponop sagala arta na marisi hapentaran ampa habotohon.
51002004	Huhatahon pe in, ase ulang adong na mangoto-otoi nasiam marhitei pandei ni parsahap.
51002005	Ai padaoh-daoh pe ibagas pardagingon, rap pakon nasiam do ahu ibagas tonduy, marmalas ni uhur mangidah partorsani bani nasiam ampa partotap ni haporsayaon nasiam bani Kristus.
51002006	Ai pe, songon panjalo nasiam bani Kristus Jesus, Tuhan in, sonai ma marparlahou nasiam ibagas Ia,
51002007	marurat anjaha ipauli-uli ibagas Ia, jonam marhaporsayaon, songon na dob niajarhon bani nasiam, anjaha lambin martarima kasih.
51002008	Jaga ma nasiam, ase ulang adong halak na mangagou nasiam marhitei hapentaron dunia ampa sipaoto-oto na lumei, na maronjolan bani tonah-tonah ni jolma, bani kuasa ni unsur-unsur dunia on, seng bani Kristus.
51002009	Ai ibagas Ia do marianan haganup hagogok ni hanaibataon marrupahon angkula,
51002010	anjaha ibagas Ia do gabe gok nasiam; Ia do kopala ni sagala pamarentahan ampa kuasa.
51002011	Lanjar ibagas Ia do nasiam tarsunat, sedo binahen ni tangan, ai ma mananggalhon daging pardousaon, marhitei parsunaton na ibagas Kristus.
51002012	Ai tartanom do nasiam rap pakonSi ibagas pandidion in, anjaha ibagas ai do homa nasiam ipapuho rap pakonSi marhitei haporsayaon bani hagogohon ni Naibata, na papuhohonSi humbani hamateian.
51002013	Ase nasiam, na matei hinan ibagas panlanggaron ampa ibagas daging na so tarsunat in, rap pakonSi do nasiam ipapuho, dob isasap sagala panlanggaronta,
51002014	marhitei na isasap surat utang dompak hita, ai ma paraturan na mangimbang hita, anjaha ipadaoh do ai hun tongah-tongahta, ipakuhon bani silang ai.
51002015	Irampas do sinjata humbani siparkuasa ampa sipargogoh; talar do ipatontonkon sidea, marhamonangan do Ia dompak sidea.
51002016	Ai pe, ulang ma iuhumi halak nasiam halani sipanganon ampa siinumon barang halani pesta barang poltak ni bulan barang halani ari Sabat pe.
51002017	Halinoh ni na sihol roh ai do in, tapi Kristus do anggo badanni.
51002018	Ulang ma ra nasiam rampason pasal upah hamonangan nasiam marhitei halak, na mangkarosuhkon parnalangon diri ampa parsombahon bani malekat, na mangunsagah bani na niidahni ibagas alatan ni tonduyni, na pabanggal-banggal diri, lang maralasan, marhitei pingkiran pardagingon,
51002019	tapi lang totap marsijoloman bani ulu in, ai ma na mansarihon angkula in anjaha padomuhon marhitei urat-urat ampa ringring, gabe marbanggal domu hubani ranggian ni Naibata.
51002020	Anggo domma matei nasiam rap pakon Kristus dompak kuasa unsur-unsur ni dunia on, mase ma ra nasiam paksaon marhitei paraturan-paraturan, songon halak na manggoluh i dunia on:
51002021	Ulang jamah on, ulang pangan, ulang giut!
51002022	Haganupan ai magou do anggo domma hona pakei. Titah ampa podah-podah ni jolma tumang do ai.
51002023	Tongon, songon na marisi hapentaran do ai idahon, ai ionjolhon do hadaulaton, na marnalangkon diri, na mangarsik-arsik angkula; tapi seng na marguna ai manlawan hisap ni daging.
51003001	Ase anggo domma ipapuho nasiam rap pakon Kristus, pindahi nasiam ma na i atas ai; ijai do Kristus hundul i siamun ni Naibata.
51003002	Na i babou ai ma paruhurhon nasiam, ulang ma na i atas tanoh on.
51003003	Ai domma matei nasiam, anjaha ponop do goluh nasiam rap pakon Kristus ibagas Naibata.
51003004	Tapi, anggo talar ma Kristus, hagoluhanta in, ijai ma talar age nasiam rap pakonSi ibagas hasangapon.
51003005	Ai pe, bunuh nasiam ma pagori nasiam, na i tanoh on: Parriah-riahon, habutakon, hisap-hisap, sura-sura jahat ampa uhur haut, ai ma parnaibataon na legan,
51003006	ai halani ai do roh ringis ni Naibata.
51003007	Anjaha ai do idalankon nasiam hinan, sanggah ibagas ai ope goluh nasiam.
51003008	Tapi sonari, ambukkon nasiam ma haganupan in: Ringis, gila hajahaton, panrisaon ampa hata sumsam humbani pamangan nasiam.
51003009	Ulang ma marsiladungan nasiam, ai domma itanggali nasiam jolma na buruk in rap pakon pambahenanni,
51003010	anjaha domma ipakei nasiam na baru in, na pinabaru domu hubani rupa ni na manompasi, ase marpangarusion.
51003011	Ijai seng dong ubah ni halak Gorik atap halak Jahudi, na marsunat atap na so marsunat, bangsa na legan atap na so maju, jabolon atap halak na bebas, ai Kristus do haganup ibagas haganup.
51003012	Ai pe, nasiam na dob pinilih ni Naibata, na mapansing anjaha na hinaholongan, pakei nasiam ma biak paridop ni uhuran, habasaron, toruh ni uhur, halamlamon, ampa lumbang ni uhur,
51003013	marsianju-anjuan anjaha marsisasapan dousa, anggo marpanghurangi uhur ni na sada dompak hasomanni; songon na dob isasap Kristus dousa nasiam, sonai ma homa nasiam marsisasapan.
51003014	I atas ni ganupan ai dalankon nasiam ma holong, ai in do rahut-rahut ni sagala hadearon.
51003015	Anjaha damei ni Kristus ma manrajai ibagas uhur nasiam, ai hujin do nasiam tardilo gabe sada angkula. Gabe sipartarima kasih ma nasiam.
51003016	Gugun ma hata ni Kristus marianan i tongah-tongah nasiam; marhasoman gok hapentaron ma nasiam marsiajaran anjaha marsipaingatan marhitei doding Psalm, doding puji-pujian ampa doding partonduyon; dodingkon nasiam ma Naibata ibagas uhur nasiam maruhur tarima kasih.
51003017	Anjaha sagala horja nasiam, marhitei hata atap pambahenan, horjahon nasiam ma haganup in ibagas goran ni Tuhan Jesus, anjaha martarima kasih bani Naibata, Bapa in, marhiteihonsi.
51003018	Nasiam parinangon, balosi nasiam ma paramangon nasiam, songon na talup ibagas Tuhan in.
51003019	Nasiam paramangon, haholongi nasiam ma parinangon nasiam, anjaha ulang ma kasar dompak sidea.
51003020	Nasiam dakdanak, balosi nasiam ma namatoras nasiam ibagas haganup, ai in do rosuh ni Tuhan in.
51003021	Nasiam bapa, ulang ma makorastu nasiam dompak niombah nasiam, ase ulang mandolei sidea.
51003022	Nasiam jabolon, balosi nasiam ma tuan nasiam na i tanoh on ibagas haganup; ulang ma pambalosi bani mata nasiam, songon na mambuat uhur ni jolma, humbani bulus ni uhur ma, halani biar bani Tuhan in!
51003023	Humbani gok ni uhur ma horjahon nasiam sagala horja nasiam, songon na bani Tuhan in, sedo bani jolma,
51003024	ai ibotoh nasiam, jaloon nasiam do humbani Tuhan in siteanon ai balos ni in; sibalosi Kristus Tuhan in ma nasiam.
51003025	Ai na mangkorjahon hagedukon, jaloonni do pambalason bani hagedukon, na hinorjahonni ai, ai seng dong na martonggor jumbak ijai.
51004001	Nasiam tuan-tuan, bahen nasiam ma na pintor ampa na patut bani jabolon nasiam, ingat nasiam: Adong do homa bani nasiam Tuhan i nagori atas.
51004002	Tongtong ma nasiam martonggo, anjaha puho ma pasal ai marhasoman tarima kasih.
51004003	Tonggohon nasiam ma homa hanami, ase ibere Naibata labah na ungkab bannami mangambilankon hata in, mangkatahon rusia pasal Kristus, ai halani in do ahu targari,
51004004	ase hupatalar in, songon na patut pangkatahonku.
51004005	Marpantas ni uhur ma nasiam marparlahou dompak halak na i darat; pargunahon nasiam ma panorang.
51004006	Sai tongtong ma jenges hata nasiam, songon na ginaraman, ase ibotoh nasiam, sonaha patut marbalos bani ganup halak.
51004007	Patugahon ni si Tikikus do bani nasiam haganup na masa bakku; sanina na hinaholongan do ia, siparugas na bujur, anjaha hasoman sahorja ibagas Tuhan in.
51004008	Husuruh do ia bani nasiam, ase ibotoh nasiam na masa bannami, anjaha ase iapoh uhur nasiam.
51004009	Dihut do homa si Onesimus, sanina na hinaholongan, na bujur in, ai ma na humbani nasiam on ai. Patugahon ni sidea ma bani nasiam sagala na masa bannami.
51004010	Manongos tabi do bani nasiam si Aristarkus, hasomanku tartutup, ampa si Markus, panogolan ni si Barnabas. Domma ijalo nasiam hata pasalsi, ase anggo roh ma ia bani nasiam, jalo nasiam ma ia.
51004011	Sonai homa si Jesus, na margoran si Justus. Pitah sidea do humbani halak Jahudi hasomanku sahorja ibagas harajaon ni Naibata; na gabe apoh-apoh do sidea bakku.
51004012	Manongos tabi do bani nasiam si Epapras, na roh humbani nasiam on, juak-juak ni Kristus Jesus; tongtong do ia maruntol manonggohon nasiam, ase gokan dear nasiam jongjong anjaha atok ibagas haganup, na hinarosuhkon ni Naibata.
51004013	Ahu ma manaksihon pasalsi, paboa buei tumang do halojaonni manghophop nasiam ampa hasoman na i Laodikea pakon na i Hierapolis.
51004014	Manongos tabi do bani nasiam si Lukas, doktor in.
51004015	Padas nasiam ma tabingku bani sanina na i Laodikea ampa bani si Nimpas ampa bani kuria na martumpu i rumahni.
51004016	Dob ibasa surat on i tongah-tongah nasiam, ibasa ma homa on i kuria Laodikea; anjaha surat na hu Laodikea ai pe basa nasiam ma homa.
51004017	Hatahon nasiam ma hubani si Arkippus: Jaga ma, ase tohonan na dob jinalomu ibagas Tuhan in, torsa idalankon ho in!
51004018	On ma tabi humbakku, si Paulus, na sinurat ni tanganku. Dingat nasiam ma ahu, na tarrantei on. Idop ni uhur ma bani nasiam.
52001001	Humbani si Paulus, si Silpanus pakon si Timoteus, hubani kuria na i Tessalonik, na ibagas Naibata Bapa pakon Tuhan Jesus Kristus: Idop ni uhur ma bani nasiam ampa damei!
52001002	Mangkatahon tarima kasih do hanami tongtong hubani Naibata halani nasiam haganup, anjaha itarsingati hanami do nasiam ibagas tonggonami.
52001003	Idingat hanami do totap i lobei ni Naibata horja haporsayaon nasiam, horja holong nasiam ampa hatotapon ni pangarapan nasiam bani Tuhanta Jesus Kristus.
52001004	Ai ibotoh hanami do, nasiam na hinaholongan ni Naibata, na dob pinilihNi do nasiam,
52001005	ai pangambilankonnami bani Ambilan Namadear in bani nasiam seng pitah ibagas hata masa ai bani nasiam, tapi homa ibagas hagogohon ampa ibagas Tonduy Napansing do, marhasoman atok ni uhur na gok. Ibotoh nasiam do, sonaha marparlahou hanami i tongah-tongah nasiam, halani nasiam.
52001006	Ase domma gabe sipaniru nasiam bannami ampa bani Tuhan in, ai ibagas buei sitaronon do ijalo nasiam hata in, marhasoman malas ni uhur na humbani Tonduy Napansing,
52001007	gabe siusihan do nasiam bani sagala na porsaya i Makedonia ampa i Akaya.
52001008	Ai humbani nasiam do tarambilan hata in, seng pitah i Makedonia ampa Akaya, tapi bani ganup ianan do sar haporsayaon nasiam bani Naibata, gabe seng pala be taringatannami pasal ai.
52001009	Ai sidea sandiri do mambaritahon pasal sonaha parmasuknami bani nasiam, anjaha sonaha parmubah nasiam humbani sisombah-sombahon hubani Naibata, laho mambalosi Naibata Namanggoluh ampa Nasintong in,
52001010	anjaha paima-imahon bani AnakNi roh hun nagori atas, na pinapuhoNi humbani na matei, ai ma Jesus, na paluahkon hita humbani ringis na sihol roh.
52002001	Ai ibotoh nasiam sandiri do, nasiam sanina, na so soya parrohnami bani nasiam.
52002002	Ai age pe marsitaronon hinan anjaha hona arsik hanami i Pilippi, songon na binotoh nasiam, marhinsah ni uhur do hanami ibagas Naibata, mangambilankon bani nasiam Ambilan Namadear na humbani Naibata, ibagas buei parlawanan.
52002003	Ia pamodahionnami, sedo ibagas hakahouon ai barang hasipakulah-kulahon barang akal-akal,
52002004	tapi songon na dob niakuhon ni Naibata hanami gabe haondosan ni Ambilan Namadear in, sonai do ihatahon hanami, sedo ase harosuh hanami bani jolma, tapi bani Naibata do, siuji uhurnami.
52002005	Ai seng ongga hanami marhata lemes-lemes, songon na binotoh nasiam, barang marakal-akal laho mambuat arta, Naibata do saksi pasal ai;
52002006	barang mangindahi sangap hanami humbani jolma, atap humbani nasiam, atap humbani na legan pe, age pe songon apostel ni Kristus boi hanami namin marhatunggungon.
52002007	Tapi basar do hanami i tongah-tongah nasiam songon parinangon patorsa-torsa niombahni.
52002008	Sonai ma, halani masihol hanami bani nasiam, ihamalashon uhurnami do mamberehon bani nasiam, sedo pitah Ambilan Namadear in, tapi dihut do hosahnami, halani na dob holong uhurnami bani nasiam.
52002009	Ai idingat nasiam do, nasiam sanina, halojaon ampa hasunsahannami: Arian pakon borngin do hanami marhorja, ase ulang marhaboratan age ise nasiam. Sonin do pangambilankonnami bani nasiam Ambilan Namadear na humbani Naibata.
52002010	Nasiam do saksi, Naibata homa, paboa daulat, pintor anjaha seng panurakon parlahounami dompak nasiam, na porsaya,
52002011	ai ibotoh nasiam do, sonaha hanami songon bapa hubani niombahni mamodahi nasiam sada-sada, mangojur anjaha pabijahon nasiam,
52002012	ase marparlahou na patut nasiam dompak Naibata, na dob mandilo nasiam hu bagas harajaonNi ampa hasangaponNi.
52002013	Halani ai mangkatahon tarima kasih do hanami tongtong bani Naibata, ai ijalo nasiam do hata ni Naibata, na binogei nasiam humbannami, ijalo nasiam do in, sedo songon hata ni jolma, tapi songon hata ni Naibata do, ai in do in tongon, gabe marpangkorhon ibagas uhur nasiam na porsaya.
52002014	Nasiam sanina, na dob gabe paniru do nasiam bani kuria ni Naibata na i nagori Judea, na ibagas Kristus Jesus, ai manaron na parngit do nasiam humbani hasoman nasiam sabangsa, songon sidea na niarsik-arsik ni halak Jahudi,
52002015	na mambunuh Tuhan Jesus ampa nabi-nabi, na mangayak-ayak hanami anjaha na mambahen sogam ni uhur ni Naibata, imbang ni haganup jolma,
52002016	na manlarang hanami mangambilankon ambilan namadear bani sipajuh begu-begu, ase andohar maluah sidea. Sonai ma tongtong igoki sidea suhat-suhat ni dousa ni sidea. Jadi sogop ma bani sidea ringis ai bani ujungni.
52002017	Ia hanami, nasiam sanina, dob lingod nasiam tongkin humbannami lingod bani panonggor, tapi sedo bani uhur, lambin ihaporluhon hanami do marhasoman uhur na masihol tumang sihol mangidah bohi nasiam.
52002018	Halani ai, sihol roh do hanami marayak nasiam, ahu tene si Paulus, sahali barang dua hali, tapi tarlanglang do hanami ibahen sibolis in.
52002019	Ai ise do pangarapan bannami, malas ni uhur ampa sortali puji-pujian sobali nasiam i lobei ni Tuhanta Jesus Kristus, bani parrohNi ai?
52002020	Tongon, nasiam do hasangapon ampa malas ni uhur bannami.
52003001	Jadi halani lang be tartahan hanami siholnami, gabe isurahon hanami ma, ase pitah hanami ma lobei tading i huta Aten,
52003002	anjaha isuruh hanami ma si Timoteus, sanina in, anjaha juak-juak ni Naibata bani Ambilan Namadear ni Kristus, laho patotaphon nasiam ibagas haporsayaon nasiam anjaha pagolpa-golpa nasiam,
52003003	ase ulang adong na madabuh halani hamarsikon on. Ibotoh nasiam sandiri do, in do rupeita.
52003004	Ai sanggah rap ope hanami pakon nasiam, domma ilumbahon hanami hinan bani nasiam, na maningon sogop do sitaronon banta, songon na dob masa torang ibotoh nasiam.
52003005	Jadi halani seng tartaron ahu be, gabe husuruh ma, ase boi botohonku pasal haporsayaon nasiam, ai mabiar do ahu, atap na dob hona lajou do nasiam ibahen sipanlajou in, gabe soya ma halojaonnami.
52003006	Tapi sonari, dob mulak si Timoteus humbani nasiam, anjaha iboan barita na madear pasal haporsayaon nasiam pakon holong ni uhur nasiam, anjaha ipatugah habujuron nasiam mardingat hanami ampa sihol ni uhur nasiam mangidah hanami, songon sihol ni uhurnami bani nasiam,
52003007	gabe tarapoh ma hanami halani nasiam, nasiam sanina, halani haporsayaon nasiam, ibagas haganup hasunsahan ampa sitarononnami,
52003008	ai na manggoluh ma hanami sonari, anggo totap nasiam jongjong ibagas Tuhan in.
52003009	Ai tarima kasih na sonaha ma boi hatahononnami bani Naibata, bahen balos ni haganup malas ni uhur na iahap hanami i lobei ni Naibata mardingat nasiam?
52003010	Borngin ampa arian gomos do hanami martonggo, andohar boi idahonnami bohi nasiam anjaha gokannami atap aha na hurang bani haporsayaon nasiam.
52003011	In pe, Naibata Bapanta ampa Tuhanta Jesus ma na parandang langkahnami bani nasiam!
52003012	Anjaha Tuhan in ma na manggoki ampa na manambahi holong ni uhur nasiam samah nasiam, age bani haganup, songon hanami mangkaholongi nasiam.
52003013	Sai ipatoguh ma uhur nasiam, gabe boi nasiam jongjong i lobei ni Naibata Bapanta, pansing anjaha seng panurakon bani parroh ni Tuhanta Jesus rap pakon haganup na pansingNi.
52004001	Ambah ni ai, nasiam sanina, ipangindo anjaha ipodahi hanami ma nasiam ibagas Tuhan Jesus; songon na dob ibogei nasiam humbennami, ai ma pasal sonaha nasiam patut manggoluh anjaha gabe harosuh bani Naibata, anjaha songon na nidalankon nasiam nuan ai, lambin martambah ma nasiam ibagas Ia.
52004002	Ai ibotoh nasiam do aturan na binerenami bani nasiam marhitei Tuhan Jesus.
52004003	On do harosuh ni Naibata, ase pansing ma nasiam, ase daoh ma nasiam humbani parriah-riahon,
52004004	ase ganup ma nasiam mambotoh marbinuat ibagas hapansingon ampa hahormaton,
52004005	ulang ma mangihuthon hisap-hisap na garang, songon sipajuh begu-begu, na so mananda Naibata,
52004006	ase ulang adong na manlanggar, anjaha irugii saninani ibagas pahara ai (pansarian), ai parlulu do Tuhan in pasal haganupan ai, songon na dob ipatugah anjaha isaksihon hanami hinan bani nasiam.
52004007	Ai seng hu habutakon hita idilo Naibata, tapi bani hapansingon do.
52004008	Halani ai, barang ise na manulak ai, sedo jolma na tinulakni, tapi Naibata do, na mambere TonduyNi Napansing bani nasiam.
52004009	Tapi pasal holong ni uhur dompak sanina, seng pala porlu be pasingaton nasiam marhitei surat, ai Naibata sandiri do mangajari nasiam marsihaholongan,
52004010	anjaha tongon idalankon nasiam do sonai bani haganup sanina na i Makedonia. Tapi ipodahi hanami do, nasiam sanina, ase lambin sonai ibahen nasiam.
52004011	Anjaha haporluhon nasiam ma ase parsip nasiam marsiurus urusanni bei anjaha marhorja ma tangan nasiam, songon na dob iparentahkon hanami bani nasiam.
52004012	Ase marparlahou na patut ma nasiam idahon ni pardarat, anjaha ulang mangarap humbani halak.
52004013	Seng marosuh hanami, nasiam sanina, seng dong pambotoh nasiam pasal halak na dob modom in, ase ulang pusok uhur nasiam songon halak na legan, na so marpangarapan.
52004014	Ai anggo porsaya hita, na dob matei do Jesus anjaha puho, sonai ma homa marhitei Jesus, arahkonon ni Naibata do na dob modom in rap pakonSi.
52004015	Ai hata ni Tuhan in do na ihatahon hanami bani nasiam: Hita, na manggoluh, na tading ronsi parroh ni Tuhan in, seng lobeianta sidea, na dob modom in.
52004016	Ai Tuhan in sandiri ma tuad hun nagori atas marhasoman surak-surak, parentah pakon hata ni raja ni malekat, anjaha tarbogei ma tarompit ni Naibata. Jadi puho ma parlobei na matei ibagas Kristus.
52004017	Dob sonai, hita na manggoluh in, na tading in ope, tarikonNi ma hita rap pakon sidea ibagas hombun, laho mangalo-alo Tuhan in hu awang-awang, jadi tongtong ma hita rap pakon Tuhan in.
52004018	Ase marsiapohan ma nasiam marhitei hata in.
52005001	Tapi anggo pasal panorangni atap musimni, nasiam sanina, seng pala suratonnami bani nasiam.
52005002	Ai ibotoh nasiam sandiri do torang, paboa songon panangko borngin do parroh ni Ari ni Tuhan in.
52005003	Anggo ihatahon halak: "Damei do anjaha sonang", jadi sompong ma roh hamagouan ai bani sidea, songon pangarouan bani na boratan rumah, anjaha seng dong haporusan.
52005004	Tapi nasiam sanina, seng ibagas na golap nasiam, ulang ma hasiangan nasiam songon panangko.
52005005	Ai haganup do nasiam anak ni na lihar anjaha anak arian, seng borngin atap na golap simada hita.
52005006	Ase ulang ma hita tarpodom songon halak na legan, tapi puho ma hita anjaha torang maruhur.
52005007	Ai borngin do modom na modom in, anjaha borngin do mabuk na mabuk in.
52005008	Tapi, halani humbani na siang hita, torang ma uhurta, anjaha pakei hita ma baju bosi haporsayaon ampa haholongan ampa tangkuluk pangarapan bani haluahon.
52005009	Ai seng, ase sigilaan hita itotaphon Naibata, tapi ase jumpahan hagoluhan do marhitei Tuhanta Jesus Kristus,
52005010	na dob matei manghophop hita, ase barang na puho hita, barang na modom, manggoluh hita rap pakonSi.
52005011	Halani ai marsipodahan ma nasiam anjaha marsipauli-ulian, songon na binahen nasiam.
52005012	Tapi ielek-elek hanami ma nasiam sanina: Hormat ma bani na manghalojahon nasiam, bani na mambobahon nasiam ibagas Tuhan in, bani na mamodahi nasiam,
52005013	anjaha sangap tumang ma bahen nasiam sidea ibagas holong halani horja ni sidea. Mardamei ma nasiam samah nasiam.
52005014	Anjaha iojur hanami do nasiam sanina: Palumba nasiam ma halak, na so torsa marparlahou, apohi nasiam siotik uhur, anju bani na galek, marlumbang ni uhur dompak haganup.
52005015	Jaga ma nasiam, ase ulang adong mambalaskon na jahat balas ni na jahat, tapi na madear ma parayak nasiam tongtong samah nasiam, age bani haganup halak.
52005016	Tongtong ma nasiam marmalas ni uhur,
52005017	totap martonggo,
52005018	martarima kasih pasal haganup, ai in do na pinindo ni Naibata humbani nasiam marhitei Kristus Jesus.
52005019	Ulang ma intopi nasiam Tonduy in,
52005020	ulang ma marhampung ni uhur pasal panjahaion,
52005021	tapi uji nasiam haganup, jolom nasiam ma na madear,
52005022	anjaha simbili nasiam ma sagala masam ni na masambor.
52005023	Naibata sipardamei in ma mambahen tang pansing nasiam, anjaha Ia ma manramothon tonduy, uhur ampa daging nasiam, ase pansing, seng panurakon bani parroh ni Tuhanta Jesus Kristus!
52005024	Hatengeran ni uhur do Ia, na mandilo nasiam, anjaha pasaudonNi do in.
52005025	Nasiam sanina, tonggohon nasiam ma hanami.
52005026	Padas nasiam ma tabi bani haganup sanina in marhitei summah na mapansing.
52005027	Hupabija ma nasiam bani Tuhan in, pabasahon nasiam surat on bani haganup sanina.
52005028	Idop ni uhur ni Tuhanta Jesus Kristus mangkasomani nasiam!
53001001	Humbani si Paulus, si Silpanus, ampa si Timoteus, hubani kuria Tessalonik, na ibagas Naibata Bapanta ampa Tuhan Jesus Kristus.
53001002	Idop ni uhur ma bani nasiam ampa damei humbani Naibata Bapanta ampa Tuhan Jesus Kristus.
53001003	Patut tumang do hanami, nasiam sanina, tongtong mangkatahon tarima kasih bani Naibata halani nasiam. Patut do sonai, ai lambin ganda tumang do haporsayaon nasiam, anjaha martambah do holong ni uhur ni ganup nasiam samah nasiam.
53001004	Hanami sandiri mamuji-muji dirinami halani nasiam i lobei ni ganup kuria ni Naibata, halani hatotapon ampa haporsayaon nasiam ibagas sagala parburuon ampa hamarsikon, na tinaron nasiam.
53001005	In ma na patandahon pintor ni paruhuman ni Naibata, gabe talup nasiam ihira masuk hu harajaon ni Naibata; halani ai do manaron nasiam nuan.
53001006	Pintor do in tongon, nini uhur ni Naibata, mambalaskon hamarsikon bani na mangarsik-arsik nasiam,
53001007	tapi hasonangan bani nasiam, na niarsik-arsik, rap pakon hanami, bani partalar ni Tuhan Jesus tuad hun nagori atas rap pakon malekat ni hagogohonNi,
53001008	ibagas apuy na marjilam-jilam, laho mandabuh uhum bani na so mananda Naibata, anjaha na so ra mambalosi Ambilan Namadear ni Tuhanta Jesus.
53001009	Hona uhum ma sidea, ai ma hamagouan sisadokah ni dokahni, humbani bohi ni Naibata ampa humbani hasangapon ni hagogohonNi,
53001010	sanggah roh Ia bani ari ai, ase marsangap Ia humbani na mapansingNi anjaha longang sagala na porsaya bani, ai porsaya do nasiam tongon bani hasaksian na binoannami bani nasiam.
53001011	Jadi martonggo do hanami tongtong pasal nasiam, ase Naibatanta ma na patalup nasiam domu hubani pandiloonNi ai, anjaha ipasaud ma ganup sura-sura na madear ampa ganup horja haporsayaon marhitei hagogohonNi,
53001012	ase marsangap ma goran ni Tuhanta Jesus Kristus ibagas nasiam, sonai homa nasiam ibagas Ia, domu hubani idop ni uhur ni Naibatanta ampa Tuhan Jesus Kristus.
53002001	Tapi anggo pasal parroh ni Tuhanta Jesus Kristus ampa pardasta hu Bani, mangindo ma hanami, bani nasiam sanina,
53002002	ase ulang urah idugur nasiam humbani totap ni paruhuron, anjaha rusak ibahen marhitei tonduy ni sipartonduy atap hata, barang marhitei surat na ihatahon roh humbannami, na patugahkon, paboa na dob roh do ari ni Tuhan in.
53002003	Ulang ma adong na paoto-otohon nasiam atap marhitei aha pe. Ai seng anjai roh ari ai, anggo seng masa lobei parbalikon, anjaha ipatalar jolma na so parduli bani titah in, ai ma anak hamagouan ai,
53002004	na manlawan anjaha na pabangkit dirini dompak haganup na targoran naibata ampa sisombahon, na pahundul dirini i rumah ni Naibata, na maningtingkon, paboa ia do naibata.
53002005	Ai lang idingat nasiam, na dob hupatugah in hinan, sanggah rap ope ahu pakon nasiam?
53002006	Ambahni ai, ibotoh nasiam do, aha na mangambatsi nuan, paima roh panorangni patalaron ia.
53002007	Ai domma marhorja nuan gogoh ni rusia ni hajahaton ai, paima ipadaoh na mangambatsi nuan.
53002008	Dob ai pe ase patalaron siparjahat ai, tapi ripashonon ni Tuhan Jesus ma ia marhitei hosah ni pamanganni, anjaha siaphononni ma ia talarhonsi Ia bani parrohNi ai.
53002009	Humbani kuasa ni sibolis do parroh ni parjahat ai, marhasoman haganup bagei ni hagogohon ampa tanda ampa halongangan ladung,
53002010	ambahni ai marhasoman haganup bagei ni hajahaton sipaoto-oto bani halak na laho magou, halani lang ijalo sidea holong na humbani hasintongan in, ase maluah namin sidea.
53002011	Halani ai isuruh Naibata do bani sidea tonduy na pakahouhon, ase porsaya sidea bani ladung,
53002012	ase hona uhum sagala na so porsaya bani hasintongan in, na marosuh bani hagedukon.
53002013	Tapi na patut do hanami manghatahon tarima kasih tongtong bani Naibata halani nasiam, sanina na hinaholongan ni Tuhan in, ai ipilih Naibata do nasiam humbani mulani, ase saud nasiam maluah marhitei pangurasion ni Tonduy in ampa haporsayaon bani hasintongan in.
53002014	Ai hujai do nasiam idilo marhitei Ambilan Namadear, na niambilankonnami, ase parrupei nasiam bani hasangapon ni Tuhan Jesus Kristus.
53002015	Ase nasiam sanina, totap ma nasiam jongjong anjaha marsijoloman bani podah, na niajarhonnami bani nasiam, marhitei hata atap surat pe.
53002016	Ase Tuhanta Jesus Kristus pakon Naibata Bapanta, na mangkaholongi hita anjaha na mambere banta apoh-apoh na manongtong ampa pangarapan namadear marhitei idop ni uhur,
53002017	Ia ma mangapohi anjaha patotaphon uhur nasiam bani sagala horja ampa hata na madear.
53003001	Ambahni ai, nasiam sanina, tonggohon nasiam ma hanami, ase rarat hata ni Tuhan in anjaha marsangap songon na bani nasiam,
53003002	anjaha hanami maluah humbani halak na jungkat anjaha na jahat, ai seng haganup halak porsaya bani ambilan na madear.
53003003	Tapi hatengeran ni uhur do Tuhan in; pargogohanNi do nasiam anjaha ondinganNi dompak hajahaton.
53003004	Anjaha tenger do uhurnami bani Tuhan in pasal nasiam, paboa horjahonon nasiam do na hinatahonnami bani nasiam, sonari age hu lobeian on.
53003005	Sai itogu-togu Tuhan in ma uhur nasiam marholong songon Naibata, ampa marhasabaron songon Kristus.
53003006	Tapi ibagas goran ni Tuhanta Jesus Kristus, nasiam sanina, ipaingat hanami ma nasiam, sai surut ma nasiam humbani sanina na so torsa marparlahou, na so mangihutkon podah, na jinalo nasiam humbannami.
53003007	Ai ibotoh nasiam sandiri do, sonaha patut usihan nasiam hanami, ai sedo na so torsa marparlahou hanami i tongah-tongah nasiam;
53003008	seng dong ipangan hanami ruti ni atap ise pe seng margalar, tapi loja anjaha sunsah do hanami marhorja arian pakon borngin, ase ulang adong humbani nasiam na isunsahi hanami.
53003009	Sedo na so marhak hanami namin pasal ai, tapi mambere usihan do hanami bani nasiam marhitei parlahounami ibagas ai.
53003010	Ai age sanggah rap ope hanami pakon nasiam, domma iaturhon hanami bani nasiam: Barang ise, na so ra marhorja, ulang ma ia mangan.
53003011	Ai tarbogei do bannami, paboa adong do deba humbani nasiam, na so torsa parlahouni, na so ra marlahoan, tapi manghorjahon na so horja do.
53003012	Bani halak sisonai ai iparentahkon anjaha ipalumba hanami ma ibagas Tuhan Jesus Kristus: Marhorja ma sidea nunut, sinarini ma ipangan!
53003013	Tapi nasiam sanina, ulang ma marnaloja nasiam mambahen na madear!
53003014	Anggo adong na manjua mambalosi hatanami na tarsurat on, pardiatei nasiam ma ia, ulang ma ra nasiam marsaor pakonsi, ase maila ia.
53003015	Ulang songon munsuh ia ihira nasiam, tapi palumba nasiam ma ia songon sanina.
53003016	Tuhan Sipardamei in ma mambere damei bani nasiam tongtong marhitei haganup pambahenanni! Tuhan in ma manghasomani nasiam!
53003017	Ahu, si Paulus, manurat hata tabi on marhitei tanganku sandiri. Sonon do tanda tanganku bani sagala surathu, sonon do surathu.
53003018	Idop ni uhur ni Tuhanta Jesus Kristus ma manghasomani nasiam haganup!
54001001	Humbani si Paulus, apostel ni Kristus Jesus, marhitei parentah ni Naibata, Sipaluah hita, ampa Kristus Jesus Pangarapanta,
54001002	hubani si Timoteus, anakku na botul ibagas haporsayaon: Idop ni uhur, holong ni uhur ampa damei ma bam humbani Naibata Bapa ampa Kristus Jesus Tuhanta!
54001003	Sanggah na bingkat ahu hu Makedonia, domma huhatahon bam, ase soh ho lobei i Epesus, laho palumbahon deba halak, ase ulang ipodahkon pangajaran na legan,
54001004	ulang ra saor bani turi-turian barang bani tarombo-tarombo na so marbona marujung, na patubuhkon bueinan parsalisihan marimbang parsombahon bani Naibata ibagas haporsayaon.
54001005	Ia tujuan ni titah in, in ma holong na roh humbani uhur na borsih ampa panggora ni uhur na madear ampa haporsayaon na pitah.
54001006	Deba halak, halani manlembang hunjai, marbalik do bani hata-hata na lumei,
54001007	marsura-sura do gabe guru bani titah in, age pe seng iarusi na hinatahon ni sidea atap na sinaksihon ni sidea pe.
54001008	Tapi ibotoh hita do, dear do titah in, anggo domu hubani tujuanni ipargunahon in,
54001009	marhitei na mambotoh, sedo bani halak parpintor ibere titah in, tapi bani na so martitah ampa na so pambalosi do, bani na so mar-Naibata ampa pardousa, bani halak na so pansing ampa na mabutak, bani halak sibunuh bapani ampa sibunuh inangni sibunuh jolma,
54001010	bani parriah-riah, na marjolmahon dalahi, pamangus, parladung, sibijahon na so tongon, ampa haganup na legan na marlawanan dompak pangajaran na sintong in,
54001011	na maronjolan hubani Ambilan Namadear, na niondoskon bakku, ai ma pasal hasangapon ni Naibata na martuah in.
54001012	Mangkatahon tarima kasih do ahu bani na margogohi ahu, in ma Kristus Jesus Tuhanta in, ai ihira do ahu hatengeran ni uhur, gabe ipabangkit do ahu bani horja parugason on,
54001013	ahu, sipanrisai, siparburu ampa siunsagahkon gogohku hinan. Tapi jumpahan idop ni uhur do ahu, ai ibagas na so hubotoh do huhorjahon ai, ibagas na so parsaya;
54001014	anjaha linir do bakku idop ni uhur ni Tuhanta rap pakon haporsayaon ampa holong na ibagas Kristus Jesus.
54001015	Hatengeran ni uhur do hata on anjaha talup jaloon: Domma roh Kristus Jesus hu tanoh on, laho paluahkon pardousa, anjaha ahu ma pardousa sibanggalan.
54001016	Tapi halani on do ase jumpahan idop ni uhur ahu: Sihol parlobei ibagas diringku patidakon ni Kristus Jesus lumbang ni uhurni na gok in, gabe usihan bani na sihol porsaya Bani, ase bani hagoluhon na sadokah ni dokahni.
54001017	Hamuliaon ampa hasangapon sisadokah ni dokahni ma bani Raja na marmulia in, Naibata na manongtong, na so boi idahon, na sasada in! Amen.
54001018	Tonah on huondoskon do bam, ale anakku Timoteus, romban hubani hata panjahaion hinan pasal ho, ase domu hujai iporangkon ho porang na madear in,
54001019	ibagas haporsayaon ampa panggora ni uhur na borsih. Marhitei na mangambukkon ai, adong do deba na harom ibagas haporsayaon,
54001020	songon si Himeneus ampa si Aleksander, na dob huondoskon hubani sibolis, ase marhitei ai hona ajar sidea, gabe seng be manrisai sidea.
54002001	Ai pe on do sipaingathu parlobei humbani haganup. Sihol ma dalanhononkon pangindoan, partonggoon, pangapition ampa hatarimakasihon manghophop haganup jolma,
54002002	manghophop raja-raja ampa haganup siparkuasa, ase boi hita sonang anjaha mardamei-damei manggoluh, daulat anjaha hormat ibagas haganup.
54002003	Dear do in, anjaha harosuh ni Sipaluah hita, ai ma Naibata,
54002004	na mangkarosuhkon, ase haganup jolma maluah anjaha das mananda hasintongan in.
54002005	Ai sada do Naibata, anjaha sada do siholang ni Naibata pakon jolma, ai ma jolma Kristus Jesus in,
54002006	na mamberehon diriNi gabe tobus manghophop haganup; in ma sisaksihononkon bani panorang na dearhonsi.
54002007	Hujin do ahu ipabangkit gabe parambilan ampa apostel, guru bani sipajuh begu-begu ibagas haporsayaon ampa hasintongan; sintong do hatangku, seng marladung ahu.
54002008	Ai pe iparsinta uhurhu do, sihol ma martonggo sagala dalahi bani ganup ianan, manombahkon tangan na pansing, ulang ibagas ringis atap paringoran.
54002009	Anjaha naboru-naboru pe, hormat anjaha bulus ma pamakeini, ulang ma marjambulan na marpanjagar na malobihtu, barang irungkub dirini bani omas atap mata intan atap pakeian-pakeian na maharga-maharga,
54002010	tapi marhitei pambahenan na madear ma, songon na patut bani naboru, na mangaku, na daulat ia i lobei ni Naibata.
54002011	Masip ma naboru ibagas na marguru, marunduk ni uhur tumang.
54002012	Seng hulopas naboru mangajari barang manrajai dalahi, tapi sip ma ia.
54002013	Ai parlobei do si Adam itompa, dob ai pe ase si Hawa;
54002014	anjaha sedo si Adam hona paoto-oto; naboru ai do hona paoto-oto, gabe manlanggar.
54002015	Tapi maluah do ia marhitei na mantubuhkon anak, anggo totap ia ibagas haporsayaon ampa holong pakon hapansingon marhasoman hahormaton.
54003001	Hata na sintong do on: Halak na sihol gabe parmahan ibagas kuria, sipindahi horja na madear do ai.
54003002	Halani ai, ia parmahan ibagas kuria, ulang ma adong sihataon bani, pargotong ni sada naboru, torang maruhur, pandei, hormat marparlahou, sipartamuei, na pandei mangajari,
54003003	ulang parminum, ulang parringis tapi parlamlam ma; ulang siparingor, anjaha ulang simata duit.
54003004	Halak na pandei mangatur rumah tanggani ma ai, pardakdanak sibalosi ajar, hormat ibagas haganup.
54003005	Ai anggo seng ibotoh manrajai rumah tanggani, sonaha ma boi ia patorsahon kuria ni Naibata?
54003006	Ulang ma halak na baru masuk Kristen, ase ulang gabe gijang uhurni jadi madabuh hu bagas uhum ni sibolis.
54003007	Maningon dear baritani bani halak pardarat, ulang madabuh ia jadi sirisaan ampa hubagas siding ni sibolis.
54003008	Sonai homa siparugas maningon hormat do, seng sipardua hata, seng parminum, seng simata duit.
54003009	Maningon marsijoloman sidea bani rusia ni haporsayaon in ibagas panggora ni uhur na borsih.
54003010	Maningon siujion do homa lobei sidea; dob torang nani, seng dong sihataon bani sidea, ai pe ase boi sidea gabe siparugas.
54003011	Sonai homa parinangon ni sidea maningon hormat do, ulang sihata-hatai hasoman, torang maruhur anjaha bujur bani haganup.
54003012	Ia siparugas, maningon paramangon ni sada naboru do, na mambotoh manrajai anakni ampa rumah tanggani.
54003013	Sidalankon horja parugason ai dear-dear, tontu lambin marsangap do, anjaha lambin martenger ni uhur ibagas haporsayaon bani Kristus Jesus.
54003014	Mangarap do ahu, podas do ahu roh marayak ho, tapi husurathon do on bam, ase,
54003015	porini hun dokah ahu roh, gabe ibotoh ho sonaha patut marparlahou ibagas rumah ni Naibata, in ma kuria ni Naibata na manggoluh in, tiang ampa onjolan ni hasintongan in.
54003016	Banggal do tongon rusia ni hadaulaton in: Ia domma talar ibagas daging, iparhatongon hapintoranNi marhitei Tonduy, taridah bani malekat, iambilankon bani sipajuh begu-begu, ihaporsayai i dunia on, tarangkat hu hasangapon.
54004001	Tapi torang do ihatahon Tonduy in, paboa bani panorang parpudi adong ma deba na marbalik humbani haporsayaon in, marhitei na mambalosi tonduy sipangoto-otoi ampa podah-podah ni sibolis,
54004002	marhitei hasipakulah-kulahon ni sihatahon ladung, na pinapaan ni panggora ni uhurni:
54004003	Ilarang sidea do marhajabuan anjaha iparentahkon mangorom sipanganon, na jinadihon ni Naibata, na patut sijaloon ni halak na porsaya ampa na dob mananda hasintongan in namin marhasoman tarima kasih.
54004004	Ai sagala na jinadihon ni Naibata dear do ai, anjaha seng pantang, anggo marhasoman tarima kasih najalo ai,
54004005	halani gabe pansing do ai marhitei hata ni Naibata ampa tonggo.
54004006	Anggo in ipodahkon ho bani sanina in, juak-juak na madear ma ho bani Kristus Jesus, manggoluh humbani hata haporsayaon ampa humbani pangajaran na madear, na niirikkonmin.
54004007	Turi-turian na so margagan, na hinarosuhkon ni naboru-naboru na matua, tulakkon ma ai. Pasomal-somal ma dirimu mangkorjahon hadaulaton.
54004008	Ai otik do guna ni latihan badan, tapi hubani haganup do marguna hadaulaton in, ai hagoluhan sisonari ampa simagira iparbagah.
54004009	Hatengeran do hata in, anjaha talup jaloon ni haganup jolma.
54004010	Ai do ase loja hita anjaha maruntol, halani mangarap hita bani Naibata na manggoluh in, Sipaluah bani haganup jolma, tarlobih bani na porsaya.
54004011	In ma titahkon anjaha ajarhon!
54004012	Ulang ma adong na marmapas ni uhur bam halani haposoonmu, tapi gabe siusihan ma ho bani na porsaya, ibagas hata, parlahou, holong ni uhur, haporsayaon age hapormanon.
54004013	Nunuti ma mambasa surat na mapansing in, mamodahi ampa mangajari paima roh ahu.
54004014	Ulang ma hampung uhurmu pasal sibere-bere idop ni uhur na adong bam in, na pinadas hu bam marhitei panjahaion ampa na manampeihon tangan marhitei sintua-sintua.
54004015	Dalankon ma in anjaha parlahouhon, ase talar hasurunganmu bani ganup halak.
54004016	Jaga ma ho bani dirimu ampa bani pangajaran in; totap ma ho ibagas in, ai anggo ihorjahon ho in, na paluahkon dirimu do ho ijin sonai age na manangihon ho.
54005001	Ulang ma sorgangi na matua, tapi paingat ma ia songon bapa, anjaha na maposo songon sanina,
54005002	naboru na matua songon inang anjaha naboru siposonan songon botou, ibagas sagala hahormaton.
54005003	Pasangap ma naboru na mabalu, na botul mabalu.
54005004	Tapi, anggo marniombah atap marpahompu do na mabalu ai, iparlajari sidea ma lobei mansarihon ibagas hadaulaton parrumah ni sidea sandiri, mambahen pambalason dompak toras-toras ni sidea ai, ai do harosuh ni Naibata.
54005005	Anggo na mabalu na botul, na seng mardiha-diha, mangarap do ia bani Naibata, anjaha torus do ia, mangindo ampa martonggo arian pakon borngin;
54005006	tapi sihorjahon hisap-hisap, na dob matei do ai, age manggoluh ope ia.
54005007	In ma parentahkon, ase ulang sihataon sidea.
54005008	Tapi, anggo adong barang ise, na so mansarihon diha-dihani, tarlobih ma parrumahni sandiri, na dob marnalangkon haporsayaon do ia ai, anjaha jahatan do ia marimbang na so porsaya.
54005009	Naboru na mabalu, na boi sidaftarhononkon, ai ma na dob marumur onom puluh tahun, sahali ope hansa laho,
54005010	na dear horjani isaksihon halak, na pagodang-godangkon anakni dear-dear, malas uhurni martamuei, ra mamburihi nahei ni halak na mapansing, sipangurupi bani halak na tarsosak, anjaha iporluhon sagala horja na madear.
54005011	Tapi ulang ma daftarhon naboru na mabalu na poso, ai anggo oji tumang sidea holi, ai ma na manirang sidea humbani Kristus, sihol do ase sidea marhajabuan,
54005012	gabe hona uhum, marhitei na iosei sidea padanni ai hinan.
54005013	Ambah ni ai, parrayoh do sidea, martandangi hun rumah hu rumah; seng pitah parrayoh, tapi hertep do sidea anjaha mangalop manaruhkon hata, mansahapkon na so patut sihatahononkon.
54005014	Halani ai, ipangindo uhurhu do ase marhajabuan na maposo na mabalu, tubuhan tuah, iurus rumah tanggani, ase ulang adong dalan bani imbang, laho manrisai hita,
54005015	ai domma adong deba na marbalik mangirikkon sibolis in.
54005016	Tapi anggo adong naboru na mabalu bani sada halak naboru na porsaya, ia ma lobei patorsa-torsahonsi; ulang ma iborati kuria in, ase tarpaturei-turei na mabalu na botul.
54005017	Sintua-sintua na bujur mandalankon hasintuaonni, lompit do hiraon hasangapon hubani sidea, tarlobih hubani na mandalankon parambilanon ampa pangajarion.
54005018	Ai ihatahon surat in do: "Seng bulih tutupon babah ni lombu na mardogei," anjaha: "Na patut do marupah siparhorja".
54005019	Ulang tangihon pangaduan dompak sada sintua, anggo seng sinaksihon ni dua atap tolu halak.
54005020	Pinsang ma sipardousa i lobei ni sagala hasoman, ase mabiar halak na legan.
54005021	I lobei ni Naibata, ampa Kristus Jesus, ampa malekat na tarpilih in, hu parentahkon ma bam manramotkon haganupan in, ulang maralang-alang, ulang manonggor jumbak.
54005022	Ulang mapodastu ho manampeihon tangan bani halak, anjaha ulang saor ho bani dousa ni na legan; ramothon dirimu, ase borsih ho.
54005023	Ulang be pitah bah inum, tapi inum ma anggur otik-otik, halani boltokmu, ai gati do ho boritan.
54005024	Bani na deba halak, talar do dousani, sanggah lape sogop uhum; tapi bani na legan mangihut hun pudi.
54005025	Sonai homa horja na madear talar do, anjaha age na so talar ai ope, seng boi ponop ai.
54006001	Sagala halak na marhorja songon jabolon, ihira ma tuanni patut sipasangapon ibagas haganup, ase ulang hona risa goran ni Naibata ampa ajaran in.
54006002	Tapi jabolon, na martuankon halak na porsaya, ulang ma moru parpasangapni bani, halani sanina ia; tapi lambin ibalosi ma ia, halani na porsaya ia anjaha sanina na hinaholongan, na buei marsilayak-layak. In ma ajarhon anjaha podahkon.
54006003	Barang ise na mangajarhon ajaran na legan, na so romban hubani hata hasintongan ni Tuhanta Jesus Kristus ampa ajaran na mardomu hubani hadaulaton in,
54006004	na pajuntul-juntulhon diri do ai, anjaha na so marpambotoh, na gila marsual-sual do ai ampa martongkar, na parohkon subil, paringoran, risa-risa, tukas-tukas na jahat,
54006005	ampa parsalisihan na manorus humbani halak na dob seda uhurni, na dob magouan hasintongan in, na mangagan pansarian do hadaulaton in.
54006006	Pansarian banggal do tongon hadaulaton in, anggo marhasoman uhur na sonang.
54006007	Ai seng adong iboan hita hu tanoh on, anjaha aha pe lang tarboan hita laho luar.
54006008	Halani ai, anggo adong banta sipanganon ampa parhiouon, hasonangkon hita ma in.
54006009	Ia halak na sihol bayak, madabuh do hu bagas parlajouan ampa siding ampa bagei ni hisap-hisap haotoon, na mangagou anjaha na mandabuhkon jolma in hubagas hamagouan ampa hasedaon.
54006010	Ai urat ni sagala hajahaton do uhur na holongan bani duit, in do isura-surahon na deba, mambahen kahou humbani haporsayaon, gabe iaikkon buei sitaronon bani dirini.
54006011	Tapi ho, siminik ni Naibata, maporus ma ho hunjai. Parayak ma hapintoran, hadaulaton, haporsayaon, holong ni uhur, hasabaron ampa lamlam ni uhur.
54006012	Habujurhon ma porang haporsayaon na madear in, tangkap hagoluhan sisadokah ni dokahni, ai hujai do ho idilo, anjaha ibahen ho do pangakuan na madear in i lobei ni buei saksi.
54006013	Huparentahkon ma bam i lobei ni Naibata, sipagoluh haganup, ampa i lobei ni Kristus Jesus, na mambahen hasaksian namadear i lobei ni si Pontius Latus:
54006014	Dalankon ma titah in, seng martikas, seng panurakon, ronsi talar Tuhanta Jesus Kristus.
54006015	Ai jumpahkonsi panorangni, talar ma la bahenon ni Namartuah in, Pargogoh sisada-sada in, Raja ni sagala raja anjaha Tuhan ni sagala tuan,
54006016	na sada in, na so ra matei, siiani haliharon na so tardohori, na so ongga niidah ni jolma, anjaha seng boi idahon. Bani ma hasangapon ampa hagogohon sadokah ni dokahni. Amen.
54006017	Hatahon ma bani na bayak i dunia on: Ulang gijang uhur ni sidea, ulang marhatengeran bani habayakon na so totap in; tapi bani Naibata ma martenger ni uhur, na unjah mamberehon banta sihamalashononta.
54006018	Mangkorjahon na madear ma sidea, bayak bani horja na madear, paruhur na unjah anjaha ringgas marsilayak-layak,
54006019	ai ma parhiteian bani sidea, patumpuhon arta na madear bani panorang na sihol roh, ase itangkap sidea goluh na sintong.
54006020	Ale Timoteus, ramothon ma na dob jinalomu; lembangi parsahapan na so daulat ampa parsual-sualan, na salah ginoran "habotohon".
54006021	In do iirikkon deba halak, gabe manlembang humbani haporsayaon. Idop ni uhur ma mangkasomani nasiam!
55001001	Humbani si Paulus, apostel ni Kristus Jesus marhitei rosuh ni Naibata, domu hubani bagah-bagah hagoluhan, na ibagas Kristus Jesus.
55001002	Hubani si Timoteus, anakku na hinaholongan: idop ni uhur, holong ampa damei ma bam humbani Naibata Bapa ampa Kristus Jesus, Tuhanta in.
55001003	Mangkatahon tarima kasih do uhurhu bani Naibata, na huidangi humbani borsih ni panggora ni uhur, songon pangidangi ni ompung-ompungta, sanggah na hudingat ho tongtong ibagas tonggongku, arian pakon borngin.
55001004	Anggo hudingat iluh-iluhmu, ma sihol do ahu mangidah ho, ase dapotan malas ni uhur na gok ahu.
55001005	Ai hudingat do haporsayaonmu na so sipakulah-kulah in, haporsayaon, na marianan hinan homa ibagas uhur ni ompungmu naboru, si Lois, ampa inangmu, si Oinike, anjaha tenger do uhurhu, marianan homa bam.
55001006	Halani ai, hupagolpa do ho, ase iparatah-ratah ho sibere-bere ni Naibata, na bam in, marhitei na hutampeihon tanganku bam.
55001007	Ai seng tonduy biar ibere Naibata banta, tapi tonduy hagogohon, holong ampa panrajaion diri do.
55001008	Ai pe, ulang ma ho maila manaksihon Tuhanta, anjaha ulang homa maila ho pasal ahu, na tartutup halanisi; tapi dihut ma ho tene manaron halani Ambilan Namadear in ibagas gogoh na humbani Naibata.
55001009	Ai ipaluah anjaha idilo do hita marhitei pandiloon na mapansing, sedo halani pambahenanta, tapi mangihutkon sura-sura ampa idop ni uhurni do, na binereni banta ibagas Kristus Jesus, humbani mulani nari;
55001010	sonari nani, ipatidak marhitei partalar ni Sipaluah hita, Kristus Jesus, na parontihon hamateian, anjaha na paulgaphon hagoluhan ampa biak na so ra matei marhitei Ambilan Namadear in.
55001011	Hujin do ahu ipabangkit gabe siparambilan, apostel ampa guru,
55001012	anjaha halani in do ase manaron ahu sonon; tapi seng maila ahu, ai hutanda do Ia, na huhaporsayai, anjaha tenger do uhurhu, margogoh Ia manramothon na pinasimpanhonNi in bakku das hubani ari simagira.
55001013	Marsijoloman ma ho bani hata hasintongan, na binogeimu humbakku; ai ma tiru marhitei haporsayaon ampa holong bani Kristus Jesus.
55001014	Ramothon ma arta na madear, na pinasimpanhon in bam marhitei Tonduy Napansing, na marianan ibagas hita.
55001015	Ibotoh ho do, na dob itadingkon haganup halak na hun Asia do ahu, deba humbani sidea ai ma si Pegelus ampa si Hermogenes.
55001016	Sai maidop ma uhur ni Tuhan in bani rumah tangga ni si Onesiporus, ai gati do malas uhurhu ibahen, anjaha seng maila ia halani garingku.
55001017	Ai sanggah roh ia hu huta Rom, iporluhon do mangindahi ahu, ronsi jumpahsi ahu.
55001018	Sai ibere Tuhan in ma, ase jumpahan idop ni uhur ia humbani Tuhan in bani ari simagira. Anjaha ibotoh ho do torang, sonaha pangidangini bakku i huta Epesus.
55002001	Ho pe, ale anakku, margogoh ma ho marhitei idop ni uhur ni Kristus Jesus,
55002002	anjaha na binogeimu humbakku i lobei ni buei saksi, ai ma padas hubani hasoman hatengeran ni uhur, na boi mangajari halak na legan.
55002003	Ra ma ho marsitaronon, songon tentara ni Kristus Jesus na bujur.
55002004	Sada tentara na mandalankon tugas, seng ra ia taralit bani urusan-urusan goluh siganup ari, ase harosuh ia bani kopalani.
55002005	Halak siparlumba pe, seng boi jumpahan sortali rudang ia, anggo seng pambalosi ia bani paraturan-paraturanni.
55002006	Siparjuma, na torik marhorja, ai do na patut parlobei jumpahan gogoh ni juma ai.
55002007	Paruhurhon ma na huhatahon in, ai bereon ni Tuhan in do bam hauhuron ibagas haganupan in.
55002008	Padingat-dingat ma Jesus Kristus, na dob pinapuho humbani na matei, na humbani ginompar ni si Daud, domu hubani na huambilankon in.
55002009	MarhalanihonSi do ase marsitaronon ahu, pala hona garihon songon parjahat; tapi hata ni Naibata, seng targarihon.
55002010	Tapi hutaron do haganupan in halani na tarpilih in, ase dihut sidea marulih bani haluahon, na ibagas Kristus Jesus ampa bani hasangapon sisadokah ni dokahni.
55002011	Hatengeran ni uhur do hata on: Anggo rap matei hita pakonSi, rap manggoluh ma homa hita pakonSi.
55002012	Anggo sabar hita manaron, rap manrajai ma hita pakonSi; anggo iparnalang hita Ia, parnalangonNi ma age hita.
55002013	Ia lang pe hatengeran ni uhur hita hatengeran ni uhur do anggo Ia, ai seng tarparnalangSi diriNi.
55002014	In ma pasingat anjaha lumbahon i lobei ni Naibata, ase ulang marsual-sual na so marguna sidea, gabe hasedaon bani na mambogeisi.
55002015	Haringgashon ma patuduhkon, paboa na bujur ho i lobei ni Naibata, songon sada parhorja na so tarbador, na padalankon hata hasintongan in pintor-pintor.
55002016	Tapi simbili ma parsahapan na so marisi, na so margagan, ai lambin tambah do hajahaton ni sidea pangkorhonni ai,
55002017	ai songon kanker do panggagat ni podah ni sidea ai inggot, si Hemeneus ampa si Piletus ma deba sidea ai.
55002018	Na kahou do sidea humbani hasintongan in, ai ihatahon sidea do: "Domma masa parpuhoon in," gabe seda ibahen haporsayaon ni deba halak.
55002019	Tapi totap do onjolan na humbani Naibata na toguh in, anjaha hata on ma surat ni lakni: "Itanda Tuhan in do halak, na Ia simadasi; anjaha: Barang ise na mandilo goran ni Tuhan in, maningon sirang ma ia humbani hajahaton".
55002020	Ibagas rumah na banggal, seng pitah parugas omas barang pirak adong, dihut do parugas hayu ampa tanoh, deba bani horja na sangap, na legan bani horja na so sangap.
55002021	Halak, na paborsih dirini humbani nongkan ai, ai ma gabe parugas na mapansing, na bani horja hasangapon, na marguna bani simada rumah ai, sirsir bani sagala horja na madear.
55002022	Lembangi ma hisap-hisap haposoon, tapi parayak ma hapintoran, haporsayaon, holong ampa damei, rap pakon halak, na mandilo goran ni Tuhan in humbani uhur na borsih.
55002023	Tapi parsual-sualon haotoon ampa na so patut, simbili ma ai, ai ibotoh ho, na paroh paringoran do ai.
55002024	Seng patut paringor-ingor anggo juak-juak ni Tuhan in, tapi parbasar do dompak haganup, pandei mangajari, sabar manaron na jahat,
55002025	parlamlam mamodahi sipanlawan, andohar ibere Naibata bani sidea hamubahon ni uhur, laho mananda hasintongan in,
55002026	ase tarjolma sidea, maluah humbani siding ni sibolis in, na dob manangkap sidea, laho pasaudhon rosuh-rosuhni ai.
55003001	Tapi botoh ma, na roh ma ari hasunsahan bani panorang parpudi.
55003002	Ai manghaholongi dirini ma jolma ijai, paruhur duit, parhata toal, paruhur gijang, panrisai, seng pambalosi bani na matorasni, na so mambotoh martarima kasih, parhabutakon,
55003003	seng parholong, na so ra madear, na so ra mardamei, si panukas-nukasi, seng ibotoh mangorom, parringis-ringis, magigi bani na madear,
55003004	sipartahi-tahi, na hampung maruhur, na pajuntul-juntulhon diri, na holongan bani hisap ni daging ase bani Naibata.
55003005	Songon-songon na daulat do sidea, tapi iparnalang sidea do gogoh ni ai. Ai pe simbili ma sisonai ai.
55003006	Halak sisonai do na ra marponop-ponop mammasuki rumah ni halak, mandormai naboru, na dob boratan ibahen dousa, na niarsik-arsik ni bagei ni hisap-hisap,
55003007	na tongtong marlajar, tapi lanjar seng boi mananda hasintongan in.
55003008	Songon si Jannes ampa si Jamberes panlawan bani si Musa, sonai do homa sidea panlawan bani hasintongan in, ai ma halak, na dob seda pingkiranni anjaha na talu ibagas haporsayaon.
55003009	Tapi seng anjai tarpasaud sidea ai torus, ai idahon ni ganup halak do haotoon ni sidea ai, songon na bani sidea halak ondi.
55003010	Tapi iihuthon ho do ahu bani podah, parlahou, tujuan, haporsayaon lumbang ni uhur, holong ampa hasabaron,
55003011	bani parburuon, sitaronon, na mangonai bakku i Antiokia, Ikonium ampa Listra. Ai ma pangayak-ayakon na hutaron, tapi ipaluah Tuhan in do ahu humbani haganupan in,
55003012	Tapi sagala na sihol daulat marparlahou ibagas Kristus Jesus, hona parburu do.
55003013	Ia halak parjahat ampa sipangoto-otoi sai na lambin jahat do; na mangoto-otoi do sidea anjaha hona oto-otoan.
55003014	Tapi anggo ho, totap ma ho bani na dob ginuruhonmu ampa na hinaporsayaanmu, ai ibotoh ho do ise na mangajarhonsi bam,
55003015	anjaha ibotoh ho do humbani haetek-etekonmu nari, Surat na pansing in do, na margogoh papentarhon ho, ase marulih ho bani haluahon marhitei haporsayaon bani Kristus Jesus.
55003016	Ai sagala Surat in sinahapkon ni Naibata do, anjaha marguna mamodahi, maminsang, pauli-ulihon ampa manogu-nogu hu hapintoran,
55003017	ase gokan dear siminik ni Naibata, mangasup bani sagala horja na madear.
55004001	Huparentahkon ma bam i lobei ni Naibata ampa Kristus Jesus, na sihol manguhumi na manggoluh ampa na matei, ampa halani partalarni ampa harajaonni:
55004002	Ambilankon ma hata in, haringgashon ma bani panorang na dear atap na lang dear pe, pinsang, paingat, podahi marhitei lumbang ni uhur banggal ampa pangajarion.
55004003	Ai roh ma panorangni, seng tartahan halak be ijai pangajaran na sintong in, tapi domu hubani rosuh ni sidea diloonni ma buei guru bani sidea, laho mambogei na mantin-mantin tangaron,
55004004	anjaha pagolingon ni sidea ma pinggolni humbani hasintongan hubani turi-turian.
55004005	Tapi anggo ho, torang ma uhurmu pasal haganup, tahan ibagas hasunsahan, dalankon horja parambilanon anjaha gok dalankon tugasmu.
55004006	Ia ahu, galanghononkon ma; domma roh panorangku laho matei.
55004007	Domma hudobkon parlawanan na madear in, hupaujung parlumbaonku anjaha ramot hubahen haporsayaon in.
55004008	Domma sirsir i lobeihu sortali hapintoran in, sibereon ni Tuhan, Panguhum na pintor in bakku bani ari simagira; tapi seng pitah bakku, bani haganup do, na manghasiholi partalarni ai.
55004009	Papodas ma roh marayak ahu!
55004010	Ai domma itadingkon si Demas ahu, halani na dob holong uhurni bani dunia on, lanjar laho hu Tessalonik; si Kreskens laho do hu Galatia, si Titus hu Dalmatia.
55004011	Sahalak si Lukas mando hasomanku. Arahkon si Markus, boan ia hasomanmu, ai porlu do ia marugas bakku.
55004012	Si Tikikus, husuruh do hu Epesus.
55004013	Anggo roh ho, boan ma baju panas, na hutadingkon bani si Karpus, huta Troas; sonai homa buku-buku in, siporlunan ai ma pustaha (perkamen) in.
55004014	Buei do hajahaton ibahen si Aleksander, tukang bosi ai, bakku; Tuhan in ma mambalashon bani domu hubani pambahenanni ai.
55004015	Ho pe, jaga ma ho bani, ai gomos do panlawanni bani hatanami.
55004016	Bani na mampartahankon diringku na parlobei ahu, sahalak pe lang adong na mangurupi, haganup do manadingkon ahu; ulang ma ibalaskon in bani sidea.
55004017	Tapi Tuhan in do mangkasomani anjaha margogohi ahu, ase mardalan parambilanon in marhitei ahu, gabe haganup sipajuh begu-begu mambogeisi; anjaha maluah do ahu humbani babah ni singa ai.
55004018	Paluahon ni Tuhan in do ahu humbani haganup hajahaton, anjaha pamasukonni ahu hu bagas harajaonNi na i nagori atas ai. Bani ma hasangapon ronsi sadokah ni dokahni. Amen.
55004019	Padas ma tabingku bani si Priska ampa si Akila, sonai hubani keluarga ni si Onesiporus.
55004020	Tading do si Erestus i Korint; tapi boritan do hutadingkon si Tropinus i Milete.
55004021	Podas ma ho roh paima musim borgoh. Tabi bam humbani si Oibulus, si Pudens, si Linus, si Klaudia ampa haganup sanina.
55004022	Ihasomani Tuhan in ma tonduy nasiam! Idop ni uhur ma bani nasiam!
56001001	Humbani si Paulus, juak-juak ni Naibata anjaha apostel ni Jesus Kristus, laho manogu-nogu halak na pinilih ni Naibata hubani haporsayaon ampa pangarusion bani hasintongan in, na mardomu hubani hadaulaton,
56001002	maronjolan hubani pangarapan bani hagoluhan na so ra bois, na dob humbani mulani iparbagah Naibata, na so siparladung in,
56001003	anjaha ipatalar do hataNi in bani panorangni, marhitei parambilanon na dob niondoskonNi bakku, romban hubani pangkatahon ni Naibata, Sipaluah hita,
56001004	marayak si Titus, anakku na tongon, marhitei haporsayaon riap in: Idop ni uhur ma bam ampa damei humbani Naibata Bapa ampa humbani Kristus Jesus, Sipaluah hita.
56001005	Ase hutadingkon pe ho i Kreta, ai ma, ase ipatorsa ho horja na tading ope, anjaha ipabangkit ho sintua bani ganup huta, songon na dob huaturhon bam,
56001006	ai ma dalahi na so dong sihataon bani, paramangon ni sada naboru, pardakdanak na porsaya, na so adong pamandangon bani parlahou anjaha seng jungil.
56001007	Ia parmahan, sijolom anak kunsi ni Naibata, ulang ma panurakon; ulang sihorjahon uhur-uhurni, ulang pargila-gila, ulang parmabuk, ulang paringor, ulang na marpansarian humbani na so dalanni,
56001008	tapi sipartamuei ma, na malas uhur bani na madear, siparuhur, na bonar, na pansing, sirajai diri,
56001009	na marsijoloman bani hata na sintong in, domu bani pangajaran in, ase margogoh ia, mangojur marhitei pangajaran na pintor in, age maminsang sipanlawan.
56001010	Tapi buei do halak, na jungil, sibuei sahap ampa na pakahouhon, tarlobih humbani parugama Jahudi.
56001011	Maningon pasipon do pamangan ni sidea, ai igeori sidea do bulat-bulat rumah tangga marhitei na mangajarhon na so patut, laho mambuat duit sihailahononkon.
56001012	Sahalak humbani sidea, ai ma nabi ni sidea sandiri, mangkatahon: Halak Kreta, parladung do ai tong, binatang panoroh, sitahar boltok.
56001013	Sintong do hasaksian ai; halani ai gomos ma paminsangmu bani sidea, ase dear sidea ibagas haporsayaon,
56001014	anjaha ulang be ipatangi-tangi sidea turi-turian ni halak Jahudi pakon titah-titah ni jolma, na marbalik humbani hasintongan in.
56001015	Borsih do haganup bani halak na borsih; tapi bani halak na butak, na so porsaya, seng dong na borsih, ai domma butak uhur ni sidea ampa panggora ni uhur ni sidea.
56001016	Ihatahon sidea, domma itanda Naibata, tapi iparnalang do Ia marhitei horja ni sidea; ai hagigi do sidea anjaha seng sipambalosi, seng tarpakei bani atap aha pe horja na madear.
56002001	Tapi anggo ho, hatahon ma, na domu hubani pangajaran na pintor in:
56002002	Ojur ma dalahi na matua maruhur na torang, daulat, porman, sintong ibagas haporsayaon, ibagas holong pakon ibagas hasabaron.
56002003	Sonai homa naboru na matua, marparlahou ma sidea songon halak na mapansing, ulang sipanukas, ulang homa hatagihan bani anggur, tapi sipodahkon na madear ma,
56002004	ase tartogu-togu sidea naboru na poso ope mangkaholongi paramangonni ampa dakdanakni,
56002005	porman, sopan, na bujur mamorluhon horja i rumah, unduk dompak paramangonni bei, ase ulang hona risa hata ni Naibata.
56002006	Podahi homa dalahi na maposo, ase marhahormaton.
56002007	Ia ho, ibagas haganup, maningon sitiruan ma ibagas horja namadear, pitah anjaha ringgas bani pangajarion;
56002008	sihatahon podah na sintong, na seng dong sihataon, ase maila sipanlawan ai, halani seng dong na bajan sihatahononni dompak hita.
56002009	Jabolon pe maningon balosanni do tuanni, pamalasonni uhurni ibagas haganup, ulang manlawan-lawan,
56002010	ulang manangko, tapi ipatuduhkon ma haganup habujuron, ase marsangap pangajaran na humbani Naibata, Sipaluah hita, ibagas haganup.
56002011	Ai domma mulgap idop ni uhur ni Naibata bahen haluahon ni haganup jolma.
56002012	Iajari do hita marhiteihon idop ni uhurNi marnalangkon uhur na so daulat ampa hisap-hisap dunia on, ase iparlahouhon hita hapormanon, hapintoran, ampa hadaulaton i dunia on,
56002013	sanggah na paima-imahon hita bani hatuahon na niaraphonta in pakon partalar ni hamuliaon ni Naibata na banggal in ampa Kristus Jesus, Sipaluah hita,
56002014	na mamberehon diriNi manghophop hita, laho manobus hita humbani haganup hajahaton, anjaha urasonNi bani diriNi sada bangsa, ase Ia simadaSi, na mangkaringgashon sagala horja namadear.
56002015	In ma hatahon, podahkon anjaha akimhon hubani halak humbani gok ni uhurmu. Ulang ma dong na mapas bam.
56003001	Paingat ma sidea, ase unduk anjaha pambalosi bani pamarentah ampa siparkuasa, janah sirsir bani sagala horja na madear,
56003002	ulang sipanrisai atap bani ise pe, ulang siparingor, basar anjaha lamlam bani haganup halak.
56003003	Ai dihut do hita hinan halak na oto, seng sipambalosi, na kahou, pinarjabolon ni bagei ni hisap-hisap ampa rosuh-rosuh, ibagas hajahaton ampa subil; jolma hagigi do hita anjaha na marsidomdoman.
56003004	Tapi talarhonsi halayakon ampa holong ni uhur ni Naibata, Sipaluah hita,
56003005	ipaluah do hita, sedo halani horja hapintoran na binahenta, tapi halani idop ni uhurNi do, marhitei pandidion pangulakion tubuh ampa habayuon marhitei Tonduy Napansing,
56003006	na dob niuseihonNi banta unjah, marhitei Jesus Kristus, Sipaluah hita,
56003007	ase gabe pintor hita halani idop ni uhurNi, anjaha gabe sitean hagoluhan na sadokah ni dokahni, domu hubani pangarapan in.
56003008	Hatengeran ni uhur do hata in, anjaha ipindo uhurhu, ase gomos ma panaksihonmu bani hata in, ase sidea, na dob porsaya bani Naibata, ra mangharinggashon horja na madear; in ma na madear anjaha na marguna bani jolma.
56003009	Tapi lembangi ma sual-sual haotoon ampa pasal tarombo-tarombo, parsalisihan ampa paringoran pasal titah in, ai seng marguna in anjaha sisoya-soya do.
56003010	Siparpodah na kahou, dob ipaingat ho ia sahali dua hali, tulak ma ia,
56003011	ai ibotoh ho do, na dob marbalik do halak sisonai anjaha mardousa; anjaha ia sandiri mamapaisi.
56003012	Ia dob husuruh si Artemas ampa si Tikikus bam, papodas ma roh manjumpahkon ahu hu Nikopolis, ai ijai do ahu sihol soh sanggah musim borgoh.
56003013	Si Semas, sibotoh titah in, ampa si Apollos, porluhon ma pabingkathon sidea, ase ulang hurangan sidea atap bani aha pe.
56003014	Hasomanta pe iguruhon ma mampongkuthon horja na madear, laho mansarihon na porlu pakeion, ase ulang lang marbuah sidea.
56003015	Manongos tabi do bam haganup na rap pakon ahu. Padas tabinami bani na manghaholongi hanami ibagas haporsayaon. Idop ni uhur ma mangkasomani nasiam haganup!
57001001	Humbani si Paulus, na tartutup halani Kristus Jesus, ampa si Timoteus, sanina in, hubani si Pilemon, na hinaholongan ampa hasoman sahorjanami,
57001002	ampa hubani si Appia, botounami, ampa hubani si Arkippus, hasomannami maruntol, ampa hubani kuria na martumpu i rumahmu:
57001003	Idop ni uhur ma bani nasiam ampa damei humbani Naibata, Bapanta, ampa humbani Tuhan Jesus Kristus.
57001004	Mangkatahon tarima kasih do ahu tongtong bani Naibatangku, siap hudingat ham bani tonggongku.
57001005	Ai hubogei do holong ni uhurmu ampa habujuronmu bani Tuhan Jesus pakon dompak haganup halak na mapansing.
57001006	Anjaha hutonggohon do, ase parsaoranmu ibagas haporsayaon in mangkorhon panandaion ma in bani haganup na madear na adong banta ibagas Kristus.
57001007	Holongmu ai, ham saninangku, ihorhon do bakku buei malas ni uhur ampa apoh-apoh, ai ipahinsah ham do uhur ni halak na mapansing in.
57001008	Halani ai, age pe barani do namin ahu ibagas Kristus, mamarentahkon bamu mambahen na patut,
57001009	tapi dearan ma halani uhur holong ahu mangindo bamu, ahu, si Paulus, sada halak na dob matua, na targari nuan halani Kristus Jesus.
57001010	Ase huelek-elek ma ham pasal si Onesimus (na marguna), anakku ibagas Kristus, na hutubuhkon sanggah na tartutup on ahu.
57001011	Seng marguna hinan ia bamu, tapi sonari marguna ma bamu age bakku.
57001012	Husuruh do ia mulak bamu, tampuk ni atei-ateihu do ia.
57001013	Sihol do namin jolomanku ia, ase gantihmu ia laho patorsa-torsahon ahu, na tartutup on halani Ambilan Namadear in.
57001014	Tapi seng ra ahu mambahen age aha pe, anggo seng humbani dear ni uhurmu, ase ulang ma songon paksaan dear ni layakmu, tapi humbani rosuh ni uhurmu ma.
57001015	Ra, ase sirang pe ia tongkin humbamu, ase lalab do ia bamu,
57001016	seng be songon sada jabolon, tapi lobih ma humbani jabolon, ai ma sanina na hinaholongan, tarlobih hubakku, tontu lobihan ma bamu, ibagas daging ampa ibagas Tuhan in.
57001017	Ase anggo huanmu do ahu ihira ham, jalo ham ma ia songon ahu.
57001018	Tapi, anggo adong salahni atap utangni bamu, hubakku ma ai parkirahon ham.
57001019	Ahu, si Paulus, manuratkon on marhitei tanganku sandiri: Ahu ma manggalar ai; seng pala tarsingatanku, na marutang do ham namin pasal dirimu hubakku.
57001020	Ham saninangku, sihol do humbamu maruntung ahu ibagas Tuhan in; pahinsah ham ma uhurhu ibagas Kristus.
57001021	Tenger do uhurhu, sanggah na manurat on, balosanmu do na hupindohon, lobih tene humbani na huhatahon.
57001022	Ambah ni ai pasirsir ham ma ianan bakku, ai mangarap do ahu, halani tonggo nasiam bereonNi do mulak ahu bani nasiam.
57001023	Manongos tabi bamu, si Epapras, hasomanku tartutup ibagas Kristus Jesus,
57001024	sonai homa si Markus, si Aristarkus, si Demas ampa si Lukas, hasomanku sahorja.
57001025	Ihasomani idop ni uhur ni Tuhan Jesus Kristus ma tonduy nasiam.
58001001	Gati anjaha bagei do sapari dalan ni Naibata marsahapkon ompungta marhitei nabi-nabi in;
58001002	tapi bani panorang parpudi on iparsahapkon do hita marhitei AnakNi, ai ma na pinabangkitNi gabe sitean haganup, parhiteianNi homa manompa sagala na adong.
58001003	Sinalsal ni hasangaponNi ampa usihan ni hadirionNi do Ia, anjaha Ia do na manatang haganup na adong in marhitei hataNi na marhagogohon in. Dob iadongkon haborsihon humbani sagala dousa, laho do Ia hundul hu siamun ni Hamuliaon in, na i babou ai.
58001004	Songon lobih ni goran, na tineanNi ai, humbani goran ni sagala malekat, sonai do surung ni hasangaponNi humbani sidea.
58001005	Ai hubani malekat na ija ma ongga ihatahon: "AnakKu do Ho, sadari on do Ho Hutubuhkon?" Dob ai use: "Ahu do gabe Bapa bani, anjaha Ia anak Bakku?"
58001006	Anjaha, sanggah na sihol arahkononni hu dunia on AnakNi, na parlobei tubuh in, ihatahon do: "Maningon do manrogop hulobeiNi sagala malekat ni Naibata."
58001007	Tongon, ihatahon do pasal malekat: Ia mambahen logou malekatni, apuy na marjimbur-jimbur do juak-juakni.
58001008	Tapi pasal Anak in, ihatahon do: "Ronsi sadokah ni dokahni do paratasMu, Ham Naibata, tungkot hapintoran do tungkot ni harajaonMu.
58001009	Holong do uhurMu bani hapintoron anjaha magigi bani na salah; halani ai do ase iminakkon NaibataMu minak malas ni uhur Bamu, Ham Naibata, lobih humbani hasomanMu."
58001010	Ihatahon do homa: "Ham do, ale Tuhan, na pajonam tanoh on bani mulani, anjaha jadi-jadian ni tanganmu do langit in.
58001011	Magou do ganupan in use, tapi totap do anggo Ham; laho buruk do in ganup songon hiou.
58001012	Sorpihonmu do in ganup songon baju mantel, gabe mubah ma; tapi anggo Ham, totap do, anjaha tahunMu pe seng marujung".
58001013	Tapi bani malekat na ija ma ongga ihatahon: "Hundul ma ho hu siamunHon, paima Hubahen munsuhMin sidogeian ni naheiMu?"
58001014	Ai lang tonduy siparugas do sidea haganup, na sinuruh mangidangi halani sitean haluahon in?
58002001	Halani ai, maningon lambin poltikni do panjolomta bani hata, na dob binogeita, ase ulang mayub hita.
58002002	Hata, na hinatahon ni malekat, totap do, anjaha sagala panlanggaron ampa pangengkaron dapot pambalason na pintor.
58002003	Tumaram ma boi maporus hita, anggo lansei hita bani haluahon na sain banggal? Tuhan in sandiri do manghatahon haluahon ai lobei, anjaha na mambogei ai manaksihon banta hasintonganni ai,
58002004	anjaha isaksihon Naibata ope ai marhitei tanda, halongangan, bagei-bagei ni hagogohon ampa Tonduy Napansing, na binagihonNi domu hubani rosuh ni uhurNi.
58002005	Ai seng malekat ibahen Naibata panrajai bani dunia na sihol roh ai, ai ma dunia na sinahapkonta on.
58002006	Tapi adong do isaksihon ibagas Surat in: Aha do jolma in, ase idingat Ham ia, barang anak ni jolma in, ase itatap Ham ia?
58002007	Ipatoruh Ham do ia tongkin toruhan marimbang malekat; hasangapon ampa hamuliaon do isortalihon Ham bani.
58002008	Haganup do ipatunduk Ham hutoruh ni naheiNi. Marhitei na pinatundukni ai haganup hu Bani, seng adong na tading ibahen, na so unduk hu Bani; tapi anggo sonari, lang iidah hita ope, na dob tunduk hu Bani haganup.
58002009	Tapi Ia, na pinatoruh ai tongkin itoruh ni malekat, ai ma Jesus, iidah hita do marsortali hasangapon ampa hamuliaon, halani na dob itaron hamateian, ase marhitei idop ni uhur ni Naibata ihophop haganup marhitei hamateian na tinaronNi ai,
58002010	Ai patut do, Ia parmulaan ampa na mandobhon haganup, ibagas na sihol boanonNi buei anak hu hasangapon, pajongjongonNi gokan dear marhitei sitaronon pambobai in, na mamboan sidea hu haluahon.
58002011	Ai Ia, na papansingkon ai ampa na pinapansingNi ai, sada do harohanni haganup. Halani ai, seng maila Ia manggoran sidea saninaNi,
58002012	ai nini do: Ambilanhononku do goranMu hubani saninangKu; i tongah-tongah ni kuria in do dodinghononku Ham.
58002013	Dob ai use: "Ia do bahenonku hatengeran ni uhurhu". Ambah ni ai: "Ijon do Ahu ampa dakdanak in, na binere ni Naibata hu Bakku".
58002014	Ase, songon dakdanak parrupei bani daging ampa daroh, sonai do homa Ia parrupei ijai, ase marhitei hamateian ai iparseda sibolis in, na markuasa bani hamateian,
58002015	ase ipaluah haganup na pinarjabolon ni biar bani hamateian, sadokah manggoluh.
58002016	Ai sedo malekat na sinarihonni, tapi ginompar ni si Abraham do.
58002017	Halani ai maningon gabe dos do Ia pakon saninaNi pasal haganup, ase gabe paridop ni uhur Ia ampa Sintua ni malim hatengeran ni uhur i lobei ni Naibata, laho pasaloseihon dousa ni bangsa in.
58002018	Ai, halani dob marsitaronon Ia anjaha tarlajou, margogoh do Ia mangurupi sagala na tarlajou.
58003001	Halani ai, nasiam sanina na mapansing, siparrupei bani pandiloon na hun nagori atas, tonggor nasiam ma Apostel anjaha Sintua ni malim in, na sinaksihonta in, ai ma Jesus.
58003002	Hatengeran ni uhur do Ia bani na pabangkithonSi, songon si Musa ibagas ganup rumahNi ai.
58003003	Tapi bueian do hasangapon ibere Bani ase hubani si Musa, domu hubani surung ni hasangapon bani na pajongjong rumah marimbang rumah na pinajongjongni ai.
58003004	Ai ganup rumah, adong do na paulihonsi, tapi Naibata do na mangadongkon haganup.
58003005	Ia si Musa tongon, haposan do ia i Rumah ni Naibata, songon siparugas, laho manaksihon na sihol sisahaphononkon ope use,
58003006	tapi anggo Kristus haposan do songon Anak, na manggomgomi Rumah ni Naibata; anjaha hita do rumahNi ai, anggo poltik ijolom hita ronsi ujungni hinsah ni uhur ampa tenger ni uhur bani na niaraphon ai.
58003007	Halani ai, songon na hinatahon ni Tonduy Napansing: "Sadari on, sanggah na binogei nasiam sorani,
58003008	ulang ma pamapir nasiam uhur nasiam, songon sanggah ari panlawan on ai, sanggah ari parlajouan ai i halimisan.
58003009	Ijai ilajou anjaha isuba ompung nasiam do Ahu, age pe iidah sidea na Huhorjahon ompat puluh tahun dokahni.
58003010	Halani ai manggila do Ahu bani na sasundut ai, anjaha huhatahon: Tongtong do kahou uhur ni sidea, seng itanda sidea dalanKu,
58003011	pala marbija Ahu ibagas ringisHu: Sabonar seng bulih masuk sidea hu parsarananKu".
58003012	Nasiam sanina, jaga ma nasiam, ase ulang adong paruhur na jahat, na so porsaya humbani nasiam, na manundali Naibata na manggoluh in.
58003013	Tapi marsipagolpaan ma nasiam ganup ari, sadokah hata "Sadari on" marlaku ope, ase ulang adong humbani nasiam, na gabe mapir uhurni halani dousa, na paoto-otohon in.
58003014	Ai domma parrupei hita bani Kristus, anggo poltik ijolom hita tenger ni uhur, na dob adong banta bani mulani ronsi ujungni.
58003015	On do na hinatahon ni Surat in: Sadari on, sanggah na binogei nasiam sorani, ulang ma pamapir nasiam uhur nasiam, songon sanggah ari panlawanon ai.
58003016	Ise do sipanlawan ai, age pe ibogei sorani? Ai lang haganup do sidea, na mandarat hun Masir, binobahon ni si Musa?
58003017	Ise do na ginilaanNi ai pala ompat puluh tahun dokahni? Ai lang sidea, na mardousa ai do? Radag do bangkei ni sidea i halimisan ai.
58003018	Dompak ise do Ia marbija, paboa na so bulih sidea masuk hu parsarananNi ai? Ai lang dompak sidea na so si pambalosi ai do?
58003019	Jadi iidah hita ma: Halani na so porsaya do sidea, ase lang tarbahen sidea masuk.
58004001	Halani ai, sadokah adong ope bagah-bagah boi masuk hita hu parsarananNi ai, marhabiaran ma hita, ase ulang adong atap ise humbanta na tading.
58004002	Ai dihut do hubanta roh ambilan na madear, songon na hubani sidea; tapi seng marguna bani sidea hata na binogei ni sidea ai, halani sanggah ibogei sidea ai, seng ijalo sidea ai marhasoman haporsayaon.
58004003	Ia hita, na dob gabe porsaya, masuk do hu parsaranan ai, songon na hinatahonni ai: "Songon na hubijahon ibagas ringisHu: Sabonar seng bulih masuk sidea hu parsarananKu," age pe horja ai domma siap humbani partombei ni dunia on.
58004004	Halani ongga do ihatahon pasal ari na papituhon ai: "Jadi marsaran ma Naibata bani ari papituhon in humbani ganup horjani."
58004005	Dob ai use: "Na so bulih do masukan ni sidea parsarananKin!"
58004006	Ase adong ope deba na boi masuk hu parsaranan ai, tapi na parlobei niambilanan ai lang masuk, halani seng mambalosi.
58004007	Halani ai itotaphon ma use sada nari: "Sadari on", ibagas na ihatahon marhitei si Daud, dob sonai dokahni ipudini ai, songon na dob hinatahon nongkan: Sadari on, sanggah na binogei nasiam sorani, ulang ma pamapir uhur nasiam.
58004008	Ai ambit si Josua na pamasukkon sidea hu parsaranan ai, seng hatahononni be i pudini ai pasal ari na legan.
58004009	Ase, adong ope parsaranan Sabat bani bangsa ni Naibata.
58004010	Ai barang ise na masuk hu parsaranan ni Naibata, marsaran do homa humbani horjani, songon Naibata na marsaran humbani horjaNi.
58004011	Halani ai, porluhon hita ma masuk hu parsaranan ai, ase ulang adong na tompas, mangihutkon usihan ni sidea, na so sipambalosi ai.
58004012	Ai na manggoluh do hata ni Naibata anjaha marhagogohon, marotan humbani ganup podang sidua mata, anjaha torus masuk hubagas; isirang do tonduy pakon pingkiran, sonai homa ringring ampa utok-utokni, lanjar iuhumi do na piningkir ampa sura-sura ni uhur.
58004013	Anjaha seng dong na tinompa, na lingod hun lobeini, haganup do tene tidak anjaha ungkab bani pangidahni, hu Bani do hita martanggung jawab.
58004014	Ai pe, halani adong do banta Sintua ni malim na bolon, na dob torus das hu nagori atas, ai ma Jesus, Anak ni Naibata, poltik ma jolom hita hata haporsayaonta in.
58004015	Ia Sintua ni malim na adong banta, sedo na so tarbahen Ia hasoman mangahap bani hagalekonta; na tarlajou do Ia bani haganup songon hita, tapi seng mardousa.
58004016	Ase marhinsah ni uhur ma hita marayak paratas idop ni uhur ai, ase dapotan parontou ampa idop ni uhur hita bahen pangurupion bani panorang haporluanni.
58005001	Ai sagala sintua ni malim, na pinilih humbani jolma, ipabangkit do halani jolma, laho marugas i lobei ni Naibata, ase igalangkon sibere-bere ampa galangan halani dousa.
58005002	Na tarbahen do ia mangahapkon ahap ni na oto ampa na kahou, ai ia pe ibagas hagalekon do.
58005003	Halani ai maningon mamboan galangan pardousaon do ia, sedo halani bangsa ai hansa, tapi dihut do halani dirini.
58005004	Anjaha seng adong na mambuat hamuliaon na sonai bani dirini, tapi na nidilo ni Naibata do ia hujai songon si Aron.
58005005	Sonai do homa Kristus in, seng Ia pasangap diriNi gabe Sintua ni malim, tapi Naibata do, na dob manghatahon hu Bani: "AnakKu do Ho, sadari on do Ho Hutubuhkon."
58005006	Bani ianan na legan homa ihatahon do: Malim do Ho ronsi sadokah ni dokahni mangihutkon orde ni si Melkisedek.
58005007	Sanggah jolma Ia, igalangkon do pangindoanNi ampa elek-elekNi marhasoman doruh banggal ampa iluh hubani na boi paluahkonSi humbani hamateian, anjaha itangihon do Ia, gabe maluah humbani habiaran ai.
58005008	Ai age pe Anak Ia, iguruhon do pambalosion marhitei na tinaronNi ai.
58005009	Anjaha dob gabe gokan dear Ia, jadi bona ni haluahon sisadokah ni dokahni do Ia bani haganup, na mambalosiSi.
58005010	Igoran Naibata do Ia malim mangihutkon orde ni si Melkisedek.
58005011	Buei ope namin sihatahononnami pasal ai, tapi payah do patorangkon ai bani nasiam, halani na so marpangarusion ai nasiam.
58005012	Ai marimbang dokahni ai domma patut jadi guru nasiam, hape maningon porlu ope ajarhonon bani nasiam humbani pangajaran pamungkah ni hata ni Naibata, gabe dadih mando porlu bani nasiam, sedo sipanganon na koras.
58005013	Ai sagala siinum dadih, seng marpambotoh ope ai bani ajaran na sasintongni, halani dakdanak ope ai.
58005014	Tapi sipanganon na koras, ai ma bani na dob matoras, na dob pasomal-somalhon dirini, gabe ibotoh parleganan ni na madear ampa na masambor.
58006001	Halani ai tadingkon hita ma lobei podah pamungkah pasal Kristus, anjaha torushon hita ma hubani podah bani halak na dob matoras. Ulang be naulaki pauli onjolan pasal na paubahkon uhur humbani horja hamateian ampa na manghaporsayai Naibata,
58006002	podah pasal pandidion ampa na manampeihon tangan, pasal parpuhoon ni halak na dob matei ampa paruhuman sisadokah ni dokahni.
58006003	Anjaha bahenonta do ai, anggo ilopas Naibata.
58006004	Ia sidea, na dob ongga santorap ipalihar, idai sibere-bere parnagori atas ai, gabe parrupei bani Tonduy Napansing,
58006005	na dob idai hata na mantin na humbani Naibata ampa hagogohon ni dunia simagira,
58006006	anggo marbalik sidea, sabonar na so tarpabayu be sidea, ase mubah use, ai na dob mangulaki mansilangkon Anak ni Naibata do sidea ijai anjaha ipabador, gabe hamagouan ni sidea sandiri.
58006007	Ai tanoh, na mangonsop bah udan, na sai roh hujai, anjaha itubuhkon suan-suanan na marguna bani na mangkorjahonsi, ai do na dapotan pasu-pasu humbani Naibata;
58006008	tapi tanoh na manubuhkon hupi-hupi ampa duri-duri, seng na marguna ai; sipapaan ma ai podas, anjaha mosoghonon bani ujungni.
58006009	Tapi age pe sonai hatanami, nasiam na hinaholongan, tenger do uhurnami sidearan ai do bani nasiam, ai ma na mamboan hu haluahon.
58006010	Ai sedo na geduk Naibata, gabe lupa Ia bani pambahenan nasiam ampa bani holong ni uhur nasiam, na pinatuduhkon nasiam bani goranNi, marhitei pangidangi nasiam hinan ampa sorani bani halak na mapansing in.
58006011	Tapi ipindo uhurnami do, ase ganup ma nasiam patuduhkon porlu ni uhur na sonai, ai ma marsijoloman botul bani pangarapan in ronsi ujungni,
58006012	ase ulang gabe rayohan nasiam, tapi tiru nasiam ma sidea, sitean bagah-bagah ai, marhitei na marhaporsayaon ampa marsabar ni uhur.
58006013	Ai sanggah na mambere bagah-bagahni Naibata bani si Abraham, halani seng dong be sibanggalhononni parbijaanni, hubani dirini sandiri do Ia marbija,
58006014	nini: Tongon pasu-pasuonku do ho, anjaha tongon pabueionku tumang do ho.
58006015	Jadi, halani sabar ia paima-imahon, gabe dapotsi do bagah-bagah ai.
58006016	Ia jolma, sibanggalhonni do ibahen parbijaanni, anjaha bija ai do mangujungi sagala parsalisihan lanjar songon jaminan do ai.
58006017	Halani ai, Naibata pe, bija do ipakei manjamin, laho patuduhkon bani sitean bagah-bagah ai sura-surani na so ra mubah ai,
58006018	ase marhitei na adong banta dua fakta na so mubah-ubah in, ibagas ai seng boi Naibata marladung, adong do banta apoh-apoh na margogoh, banta na marhaporusan hujai laho marsijoloman hubani pangarapan na i lobeita ai.
58006019	Ia pangarapan in, ai ma songon sauh bani tonduyta, na totap anjaha na toguh, na masuk das hubagas hirei-hirei ai.
58006020	Hujai do masuk, gabe parlobeita, Jesus, na dob gabe Sintua ni malim sadokah ni dokahni, mangihutkon aturan ni si Melkisedek.
58007001	Ia si Melkisedek, ai ma raja ni Salem, malim ni Naibata na Timbul in, ialo-alo anjaha ipasu-pasu do si Abraham sanggah mulak, dob italuhon raja-raja;
58007002	anjaha ibere si Abraham do bani saparsapuluh ni haganup na adong bani. Parlobei arti ni goranni ai: "Raja hapintoran", dob ai "Raja Salem", artini: Raja hadameion.
58007003	Anggo ia, seng marbapa, seng marinang, seng marpartuturan, seng dong parmulaan ni arini barang ujung ni goluhni, anjaha halani hadosanni pakon Anak ni Naibata, ia pe malim do tongtong ronsi sadokah ni dokahni.
58007004	Tapi tonggor nasiam ma sangapni in: Si Abraham, ompungta parsadaan ai pe, mambere do bani saparsapuluh humbani taban-tabanni.
58007005	Tongon, ginompar ni si Levi pe, na manjalo jabatan hamalimon in, adong do bani sidea aturan mangihutkon titah in manjalo parsapuluhan humbani bangsa in, ai ma humbani sanina ni sidea, age pe ginompar ni si Abraham homa.
58007006	Tapi si Melkisedek, na so adong partuturanni hubani sidea, manjalo parsapuluhan do humbani si Abraham, anjaha ipasu-pasu do haondosan ni bagah-bagah ai.
58007007	Anjaha seng tarparnalang on: Sisangapan do na mamasu-masu sietekan.
58007008	Ambahni ai, ia halak Levi, na manjalo parsapuluhan ai, jolma na ra matei do, tapi pasal na legan ai isaksihon do, manggoluh do ia.
58007009	Ase tarhatahon ma: ibagas si Abraham sibere parsapuluhan do age si Levi, sijalo parsapuluhan ai namin,
58007010	ai ibagas angkula ni ompungni si Abraham ope ia, sanggah na roh si Melkisedek mangalo-alosi.
58007011	Ambit domma dapot hadearon na gok marhitei hamalimon ni halak Levi (ai maronjolan hujai do ijalo bangsa ai titah in), mase ma pala pajongjongon malim na legan, mangihutkon aturan ni si Melkisedek, na so mangihutkon aturan ni si Aron.
58007012	Ai anggo marubah hamalimon, tontu maningon marubah ma homa titah.
58007013	Anjaha Ia, na tinarsingatan ni hata on, masuk marga na legan do; seng ongga adong na humbani marga ai na marugas bani anjap-anjap in.
58007014	Ai torang do, humbani marga Juda do marharorohan Tuhanta, anjaha seng adong itarsingati si Musa hamalimon ni na samarga on.
58007015	Lambin torangni ma homa ai, halani ipabangkit do sada malim na legan, na usih hubani si Melkisedek,
58007016	na so marhitei aturan pardagingon gabe malim, tapi marhitei gogoh ni goluh na so marpunsa do.
58007017	Ai isaksihon do pasalsi: Malim do Ho ronsi sadokah ni dokahni mangihutkon orde ni si Melkisedek.
58007018	Marhitei ai iparontihon ma titah na parlobei ai, halani seng margogoh anjaha marguna.
58007019	Ai aha pe lang, na pinajongjong ni titah in na gabe gokan dear. Halani ai ipamasuk ma pangarapan sidearan, parhiteianta mandohori Naibata.
58007020	Anjaha seng masa ai, anggo lang marhitei bija. Sidea tongon, gabe malim do, seng pala marbija,
58007021	tapi anggo on, marhitei bija do, na binijahon ni na manghatahon ai hu Bani: Domma marbija Tuhan in, anjaha seng solsolanni dirini: Ho do malim sadokah ni dokahni.
58007022	Mardomu hujai, surungan do padan, na jinamin marhitei Jesus.
58007023	Anjaha buei do sidea na gabe malim, halani seng torus sidea malim pambahen ni hamateian.
58007024	Tapi anggo Ia, halani totap do ronsi sadokah ni dokahni, seng boi mandipar hamalimonni bani halak na legan.
58007025	Halani ai, tarbahensi do mambere haluahon na totap bani sagala na mandohori Naibata marhiteihonsi, ai na manggoluh do Ia tongtong laho mangapiti sidea.
58007026	Sintua ni malim na sonin do patut banta, na pansing, na so ongga marsalah, na so martikas, sirang humbani pardousa, na dob gabe gijangan humbani nagori atas,
58007027	na so pala songon sintua ni malim na legan, padashon ganup ari parlobei galangan halani dousani sandiri, dob ai pe halani dousa ni bangsa ai, ai sahali do ihorjahon in, sanggah ginalangkonni ai dirini.
58007028	Ai ipabangkit titah in do jolma na galek gabe sintua ni malim, tapi bija, na pudinan humbani titah in do na pabangkithon Anak in, na dob gabe gokan dear ronsi sadokah ni dokahni.
58008001	Ia siporlunan bani na dob hinatahon ai, ai ma: Adong do banta Sintua ni malim, na dob laho hundul hu siamun ni paratas ni Hamuliaon in i nagori atas,
58008002	siparugas bani ianan na tang pansing, ai ma lampo-lampo na sintong ai, na pinauli ni Tuhan in, sedo jolma.
58008003	Ai sagala sintua ni malim ipabangkit do, laho manggalangkon sibere-bere ampa galangan; ase maningon adong do age Bani sigalanghononni.
58008004	Ambit i dunia on Ia sonari, tontu seng malim Ia, ai adong ijin malim, na manggalangkon sibere-bere mangihutkon titah.
58008005	Parugason ni sidea ai ma usihan ampa halinoh ni na i nagori atas ai, songon na dapotan parentah si Musa hun babou, sanggah sihol paulionni rumah panumbahan in: "Ingat ma," nini mangkatahon, "paulihon ganupan in domu hubani usihan, na dob pinatuduhkon bam iatas dolog in!"
58008006	Tapi Jesus, dapotsi do jabatan hamalimon sisurungan, ai Ia do siholang bani parpadanan sidearan, na itotapkon maronjolan bani bagah-bagah sidearan.
58008007	Ai ambit lang adong sihataon bani padan na parlobei ai, tontu seng pala porlu na paduahon on.
58008008	Tapi hona hata do sidea, nini: "Tonggor ma, nini Tuhan in, na roh ma ari, pajongjongonku ma ijai padan na baru bani ginompar ni Israel pakon Juda!"
58008009	Seng songon padan na hubahen bani ompung ni sidea, sanggah na hutangkap tangan ni sidea, laho mamboan sidea luar hun tanoh Masir; ai seng totap sidea bani padanKin, anjaha Ahu pe seng husarihon be sidea, nini Tuhan in.
58008010	Tapi on do padan, sibahenonKu hubani ginompar ni Israel, dob salpu panorang ai, nini Tuhan in: Hubagas uhur ni sidea do nahkononKu titahKu, anjaha hubani atei-atei ni sidea do surathononKu ai, gabe Ahu do Naibata ni sidea, anjaha sidea gabe bangsangKu.
58008011	Anjaha seng pala be ajaran ni sada halak hasomanni sabangsa barang hatahononni hubani saninani: "Tanda ma Tuhan in," ai haganup do sidea manandai Ahu, na etek age pe na magodang.
58008012	Marpangulaki do uhurhu pasal panlanggaran ni sidea, anjaha seng be paingat-ingatonku dousa ni sidea.
58008013	Marhitei na isahapkon padan na baru, ihira Naibata do padan na parlobei ai domma matua. Anjaha sagala na dob buruk anjaha matua, podas ma laho salpu ai.
58009001	Adong do, tongon, age bani padan na parlobei ai aturan-aturan parugamaon ampa rumah panumbahan, marbiak dunia.
58009002	Ai ipauli do ianan lobei-lobei ai, ijai do parsuluhan ai ampa meja ampa ruti sigalanghonon ai; ai ma na margoran kamar na mapansing.
58009003	Ipudi ni hirei-hirei na paduahon ai do ianan, na margoran kamar na tang sipansingan.
58009004	Ijai do anjap-anjap pardahupaan omas ampa poti parpadanan ai, na ilampis haganup bani omas, na marisi gusi omas, ianan ni manna ai, ampa tungkot ni si Aron na martunas ai, sonai homa batu panuratan ni padan ai.
58009005	Iatas ni poti parpadanan ai Herubin na marmulia, na manlinggomi tutup pardearan na i atas ni poti parpadanan ai; seng tarpajojor ai haganup nuan sada-sada.
58009006	Dob ipauli sonai haganup, gabe masuk ma tongtong malim hu ianan lobei-lobei ai, laho mandalankon horja parsombahon ai.
58009007	Tapi bani ianan na paduahon ai, pitah sintua ni malim do hansa, sahali satahun, anjaha seng tarbahen lang mamboan daroh, sigalanghononni halani ia sandiri ampa halani dousa haotoon ni bangsa in.
58009008	Anjaha marhitei ai ipatuduhkon Tonduy Napansing do, paboa na so ungkab ope dalan hubani na mapansing ai, sadokah totap ope rumah panumbahan na parlobei ai.
58009009	Na martuduh-tuduh hubani sisonari do ai; ai igalangkon do ijai sibere-bere ampa galangan, na so tuk pasonangkon botul panggora ni uhur ni halak na marsombah ai.
58009010	Pitah mangonai pasal paraturan-paraturan pardagingon do hansa ai, ai ma pasal sipanganon, siinumon ampa bagei ni pamurihion, na itotaphon paima roh panorang ni paraturan na sintong.
58009011	Tapi roh do Kristus, Sintua ni malim ni arta na sihol roh in. Anjaha sahali do imasuki ianan na mapansing ai, dob ibontas ianan panumbahan sibanggalan anjaha sidearan ai, ai ma na so pinauli ni tangan, na so humbani panompaon on;
58009012	seng marhitei daroh ni hambing tunggal pakon anak ni lombu, tapi marhitei darohni sandiri do, gabe dapot haluahon sadokah ni dokahni.
58009013	Gari daroh ni hambing tunggal ampa lombu jonggi ampa abuan ni anak ni lombu, na pinispishon bani na mabutak mangkorhon hapansingon ni parangkulaon do;
58009014	ai lang lobihan ma daroh ni Kristus in paborsihkon panggora ni uhurta humbani horja hamateian, laho mangidangi Naibata Sipargoluh in? Ai igalangkon do dirini seng martikas bani Naibata, marhitei Tonduy na manongtong in.
58009015	Anjaha in do halani, ase gabe siholang Ia bani padan na baru, ai ma, ase ijalo na tardilo in na binagahkon ai, in ma siteanon na so ra mubah in, dob lobei matei Ia, laho pasaloseihon panlanggaron, na tarjadi bani padan na parlobei ai.
58009016	Ai anggo adong padan (testament), maningon torang do lobei matei sibahen testament ai, ase sah ai.
58009017	Ai dob matei pe halak ai, ase totap testament ai; seng margogoh ai sadokah manggoluh ope na mambahensi.
58009018	Ai padan na parlobei ai pe, marhitei daroh do isahkon.
58009019	Ai dob ihatahon si Musa hubani ganup bangsa ai sagala parentah domu hubani titah ai, ibuat ma daroh ni anak ni lombu ampa hambing tunggal marhasoman bah, wol na gerger ampa hisop, anjaha ipispisi ma marhitei ai buku ai ampa haganup bangsa ai,
58009020	lanjar ihatahon: On do daroh ni parpadanan, na niaturhon ni Naibata bani nasiam.
58009021	Sonai homa lampo-lampo panumbahan ai ampa haganup parugas na mapansing ai ipispisi do bani daroh ai.
58009022	Anjaha hira haganup do iuras marhitei daroh domu hubani titah in; anjaha seng adong hasasapan ni dousa, anggo seng madurus daroh.
58009023	Ase maningon sonai ma iuras tiruan ni na hun nagori atas ai, tapi na i nagori atas ai, marhitei galangan na surungan hunjai.
58009024	Ai seng masuk Kristus hubagas na mapansing, na pinauli ni tangan, gambaran ni na sintong ai, tapi hu nagori atas sandiri do, laho patuduhkon diriNi nuan i lobei ni Naibata manghophop hita,
58009025	anjaha seng homa laho manggalangkon diriNi gati, songon sintua ni malim ai, na mammasuki ianan na mapansing ai siap tahun marhitei daroh ni na legan.
58009026	Ambit sonai, maningon gati do Ia marsitaronon olat ni partombei ni dunia on: tapi sahali tumang do talar Ia bani ujung ni panorang, laho parontihon dousa in, marhitei galangan diriNi.
58009027	Songon na dob itotaphon bani jolma, matei sahali dob ai uhum ai,
58009028	sonai do age Kristus, dob hona galanghon sahali, laho mamorsan dousa ni jolma na mabuei in; paduahalihon talar ma Ia, sedo halani dousa, tapi laho mamboan haluahon do bani na paima-imahonSi.
58010001	Jadi halani halinoh ni parulihan na sihol roh do hansa titah in, sedo anggo badanni sandiri, halani ai seng tarbahen titah in mambahen gokan dear sagala na roh hujin, mamboan galangan na dos torus siap tahun.
58010002	Ai ambit sonai, parontihonon ma na manggalang ai, halani seng adong be dousa idingat sidea siparsombah ai, anggo domma borsih hinan sidea santorap.
58010003	Tapi halani galangan ai, puho do pardingat bani dousa ai ganup tahun.
58010004	Ai seng tarbahen daroh ni lombu jonggi atap hambing tunggal pasaloseihon dousa.
58010005	Halani ai, nini do bani parmasukni hu dunia on: "Seng ihasiholhon uhurMu galangan atap sibere-bere, tapi badan do ipasirsir Ham bakku.
58010006	Seng marosuh uhurMu bani galangan situtungon barang bani galangan pardousaon.
58010007	Jadi ningKu ma: Tonggor ma, na roh ma Ahu mangkorjahon rosuh ni uhurMu, ale Naibata; bani buku gulungan in do tarsurat pasal Ahu."
58010008	Ase, anggo ihatahon lobei: "Seng ihasiholhon uhurmu anjaha seng marosuh uhurmu bani galangan, sibere-bere, galangan situtungon barang galangan pardousaon", age pe igalangkon namin ai romban hubani titah,
58010009	anjaha dob ai use ihatahon: "Tonggor ma, na roh ma Ahu mangkorjahon rosuh ni uhurmu!", ijai ma iparontihon na parlobei ai, laho pajongjongkon na paduahon ai.
58010010	Anjaha marhitei rosuhni ai gabe pansing do hita, halani badan ni Jesus Kristus, na dob ginalangkonni ai, torus lalab marhitei na sahali ai.
58010011	Ia malim-malim, ganup do jongjong ari-ari marugas, laho manggalangkon galangan na sarupa marnunut, na so boi ongga tongon pasaloseihon dousa.
58010012	Tapi anggo Ia, sada galangan hansa iboan laho pasaloseihon dousa; dob ai laho ma Ia hundul sadokah ni dokahni hu siamun ni Naibata.
58010013	Na paima-imahon ma Ia hunjai nari, ronsi ipatunduk munsuhNi gabe sidogei-dogeian ni naheiNi.
58010014	Ai marhitei sada galangan, gok do dearNi ipajongjong ronsi sadokah ni dokahni, sagala na ra papansingonNi.
58010015	Dihut do Tonduy Napansing manaksihon ai banta, ai ihatahon do lobei:
58010016	"On do padan sibahenonku bani sidea, dob salpu panorang ai", nini Tuhan in: "NahkononKu do titahKu hubagas uhur ni sidea, anjaha surathononKu do ai hubagas atei-atei ni sidea."
58010017	Dob ai use: "Anjaha seng be ingatonKu dousa ni sidea pakon hajahaton ni sidea."
58010018	Ase anggo domma sasap ai, seng be masa galangan pardousaon.
58010019	Ai pe nasiam sanina, halani domma adong banta hinsah ni uhur laho masuk hubagas ianan na mapansing ai ibagas daroh ni Jesus,
58010020	humbani dalan na baru anjaha na manggoluh ai, na ibuka banta, manlopusi hirei-hirei ai, ai ma dagingNi ai,
58010021	anjaha domma adong homa banta malim bolon, na manggomgom Rumah ni Naibata,
58010022	halani ai, dohori hita ma Naibata, maruhur na sintong, ibagas haporsayaon na gok, maruhur na dob hona uras humbani panggora ni uhur na sambor ampa ibagas angkula na dob pinapansing marhitei bah na borsih.
58010023	Poltik ma jolom hita pangarapan, na dob niakuhonta in, ai hatengeran ni uhur do na marbagahkonsi.
58010024	Pardiateihon hita ma samah hita, ase marsiojuran hita mandalankon holong ampa horja na madear,
58010025	anjaha ulang ma tadingkon hita partumpuanta, songon na dob somal bani deba halak, tapi lambin marsipagolpaan ma hita, halani na lambin dohor ma ari ai iidah nasiam.
58010026	Ai anggo ituntun hita mardousa, dob sompat ijalo hita panandaion bani hasintongan in, seng adong be dapot galangan pasaloseihon dousa.
58010027	Uhum mando sipaimaon ibagas biar ampa apuy ringis, na mangagouhon sagala sipanlawan.
58010028	Na manlanggar titah ni si Musa, maningon do matei, seng dong be idop ni uhur, anggo adong dua barang tolu halak na manaksihon ai.
58010029	Timbang nasiam ma, ai lang boratan ma uhum mangonai bani jolma, na mandogei-dogei Anak ni Naibata anjaha na so manghargai daroh parpadanan in, na dob papansingkonsi, anjaha na pahirihon Tonduy Paridop ni uhur in?
58010030	Ai itanda hita do Ia, na mangkatahon: Ahu do simada pambalason, sai na balashononKu do! Dob ai use ihatahon do: Uhumon ni Tuhan in do bangsaNi.
58010031	Jangin ni in, madabuh hu tangan ni Naibata na manggoluh in!
58010032	Tapi ingat nasiam ma panorang na dob salpu ondi. Ijia, dob ipalihar nasiam, tahan do nasiam ibagas buei paruntolon na marhamarsikon.
58010033	Deba nasiam gabe sitontonan halani apas-apas ampa hamarsikon, na deba nari dihut manaron homa halani halak na manaron ai.
58010034	Ai rap manaron do nasiam pakon halak na tartutup, anjaha age hona rampas arta nasiam, malas do uhur nasiam ijai, halani ibotoh nasiam, adong ope bani nasiam arta sidearan anjaha na totap.
58010035	Ai pe, ulang ma ambukkon nasiam hinsah ni uhur nasiam, ai banggal do upah balas ni in!
58010036	Hasabaron do na porlu bani nasiam, laho mandalankon rosuh ni uhur ni Naibata, ase dapot nasiam bagah-bagah in.
58010037	Ai tongkin nari tumang mando, roh ma na sihol roh, anjaha seng padokah-dokahonni.
58010038	Tapi hum Bani haporsayaon do manggoluh parpintor in, anjaha seng marosuh uhurhu bani halak na surut.
58010039	Tapi seng surut anggo hita ase hu hamagouan; na porsaya do laho paluahkon tonduy.
58011001	Ia haporsayaon, ai ma tenger ni uhur bani siaraphononkon, ampa na mambahen torang pasal na so niidah.
58011002	Marhitei haporsayaon ai do dapotan hasaksian na madear ompung-ompungta hinan.
58011003	Marhitei haporsayaon do tararusi hita, paboa marhitei hata ni Naibata do ijadihon dunia on, gabe manjadi na taridah on humbani na so taridah.
58011004	Marhitei haporsayaon do igalangkon si Abel hubani Naibata galangan sidearan marimbang si Kain, gabe isaksihon ia parpintor marhitei ai, ai isaksihon Naibata do galangan ai sanggah na ijalo ai; matei do ia, tapi marsahap ope ia marhitei haporsayaonni ai.
58011005	Marhitei haporsayaon do tarangkat si Henok, gabe seng iidah hamateian; seng jumpah be ia, halani domma iangkat Naibata. Ai paima tarangkat ia, isaksihon do pasalsi, paboa rosuh do uhur ni Naibata bani.
58011006	Tapi anggo seng porsaya halak, seng tarbahen harosuh ia bani Naibata, ai halak na sihol mandohori Naibata, maningon porsaya do ia adong Naibata, anjaha Ia mambere upah bani na mangindahiSi.
58011007	Marhitei haporsayaon do ipauli si Noak ibagas biar parau bahen haluahon ni sidea na sajabu, dob ijalo pangungkabon pasal na so boi idahon ope; marhitei ai iuhum si Noak do dunia on, anjaha gabe itean ma hapintoran na humbani haporsayaon.
58011008	Marhitei haporsayaon do mambalosi si Abraham, sanggah na idilo ia, bungkas hu tanoh sijaloonni gabe tean-teanan; anjaha bungkas do ia, age pe lang ibotoh siparayakonni ai.
58011009	Marhitei haporsayaon do ia manginsolat i tanoh, na dob pinarbagah in, songon i tanoh na legan, marianan ibagas tenda rap pakon si Isak ampa si Jakob, hasomanni panean bani bagah-bagah na sada in.
58011010	Ai ipaima-ima do huta na maronjolan na totap, na niranggi ampa na pinauli ni Naibata.
58011011	Marhitei haporsayaon do ijalo si Sara gogoh manubuhkon, age pe domma matua ia, halani hatengeran ni uhur do ihira na marbagahkonsi.
58011012	Halani ai tubuh do humbani na sada halak ai, na dob matei tarhatahon, ansa buei ni bintang na i langit, ansa buei ni horsik ni na i topi ni laut, na so tarbilangi.
58011013	Ibagas haporsayaon do sidea matei haganup, seng sompat ijalo na pinarbagah ai; humbani na daoh mando itatap anjaha ihamalaskon sidea ai, anjaha iparhatongon sidea: Halak na legan anjaha panginsolat do sidea i tanoh on.
58011014	Ai marhitei na mangkatahon sisonai ai, ipatuduhkon do, na mangindahi do sidea bani tanoh hasusuran.
58011015	Ambit idingat sidea tanoh habungkason ni sidea ai, sompat do sidea mulak hujai.
58011016	Tapi sidearan do ihasiholhon sidea, ai ma na i nagori atas ai. Halani ai, lang maila Naibata bani sidea, ra do Ia goranon Naibata ni sidea, ai domma ipauli bani sidea sada huta.
58011017	Marhitei haporsayaon do igalangkon si Abraham si Isak, sanggah na tarlajou ai ia, tongon anakni na sasada ai do igalangkon, sijalo bagah-bagah ai.
58011018	Hubani do ihatahon hinan: Ibagas si Isak do targoran bam ginompar!
58011019	Ihira uhurni do, markuasa Naibata mamuhoi age dob matei, anjaha halani ai do ia ijalo, songon usihan.
58011020	Marhitei haporsayaon do ipasu-pasuhon si Isak hubani si Jakob ampa hubani si Esau pasal na sihol masa ope.
58011021	Marhitei haporsayaon do, sanggah laho matei ia, ipasu-pasu si Jakob anak ni si Josep sada-sada; marsijoloman bani tungkotni marsombah do ia bani Naibata.
58011022	Marhitei haporsayaon do itarsingathon si Josep, bani na laho matei ia, pasal parluar ni halak Israel, anjaha martonah ia pasal holi-holini.
58011023	Marhitei haporsayaon do si Musa, dob tubuh ia, iponophon namatorasni, tolu bulan dokahni, halani anak na jenges ia iidah, anjaha seng mabiar sidea bani parentah ni raja ai.
58011024	Marhitei haporsayaon do, dob magodang, manjua si Musa goranon anak ni boru ni Parao.
58011025	Rahanan do ia manaron na marsik rap pakon bangsa ni Naibata, humbani na marsonang-sonang tongkin ibagas dousa.
58011026	Manaron hadorunon ni Kristus, ai do ihira habayakon sibanggalan humbani arta na i tanoh Masir, ai pambalason ai do itonggor.
58011027	Marhitei haporsayaon do itadingkon tanoh Masir, seng mabiar bani ringis ni raja ai; ai totap do ia marsijoloman bani na so taridah ai, songon na dob iidah.
58011028	Marhitei haporsayaon do idalankon Paska ai ampa na mamispishon daroh ai, ase ulang mahua bunga tubuh ni sidea ibahen sipangagou ai.
58011029	Marhitei haporsayaon do ibontas laut Sigerger songon tanoh na horah; iuji halak Masir ma ai, gabe matei mogap ma sidea.
58011030	Marhitei haporsayaon do mareong tembok ni huta Jeriko, dob pitu ari dokahni iinggoti.
58011031	Marhitei haporsayaon do ase lang matei si Rahab, boru jalang ai, rap pakon na so mambalosi; ai ibagas damei do ijalo parkahap ai.
58011032	Aha ope hatahononku? Seng dong be panorang bakku, laho mambaritahon pasal si Gideon, si Barak, si Simson, si Jepta, si Daud, si Samuel pakon nabi-nabi ai.
58011033	Marhitei haporsayaon do italuhon sidea harajaon, ihorjahon hapintoran, ijalo bagah-bagah, itutup babah ni singa,
58011034	iintopi gogoh ni apuy, maluah humbani mata ni podang, suang margogoh humbani hagalekon, gabe margogoh i parporangan anjaha ibahen maporus tentara ni bangsa na legan.
58011035	Ijalo puang-puang do na mateini mulak manggoluh. Tapi deba na legan ai iarsik-arsik do, seng saud maluah, ase marulih bani parpuhoon sidearan.
58011036	Na deba nari manaron risa-risa ampa lonsing-lonsing, seng pitah sonai, tapi isangkut do anjaha itutup,
58011037	ipargijig, ilajou koras, igargaji, matei hona bunuh ibahen podang, minsah-insah marhiou bobak ni biri-biri atap hambing pe, marhahurangan, hona odoh-odoh ampa hona jahatan.
58011038	Seng maharga be dunia on bani sidea, gabe laho sidea hu halimisan, hu dolog, hu liang-liang ampa lombang-lombang ni tanoh on.
58011039	Anjaha haganup sidea, age pe dapotan hasaksian na madear marhitei haporsayaon ni sidea, seng ijalo ope na pinarbagah-bagah ai,
58011040	ai sidearan do isurahon Naibata bereonni banta, ase ulang das sidea hubani na gokan dear, anggo lang rap pakon hita.
58012001	Ase, halani domma songon hombun buei ni saksi manginggoti hita, tadingkon hita ma sagala na paborathon ampa dousa na manrahuti hita, anjaha marsabar ni uhur ma hita marlintun bani parlumbaan, na adong i lobeita.
58012002	Ibagas ai mangkawah ma hita dompak Jesus, sipungkah ampa sidobkon haporsayaon in, na manaronkon parsilang ai, gantih ni malas ni uhur na i lobeini, anjaha seng ihira hailaon ai, gabe hundul i siamun ni paratas ni Naibata.
58012003	Ingat nasiam ma Ia, na manaronkon parlawanon na sonai dompakSi humbani pardousa, ase ulang marnaloja nasiam, ulang mandolei uhur nasiam.
58012004	Bani paruntolon nasiam mangimbang dousa, seng ongga ope tiris daroh nasiam maruntol.
58012005	Ai domma lupa nasiam bani sipaingat, na hinatahon bani nasiam songon na bani anak: Ale anakku, ulang ma hampung uhurmu bani pangajarion ni Tuhan in, anjaha ulang ma mandolei anggo ipinsang,
58012006	ai iajar Tuhan in do na hinaholongan ni uhurni, anjaha ilonsing do anak na niainni.
58012007	Sabar ma nasiam, gabe pangajarion do on bani nasiam, ai anakNi do nasiam ijai ihira Naibata. Ai ija ma adong anak, na so niajar ni bapani?
58012008	Ai anggo seng hona ajar nasiam, songon na dob mangonai ai bani haganup, anak salong-salongan ma nasiam ai, seng anak na botul.
58012009	Ambah ni ai, bapanta pardagingon do sipangajar banta, anjaha mabiar do hita bani sidea; ai lang patut ma lambin marunduk ni uhur hita bani Bapa ni tonduy, ase manggoluh hita?
58012010	Ai anggo sidea, tongkin do hita iajar domu hubani partimbangan ni sidea, tapi Ia, hubani na marguna banta do, ase parrupei hita bani hapansingonNi.
58012011	Sagala pangajaran tongon, sanggah hamamasani seng malas ni uhur, tapi pusok ni uhur do ai ahaphonon; tapi use ihorhon ai do buah hapintoran na marisi damei bani sagala na dob tarlatih ibagas ai.
58012012	Halani ai, pagostong nasiam ma tangan na galek-galek, anjaha patotap nasiam ma towod na hitir-hitir.
58012013	Papintor nasiam ma dalan sidalanan ni nahei nasiam, ase ulang puhei nahei na repat in, tapi malum ma namin.
58012014	Porluhon nasiam ma, ase mardamei nasiam hubani haganup halak anjaha margoluh na mapansing, halani anggo seng sonai, seng boi idahon ni atap ise Tuhan in.
58012015	Jaga nasiam ma, ase ulang adong na liah bani idop ni uhur ni Naibata, ase ulang martumbor urat na paet, na mangkorhon hasunsahan anjaha buei halak butak ibahen.
58012016	Ulang ma adong sipanriah-riah atap na marhabutakon songon si Esau, na manjualhon hak sikahanan halani sipanganon na otik.
58012017	Ai ibotoh nasiam do dobni, sanggah na sihol teanonni pasu-pasu ai namin, hona tulak do ia; ai seng jumpahsi be panorang paubahkon uhur age pe mariluh-iluh ia mangindohon.
58012018	Ia sijumpahkonon nasiam ai sedo na tarjamah, apuy na gajag, barang na golap, barang na lotir, barang haba-haba,
58012019	barang parhata ni tarompet ampa sora ni hata, pala mangelek-elek na mambogeisi, ase ulang hubani sidea ipadompak hata ai;
58012020	ai seng tartahan sidea parentah ai, na mangkatahon: "Age pinahan, anggo dais hu dolog ai, maningon matei do pargijigon."
58012021	Pala do ihatahon si Musa, halani jangin ni na niidahni ai: Mabiar do ahu anjaha hitir-hitir.
58012022	Tapi dolog Sion in do iparayak nasiam ampa huta ni Naibata na manggoluh in, ai ma Jerusalem na i nagori atas ai, ampa malekat na marlaksa-laksa ai, ampa humpulan pesta,
58012023	ampa kuria ni na parlobei tubuh ai, na dob tarsurat i nagori atas, ampa Naibata, siuhum haganup, ampa tonduy ni parpintor na dob gokan dear ai,
58012024	ampa Jesus, siholang ni parpadanan na baru ampa daroh, na pinispiskon ai, parsora sidearan humbani daroh ni si Abel.
58012025	Jaga ma nasiam, ulang das itulak nasiam Ia, na marsahap in. Ai anggo seng maluah sidea, halani ijua sidea na palumbahon sidea i tanoh on, lambin sonaha ma hita, anggo itundali hita Ia, na hun nagori atas in?
58012026	Tanoh on do idugur sorani ijia, tapi sonari marlumba-lumba do Ia: "Duguronku do sahali nari, seng pitah tanoh on, dihut do nagori atas."
58012027	Hata na mangkatahon: "Sahali nari," patuduhkon, na mubah ma na tardugur on, in ma na tinompa on, ase totap na so tardugur ai.
58012028	Halani ai mangkatahon tarima kasih ma hita, ai ijalo hita do harajaon na so tardugur, anjaha ibagas ai iidangi hita ma Naibata, domu hubani rosuhNi, marhasoman hormat ampa biar,
58012029	ai apuy na mangankon do Naibatanta.
58013001	Holong ni uhur bani sanina, sai totap ma ai.
58013002	Ulang ma halupahon nasiam partamueion, ai marhitei na sonai ongga do itamuei halak malekat, seng ibagas botohni.
58013003	Ingat nasiam ma na tartutup, songon na dihut nasiam tartutup; sonai homa na hona arsik-arsik, ai nasiam pe ibagas angkula do.
58013004	Sangap ma parunjukon bani haganup halak, ulang butak podoman, ai uhumon ni Naibata do parriah-riah ampa parbangkis.
58013005	Ulang ma mata duiton parlahou nasiam, hasonangkon nasiam ma na adong; ai Ia sandiri do mangkatahon: Sabonar na so tadingkononKu do ho, sabonar na so paturutonKu do ho!
58013006	Halani ai, tenger do uhurta mangkatahon: "Tuhan in do pangurupi bakku. Seng mabiar ahu. Aha ma boi bahenon ni jolma bakku?"
58013007	Dingat nasiam ma na mambobahon nasiam, na mangkatahon hata ni Naibata bani nasiam; ujung ni pardalanan ni sidea ma tonggor nasiam, anjaha tiru nasiam ma haporsayaon ni sidea.
58013008	Ia Jesus Kristus totap do, sonai nantuari, sonai do sadari on, lanjar sonai do ronsi sadokah ni dokahni.
58013009	Ulang ma ra nasiam taruyun halani podah na marbagei-bagei anjaha na legan. Dear ma gabe toguh uhurta marhitei idop ni uhur, sedo halani aturan-aturan pasal sipanganon, na so marguna bani na mandalankonsi.
58013010	Adong do banta anjap-anjap; seng marhak mangankon hunjai siparugas na i lampo-lampo ai.
58013011	Ai idarat ni parsaranan ai do itutung daging ni pinahan, dob iboan sintua ni malim daroh ai hubagas kamar na pansing ai, halani dousa.
58013012	Halani ai Jesus pe idarat ni horbangan ai do Ia marsitaronon, ase ipapansing bangsaNi marhitei darohNi sandiri.
58013013	Ase, laho ma hita hubani Jesus hudarat ni parsaranan ai, mamorsan hadorunonNi ai.
58013014	Ai seng dong banta ijon huta na totap, tapi ipindahi hita do na sihol roh ai.
58013015	Anjaha marhiteihonSi ma galangkon hita tongtong bani Naibata galangan puji-pujian, ai ma buah ni bibir, na mangakui goranNi in.
58013016	Mambahen na madear ampa na marsibere-bere, ulang ma halupahon nasiam ai, ai galangan na sonai do iharosuhkon Naibata.
58013017	Tangihon nasiam ma na mambobahon nasiam, anjaha balosi nasiam ma sidea. Ai sidea do manjagai tonduy nasiam, anjaha martanggung jawab pasal ai. Sihol ma marmalas ni uhur sidea mandalankon ai, ulang ma marhoih-hoih, ai seng marguna ai bani nasiam.
58013018	Tonggohon nasiam ma hanami. Ai tenger do uhurnami, paboa borsih do panggora ni uhurnami, halani ihaporluhon hanami marparlahou na madear ibagas haganup.
58013019	Lambin iojur hanami do nasiam mangkorjahon ai, andohar lambin podasni ahu ipaulak bani nasiam.
58013020	Tapi Naibata Sipardamei in, na mangarahkon humbani na matei Siparmahan bolon ni biri-biri in, marhitei daroh parpadanan sisadokah ni dokahni, in ma Tuhanta Jesus.
58013021	Ia ma pasirsirhon nasiam bani sagala na madear, laho mangkorjahon rosuh ni uhurNi, anjaha manjadihon ibagas hita, rosuh ni uhurNi marhitei Jesus Kristus! Bani ma hasangapon ronsi sadokah ni dokahni! Amen.
58013022	Tapi huojur ma nasiam, sanina, jalo nasiam ma hata podah in ai pondok do husurathon bani nasiam.
58013023	Botoh nasiam ma, na dob maluah do saninanta si Timoteus; ai ma hasomanku mangidah nasiam, anggo podas ia roh.
58013024	Padas nasiam ma tabinami bani haganup na mambobahon nasiam ampa haganup halak na mapansing. Manongos tabi do bani nasiam hasoman na hun Italia.
58013025	Idop ni uhur ma bani nasiam haganup!
59001001	Humbani si Jakobus, juak-juak ni Naibata ampa Tuhan Jesus Kristus, marayak na sapuluh dua marga na merap in: Tabi ma bani nasiam!
59001002	Nasiam sanina, hira nasiam ma in malas ni uhur tumang, anggo madabuh nasiam hu bagas bagei ni parlajouan,
59001003	anjaha botoh nasiam ma, na mangkorhon hasabaron do parlajouan na hubani haporsayaon nasiam.
59001004	Anjaha hasabaron ai mangkorhon horja na gokan dear, ase gabe gokan dear nasiam, seng dong sihataon anjaha seng marhahurangan.
59001005	Tapi anggo adong i tongah-tongah nasiam na hurangan bani hauhuron, ipindo ma ai hubani Naibata, na layak mambere bani haganup, anjaha seng marpangayah, jadi bereonni ma ai hubani.
59001006	Tapi ibagas haporsayaon ma ia mangindo, ulang bungbang, ai halak na bungbang uhur usih do ai hubani gilumbang ni laut, na pinalindak-lindak anjaha nionjar ni logou.
59001007	Ulang ma iagan uhur ni halak sisonai, adong jaloonni atap aha humbani Tuhan in,
59001008	ai halak na mardua uhur, na geor do ai bani haganup dalanni.
59001009	Ipuji sanina na toruh uhur in ma dirini halani hagijangonni,
59001010	tapi na bayak in halani hatoruhonni; ai na laho salpu do ia songon bunga ni poyon-poyon.
59001011	Ai na poltak ma mata ni ari rap pakon milasni, jadi melus ma poyon-poyon ai, marurus bungani, anjaha rupani na jenges ai pe magou ma. Sonai ma laho melus na bayak in ibagas langkah-langkahni.
59001012	Martuah ma halak na tahan bani parlajouan, ai dob monang ia bani parlajouan ai, jaloonni ma sortali hagoluhan, na dob pinarbagah ni Naibata bani na marholong ni uhur Bani.
59001013	Ulang ma adong na mangkatahon, sanggah na tarlajou ia: Na tarlajou do ahu humbani Naibata! Ai seng boi hona lajou Naibata laho mangkorjahon na jahat, anjaha Ia sandiri seng adong na ilajou.
59001014	Tapi hona lajou do halak, anggo itarik-tarik anjaha iompan-ompani hisap-hisap ni uhurni sandiri ia.
59001015	Jadi anggo marbanggal ma hisap-hisap ni uhur ai, itubuhkon ma dousa, anjaha dob gok dousa ai, itubuhkon ma hamateian.
59001016	Ulang ma nasiam kahou, nasiam sanina na hinaholongan.
59001017	Haganup sibere-bere na madear, anjaha haganup silayak-layak na gokan dear, ai ma na roh hun datas, humbani Bapa ni na lihar; seng ra mubah Ia anjaha seng dong na golap Bani halani partukaran.
59001018	Marhitei sura-sura ni uhurNi itubuhkon do hita marhitei hata hasintongan in, ase hita gabe limbuah ni sagala na tinompaNi.
59001019	Ingat nasiam ma, nasiam sanina na hinaholongan: Ganup halak, ringgas ma ia manangi-nangi, asok marsahap anjaha lambat manringis.
59001020	Ai seng ihorhon marah ni jolma hapintoran i lobei ni Naibata.
59001021	Halani ai ambukkon nasiam ma sagala na mabutak ampa sagala masam ni hajahaton, anjaha jalo nasiam ma ibagas halamlamon hata na sinuan ibagas uhur nasiam, na tarbahen paluahkon tonduy nasiam.
59001022	Gabe sihorjahon hata in ma nasiam, ulang panangi-nangi tumang, na paoto-otohon dirini sandiri.
59001023	Ai panangi-nangi bani hata in, anggo seng ihorjahon, usih ma ai bani halak na patonggor-tonggor rupa ni bohini bani sormin.
59001024	Iidah do namin rupani, dob ai laho ma ia, gabe mintor lupa ma ia, atap sonaha do rupani ai.
59001025	Tapi na manorih torus hu bagas titah hamardekaon na gokan dear ai, anjaha totap ijai, seng sipanangi-nangi na urah lupa ia, tapi sihorjahon hata in ma ia tene, martuah ma ia ibagas na mandalankon ai.
59001026	Anggo adong na mangkatahon ibagas uhurni, na daulat ia, hape lang irantei dilahni, ipaoto-oto uhurni do ia ai, na parsuma do parugamaonni ai.
59001027	On do parugamaon na borsih anjaha na so dong sihataon bani uhur ni Naibata, Bapa in, ai ma manorih na tading maetek ampa na mabalu ibagas hamarsikonni, anjaha manjagai diri ulang butak marhitei dunia on.
59002001	Nasiam saninangku, ulang ma ibagas na mangidah-idah bohi nasiam marhaporsayaon bani Tuhanta Jesus Kristus, na marmulia in.
59002002	Umpamani, roh ma sada halak partintin omas ampa na marpakeian na majenges hu parguruan nasiam, anjaha roh homa sada halak na miskin marhiou na marigat-rigat.
59002003	Jadi dob iidah nasiam parhiou na majenges ai, gabe ihatahon nasiam hubani: "Hundul ma ham ijon, bani sidearan on," tapi bani na miskin ai ihatahon nasiam: "Ijai ma ho jongjong barang hundul ijon i lambung ni naheihon,"
59002004	ai lang domma mambahen parlegan-leganan nasiam ijai i tongah-tongah nasiam, anjaha manguhumi nasiam marhitei pingkiran na jahat?
59002005	Tangihon nasiam ma, ale sanina na hinaholongan: Ai lang na masombuh i dunia on do ipilih Naibata, ase bayak sidea ibagas haporsayaon anjaha panean bani harajaon, na dob pinarbagahNi hinan bani na marholong ni atei Bani?
59002006	Tapi idoruni nasiam do na masombuh in. Ai lang halak na bayak in do na mangarsik-arsik anjaha na manarad-narad nasiam hu paruhuman?
59002007	Ai lang sidea do na pasambor-samborhon Goran na dear in, na dob ipartigorankon bani nasiam?
59002008	Sibahen na madear ma nasiam tongon, anggo gok idalankon nasiam titah ni Harajaon in, domu hubani hata ni Surat in: Haholongi ma hasomanmin songon dirimu!
59002009	Tapi, anggo siidah-idah bohi nasiam, na mardousa do nasiam ijai, gabe patalaron ni titah in ma nasiam songon sipanlanggar.
59002010	Porini pe idalankon sada halak haganup titah in, hape ilanggar sada, parsalah do ia bani haganup.
59002011	Ai Ia na mangkatahon: "Ulang ho marbangkis!" lanjar Ia do mangkatahon: "Ulang ho mamunuh!" Ase pori ni pe seng marbangkis ho, hape mamunuh do, panlanggar do ho bani titah in.
59002012	Bani parsahap atap horja pe ingat nasiam ma: Siuhumon do nasiam bahenon ni titah hamardekaon in.
59002013	Ai uhum na so maridop ni uhur do bani na so mandalankon idop ni uhur, tapi monang do idop ni uhur marimbang uhum.
59002014	Aha ma gunani, nasiam saninangku, anggo ihatahon sada halak, adong bani haporsayaon, tapi seng dong pangkorjahonni?
59002015	Porini dong sanina atap botou, na so marhiou anjaha hurangan bani sipanganon ari-ari,
59002016	gabe adong humbani nasiam, na mangkatahon hubani: "Laho ma nasiam ibagas damei, malas ma pangahap nasiam anjaha bosur ma nasiam," hape seng dong ibere nasiam bani, aha ma gunani ai?
59002017	Haporsayaon in pe sonai do. Anggo seng dong horjani, na dob matei do ai ibagas dirini.
59002018	Tapi ra do adong halak na mangkatahon: Bamu ma haporsayaon, bakku parhorjaan! Patuduhkon ham ma bakku haporsayaonmu, na so pala adong horjani, ase hupatuduhkon bamu haporsayaon in marhitei horjangku.
59002019	Na porsaya do ham: Sada do hansa Naibata. Dear ma ai. Setan-setan pe porsaya do anjaha hitir-hitir.
59002020	Tapi sihol ma botohonmu, ale jolma na oto, na so marguna do haporsayaon, anggo seng adong horjani.
59002021	Ai lang humbani horja do ipintori ompungta si Abraham, dob na binoanni ai si Isak, anakni ai, hu panggalangan?
59002022	Iidah ham ma ijai, na rap marhorja do haporsayaonni ampa pangkorjahonni, anjaha marhitei horja ai gabe gokan dear haporsayaon ai.
59002023	Jadi jumpah ma na hinatahon ni Surat in: Ihaporsayai si Abraham do Naibata, anjaha ai ma ihira bani gabe hapintoranni, anjaha igoran do ia "huan-huan ni Naibata".
59002024	Ase idah nasiam ma: Humbani horja do ipintori jolma, seng humbani haporsayaon tumang.
59002025	Sonai do age si Rahab, boru jalang ai, ai lang humbani horjani do ia ipintori, dob na jinaloni ai suruhan ai, anjaha isuruh sidea humbani dalan na legan?
59002026	Ai songon badan, na so martonduy, matei do, sonai do matei age haporsayaon, na so marhorja.
59003001	Nasiam sanina, ulang ma buei nasiam na ra gabe guru, ai ibotoh hita, uhum na lobih borat do jaloonta.
59003002	Ai ganup hita gati marsalah; anggo adong na so marsalah bani sahap, ai ma halak na gokan dear, na boi manrantei haganup angkulani.
59003003	Anggo ibahen hita rantei bani babah ni huda, ase ibalosi hita, gabe marguru hubanta do ganup badanni ai.
59003004	Tonggor ma, age kapal ai, na sonai banggalni, anjaha nionjar-onjar ni logou na gogoh, ipatontang-tontang do marhitei amudi na etek tumang, atap dompak ja uhur ni pangamudi ai.
59003005	Sonai do homa dilah in, pagori na etek do in, tapi buei do sahap-sahapni. Tonggor ma, etek pe apuy, boi do mosog ibahen harangan na bolag.
59003006	Apuy do age dilah in. Dunia na gok hagedukon do dilah in i tongah-tongah ni pagorinta, ipabutak do haganup dagingta anjaha ipagajag panggulmiton ni goluhta, marhitei apuy na roh hun naraka.
59003007	Ia sagala bagei ni binatang, manuk-manuk, ulog ampa dengke tarpalomuk do, anjaha domma lomuk ibahen jolma,
59003008	tapi seng tarpalomuk age sada jolma pe anggo dilah in, panjahati na so ra soh do in, gok bisa hamateian.
59003009	Marhitei in do hita mamuji Tuhanta, Bapa in; lanjar in do ipakei hita mamurai jolma, na tinompa domu hubani rupa ni Naibata.
59003010	Humbani sada pamangan kaluar pasu-pasu ampa papa-papa. Nasiam sanina, ulang ma sonai!
59003011	Mintor adong ma sada bah tubuh, na marjullak-jullakkon na matobu ampa na mapaet?
59003012	Nasiam sanina, mintor tarbuahkon hayu ara ma buah ni hayu jetun, atap hayu anggur marbuahkon buah ni hayu ara? Sonai do homa, seng tarjullak-jullakkon bah tubuh na porad bah na matobu.
59003013	Ise humbani nasiam na maruhur anjaha na pentar? Ipatuduhkon ma horjani marhitei parlahouni na madear, ibagas halamlamon ni hapentaran.
59003014	Tapi anggo ijolom-jolom nasiam ibagas uhur nasiam parsimburuon na mapaet ampa paringoran, ulang ma puji nasiam diri nasiam anjaha marladung nasiam dompak hasintongan.
59003015	Sedo in hauhuron na roh hun datas; na hun tanoh on do in, humbani uhur ni jolma, humbani sibolis.
59003016	Ai ijin adong parsimburuon ampa paringoran, ijai ma adong hageoron ampa haganup bagei ni horja hajahaton.
59003017	Tapi ia hauhuron na humbabou ai sabonar borsih do ai, ambah ni ai ra mardamei, lamlam, pambalosi, gok idop ni uhur ampa buah-buah ni hadearon, seng singapit-apit ampa lang marsipakulah-kulah.
59003018	Anjaha buah ni hapintoran ibagas damei do ai isaburhon bani halak na mangkorjahon hadameion.
59004001	Hunja do roh ni parmunsuhon ampa partinggilon, na bani nasiam? Ai lang humbani hisap-hisap nasiam do, na marsilawanan ibagas pagori nasiam?
59004002	Na marsura-sura do nasiam, tapi lang dapotan; mamunuh nasiam anjaha marsimburu, lanjar seng marulih nasiam. Na marsiimbangan do nasiam anjaha marporang, tapi seng dong bani nasiam, halani seng ipindo nasiam.
59004003	Mangindo do namin nasiam, tapi seng manjalo, halani salah pangindo nasiam, ai sihol parbois-boiskonon nasiam do ai marhitei hisap-hisap nasiam.
59004004	Nasiam parbangkis, ai lang ibotoh nasiam, ia parhuan-huanon dompak dunia on hamunsuhon dompak Naibata do in? Ase, na sihol huan-huan ni dunia on, ipajongjong do dirini gabe munsuh ni Naibata.
59004005	Atap iagan nasiam, gurou-gurou do na hinatahon ni Surat in: Parsimburu do Tonduy in, na dob ibahen marianan ibagas hita?
59004006	Tapi lambin bueini do idop ni uhur ibere. Halani ai do ase ihatahon: Ilawan Naibata do sigijang uhur, tapi ibere do idop ni uhur bani na toruh maruhur.
59004007	Ai pe, ondoskon nasiam ma diri nasiam bani Naibata; lawan nasiam ma sibolis in, jadi maporus ma ia humbani nasiam.
59004008	Padohor nasiam ma bani Naibata, jadi padohoronNi ma bani nasiam. Paborsih nasiam ma tangan nasiam, nasiam pardousa, anjaha papitah nasiam ma uhur nasiam, nasiam na mardua uhur!
59004009	Marhoru ma nasiam, tangis anjaha doruh-doruh. Mubah ma tawa nasiam gabe partangison, malas ni uhur nasiam gabe pusok ni uhur!
59004010	Patoruh nasiam ma uhur nasiam i lobei ni Tuhan in, jadi pagijangonni ma nasiam.
59004011	Ulang ma nasiam marsipahata-hataan, nasiam sanina! Barang ise na manghatai anjaha na manguhum-uhumi hasomanni, na manghatai anjaha na manguhum-uhumi titah in do ia ai. Tapi anggo iuhumi ham titah in, seng be sihorjahon titah in ham ai, tapi panguhum do.
59004012	Sada do Sibere titah anjaha Panguhum, na boi paluahkon ampa mangagou. Tapi, ise ma ham, ase uhumonmu hasomanmu?
59004013	Ee nasiam, na mangkatahon: Sadari on atap patar laho ma hanami hu kota ai, ase ijai hanami soh pala satahun on, martiga-tiga ampa mansari-sari.
59004014	Hape pasal ari patar pe seng ibotoh nasiam. Ai aha do goluh nasiam in? Usih do nasiam bani timus, na taridah tongkin, dob ai seng taridah be.
59004015	Gantih ni ai, sonon ma patut hatahonon nasiam: Anggo marosuh Tuhan in anjaha manggoluh hanami, bahenonnami ma on atap ai.
59004016	Hape mangenjeng do nasiam anjaha sombong; na jahat do pangenjengon na sonai ai.
59004017	Ase, na mambotoh mambahen na madear, hape seng ihorjahon, na mardousa do ia ijai.
59005001	Ee nasiam na bayak, tangis anjaha doruh-doruh ma nasiam halani sitaronon, na sihol roh bani nasiam.
59005002	Domma busuk habayakon nasiam, domma ngitngiton hiou nasiam.
59005003	Domma tasikon omas ampa pirak nasiam, anjaha tasik ai, saksi ma ai dompak nasiam, anjaha gagatonni ma daging nasiam songon apuy. Na patumpu-tumpu arta do hape nasiam sanggah panorang parpudi.
59005004	Tonggor ma, upah ni halak siparhorja, na manabi i juma nasiam, na ijolomi nasiam ai, doruh-doruh do, anjaha dilo-dilo ni sipanabi ai domma das bani pinggol ni Tuhan Zebaot.
59005005	Marmewah-mewah anjaha marlobih-lobih do goluh nasiam i tanoh on. Ipamombur-mombur nasiam do diri nasiam hubani ari pamotongan.
59005006	Iuhum anjaha ibunuh nasiam do halak parpintor; seng dong ilawan sidea nasiam.
59005007	Ai pe, nasiam sanina, sabar ma nasiam das hubani ari parroh ni Tuhan in! Ai parjuma pe, ipaima-ima do buah na maharga hun tanoh in, anjaha sabar do ia paima-imahon udan partidahonkon ampa udan paima pariama.
59005008	Nasiam pe sabar ma, patotap nasiam ma uhur nasiam, ai dohor ma parroh ni Tuhan in.
59005009	Ulang ma nasiam marsiungut-ungutan samah nasiam, nasiam sanina, ase ulang hona uhum nasiam. Tonggor ma, domma jongjong Panguhum in bani labah.
59005010	Nasiam sanina, nabi-nabi, na marsahap ibagas Goran ni Tuhan in, sidea ma bahen nasiam tiruan ibagas sitaronon ampa hasabaron.
59005011	Iparhatuah hita do halak na sabar. Ibogei nasiam do hasabaron ni si Job, anjaha iidah nasiam do sonaha dobni ibahen Tuhan in, ai parontou ni uhur banggal do Tuhan in anjaha paridop ni uhur.
59005012	Tapi i lobei ni haganup, nasiam saninangku, ulang ma nasiam marbija, barang hubani langit barang hubani tanoh barang hubani na legan. Hatahon nasiam ma: "Eak" anggo eak ma, atap "Lang," anggo lang ma, ase ulang hona uhum nasiam.
59005013	Anggo adong na marsitaronon i tongah-tongah nasiam, martonggo ma ia. Anggo adong na marmalas ni uhur, idodingkon ma doding puji-pujian.
59005014	Anggo adong na boritan i tongah-tongah nasiam, idilo ma sintua ni kuria in, ase itonggohon anjaha iminaki ia ibagas goran ni Tuhan in.
59005015	Jadi paluahon ni tonggo haporsayaon in ma na boritan ai, anjaha pajongjongon ni Tuhan in ma ia; anjaha sasap ma dousani, anggo adong ihorjahon.
59005016	Ai pe, marsisopothon dousani bei ma nasiam anjaha marsitonggoan, ase malum nasiam. Na margogoh tumang do pangkorhon ni tonggo ni halak parpintor, anggo ihabujurhon.
59005017	Jolma do si Elias, sabiak pakon hita; pongkut do ia martonggo, ase ulang roh udan, gabe seng roh udan i tanoh in tolu tahun onom bulan dokahni.
59005018	Dob ai iulaki ma martonggo, gabe ibere langit in ma udan, anjaha ipantubuhkon tanoh in buahni.
59005019	Nasiam sanina, anggo adong humbani nasiam na kahou humbani hasintongan in, hape adong na mambobansi mulak,
59005020	ibotoh ma: Barang ise na mamboan pardousa mulak humbani hakahouonni, na paluahkon tonduyni do ia ai humbani hamateian anjaha manrungkub buei dousa.
60001001	Humbani si Petrus, apostel ni Jesus Kristus, hubani sagala panginsolat, na merap i Pontius, Galatia, Kappadosia, Asia ampa Bitinia, na dob tarpilih in,
60001002	domu hubani panandaion ni Naibata Bapa hinan, marhitei na pinapansing ibagas Tonduy Napansing, ase pambalosi bani Jesus Kristus, anjaha iuras marhitei pamispison bani darohNi in. Sai martambah-tambah ma idop ni uhur ampa damei bani nasiam.
60001003	Pinuji ma Naibata, Bapa ni Tuhanta Jesus Kristus, na dob manubuhkon hita paduahalihon, domu hubani banggal ni idop ni uhurni, marhitei parpuhoon ni Jesus Kristus humbani na matei, ase marpangarapan na manggoluh hita,
60001004	ase banta siteanon na so ra seda, na so martikas, na so ra melus, na sinimpan banta i nagori atas.
60001005	Iramotkon do hita hinorhon ni gogoh ni Naibata, marhitei haporsayaon, ase das hita hu haluahon, na dob sirsir sipatalaron bani panorang parpudi.
60001006	In do ihamalashon nasiam, age pe marhoru nasiam tongkin sonari, anggo porlu ibagas bagei ni parlajouan,
60001007	ase taridah ma pitah ni haporsayaon nasiam, na harganan marimbang omas na ra seda, age pe domma iuji ibagas apuy, bahen puji-pujian, hasangapon ampa hamuliaon bani partalar ni Jesus Kristus.
60001008	Ihaholongi nasiam do Ia, age pe seng iidah nasiam Ia; ihaporsayai nasiam do Ia, age pe seng iidah nasiam Ia sonari, gabe marolob-olob do nasiam ibagas malas ni uhur na marhasangapon, na so tarpajojor pamangan,
60001009	halani dapot nasiam tujuan ni haporsayaon nasiam, ai ma haluahon ni tonduy nasiam.
60001010	In ma haluahon, na pinindahan anjaha na pinapangkei-pangkei ni nabi-nabi, na dob manjahai pasal idop ni uhur, na bani nasiam in.
60001011	Ipapangkei-pangkei sidea do barang sadihari panorangni ai, anjaha sonaha do ai, domu hubani na pinatalar ni Tonduy ni Kristus, na ibagas sidea, na manaksihon hinan pasal sitaronon, na sihol sogop bani Kristus, ampa hamuliaon na i pudi ni ai.
60001012	Ipatalar pe ai bani sidea, sedo bani sidea sandiri, nasiam do na sinarihon ni sidea ijai. Lanjar in do na pinatugah ni par Ambilan Namadear nuan bani nasiam marhitei Tonduy Napansing, na sinuruh hun nagori atas. Masihol do malekat-malekat mangkawah hu bagas ai.
60001013	Halani ai, gonditi nasiam ma uhur nasiam; torang ma uhur nasiam, anjaha sabonar mangarap ma nasiam bani idop ni uhur, na sihol bereon bani nasiam bani partalar ni Jesus Kristus.
60001014	Songon dakdanak sipambalosi, ulang be paihut-ihut nasiam hisap-hisap, na binalosan nasiam hinan sanggah haotoon nasiam,
60001015	tapi songon Sipandilo nasiam pansing, sonai ma homa nasiam pansing ibagas haganup parlahou nasiam.
60001016	Ai tarsurat do: Pansing ma nasiam, ai na pansing do Ahu!
60001017	Anggo Bapa igoran nasiam Ia, na so siidah-idah bohi manguhumi ganup jolma pasal pambahenanni bei, marhasoman biar ma nasiam marparlahou sanggah panginsolatan nasiam on.
60001018	Ai ibotoh nasiam do: Sedo marhitei arta na ra maseda, omas barang pirak, ase maluah nasiam humbani pargoluhon nasiam na so margagan in, na tinean nasiam humbani bapa nasiam,
60001019	tapi marhitei daroh ni Kristus na maharga in do, na songon daroh ni biri-biri na so martikas, na so marsining.
60001020	Na dob ipilih do Ia, sanggah lape jonam dunia on, anjaha ipatalar bani ujung ni panorang halani nasiam.
60001021	MarhiteihonSi do nasiam porsaya bani Naibata, na papuhohonSi humbani na matei, anjaha na mamberehon hasangapon Bani, ase bani Naibata nasiam porsaya anjaha marpangarapan.
60001022	Halani domma ipapansing nasiam diri nasiam marhitei na mambalosi hasintongan in, laho mandalankon holong na so sipakulah-kulah bani hasoman, sai marsihaholongan ma nasiam humbani gok ni uhur.
60001023	Ai domma mangulaki tubuh nasiam, sedo humbani bonih na ra maseda, tapi humbani na so ra maseda do, ai ma marhitei hata na manggoluh anjaha na totap in, na humbani Naibata.
60001024	Ai sagala daging songon poyon-poyon do, anjaha sagala hasangaponni ai songon bunga ni poyon-poyon ai. Melushonsi poyon-poyon ai, bungani pe marurus ma.
60001025	Tapi anggo hata ni Tuhan in, totap do ronsi sadokah ni dokahni. In ma hata, na niambilankon bani nasiam.
60002001	Ai pe, ambukkon nasiam ma sagala hajahaton, sagala pangoto-otoion, hasipakulah-kulahon, subil ampa sagala tukas-tukas.
60002002	Songon dakdanak na baru tubuh, horahan ma nasiam bani tadah partonduyon na pitah, ase lambin magodang nasiam halani ai anjaha maluah,
60002003	anggo na tongon ma domma idai nasiam dear layak ni Tuhan in.
60002004	Hubani ma nasiam roh, batu na manggoluh in, na niambukkon ni jolma tongon, tapi na pinilih anjaha na maharga bani Naibata.
60002005	Sai ra ma nasiam paulion songon batu na manggoluh, jadi rumah partonduyon ampa hamalimon na mapansing, laho mamboan galangan partonduyon, harosuh ni uhur ni Naibata, marhitei Jesus Kristus.
60002006	Ai tarsurat do bani Surat in: Tonggor ma, hupatibal do i Sion sada batu parsuhi na pinilih anjaha na maharga; sabonar seng tarbador na porsaya Bani.
60002007	Anjaha harga do Ia bani nasiam na porsaya. Tapi bani na so porsaya: Batu na niambukkon ni tuhang ai, ai ma na gabe batu parsuhi ai,
60002008	anjaha batu partolsuan ampa batu parsangsian. Ai tartolsu do sidea hujai, halani seng porsaya sidea bani hata in, age pe hujai do sidea namin ipasirsir.
60002009	Tapi marga na pinilih do nasiam, harajaon hamalimon, bangsakna mapansing, bangsa ni Naibata sandiri, ase iambilankon nasiam dear ni hauhuronNi, na dob mandilo nasiam humbani na golap hu haliharonNi, na gok halongangan in.
60002010	Hinan seng bangsa ni Naibata nasiam, sonari nani bangsaNi ma; hinan seng dapotan idop ni uhur nasiam, sonari nani dapotan idop ni uhur ma.
60002011	Nasiam na hinaholongan, huojur ma nasiam songon panginsolat ampa halak dagang: Horom nasiam ma hisap-hisap pardagingon, na marlawan dompak tonduy.
60002012	Marpangabak na madear ma nasiam i tongah-tongah ni sipajuh begu-begu, ase, anggo adong na pahata-hata nasiam songon parjahat, gabe ipasangap sidea Naibata bani ari parrohNi, dob iidah sidea horja nasiam na madear in.
60002013	Unduk ma nasiam dompak sagala paraturan, na tinotapkon ni jolma, halani Tuhan, age dompak raja, parkuasa sigijangan,
60002014	age dompak sipanrajai, ai ma sinuruhNi, laho maminsang sibahen na jahat, tapi laho mamuji sihorjahon na madear.
60002015	Ai on do rosuh ni uhur ni Naibata: Sihol ma marhitei horja na madear pasipon nasiam haotoon ni halak na hurang uhur,
60002016	songon halak na bebas, tapi ulang ma na pakei habebason ai, laho manrungkub na masambor; songon juak-juak ni Naibata ma tene.
60002017	Hormat ma nasiam bani haganup, marholong ni uhur bani hasoman, mabiar bani Naibata anjaha pasangap ma raja.
60002018	Unduk ma nasiam juak-juak bani tuan nasiam, marhasoman biar; ulang pitah dompak paruhur na dear ampa na basar, tapi dihut do dompak paruhur na jungkat.
60002019	Ai idop ni uhur do ai, anggo tahan halak manaron na marsik ampa pambahenan na so patut, halani ingat ia bani Naibata.
60002020	Ai aha ma sipujion ijai, porini sabar pe nasiam hona lonsingan anggo halani salah nasiam do? Tapi anggo sabar nasiam manaron halani pambahenan na madear, ai ma na hinarosuhkon ni Naibata.
60002021	Ai hujin do nasian tardilo, ai Kristus pe manaron na marsik do halani nasiam, mambere siusihan bani nasiam, ase iirikkon nasiam bokas ni naheiNi.
60002022	Seng dong dousa ihorjahon, anjaha seng dong jumpah akal-akal ibagas pamanganNi.
60002023	Seng manrisai Ia, sanggah na hona risa; seng asup-asup Ia, sanggah manaron na marsik; tapi iondoskon do ai bani Panguhum na pintor in.
60002024	Iporsan do dousanta ibagas angkulaNi hubani hayu ai, ase matei hita bani dousa, gabe manggoluh bani hapintoran. Anjaha marhitei ugahNi ai do malum nasiam.
60002025	Ai songon biri-biri na kahou do nasiam ijia, tapi domma idompakkon nasiam nuan Parmahan anjaha Sijaga tonduy nasiam in.
60003001	Sonai homa nasiam parinangon, unduk ma nasiam bani paramangon nasiam, ase porini adong deba na so pambalosi bani Hata in, gabe tartarik uhurni marhaporsayaon marhitei parlahou ni parinangon ai, seng pala marhasoman hata,
60003002	anggo iidah sidea nasiam marparlahou ibagas hasusion ampa biar dompak Naibata.
60003003	Ulang ma ipajagar-jagar rupani hun darat, marhitei na mangkariting-karitingkon jambulan, na mamakei-makei omas barang na pajenges-jenges pakeian.
60003004	Tapi jolma parbagas na ponop ai, na tongtong martonduy na lamlam anjaha na mardamei, ai do na harga bani Naibata.
60003005	Sonin do sapari parinangon na mapansing, na mangarap bani Naibata, somal pajengeshon dirini anjaha unduk bani paramangonni.
60003006	Umpamani si Sarah, ibalosi do si Abraham, anjaha igoran do ia "tuanni". Anjaha gabe boruni ma nasiam, anggo ihorjahon nasiam na madear, anjaha seng mabiar bani asup-asup aha pe.
60003007	Paramangon pe sonai ma, maruhur ma nasiam manghasomani sidea, halani galekan do hadirion ni parinangon. Sangap ma bahen nasiam sidea, halani dihut do sidea hasoman panean bani sibere-bere hagoluhan na humbani Naibata, ase ulang tarlanglang tonggo nasiam.
60003008	Na songon rimpunni: Sauhur ma nasiam haganup, sapangahapan, parholong ni uhur bani hasoman, paridop ni uhur anjaha partoruh ni uhur.
60003009	Ulang ma balaskon nasiam na jahat imbang ni na jahat, risa-risa imbang ni risa-risa; lambin mamasu-masu ma nasiam, ai sihol teanon nasiam do pasu-pasu, ase tardilo nasiam.
60003010	Ai ise na holong uhur bani hosahni, anjaha sihol mangidah ari na sonang, iparontihon ma dilahni humbani na jahat, age bibirni ulang ma isahapkon ladung.
60003011	Isimbili ma hajahaton anjaha ihorjahon na madear; ipindahi ma damei, ai ma iparayak.
60003012	Ai hubani paruhur na pintor do pangkawah ni Tuhan in, anjaha bani pangindoan ni sidea do pinggolni; tapi iimbang bohi ni Tuhan in do sihorjahon na jahat.
60003013	Anjaha ise do na manjahati nasiam, anggo na madear iporluhon nasiam?
60003014	Tapi anggo manaron nasiam halani hapintoran, na martuah do nasiam ai. Ulang ma mabiar nasiam bani pambibiari ni sidea, anjaha ulang ma gobir uhur nasiam.
60003015	Tapi papansing nasiam ma Kristus Tuhan in ibagas uhur nasiam, tongtong ma nasiam sirsir patorangkon bani haganup halak na manungkun nasiam pasal onjolan ni pangarapan nasiam, tapi marhasoman lamlam ampa hormat ma.
60003016	Anjaha marpanggora ni uhur na borsih ma nasiam, ase maila sidea na manukas-nukasi nasiam, na manrisai parlahou nasiam na madear ibagas Kristus.
60003017	Ai rahanan ma nasiam manaron na marsik halani horja na madear, anggo sonai rosuh ni Naibata, ulang ma halani horja na masambor.
60003018	Ai Kristus pe matei do sahali halani dousa, Ia parpintor ai halani pargeduk, ase iboban hita hubani Naibata. Na tarbunuh do Ia ibagas pardagingon, tapi ipagoluh do ibagas partonduyon.
60003019	Ibagas tonduy laho do Ia marambilan bani tonduy na ibagas tutupan ai,
60003020	ai ma na so mambalosi ijia, sanggah na paima-imahon lumbang ni uhur ni Naibata bani panorang ni si Noak, sanggah na paulihon parau ai. Halak na otik i parau ai, ualuh halak haganup, maluah do marhitei na manlopusi bah ai.
60003021	Ai do usihan ni pandidion in, na paluahkon nasiam nuan: sedo ai songon na mangambukkon na mabutak humbani angkula, tapi ipindo hita do ijin humbani Naibata panggora ni uhur na borsih, marhitei parpuho ni Jesus Kristus.
60003022	I siamun ni Naibata do Ia hundul dob laho hu nagori atas; tunduk do hu Bani haganup malekat, kuasa ampa hagogohon.
60004001	Ai pe, halani na dob marsitaronon Kristus ibagas pardagingon, uhur sisonai ma gabe sinjata age bani nasiam, ai barang ise na manaron bani pardagingon, maronti do ia mangkorjahon dousa,
60004002	ase ulang be nasiam manggoluh marguru hubani hisap-hisap ni hajolmaon, tapi marguru bani rosuh ni Naibata ma, barang sadiha dokah nari nasiam ibagas goluh on.
60004003	Ai sungkup ma panorang na dob salpu in marpambahenan nasiam domu hubani harosuh ni sipajuh begu-begu, ai ma marparlahou ibagas goluh na so marrantei, hahisapon, parmabukon, parmangan-manganon, parminum-minumon, ampa pambalosion bani gana-gana sihagigihonon ai.
60004004	Ai na ganjil ma ai nini uhur ni sidea, na so dihut ai be nasiam mandalankon pambahenan ni sidea na butak anjaha na so margagan ai, gabe manrisai ma sidea.
60004005	Tapi maningon martanggung jawab do holi sidea bani Naibata, na sirsir manguhum na manggoluh ampa na matei.
60004006	On do halani ase iambilankon Ambilan Namadear age bani na dob matei, ase manggoluh sidea ibagas partonduyon halani Naibata, age pe hona uhum ibagas pardagingon mangihutkon hajolmaonni.
60004007	Tapi domma dohor ujung ni haganup. Ai pe maruhur ma nasiam, anjaha torang ma uhur nasiam martonggo.
60004008	I lobei ni haganup, marsihaholongan botul ma nasiam, ai irungkub holong ni uhur in do buei dousa.
60004009	Marsitamueian ma nasiam, ulang ibagas ungut-ungut.
60004010	Marsipadear-dearan ma nasiam marhitei sibere-bere idop ni uhur na jinaloni bei songon sijolom anakkunsi na bujur bani bagei-bagei ni idop ni uhur ni Naibata.
60004011	Anggo adong na marsahap songon pangkatahon ni Naibata ma, anggo adong na marugas, domu hubani gogoh na binere ni Naibata ma, ase bani haganupan ai ipasangap Naibata marhitei Jesus Kristus. Bani ma hasangapon ronsi sadokah ni dokahni. Amen.
60004012	Nasiam hinaholongan, ulang ma pala longang nasiam pasal hamilason in, na roh manguji nasiam; ulang ma pala songon na ganjil in, nini uhur nasiam.
60004013	Tapi malas ma uhur nasiam, anggo saor nasiam bani sitaronon ni Kristus in, ase bani partalar ni hasangaponNi ai marmalas ni uhur homa nasiam anjaha marolob-olob.
60004014	Martuah do nasiam, anggo hona risa nasiam halani goran ni Kristus, ai sogop do bani nasiam Tonduy Hasangapon, Tonduy ni Naibata.
60004015	Ulang ma adong hun tongah-tongah nasiam na manaron halani mamunuh, barang manangko, barang marjahat, barang halani mangurus na so siurusonni.
60004016	Barang ise na marsitaronon halani halak Kristen ia, ulang ma maila ia, tapi ipasangap ma Naibata marhitei goran in.
60004017	Ai jumpah ma panorangni madabuh uhum, mamungkah humbani rumah ni Naibata. Ai anggo parlobei humbanta, sonaha ma ujung ni na so mambalosi Ambilan Namadear, na humbani Naibata?
60004018	Ai anggo narus lang maluah halak parpintor, huja ma gakni halak na so daulat anjaha sipardousa ai?
60004019	Halani ai, na marsitaronon halani rosuh ni Naibata, iondoskon ma tonduyni hubani Sipanompa hatengeran in, marhitei na manghorjahon na madear.
60005001	Ase, hupaingat ma sintua-sintua na i tongah-tongah nasiam, songon hasoman sintua anjaha saksi pasal sitoronon ni Kristus, homa siparrupei bani hasangapon na sihol sipatalaron ope:
60005002	Parmahani nasiam ma hulanan ni Naibata na bani nasiam, ulang songon paksaan, tapi humbani malas ni uhur ma, domu hubani rosuh ni Naibata; ulang ma halani uhur haut, tapi humbani porlu ni uhur ma.
60005003	Ulang ma songon na mamaksa dompak hasoman, na niondoskon bani nasiam, tapi gabe siusihan ma bani na pinarmahan in.
60005004	Jadi, jaloon nasiam ma sortali hasangapon na so ra melus ai, talarhonsi Parmahan Bolon in.
60005005	Lanjar sonai ma homa nasiam na maposo, unduk ma nasiam bani partua-partua. Haganup ma nasiam margondithon toruh ni uhur samah nasiam, ai iimbang Naibata do sigijang uhur, tapi ibere do idop ni uhur bani na toruh maruhur.
60005006	Halani ai patoruh nasiam ma diri nasiam hu toruh ni tangan ni Naibata na gogoh in, ase ipagijang nasiam bani panorangni.
60005007	Ompashon nasiam ma haganup na hinolsohkon nasiam hu Bani, ai isarihon do nasiam.
60005008	Torang ma uhur nasiam anjaha puho ma nasiam, ai mawat-awat do imbang nasiam, sibolis in, songon singa na maraum, mangindahi sibondutonni.
60005009	Imbang nasiam ma ia marhitei haporsayaon na toguh, ai ibotoh nasiam do, age haganup sanina nasiam na i sab dunia on ihonai sitaronon na sonai do.
60005010	Tapi Naibata, paridop ni uhur in, na mandilo nasiam ibagas Kristus Jesus hu hasangaponNi na manongtong in, pauli-ulionNi, patotaponNi, pargogohanNi anjaha pajonamonNi do nasiam, dob manaron nasiam tongkin.
60005011	Bani ma hagogohon ronsi sadokah ni dokahni. Amen.
60005012	Marhitei humbani si Siluannus, na huhira hasoman hatengeran ni uhur, hubahen do surat na pondok on bani nasiam, laho pagolpahon anjaha manaksihon, in do tongon idop ni uhur ni Naibata na sintong in, hajongjongan nasiam in.
60005013	Manongos tabi do bani nasiam kuria na i Babel, na tarpilih songon nasiam; sonai homa anakku si Markus.
60005014	Marsitabian ma nasiam marhitei summah holong ni uhur. Damei ma bani nasiam haganup na ibagas Kristus.
61001001	Humbani si Simon Petrus, juak-juak anjaha apostel ni Jesus Kristus, hubani sagala na dob manjalo haporsayaon, na dos hargani songon na jinalonami, marhitei hapintoran ni Naibatanta ampa Jesus Kristus, Sipaluah in.
61001002	Sai lambin martambah ma bani nasiam idop ni uhur ampa damei, marhitei panandaion nasiam bani Naibata ampa Jesus, Tuhanta in.
61001003	Ibere hagogohon ni ha-NaibataonNi ai do banta sagala na porlu bahen hagoluhon pakon hadaulaton marhitei na itandai hita Ia, na mandilo hita marhitei hasangaponNi ampa hadearonNi sandiri.
61001004	Marhitei ai ibere do banta bagah-bagahNi na maharga ampa na banggal tumang, ase marhitei ai boi nasiam maporus humbani hamagouan na i dunia on, pinaroh ni hisap-hisap, anjaha gabe parrupei nasiam bani ha-Naibataonni.
61001005	Halani ai, haringgashon nasiam ma humbani sagala gogoh pataridahkon dear ni parlahou ibagas haporsayaon nasiam, dob ai hapentaron ma ibagas parlahou na madear ai;
61001006	dob ai panrajaion diri ma ibagas hapentaron ai, dob ai hasabaron ma ibagas panrajaion diri ai, dob ai hadaulaton ma ibagas hasabaron ai;
61001007	dob ai holong ni uhur bani hasoman ma ibagas hadaulaton ai, dob ai holong bani haganup ma ibagas holong ni uhur bani hasoman ai.
61001008	Ai anggo jumpah in bani nasiam anjaha martambah-tambah, seng paturutonNi nasiam rayohan anjaha seng marbuah, laho mananda Jesus Kristus, Tuhanta in.
61001009	Tapi, bani ise seng jumpah ai, halak na mapitung ma ai, anjaha parpangidah na sompit, na dob lupa bani haborsihon humbani dousa-dousani hinan.
61001010	Halani ai, nasiam sanina, lambin ringgasni ma nasiam patotapkon pandiloonNi ampa pamilihonNi bani nasiam; ai anggo ihorjahon nasiam in, seng ra be nasiam tompas.
61001011	Jadi sonin ma unjah bereonNi bani nasiam hamasukan hu bagas harajaon ni Tuhanta, Jesus Kristus Sipaluah in, na totap sadokah ni dokahni.
61001012	Halani ai, tongtong do husurahon pasingathon ganupan in bani nasiam, age pe domma ibotoh nasiam in, anjaha maronjolan nasiam totap ibagas hasintongan, na dob adong bani nasiam.
61001013	Ai patut do, nini uhurhu, sadokah ibagas lampo-lampo on ope ahu, pagolpaonku nasiam marhitei singat-singat,
61001014	ai hubotoh, podas ma tadinghononku lampo-lampo on, songon na dob pinabotohkon ni Tuhanta Jesus Kristus bakku.
61001015	Halani ai huporluhon do, ase tongtong tarbahen nasiam mardingat in, dob misir ahu.
61001016	Ai seng turi-turian na piningkiran ni halak na pentar iirikkon hanami, sanggah ipabotohkon hanami bani nasiam hagogohon ampa parroh ni Tuhan Jesus Kristus; tapi iidah matanami sandiri do hasangaponNi.
61001017	Ai ijalo do hamuliaon ampa hasangapon humbani Naibata Bapa, sanggah na roh Bani humbani hasangapon na majombut ai sora on: On do AnakKu, haholongan ni uhurHu; marosuh do uhurHu Bani.
61001018	In ma sora, na ibogei hanami roh hun nagori atas, sanggah rap hanami pakonSi i dolog na mapansing ai.
61001019	Jadi lambin totap ma hata panjahaion in bannami; anjaha dear ma marsijoloman nasiam hujin songon bani sada lampu na marsinalsal ibagas ianan na golap, paima siang ari, anjaha poltak bintang buha siang in ibagas uhur nasiam.
61001020	On ma parlobei botoh nasiam: Seng jumpah hatorangan ni sagala panjahaion na tarsurat, anggo humbani uhur ni jolma sandiri.
61001021	Ai seng ongga humbani rosuh ni jolma harohan ni panjahaion; tapi binobahon ni Tonduy Napansing do, ase marsora jolma in, isuruh Naibata.
61002001	Tapi adong do hinan nabi sipakulah-kulah i tongah-tongah ni bangsa Israel; sonai homa i tongah-tongah nasiam adong do guru sipakulah-kulah, na mamboan marponop-ponop podah na parsedahon, pala do parnalangon ni sidea Tuhan na manobus sidea. Marhitei ai iparoh sidea do hamagouan na podas bani sidea sandiri.
61002002	Anjaha buei do na mangihuthon hasumsamon ni sidea, anjaha halani sidea hona risa do pangajaran na sintong in.
61002003	Anjaha halani uhur haut ni sidea, buaton ni sidea do untung humbani nasiam marhitei hata tipu; humbani sapari nari seng maronti uhum mangonai bani sidea, anjaha seng ipadokah-dokah hamagouan roh bani sidea.
61002004	Ai age malekat na mardousa seng ipaturut-turut Naibata, tapi idabuh do sidea hu nagori toruh, hu luhung na golap, pajagahon sidea paima paruhuman.
61002005	Anjaha dunia sisapari ai pe seng ipaturut Naibata; tapi iramothon do si Noak, parambilan hapintoran ai, rap pakon pitu halak nari, sanggah na pinarohNi ai bah na sumbang manrungkub dunia na jahat ai.
61002006	Age huta Sodom ampa Gomora imonsongkon do, laho manguhumi ai, marhitei hasedaon, bahen lumba-lumba bani siparjahat i pudini ai;
61002007	tapi ipaluah do si Lot na pintor ai, na sai marhoru tong ibahen goluh hasumsamon ni parjahat ai.
61002008	Ai marhitei na niidahni ampa na binogeini ari-ari, sai ihoruhon Tonduy ni Parpintor in do pambahenan ni sidea na so maradat in, sanggah na marianan ia i tongah-tongah ni sidea.
61002009	Ase ibotoh Tuhan in do paluahkon na daulat humbani parlajouan, halak parjahat nani ipajagahon do laho manguhumi ai magira,
61002010	tarlobih ma ai halak na mambalosi hisap-hisap pardagingon ni sidea na mabutak ai anjaha na mapas bani si parkuasa. Na garang do sidea, seng hitir anjaha seng maralang-alang manrisai siparhasangapon.
61002011	Gari malekat-malekat, age pe surungan bani hagogohon ampa kuasa, seng mansahapkon uhum panrisaion dompak sidea i lobei ni Tuhan in.
61002012	Ia sidea on, songon binatang na so maruhur do, na laho sitangkapon anjaha sibunuhon ase tubuh. Sai manrisai do sidea pasal na so niartihon ni sidea, gabe magou songon binatang ai;
61002013	ase ijalo sidea do balos ni pambahenan hajahaton ni sidea ai. Layur-layur ari mangan-mangan, ai do harosuh ni sidea; gok habutakon ampa sihagigihononkon do sidea, marmabuk-mabuk ibagas hisap-hisap ni sidea, sanggah na rap mangan sidea pakon nasiam.
61002014	Gok parbangkison do pangkawah ni sidea, seng marnamaronti mambahen dousa. Iompan-ompani do uhur ni halak na galek, maruhur haut do tong sidea. Halak na hona papa do sidea.
61002015	Itadingkon sidea do dalan na pintor in, gabe kahou mangirikkon dalan ni si Bileam, anak ni si Beor, na mangharosuhkon upah na geduk,
61002016	tapi na hona ajar halani panlanggaronni ai, ai marsahap jolma do sada halode na longah, laho manlanglangi sura-sura ni nabi ai.
61002017	Bah tubuh na so marbah do sidea, hombun na niombus ni halisungsung; na golap marimpot-impot do iparsirsir bani sidea.
61002018	Ai marhitei na manghatahon hata burnang na lumei, iompan-ompani sidea do halak na baru ope manundalhon halak na marparlahou ibagas hakahouon, marhitei pambalosion bani hisap-hisap pardagingon na so marrantei.
61002019	Ibagahkon sidea do hamardekaon, tapi sidea sandiri do jabolon ni hamagouan; ai in na patunduk halak, ai do na marjabolonsi.
61002020	Ai halak na dob maluah humbani habutakon ni dunia on, marhitei na tinanda ni sidea Tuhan Jesus Kristus, Sipaluah in, hape taralit use hujai anjaha talu, janginan ma hadobanni ai humbani mungkahni hinan.
61002021	Ai dearan do bani sidea, seng ongga hinan mananda dalan hapintoran in, humbani dobkonsi itanda sidea in, marbalik use humbani titah na mapansing in, na dob pinadas bani sidea.
61002022	Jumpah do bani sidea hata ni limbaga na sintong on: "Mulak do baliang hubani utah-utahni, " anjaha "babuy na dob pinaridi mulak do margulu hu bagas hubang."
61003001	Nasiam na hinaholongan: On ma surat na paduahon, na husurat bani nasiam, laho mamuhoi uhur na borsih bani nasiam marhitei hata sipaingat,
61003002	ase idingat nasiam hata na dob hinatahon ni nabi-nabi na mapansing in ampa titah ni Tuhan anjaha Sipaluah in marhitei apostel nasiam.
61003003	On ma na parlobei botohon nasiam; Na roh ma bani ari parpudi sipanrisai, na mansahapkon risa-risa, na mambalosi hisap-hisapni sandiri,
61003004	na mangkatahon: Ija do bagah-bagah pasal parrohni ai? Ai dob matei ompung-ompungta, totap do haganup songon humbani panompaon ni dunia on.
61003005	Tapi ponop do bani sidea, ibagas na sonai pingkiran ni sidea ai, paboa marhitei hata ni Naibata do ase adong langit sapari, anjaha tanoh on humbani bah anjaha marhitei bah,
61003006	lanjar marhitei ai do magou ijia tanoh on, manongnong ibahen bah ai.
61003007	Anjaha langit pakon tanoh sisonari, iramothon do marhitei hata nongkan ai bahen panganon ni apuy, iramothon do das hubani ari paruhuman pakon hamagouan bani halak parjahat.
61003008	Tapi na sada on, ulang ma ponop humbani nasiam, na hinaholongan: Sada ari bani Tuhan in ai ma doshon saribu tahun, anjaha saribu tahun doshon sadari.
61003009	Seng ipadokah-dokah Tuhan in bagah-bagahNi, songon hinatahon ni na deba; tapi lumbang do uhurNi mangidah nasiam, ai ipangindo uhurNi ulang ma magou namin atap ise pe, tapi das ma haganup tene hu hamubahon ni uhur.
61003010	Tapi na roh ma ari ni Tuhan in songon panangko; mardorob ma ijai langit in laho maseda, anjaha masarsar ma unsur ni tanoh on halani apuy ai: sonai age tanoh in ampa horja na i atasni mosog ma.
61003011	Ai pe, anggo na sihol maseda do hape haganupan in, ai lang patut ma goluh nasiam lambin pansing anjaha daulat,
61003012	bani na paima-imahon anjaha na siholan nasiam bani parroh ni ari ni Naibata, bani na masarsar ai langit ibahen apuy, anjaha na malala ai unsur-unsur ai ibagas hamilason ai?
61003013	Tapi na paima-imahon do hita bani langit na baru pakon tanoh na baru, ianan ni hapintoran in, domu hubani bagah-bagahNi.
61003014	Ai pe, nasiam na hinaholongan, halani ai do na pinaima-ima nasiam, porluhon nasiam ma, ase jumpahSi nasiam seng martikas, lang dong sihataon, ibagas damei.
61003015	Hira nasiam ma lumbang ni uhur ni Tuhanta in haluahon bani nasiam, songon na dob sinurathon ni si Paulus, hasoman haholonganta ai bani nasiam, domu hubani hapentaran na dob binere bani.
61003016	Isahapkon do pasal on, ibagas haganup suratni. Adong do tongon deba ibagas ai na payah arusan; ai ma na pinalepak ni deba na so maruhur anjaha na so toguh, sonai age bani surat na legan; gabe hamagouanni sandiri do pambahenanni ai.
61003017	Ai pe, nasiam na hinaholongan, halani domma ibotoh nasiam hinan in, jaga ma nasiam, ase ulang taruyun nasiam halani hakahouon ni halak na so martitah in, anjaha madabuh humbani hajongjongan nasiam na toguh hinan.
61003018	Tapi lambin marbanggal ma nasiam ibagas idop ni uhur ampa panandaion bani Tuhanta Jesus Kristus, Sipaluah in. Bani ma hasangapon, sonari age ronsi sadokah ni dokahni!
62001001	Na dob adong humbani mulani, na dob binogeinami, na dob niidah ni matanami, na dob kinawahkonnami, anjaha na dob jinamah ni tangannami, ai ma pasal hata hagoluhan in. (
62001002	Na dob talar do hagoluhan in, anjaha domma iidah hanami in, gabe isaksihon anjaha ibaritahon hanami bani nasiam hagoluhan na sadokah ni dokahni in, na dob adong hinan i lobei ni Bapa in anjaha ipatalar do bannami.)
62001003	Na niidahnami anjaha na binogeinami ai, in do ibaritahon hanami age bani nasiam, ase marparsaoran homa nasiam rap pakon hanami. Ia parsaoranta in, ai ma parsaoran pakon Bapa in ampa pakon Anakni Jesus Kristus.
62001004	Anjaha isurathon hanami pe on bani nasiam, ase gok do malas ni uhurta.
62001005	Anjaha on do barita, na dob binogeinami hum-Bani anjaha binaritahon bani nasiam: Panondang do Naibata, anjaha aha pe lang dong na golap ibagas Ia.
62001006	Anggo ihatahon hita, domma saor hita hu Bani, hape mardalan hita ibagas na golap, parladung do hita ai, anjaha seng ihorjahon hita hasintongan in.
62001007	Tapi, anggo marparlahou hita ibagas haliharon, songon Ia ibagas na lihar in, saor do hita samah hita, anjaha ipaborsih daroh ni Jesus, Anakni in do hita humbani sagala dousa.
62001008	Anggo ihatahon hita, seng dong dousanta, ipaoto-oto hita do dirinta, anjaha seng ibagas hita hasintongan in.
62001009	Anggo isopothon hita dousanta, hatengeran ni uhur anjaha bonar do Ia manasap dousanta ampa paborsih hita humbani haganup hagedukon.
62001010	Anggo ihatahon hita, seng dong dousanta, parladung do Ia ibahen hita, anjaha seng ibagas hita hataNi.
62002001	Nasiam anakku, husurathon do on bani nasiam, ase ulang mardousa nasiam. Anggo adong na mardousa, adong do sipangapiti banta bani Bapa in, in ma Jesus Kristus, Parpintor in.
62002002	Ia do pardearan pasaloseihon sagala dousanta, tapi seng pitah dousanta, tapi dihut do dousa ni haganup dunia on.
62002003	Hunjon do botohonta, na dob itanda hita Ia, anggo ihorjahon hita titahNi.
62002004	Na manghatahon: Hutanda do Ia, tapi seng ihorjahon titahNi, parladung do ai, anjaha seng dong hasintongan in ibagas ia.
62002005	Tapi na manramotkon hataNi, na dob tongon ma gok holong ni Naibata ibagas diriNi. Hunjin ma ibotoh hita, na dob ibagas Ia hita.
62002006	Na mangkatahon, marianan ia ibagas Naibata, maningon iparlahouhon ma songon parlahouNi ai.
62002007	Nasiam na hinaholongan, sedo titah na baru na husurat on bani nasiam, tapi titah na dob dokah do, na dob adong bani nasiam humbani mungkahni. Titah na dob dokah do hata na dob binogei nasiam.
62002008	Sonai pe, titah na baru do na husurathon bani nasiam, anjaha sintong do in ibagas Kristus ampa ibagas nasiam, ai na salpu ma na golap in, anjaha domma marsinalsal Panondang na Sintong in.
62002009	Halak na manghatahon, ibagas na lihar in ia, hape idomdomi hasomanni, ibagas na golap in ope tong ia.
62002010	Halak, na mangkaholongi hasomanni, ai do na marianan ibagas na lihar in, seng parsangsian ia.
62002011	Tapi halak na mardomdom ni uhur bani hasomanni, ibagas na golap do ai; mardalan ibagas na golap do ia ai, anjaha seng ibotoh na laho huja do ia, ai ipapitung na golap in do matani.
62002012	Hubahen surat on bani nasiam, dakdanak, halani domma sasap dousa nasiam halani goranNi in.
62002013	Hubahen surat on bani nasiam, bapa, halani domma itanda nasiam Ia, na adong humbani mulani in. Hubahen surat on hubani nasiam, anak garama, halani domma italuhon nasiam parjahat in.
62002014	Hubahen surat ondi hubani nasiam dakdanak, halani domma itanda nasiam Bapa in. Domma hubahen surat ondi hubani nasiam, bapa, halani domma itanda nasiam Ia, na adong humbani mulani in. Domma hubahen surat ondi bani nasiam, anak garama, halani margogoh nasiam, anjaha marianan hata ni Naibata ibagas nasiam, anjaha halani domma italuhon nasiam parjahat in.
62002015	Ulang ma haholongi nasiam dunia on, age na ibagas dunia on. Anggo ihaholongi halak dunia on, seng dong ibagas ia holong ni uhur ni Bapa in.
62002016	Ai sagala na i dunia on, ai ma rosuh-rosuh ni daging, rosuh-rosuh ni mata ampa na mangenjengkon haadongan, seng humbani Bapa in ai, tapi humbani dunia on do.
62002017	Anjaha na laho salpu do dunia on ampa rosuh-rosuhni, tapi sihorjahon rosuh ni Naibata, totap do ronsi sadokah ni dokahni.
62002018	Nasiam dakdanak, panorang parpudi ma nuan; anjaha songon na dob ibogei nasiam, na roh ma Anti Kristus, anjaha sonari domma buei Anti Kristus; hunjin boi botohonta panorang parpudi ma nuan.
62002019	Hun tongah-tongahta do harohan ni sidea, tapi seng hasomanta sidea; ambit hasomanta sidea, rap pakon hita ma sidea tongtong. Tapi maningon talar do, na so hasomanta sidea haganup.
62002020	Anjaha na dob ni mininakan ni Napansing in do nasiam, anjaha haganup do nasiam mambotoh in.
62002021	Hubahen pe surat hubani nasiam, sedo halani na so ibotoh nasiam hasintongan in, tapi halani domma ibotoh nasiam in, anjaha halani sagala ladung seng humbani hasintongan in.
62002022	Ise do siparladung, anggo lang halak na marnalangkon, paboa sedo Kristus in Jesus? In ma Anti Kristus, na marnalangkon Bapa in ampa Anak in.
62002023	Sagala na marnalangkon Anak in, seng adong bani Bapa in, halak na mangakui Anak in, adong do bani Bapa in.
62002024	Totap ma marianan ibagas nasiam, na dob binogei nasiam humbani mulani in. Anggo totap marianan ibagas nasiam na binogei nasiam humbani mulani in, totap ma marianan age nasiam ibagas Anak in ampa ibagas Bapa in.
62002025	Anjaha ia bagah-bagah, na pinarbagah-bagahNi ai banta, in ma hagoluhan na sadokah ni dokahni.
62002026	Husurathon do on bani nasiam, ai ma pasal halak na pakahouhon nasiam.
62002027	Anjaha pasal nasiam, marianan do totap ibagas nasiam pamminakion, na dob jinalo nasiam hum-Bani. Anjaha seng pala porlu bani nasiam, ase ajaran ni atap ise pe nasiam. Sintong do na niajarhon ni pamminakion in haganup bani nasiam, seng dong ladung ijin, anjaha songon na niajarhon ai bani nasiam, totap ma nasiam ibagas Ia.
62002028	Ai pe, nasiam dakdanak, totap ma nasiam ibagas Ia, ase talarhonsi Ia marmalas ni uhur hita, ulang ma maila dompakSi bani parrohNi ai.
62002029	Anggo ibotoh nasiam na pintor do Ia, botoh nasiam ma, paboa sagala na manghorjahon hapintoran, ai ma na dob tubuh hum-Bani.
62003001	Tonggor nasiam ma banggal ni holong ni uhur na binere ni Bapa in banta, gabe targoran do hita anak ni Naibata, anjaha in do hita tongon. Halani ai, lang itanda dunia on hita, halani seng itanda Ia.
62003002	Nasiam hinaholongan, anak ni Naibata do hita nuan, anjaha seng talar ope, barang na gabe aha do hita; tapi ibotoh hita do, anggo dob talar Ia, usih ma hita songonSi, ai idahonta ma Ia, sonaha Ia sasintongni.
62003003	Anjaha ganup, na marpangarapan sonin Bani, ipapansing ma dirini, songon Ia na pansing ai.
62003004	Ganup na manghorjahon dousa, panlanggar do ai homa bani titah, ai dousa, ai ma panlanggaron bani titah.
62003005	Ibotoh nasiam do, laho mambuat dousanta do Ia ase roh; seng adong dousa ibagas Ia.
62003006	Ganup na marianan ibagas Ia, seng mardousa; ganup sipardousa lape ongga iidah Ia, anjaha itanda pe lang Ia.
62003007	Nasiam dakdanakku, ulang ma ipaoto-oto halak nasiam. Na manghorjahon hapintoran, ai do na pintor, songon Ia na pintor ai.
62003008	Halak sihorjahon dousa ai ma humbani sibolis, ai humbani mulani do mardousa sibolis in. Halani on do ase ipatalar Anak ni Naibata, ai ma laho mansedahon horja ni sibolis.
62003009	Ganup, na dob tubuh humbani Naibata, seng mardousa, ai marianan do totap bani bonih ni ai. Seng tarbahensi mardousa, ai na dob tubuh do ia humbani Naibata.
62003010	Hunjon do boi tandaon anak ni Naibata pakon anak ni sibolis: Ganup na so manghorjahon hapintoran seng humbani Naibata ai, sonai homa na so marholong ni uhur bani hasomanni.
62003011	Ai on do barita na binogei nasiam humbani mulani, ase marsihaholongan hita.
62003012	Ulang ma songon si Kain, na roh humbani na jahat ai, gabe ibunuh anggini. Aha do halani ase ibunuh ia? Halani jahat horjani, tapi horja ni anggini ai pintor.
62003013	Ulang ma longang uhur nasiam, sanina, anggo idomdomi dunia on nasiam.
62003014	Ibotoh hita do, na dob mandipar hita hun hamateian hu hagoluhan, halani holong uhurta bani hasoman. Na so parholong ni uhur, marianan do totap ibagas hamateian.
62003015	Barang ise na mardomdom bani hasomanni, sibunuh jolma do ai, anjaha ibotoh nasiam do, na so marianan totap hagoluhan na sadokah ni dokahni bani sagala sibunuh jolma.
62003016	Hunjon do itanda hita holong ni uhur in, ai ma marhitei na binereni ai hosahNi manghophop hita. Hita pe patut do bereonta hosahta manghophop hasomanta.
62003017	Anggo adong halak na bayak, anjaha iidah hurangan hasomanni, hape itutup labah ni uhurni dompaksi, ija ma boi totap marianan holong ni uhur ni Naibata ibagas ia?
62003018	Nasiam dakdanakku, ulang ma hatanta pakon dilahta manghaholongi, tapi marhitei pambahenan ma ampa hasintongan.
62003019	Hunjon ma botohonta, paboa humbani hasintongan hita, anjaha ipatenger hita uhurta i lobeini,
62003020	sanggah na manosal uhurta ibagas: Banggalan do Naibata humbani uhurta anjaha ibotoh haganup.
62003021	Nasiam hinaholongan, anggo seng isalahkon uhurta hita, marhinsah ni uhur do hita i lobei ni Naibata.
62003022	Anjaha barang aha pe ipangindo hita, jaloonta do hum Bani, halani iramothon hita titahNi, anjaha ihorjahon hita rosuh ni uhurNi.
62003023	Anjaha on do titahNi, ase porsaya hita bani Goran ni Anakni Jesus Kristus, anjaha marsihaholongan hita, songon na dob tinonahkonNi ai banta.
62003024	Halak na manramotkon titahNi, ai do na marianan ibagas Ia, anjaha Naibata ibagas ia. Anjaha hunjon do ibotoh hita, na dob marianan Ia ibagas hita, ai ma humbani Tonduy in, na dob binereNi banta.
62004001	Nasiam hinaholongan, ulang ma haganup tonduy haporsayai nasiam, tapi uji nasiam ma tonduy in, atap na humbani Naibata do in, ai domma buei nabi sipakulah-kulah roh hu dunia on.
62004002	Hunjon ma tandaon nasiam Tonduy ni Naibata: Ganup tonduy, na mangakuhon, na dob roh Jesus Kristus ibagas daging, ai ma na humbani Naibata.
62004003	Anjaha ganup tonduy, na so mangakui Jesus, seng humbani Naibata in. In ma tonduy ni Anti Kristus, na dob ibogei nasiam pasal parrohni, anjaha domma i dunia on Ia nuan.
62004004	Nasiam dakdanakku, humbani Naibata do nasiam, anjaha domma italuhon nasiam sidea, ai banggalan do Ia na ibagas nasiam, humbani na ibagas dunia on.
62004005	Hun dunia on do sidea, halani ai sahap parduniaon do sahap ni sidea, anjaha itangihon dunia on do sidea.
62004006	Hita nani humbani Naibata do. Halak na mananda Naibata, ai do na manangihon hita, ise na so humbani Naibata, ai do na so manangihon hita. Hunjon do tandaonta Tonduy Hasintongan ampa tonduy sipaoto-oto.
62004007	Nasiam hinaholongan, marsihaholongan ma hita, ai humbani Naibata do haholongan in, anjaha ganup na marholong ni uhur, ai ma na dob tubuh humbani Naibata anjaha itanda do Naibata.
62004008	Halak na so marholong ni uhur, seng itanda Naibata; ai Naibata ai ma haholongon.
62004009	Hunjon do gabe talar holong ni uhur ni Naibata banta, ai ma humbani na dob sinuruhni AnakNi na sasada in hu dunia on, ase manggoluh hita marhiteihonSi.
62004010	Ibagas on do haholongan ai, ai ma, sedo hita na manghaholongi Naibata, tapi Ia do na mangkaholongi hita, anjaha isuruh do Anakni bahen pardearan pasaloseihon dousanta.
62004011	Nasiam na hinaholongan, anggo sonin ma holong ni uhur ni Naibata banta, maningon do age hita marsihaholongan samah hita.
62004012	Seng dong atap ise na ongga mangidah Naibata. Anggo marsihaholongan samah hita, marianan ma Naibata ibagas hita, anjaha gok ma holongNi in ibagas hita.
62004013	Hunjon ma ibotoh hita, na marianan hita ibagas Ia, anjaha Ia ibagas hita, ai ma halani na dob binereNi ai banta humbani TonduyNi in.
62004014	Domma iidah anjaha isaksihon hanami, paboa domma isuruh Bapa in Anakni, ai ma Sipaluah dunia on.
62004015	Barang ise na mangakui, Jesus do Anak ni Naibata, totap ma marianan Naibata ibagas ia anjaha ia ibagas Naibata.
62004016	Anjaha domma ibotoh anjaha ihaporsayai hita pasal holong ni uhur ni Naibata banta. Naibata do haholongan in, anjaha halak na totap ibagas holong, ai do na totap ibagas Naibata, anjaha Naibata ibagas ia.
62004017	Ijai ma gok dear ni holong ai ibagas hita, pala marhinsah ni uhur hita bani ari paruhuman ai; ai songonSi sonai do homa hita i dunia on.
62004018	Seng dong biar ibagas holong, tapi ipadaoh holong na dob gokan dear ai do biar, ai marisi uhum do biar, anjaha halak parbiar, seng gokan dear ibagas holong ni uhur.
62004019	Maruhur holong ma hita, ai parlobei do Ia manghaholongi hita.
62004020	Anggo adong halak na mangkatahon holong uhurni bani Naibata, hape idomdomi hasomanni, parladung do ai. Ai anggo seng ihaholongi hasomanni na niidahni, Naibata na so niidahni pe, seng boi haholonganni.
62004021	On do titah, na ijalo hita hum-Bani: Na manghaholongi Naibata, maningon haholonganni do homa saninani.
62005001	Ganup na porsaya, Jesus do Kristus, ai ma na dob tubuh humbani Naibata, anjaha ganup na manghaholongi Ia, na manubuhkonsi, holong do homa uhurNi bani halak, na dob tubuh hum-Bani.
62005002	Hunjon do ibotoh hita, na dob holong uhurta bani anak ni Naibata, anggo holong uhurta bani Naibata anjaha ihorjahon hita titahNi.
62005003	Ai on do holong ni uhur bani Naibata, anggo idalankon hita titahNi, anjaha seng borat titahNi in.
62005004	Ai sagala na dob tubuh humbani Naibata, ai do na manaluhon dunia on. Haporsayaonta, in do na dob monang manaluhon dunia on.
62005005	Ise do na manaluhon dunia on, anggo lang na porsaya, paboa Jesus do Anak ni Naibata?
62005006	Ia do in, na dob roh marhitei bah pakon daroh, ai ma Jesus Kristus, seng pitah ibagas bah, tapi ibagas bah ampa daroh do. Anjaha Tonduy in do na manaksihon, ai Tonduy in do hasintongan.
62005007	Ai tolu do na manaksihon,
62005008	ai ma Tonduy in, bah in ampa daroh in, anjaha sada do na tolu in.
62005009	Ia hasaksian humbani jolma ijalo hita do, tapi banggalan do hasaksian na humbani Naibata, ai hasaksian na humbani Naibata do on, na sinaksihonni pasal Anakni in.
62005010	Na porsaya bani Anak ni Naibata, ijolom do hasaksian in. Na so porsaya bani Naibata, ibahen do Ia parladung, halani lang porsaya ia bani na sinaksihon ni Naibata pasal AnakNi in.
62005011	Anjaha on do na sinaksihonni ai, ai ma, na dob ibere Naibata do banta hagoluhan na sadokah ni dokahni, anjaha ibagas AnakNi in do hagoluhan in.
62005012	Simada Anak in, bani do hagoluhan in, na so simada Anak ni Naibata, seng bani hagoluhan in.
62005013	Ase husurat on bani nasiam, na porsaya bani goran ni Anak ni Naibata, ai ma, ase ibotoh nasiam, na dob bani nasiam do hagoluhan na sadokah ni dokahni.
62005014	Anjaha on do hinsah ni uhurta, na dong banta i lobeini: Anggo ipindo hita atap aha domu hubani rosuh ni uhurNi, itangihon do hita.
62005015	Anjaha, anggo ibotoh hita, itangihon do hita pasal atap aha pe na pinindonta, jadi ibotoh hita ma, na tongon ma jumpah hita na pinindonta ai hum-Bani.
62005016	Anggo, iidah sada halak hasomanni mardousa, na so marujung hu hamateian, martonggo ma ia, jadi bereonNi ma bani hagoluhan, ai ma bani sipardousa, na so marujung hu hamateian ai. Adong do dousa, na marujung hu hamateian, seng huhatahon, ase itonggohon anggo ai.
62005017	Sagala hagedukon, dousa do ai, anjaha adong do dousa, na so marujung hu hamateian.
62005018	Ibotoh hita do, na so mardousa sagala halak na dob tubuh humbani Naibata, tapi marsijoloman bani Naibata do halak, na dob tubuh hum-Bani, anjaha seng tarkahua parjahat in ia.
62005019	Ibotoh hita, na humbani Naibata do hita, anjaha ganup dunia on ibagas kuasa ni hajahaton do.
62005020	Tapi ibotoh hita do, na dob roh do Anak ni Naibata, anjaha ibere do uhur banta, ase itanda hita Ia na sintong in. Anjaha ibagas Ia na sintong in do hita, ibagas Anakni Jesus Kristus. Ia do Naibata na sintong in ampa hagoluhan na sadokah ni dokahni.
62005021	Nasiam dakdanakku, jaga nasiam ma diri nasiam dompak sisombahon na lepak.
63001001	Humbakku, sintua in, hubani inang na tarpilih in, ampa dakdanakni, na huhaholongi ibagas hasintongan, seng ahu tumang tene, tapi dihut do haganup na dob mananda hasintongan in,
63001002	Halani hasintongan, na marianan ibagas hita, anjaha na manghasomani hita ronsi sadokah ni dokahni.
63001003	Ihasomani idop ni uhur, parontou ni uhur ampa damei ma hita, humbani Naibata Bapa ampa humbani Jesus Kristus, anak ni Bapa in, marhitei hasintongan ampa haholongon.
63001004	Malas tumang do uhurhu, halani jumpah ahu i tongah-tongah ni anakmu na marparlahou ibagas hasintongan domu hubani titah, na dob ijalo hita humbani Bapa in.
63001005	Anjaha sonari, mangindo ma ahu bamu inang na pinarsangapan, sedo songon titah na baru husurathon bamu, tapi na dob dong banta humbani mulani do: Marsihaholongan ma hita samah hita.
63001006	Anjaha on do holong ni uhur in, ase marparlahou hita domu hubani titahNi in. On ma titah in, songon na dob ibogei nasiam humbani mungkahni, ase ibagas ai nasiam marparlahou.
63001007	Ai domma bingkat buei parpodah na kahou roh hu dunia on, na so mangakui Jesus Kristus roh ibagas daging. In ma parpodah na kahou anjaha Anti Kristus in.
63001008	Jaga nasiam ma diri nasiam, ase ulang magou humbani nasiam na dob hinorjahon nasiam, tapi jumpahan upah na gok ma nasiam.
63001009	Ganup na manadingkon, na so totap ibagas pangajaran ni Kristus, seng parrupei ai bani Naibata. Na totap ibagas pangajaran in, in do parrupei bani Bapa in ampa Anak in.
63001010	Anggo adong na roh bani nasiam, na so mamboan pangajaran on, ulang ma jalo nasiam ia hu rumah, anjaha ulang ma tabi nasiam ia.
63001011	Ai barang ise na manabisi, na dihut ma ai bani horja hajahatonni ai.
63001012	Buei do namin na sihol surathononku bani nasiam, tapi seng marosuh uhurhu marhitei kortas ampa tinta tumang, huarap do boi ahu roh manjumpahkon nasiam, ase boi dumpar bohi bei marsahap, ase gok malas ni uhurta.
63001013	Manongos tabi do bamu anak ni saninamu, na tarpilih in.
64001001	Humbakku, sintua in, hubani si Gayus, na hinaholongan, na huhaholongi ibagas hasintongan.
64001002	Ham na hinaholongan, iparsinta uhurhu do, ase horas anjaha jorgit ham ibagas haganup, domu hubani hajorgiton ni tonduymu.
64001003	Malas tumang do uhurhu, sanggah na roh hasoman-hasomanta, anjaha isaksihon sidea do pasal hasintongan na adong bamu, sonaha ham marparlahou ibagas hasintongan.
64001004	On do malas ni uhurhu sibanggalan, ai ma, anggo hubogei marparlahou anakku ibagas hasintongan.
64001005	Ham na hinaholongan, dear do pambahenmu in bani hasoman-hasoman ampa bani halak na legan.
64001006	Isaksihon sidea do holong ni uhurmu i lobei ni kuria in. Dear ma in anggo ipabingkat ham sidea bani pardalanan ni sidea, domu hubani rosuh ni Naibata.
64001007	Ai halani Goran in do sidea bingkat, anjaha seng dong ijalo sidea atap aha pe humbani halak sipajuh begu-begu.
64001008	Halani ai, patut do jaloonta halak sisonin, ase hasoman parhorja hita bani hasintongan in.
64001009	Manongos surat do ahu otik bani kuria in, tapi lang ijalo si Diotrepes hanami, ai ma na sihol sigijangan ai humbani sidea nini uhurni.
64001010	Halani ai, anggo roh ahu, tarsingatanku ma pambahenanni ai, ai ma na pasambor-samborhon hanami marhitei hata-hata, anjaha seng sonang uhurni singgan sonai tumang, manjua do ia manjalo sanina in, anjaha ilang-langi na sihol manjalo, ipabali humbani kuria in.
64001011	Ham na hinaholongan, ulang ma tiru na masambor, tapi na madear ma. Humbani Naibata do halak na manghorjahon na madear, tapi sihorjahon na masambor seng ongga iidah ai Naibata.
64001012	Jumpahan hasaksian do si Demetrius humbani haganup, ampa humbani hasintongan in sandiri; sonai homa humbannami, anjaha ibotoh ham do, sintong do hasaksian na humbannami in.
64001013	Buei do namin sisurathononku bamu, tapi seng marosuh uhurhu manurat bamu marhitei tinta ampa panurat.
64001014	Tapi arap do uhurhu podas ham boi idahonku, jadi boi ma hita padumpar bohi marsahapi.
64001015	Damei ma bamu. Manongos tabi do bamu hasoman-hasoman in. Padas ham tabingku bani hasoman-hasoman in sada-sada!
65001001	Humbani si Judas, juak-juak ni Jesus Kristus, sanina ni si Jakobus, hubani na tardilo in, na hinaholongan ibagas Naibata Bapa, anjaha na niramotkon bani Jesus Kristus.
65001002	Lambin igoki ma bani nasiam idop ni uhur, damei ampa holong!
65001003	Nasiam hinaholongan, sanggah na marpongkut ni uhur ahu mambahen surat bani nasiam pasal haluahon parriapanta in, huahap tarpaksa do ahu pagolpa nasiam marhitei surat, ase maruntol nasiam manghophop haporsayaon in, na dob sah iondoskon hubani halak na mapansing.
65001004	Ai adong do deba halak, na dob padomuhon dirini sipsip bani nasiam, ai ma halak, na dob dokah hinan itontuhon bani uhum on, na dob tarsurat hinan: Na so daulat, na paubahkon idop ni uhur ni Naibata hubani goluh na so marrantei, anjaha na marnalangkon Jesus Kristus, Raja ampa Tuhanta sisada-sada in.
65001005	Sihol do pasingatonku nasiam, age pe domma torang ibotoh nasiam ganupan in: Tuhan in, na dob paluahkon bangsaNi hun tanoh Masir, iboishon do use na so porsaya ai.
65001006	Malekat-malekat pe, na so manramotkon jabatanni, na manadingkon iananni hinan, ipajagahon do ibagas hagolapan marhitei gari na manongtong das hubani ari uhum na banggal in.
65001007	Usih songon Sodom ampa Gomora ampa huta na inggot hujai, na marhabutakon songon sidea, anjaha na mandalankon hisap-hisap bani na tinompa na legan, gabe usihan lumba-lumba marhitei na bois sidea ibahen apuy sisadokah ni dokahni.
65001008	Anjaha sonai do homa sidea on, marhitei nipi-nipini ibutaki do dagingni, mapas uhurni bani siparkuasa anjaha irisai na sangap-sangap.
65001009	Ia si Mikael, sintua ni malekat in, sanggah na maringor anjaha marsual ia pakon sibolis pasal bangkei ni si Musa, seng pag ia mandabuh uhum paminsangon dompak sibolis in, tapi ihatahon do: Tuhan in ma na maminsang ho.
65001010	Tapi anggo sidea, manrisai do pasal na so binotohni; tapi pambotoh ni sidea, songon na adong bani binatang na so maruhur in, na roh humbani biakni hinan, ai do mangagou sidea.
65001011	Bursik ma sidea, ai idalani sidea do dalan ni si Kain, ai mayub do sidea halani upah sipaoto-oto ni si Bileam, anjaha magou marhitei panlawanon na usih hubani panlawanon ni si Kora.
65001012	Songon tikas do sidea sanggah marsipanganon haholongan nasiam, na so maila hisapan mangan rap pakon nasiam, na pamombur-mombur dirini sandiri; hombun na so marbah, na sinompul ni logou do sidea, hayu na melus, na so marbuah, na dob dua hali matei, na dob mabungkar;
65001013	doshon gilumbang ni laut na liar do sidea, na margubohkon hailaonni sandiri, bintang na kahou; golap na marimpot-impot do ipasirsir bani sidea ronsi sadokah ni dokahni.
65001014	Pasal sidea do homa manjahai si Henok, papitusundutkon humbani si Adam, nini: Tonggor ma, roh do Tuhan in marhasoman NapansingNi, marlaksa-laksa,
65001015	manguhumi haganup ampa maminsang haganup halak na so daulat halani pambahenan ni sidea na so daulat ai ampa halani haganup hata panlawanon ni sidea na so daulat dompakSi.
65001016	Sidea, ai ma halak na marungut-ungut, na mamurai sombuh ni pargoluhonni, na mansuhun-suhuni hisap-hisapni, parhata sumbang, na pamantin-mantin parsahap laho mambuat untung.
65001017	Tapi nasiam, hinaholongan, ingat nasiam ma hata na dob nilumbahon ni apostel ni Tuhanta Jesus Kristus.
65001018	Nini sidea do bani nasiam: Bani panorang parpudi adong ma sipanrisai, na mambalosi hisap-hisapni na jahat ai.
65001019	Sidea ai ma sipamolah-molah, jolma pardunia on, na so sipartonduy.
65001020	Tapi, nasiam na hinaholongan, pauli-uli nasiam ma diri nasiam i atas ni haporsayaon nasiam na pansing sahalian in, anjaha martonggo ma nasiam ibagas Tonduy Napansing.
65001021	Ramothon nasiam ma diri nasiam ibagas holong ni uhur ni Naibata, anjaha paima-ima nasiam ma idop ni uhur ni Tuhanta Jesus Kristus, na mamboan nasiam hu hagoluhan na sadokah ni dokahni.
65001022	Maridop ni uhur ma nasiam bani na ganggu maruhur,
65001023	anjaha paluah nasiam ma sidea marhitei na manrintaksi humbani apuy; na legan use idopi nasiam ma marhasoman biar, magigi age bani hiou na dob mabutak halani dagingni.
65001024	Tapi Bani ma, na margogoh manramothon nasiam, ase ulang tompas, ampa na pajongjongkon nasiam marolob-olob, lang martikas i lobei ni hasangaponNi ai,
65001025	ai ma Naibata na sasada in, na paluahkon hita marhitei Jesus Kristus, Tuhanta in, Bani ma hasangapon, hamuliaon, hagogohon ampa kuasa humbani mula ni mulani, age nuan, ronsi sadokah ni dokahni. Amen.
66001001	On ma pangungkabon ni Jesus Kristus, na binerehon ni Naibata hu Bani, laho patuduhkon hubani juak-juakNi na laho podas masa; jadi isuruh ma malekatNi pabotohkon ai bani juak-juakNi, si Johannes.
66001002	Isaksihon do hata ni Naibata pakon hasaksian pasal Jesus Kristus, ai ma haganup na dob niidahni.
66001003	Martuah ma na mambasa pakon na mambogei hata ni panjahaion on, na marimbagaskon na tarsurat ibagas on, ai dohor ma panorangni.
66001004	Humbani si Johannes hubani na pitu kuria i Asia: Idop ni uhur ma bani nasiam pakon damei hum Bani, na dong sonari, na dob dong hinan ampa na laho roh, pakon humbani tonduy na pitu na i lobei ni hotakNi,
66001005	ampa humbani Jesus Kristus, saksi na bonar in, na parlobei tubuh humbani na matei, sigomgom sagala raja ni dunia on. Ia, na manghaholongi hita anjaha na paluahkon hita humbani dousanta marhitei darohNi,
66001006	na manjadihon hita gabe harajaon hamalimon bani Naibata Bapani: Bani ma hasangapon pakon hagogohon ronsi sadokah ni dokahni! Amen.
66001007	Tonggor ma, na roh ma Ia marhasoman hombun, anjaha idahon ni sagala mata ma Ia, sonai homa sidea na mamantom-Si; jadi mandoruh ma sagala bangsa na i tanoh on marhalani-Si. Sonai ma tongon. Amen.
66001008	Ahu do Alpa pakon Omega, Bonani pakon Ujungni, nini Tuhan Naibata, na dong sonari, na dob dong hinan pakon na laho roh, Pargogoh na so tarimbang.
66001009	Ahu si Johannes, sanina nasiam anjaha hasoman nasiam ibagas sitaronon pakon ibagas harajaon ampa ibagas hasabaron ibagas Jesus Kristus; i pulou Patmos do ahu ijia halani hata ni Naibata pakon halani panaksihon bani Jesus.
66001010	Ibagas Tonduy do ahu bani ari ni Tuhan in; jadi hubogei ma i pudingku sora na maling songon sora ni tarompit,
66001011	na manghatahon: Atap aha na niidahmu, suratkon ma in bani sada buku anjaha tongoshon ma bani kuria na pitu ai, ai ma Epesus, Simirna, Pergamon, Tiatira, Sardes, Piladelpia pakon Laodikea.
66001012	Jadi marhusor ma ahu dompak sora na marsahap pakon ahu ai. Sanggah na marhusor ai ahu, huidah ma pitu parsuluhan omas.
66001013	Anjaha i tongah-tongah ni parsuluhan ai adong ma sada songon Anak ni Jolma, na marbaju ganjang das hu naheiNi anjaha na margondit omas bani tontonNi.
66001014	Lopak do uluNi pakon jambulanNi songon ambulu ni biri-biri silopak, songon salju, anjaha songon gara ni apuy do ia mataNi.
66001015	NaheiNi songon tombaga na ilala ibagas panloburan, soraNi songon parhasak ni bah banggal.
66001016	Ijolom do pitu bintang ibagas tanganNi siamun, anjaha humbani pamanganNi luar do podang sidua mata na marot, anjaha bohiNi marsinalsal songon mataniari sanggah hadetenganni.
66001017	Sanggah huidah Ia, tompas ma ahu songon na matei i lobei ni naheiNi. Jadi itampeihon ma tangan siamunni hubakku, nini ma: Ulang mabiar! Ahu do Naparlobei pakon Naparpudi,
66001018	anjaha na manggoluh. Na dob matei do Ahu, anjaha tonggor ma, na manggoluh do Ahu ronsi sadokah ni dokahni, anjaha Bakku do anak kunsi ni hamateian pakon nagori toruh.
66001019	Ase suratkon ma na niidahmu, ai ma na masa sonari, age na laho masa ope i pudi ni on.
66001020	Anjaha on do rusia pasal bintang na pitu, na niidahmu bani tangan siamunKu pakon parsuluhan omas na pitu in: Ia bintang na pitu in, in ma malekat ni kuria na pitu in, anjaha na pitu parsuluhan in, in ma na pitu kuria in.
66002001	Surathon ma bani malekat ni kuria Epesus: On do hata ni na manjolom bintang na pitu bani tangan siamunni, anjaha na mardalan-dalan i tongah-tongah ni parsuluhan na pitu in:
66002002	Hubotoh do sagala horjamu pakon paruntolonmu ampa hasabaronmu, anjaha na so tarpataron-taron ham halak parjahat. Iuji ham do na mangkatahon, apostel sidea, hape sedo na tongon; parladung do sidea jumpah ham.
66002003	Marsabar ni uhur do ham, manaron do ham halani goranKu, anjaha seng marnaloja ham.
66002004	Tapi adong do panghurangi ni uhurhu dompak ham, ai ma: Itadingkon ham do holong ni uhurmu na bani mungkahni ondi.
66002005	Ingat ma, hunja ham madabuh, paubah ham ma uhurmu, anjaha horjahon ma horjamu songon na bani mungkahni! Anggo lang, roh ma Ahu hubamu, hupadaoh ma parsuluhanmu in humbani iananni, anggo lang ipaubah ham uhurmu.
66002006	Tapi on adong do bamu: Ihagigihon ham do pambahenan ni halak Nikolai. Ahu pe huhagigihon do ai.
66002007	Itangihon na marpinggol ma na hinatahon ni Tonduy in hubani kuria in: Na monang in do bereonku mangan humbani hayu hagoluhan, na i Paradeiso ni Naibata.
66002008	Surathon ma bani malekat ni kuria Simirna: On do hata ni na Parlobei pakon na Parpudi, na dob matei anjaha na dob mulak manggoluh.
66002009	Hubotoh do hamarsikonmu pakon hasombuhonmu, tapi na bayak do ham, ampa parpahiri ni halak na manghatahon Jahudi sidea, hape seng tongon, tapi tumpuan ni sibolis do.
66002010	Ulang habiarhon sagala sitaronon, na sihol roh bamu. Tonggor ma, dabuhon ni sibolis ma atap piga nasiam hubagas tutupan, ase iuji nasiam anjaha marsik ma nasiam sapuluh ari dokahni. Sai bujur ma ham ronsi matei, dob ai berehononku ma bamu sortali hagoluhan ai!
66002011	Sagala na marpinggol itangihon ma na hinatahon ni Tonduy in bani kuria in. Na monang in seng anjai mahua ia bahenon ni hamateian na paduahon in.
66002012	Surathon ma bani malekat ni kuria Pergamon: On do hata ni na manjolom podang sidua mata na marot ai.
66002013	Hubotoh do, ija ham marianan, ai ma dohor bani hotak ni sibolis in. Marsijoloman do ham bani goranKu, seng iparnalang ham haporsayaonmu Bakku, age sanggah panorang ni si Antipas, saksikku hatengeran ni uhurhu in, na dob ibunuh i lobei nasiam bani ianan ni sibolis in.
66002014	Tapi adong do otik panghurangi ni uhurhu dompak ham: Adong do deba nasiam na mangihutkon podah ni si Bileam, na mangajari si Balak mambahen jarot bani halak Israel, gabe ipangan sidea na ginalangkon bani sisombah-sombahon anjaha marriah-riahi.
66002015	Sonai homa, adong do deba nasiam na mangihuthon pangajaran ni halak Nikolai.
66002016	Paubah ham ma uhurmu! Anggo lang, podas ma Ahu roh, marmunsuh dompak sidea marhitei podang ni pamanganKu.
66002017	Sagala na marpinggol itangihon ma na hinatahon ni Tonduy in bani kuria in. Bani na monang in ma bereonku manna na ponop in, anjaha bereonku ma bani batu putih ampa goran na baru, na tarsurat bani batu ai, na so binotoh ni atap ise sobali na manjalosi.
66002018	Surathon ma bani malekat ni kuria Tiatira: On do hata ni Anak ni Naibata, na marmata songon gara ni apuy anjaha naheini songon tombaga.
66002019	Hubotoh do sagala horjamu pakon holong ni uhurmu pakon haporsayaonmu pakon pansarihonmu pakon hasabaronmu ampa pambahenanmu na parpudi on, na bueinan humbani na parlobei ai.
66002020	Tapi adong do panghurangi ni uhurhu dompak ham: Ipaturut ham do si Isebel, naboru ai, na mangkatahon nabi ia, gabe iajari anjaha ipakahou do juak-juakKu, ase marriah-riahi sidea anjaha ipangan galangan, na ginalangkon bani sisombah-sombahon.
66002021	Domma hubere panorang bani, ase ipaubah uhurni, tapi seng ra ia paubahkon uhur humbani parriah-riahonni ai.
66002022	Tonggor ma, bahenonku ma ia boritan iatas podomanni, anjaha hasomanni marbangkis ai dabuhonku do hu hamarsikon banggal, anggo lang ipaubah sidea uhurni manadingkon horjani ai.
66002023	Anjaha dakdanak ni sidea bois do bahenonku matei, ase ibotoh ganup kuria in, paboa Ahu do sipareksa piah-piah pakon atei-atei, anjaha hubalashon bani ganup nasiam romban hubani horjani bei.
66002024	Tapi bani nasiam na legan ai i Tiatira, na so mangirikhon pangajaran ai, anjaha na so mambotoh rusia ni setan na bagas-bagas ai, songon na hinatahon ni sidea, huhatahon ma bani nasiam: Seng be tampeihononku siporsanon na legan bani nasiam.
66002025	Tapi, aha na dong bani nasiam, jolom nasiam ma ai poltik, ronsi roh Ahu.
66002026	Bani na monang in pakon bani na mangkorjahon horjangKu das hu ujung, bereonKu do kuasa bani, manrajai bangsa parbegu.
66002027	Parmahanonni ma sidea marhitei tungkot bosi anjaha rosakonni do sidea songon hudon tanoh, songon Ahu na dob manjalo kuasa in humbani BapangKu,
66002028	anjaha berehononku do hubani bintang buhasiang.
66002029	Sagala na marpinggol itangihon ma na hinatahon ni Tonduy in bani kuria in.
66003001	Suratkon ma bani malekat ni kuria Sardes: On do hata ni Partonduy na pitu na humbani Naibata pakon Parbintang na pitu in: Hubotoh do sagala horjamu, na targoran do ham manggoluh, hape na matei do ham.
66003002	Puho ma ham, anjaha pargogohi ham ma hasomanmu na tading in, na laho matei in; ai seng dong jumpah Ahu horjamu na gokan dear i lobei ni NaibatangKu.
66003003	Halani ai ingat ma aha na jinalomu anjaha aha na binogeimu, ramothon ham ma ai, anjaha paubah uhurmu. Anggo lang ham puho, roh ma Ahu songon panangko, anjaha seng botohonmu panorangni, sadihari parrohKu bamu.
66003004	Tapi dong do piga-piga halak bani nasiam i Sardes, na so pabutakkon pakeianni; sidea ma na sihol mardalan rapkon Ahu marpakeian putih, ai sidea do na talup.
66003005	Bani na monang in do hiohononkon pakeian putih, anjaha seng sasaponKu goranni humbani buku hagoluhan in. SaksihononKu do goranni i lobei ni Naibata ampa i lobei ni malekatNi.
66003006	Sagala na marpinggol itangihon ma na hinatahon ni Tonduy in hubani kuria in.
66003007	Surathon ma bani malekat ni kuria Piladelpia: On do hata ni Napansing anjaha Nasintong in, na manjolom anak kunsi ni si Daud, na mangungkab, anjaha seng dong na boi manutup, na manutup, anjaha seng dong na boi mangungkab.
66003008	Hubotoh do sagala horjamu. Tonggor ma, domma Huungkab i lobeimu labah, na so boi tutupon ni barang ise pe. Ai age pe otik gogohmu, idalankon ham do HatangKu, anjaha seng iparnalang ham goranKu.
66003009	Tonggor ma, huboan ma halak humbani tumpuan ni setan, na manghatahon Jahudi sidea, hape seng tongon, parladung do sidea. Tonggor ma, parohonKu do sidea marsombah bani jampal ni naheimu, ase ibotoh sidea, paboa na holong do uhurHu bamu.
66003010	Halani iramotkon ham do hata hasabaron na humbakku, Ahu pe ramothononKu ma ham bani ari parlajouan, na sihol roh hu sab dunia on, laho manlajou sagala na mangiankon tanoh on.
66003011	Barah ma Ahu roh! Jolom ham ma na dong bamu, ulang dong na mambuat sortalimu!
66003012	Na monang in do bahenonKu gabe basikah ibagas rumah ni NaibatangKu, seng anjai mandarat be ia hunjai; anjaha surathononKu ma goran ni NaibatangKu bani pakon goran ni huta ni NaibatangKu, ai ma Jerusalem na baru, na susur hun nagori atas humbani NaibatangKu, sonai homa goranKu na bayu in.
66003013	Sagala na marpinggol itangihon ma na hinatahon ni Tonduy in hubani kuria in!
66003014	Surathon ma bani malekat ni kuria Laodikea: On do hata ni si Amen, Saksi na bujur anjaha na bonar, mula ni panompaon ni Naibata.
66003015	Hubotoh do sagala horjamu: Seng sai ngilu, seng sai milas ham. Ambit ngilu ma namin atap milas!
66003016	Tapi, halani danggol-danggol sisilon ham, seng ngilu seng milas, utahhononKu ma ham humbani pamanganKu.
66003017	Ihatahon ham: Na bayak do ahu anjaha marnah na dong, seng hurangan ahu. Seng ibotoh ham, na madoyuk do ham hape anjaha na masombuh, na musil, na mapitung anjaha na talanjang.
66003018	Hupodahi ma ham mamboli omas hum Bakku, na dob pinapitah bani apuy, ase tongon bayak ham, sonai age pakeian putih sihiouhononmu, ase ulang taridah hailaonmu halani hatalanjangonmu, sonai age minak mamminaki matamu, ase marpangidah ham.
66003019	Ai sagala na Huhaholongi, ai do Hupinsang anjaha Huajar. Ase pongkuthon ma, anjaha paubah ham ma uhurmu!
66003020	Tonggor ma, na jongjong do Ahu i lobei ni labah in manghartuki. Atap ise na mambogei sorangKu anjaha iungkab labah ai, masuk ma Ahu hubani, mangan ma Ahu rap pakonsi anjaha ia rap pakon Ahu.
66003021	Bani na monang in do berehononKu hundulan bani hotakKu rap pakon Ahu, songon Ahu, dob monang, hundul rap pakon BapangKu bani hotakNi ai.
66003022	Sagala na marpinggol itangihon ma na hinatahon ni Tonduy in hubani kuria in.
66004001	Dob salpu ai, mangkawah ma ahu, jadi tonggor ma, tarbuka ma sada labah i nagori atas. Anjaha sora na hubogei bani mulani ai, na marsora songon sora ni tarompit hubakku, nini ma: Naik ma ho hujon, ase Hupatuduhkon bam na maningon laho masa, dob salpu on.
66004002	Jadi mintor ibagas Tonduy ma ahu, anjaha tonggor ma, adong do sada paratas i nagori atas, anjaha adong do na hundul bani paratas ai.
66004003	Ia rupaNi na hundul ai songon intan jaspis pakon sardis do. Dong do sada halibitongan manliotisi paratas ai songon intan samarah rupani.
66004004	Inggot paratas ai adong do dua puluh ompat hotak, hundulan ni dua puluh ompat sintua, na marhiou silopak anjaha marsortali omas bani ulu ni sidea.
66004005	Anjaha luar do humbani paratas ai hilap ampa sora pakon longgur. Gara do pitu suluh i lobei ni paratas ai, ai ma na pitu Tonduy ni Naibata.
66004006	I lobei ni paratas ai adong ma songon laut kasa usih songon kristal. I tongah-tongah ni paratas ai pakon inggotni ai, adong do ompat pargoluh, parmata na buei i lobei ampa i pudi.
66004007	Pargoluh na parlobei ai usih do songon singa, pargoluh na paduahon songon lombu jonggi, pargoluh na patoluhon marbohi songon jolma, anjaha na paompathon usih songon manuk-manuk nanggordaha na habang.
66004008	Ganup pargoluh na ompat ai marhabong do onom bei; marmata na buei inggot ampa ibagas. Seng marsaran sidea arian borngin manghatahon: Na pansing, na pansing, na pansing do Tuhan Naibata, Sigomgom haganupan, na dob dong hinan, na dong nuan pakon na laho roh.
66004009	Siap hali, sanggah ibere pargoluh ai hasangapon pakon hamuliaon pakon tarima kasih bani na hundul i atas paratas ai, na manggoluh ronsi sadokah ni dokahni,
66004010	manrogop ma na dua puluh ompat sintua ai i lobei ni na hundul bani paratas ai, isombah ma Ia na manggoluh sadokah ni dokahni, itibalhon ma sortali ni sidea hulobei ni paratas ai, anjaha ihatahon ma:
66004011	Ham Tuhan Naibatanami, na talup do ham manjalo hasangapon, hamuliaon pakon hagogohon, ai Ham do na manompa sagala na dong; humbani rosuhmu do ase manjadi in haganup anjaha tartompa.
66005001	Dob ai huidah ma bani tangan siamun ni na hundul bani paratas ai sada buku, na marsurat hun darat pakon hun bagas, na ilak marhitei pitu lak.
66005002	Anjaha huidah ma sada malekat na gogoh, na mandilohon maling: Ise ma na talup mangungkab buku in pakon mananggali lakni in?
66005003	Tapi seng dong barang ise i nagori atas, age i tanoh, age i toruh ni tanoh, na boi mambuka buku ai atap manonggor hu bagas.
66005004	Gabe tangis-tangis ma ahu, halani seng dong na talup mangungkab buku ai atap manonggor hu bagas.
66005005	Jadi nini sada humbani sintua ai ma hubakku: Ulang ham tangis! Tonggor ma, domma monang singa na humbani marga Juda, urat ni si Daud. Ia do na boi mambuka buku in pakon mananggali lakni.
66005006	Anjaha huidah ma i tongah-tongah ni paratas ai pakon pargoluh na ompat ai ampa sintua ai jongjong sada Anak ni Biri-biri, songon na dob isambolih, pitu do tandukni anjaha pitu do matani, ai ma na pitu Tonduy ni Naibata, na dob isuruh hu sab tanoh on.
66005007	Jadi roh ma Anak ni Biri-biri ai, ijalo ma buku ai hun tangan siamun ni na hundul iatas paratas ai.
66005008	Jadi dob ijalo buku ai, manrongop ma pargoluh na ompat ai ampa sintua na dua puluh ompat ai i lobei ni Anak ni Biri-biri ai; haganup do sidea manjolom husapi pakon pinggan omas gok bani na misbou, ai ma tonggo ni halak na pansing.
66005009	Idodingkon sidea ma doding na bayu, nini ma: Na talup do Ham manjalo buku in pakon mambuka sagala lakni; ai na dob tarbunuh do Ham anjaha marhitei darohmu itobus Ham do bani Naibata jolma humbani ganup morga, hata, pangku pakon bangsa,
66005010	anjaha ijadihon Ham do sidea bani Naibatanta gabe sada harajaon ampa malim-malim, anjaha manrajai sidea i atas tanoh in.
66005011	Jadi sanggah mangkawah ahu, gabe hubogei ma sora ni buei malekat inggot paratas ai ampa pargoluh ai ampa sintua-sintua ai; ia bilangan ni sidea marlaksa-laksa anjaha marribu-ribu do.
66005012	Marsora na maling do sidea manghatahon: Na talup do Anak ni Biri-biri, na dob tarsambolih in, manjalo kuasa, habayakon, hapentaron, hagogohon, hasangapon, hamuliaon ampa puji-pujian.
66005013	Jadi hubogei ma sagala na tinompa na i nagori atas, i tanoh pakon i toruh ni tanoh ampa ibagas laut, haganup na ibagas ai manghatahon: Puji-pujian, hasangapon, hamuliaon ampa hagogohon ronsi sadokah ni dokahni ma bani na hundul i atas paratas in pakon bani Anak ni Biri-biri in!
66005014	Anjaha ihatahon pargoluh na ompat ai ma: Amen! Anjaha manrogop ma sintua-sintua ai anjaha marsombah.
66006001	Dob ai huidah ma, ibuha Anak ni Biri-biri ai ma sada lak humbani na pitu ai. Jadi hubogei ma sada humbani pargoluh na ompat ai marsora songon longgur mangkatahon: Roh Ma!
66006002	Mangkawah ma ahu, gabe huidah ma sada huda putih. Marsior do na mangajak huda ai, ibere do bani sortali, anjaha misir ma ia songon parmonang laho marhamonangan.
66006003	Jadi dob ibuha lak na paduahon, hubogei ma pargoluh na paduahon mangkatahon: Roh ma!
66006004	Jadi luar ma sada huda na legan, gerger songon apuy. Ibere do bani na mangajak huda ai kuasa mambuat damei hun tanoh on, ase marsibunuhan sidea; lanjar ibere do bani sada podang na banggal.
66006005	Sanggah ibuha lak na patoluhon, hubogei ma sora ni pargoluh na patoluhon mangkatahon: Roh ma! Jadi huidah ma adong sada huda sibirong, anjaha adong do sada timbangan bani tangan ni na mangajak ai.
66006006	Anjaha hubogei ma sora hun tongah-tongah ni pargoluh na ompat ai mangkatahon: Satumba boras hargani sadinar, tolu tumba andolei hargani sadinar! Tapi ulang ma parseda minak pakon anggur.
66006007	Jadi dob ibuha lak na paompathon, hubogei ma sora ni pargoluh na paompathon mangkatahon: Roh ma!
66006008	Mangkawah ma ahu gabe huidah sada huda silabu; ia goran ni na mangajak huda ai Hamateian do, anjaha nagori toruh do mangihutkonsi. Ibere do bani sidea kuasa bani saparompat ni tanoh on, ase ibunuh marhitei podang, lohei, sampar ampa binatang panoroh na i tanoh on.
66006009	Jadi dob ibuha lak na palimahon, huidah ma itoruh ni anjap-anjap ai tonduy ni sagala na sinayat halani hata ni Naibata ampa halani panaksihon ni sidea.
66006010	Marsora na maling do sidea mardilo-dilo, nini ma: Piga dokah nari do, Ham Tuhan na pansing anjaha na sintong, ase manguhumi Ham anjaha iluluhon Ham darohnami dompak na marianan i tanoh in?
66006011	Jadi ibere ma bani sidea hiou putih sada bei, anjaha ihatahon ma bani sidea ase sabar tongkin nari, paima gok bilangan ni juak-juak hasoman ni sidea ampa sanina ni sidea, na laho bunuhon ope songon sidea.
66006012	Jadi huidah ma, sanggah na ibuha lak na paonomhon, masa ma lalou bolon, gabe marbirong ma mata ni ari songon guni horuy anjaha ganup bulan ai songon daroh.
66006013	Anjaha bintang na i langit ai mardabuhan ma hu tanoh, songon pardudur ni buah ni hayu ara, sanggah idugur logou na mapor.
66006014	Masab ma langit songon surat ginulung, anjaha sagala pulou pakon dolog mosor humbani iananni hinan.
66006015	Anjaha sagala raja ni tanoh on pakon na sangap-sangap pakon puanglima pakon halak na bayak pakon na markuasa, sagala jabolon ampa halak na mardeka, marponop bei ma sidea hubagas liang pakon batu na i dolog.
66006016	Nini sidea ma bani dolog ampa batu: Jombai ma hanami anjaha rungkub ma hanami humbani bohi ni na hundul bani paratas in ampa humbani ringis ni Anak ni Biri-biri in,
66006017	ai domma roh ari ni ringisni na banggal in; anjaha ise ma na boi manahan in?
66007001	Dob ai huidah ma ompat malekat jongjong bani na ompat suhi-suhi ni tanoh on, manjolom na ompat logou ni tanoh on, ase ulang mangombus logou hu tanoh, laut ampa haganup hayu.
66007002	Anjaha huidah ma homa sada malekat na legan, naik hun hapoltakan ni mata ni ari, manjolom sap ni Naibata na manggoluh in. Maling do ia mardilo-dilo bani malekat na ompat ai, na dob manjalo kuasa laho mansedahon tanoh pakon laut in,
66007003	nini ma: Ulang parseda nasiam lobei tanoh pakon laut, age hayu pe, paima isap hanami sagala juak-juak ni Naibatanta bani pardompakanni.
66007004	Anjaha hubogei do buei ni sagala na dob marsap ai: Saratus ompat puluh ompat ribu humbani haganup marga ni Israel.
66007005	Humbani marga Juda sapuluh dua ribu na dob marsap, humbani marga Ruben sapuluh dua ribu, humbani marga Gad sapuluh dua ribu,
66007006	humbani marga Aser sapuluh dua ribu, humbani marga Naptali sapuluh dua ribu, humbani marga Manasse sapuluh dua ribu,
66007007	humbani marga Simeon sapuluh dua ribu, humbani marga Lepi sapuluh dua ribu, humbani marga Isasar sapuluh dua ribu,
66007008	humbani marga Sebulon sapuluh dua ribu, humbani marga Josep sapuluh dua ribu, humbani marga Benjamin sapuluh dua ribu, na dob marsap.
66007009	Dob salpu ai, huidah ma humpulan na banggal, na so boi bilangan ni atap ise, humbani ganup bangsa, suku, marga, ampa hata jongjong i lobei ni paratas ai pakon i lobei ni Anak ni Biri-biri ai, marhiouhon hiou putih anjaha manjolom bulung ni palem.
66007010	Maling do sora ni sidea mardilohon: Bani Naibatanta, na hundul bani paratas in do haluahon, ampa bani Anak ni Biri-biri in!
66007011	Anjaha jongjong ma sagala malekat inggot paratas ai ampa inggot sintua ampa pargoluh na ompat ai, anjaha manrogop ma sidea i lobei ni paratas ai marsombah bani Naibata,
66007012	nini ma: Amen! Puji-pujian pakon hasangapon, hapentaron pakon tarima kasih, hamuliaon pakon hagogohon ampa kuasa ma bani Naibatanta in ronsi sadokah ni dokahni! Amen.
66007013	Jadi marsahap ma sada humbani sintua ai, nini ma dompak ahu: Ise do siparhiou putih in, anjaha hunja do in roh?
66007014	Jadi huhatahon ma dompaksi: Ham tuanku, ham do mambotohsi. Jadi nini ma dompak ahu: In ma, na dob roh humbani hamarsikon banggal ai; domma iburihi sidea hiou ni sidea anjaha ipaputih ibagas daroh ni Anak ni Biri-biri in.
66007015	Halani ai sai i lobei ni paratas ni Naibata do sidea marugas Bani arian pakon borngin ibagas rumahni, anjaha Ia, na hundul bani paratas ai ma, paherbangkon lampo-lamponi iatas ni sidea.
66007016	Seng be loheian sidea, lang be horahan, lang be hona milas ni ari sidea atap aha na milas pe;
66007017	ai parmahanon ni Anak ni Biri-biri na i tongah-tongah ni paratas ai do sidea, anjaha arahkononni do sidea hubani bah tubuh hagoluhan, anjaha apusan ni Naibata ma sagala iluh humbani mata ni sidea.
66008001	Sanggah ibuha lak na papituhon ai, sip ma haganup i nagori atas tar satongah jam dokahni.
66008002	Jadi huidah ma malekat na pitu ai, na jongjong i lobei ni Naibata, anjaha ibere ma bani sidea pitu tarompit.
66008003	Dob ai roh ma sada malekat na legan jongjong hu lambung ni anjap-anjap panggalangan ai, manjolom sada pardahupaan omas. Ibere ma bani buei dahupa, ase igalangkon ai mangurupi tonggo ni halak na pansing bani anjap-anjap omas ai i lobei ni paratas ai.
66008004	Gabe naik ma timus ni dahupa ai mangurupi tonggo ni halak na pansing, humbani tangan ni malekat ai hu lobei ni Naibata.
66008005	Dob ai ibuat malekat ai ma pardahupaan ai anjaha igoki ma ai bani apuy na humbani anjap-anjap ai, anjaha igijigkon ma ai hu tanoh; jadi masa ma longgur, sora, hilap pakon lalou.
66008006	Jadi marugas ma sipitu malekat ai, na manjolom tarompit na pitu ai, laho manompul ai.
66008007	Gabe isompul malekat na parlobei ai ma tarompitni, jadi masa ma sira-sira pakon apuy marsaor daroh; iuseihon ma ai hu tanoh, gabe mosog ma sapartolu ni tanoh pakon sapartolu ni hayu, anjaha mosog ma homa haganup poyon-poyon na maratah.
66008008	Dob ai isompul malekat na paduahon ai ma tarompitni, gabe adong ma songon dolog na banggal anjaha na gara igijigkon hu laut; gabe daroh ma sapartolu ni laut in,
66008009	lanjar matei ma sapartolu ni na tinompa na manggoluh i laut, anjaha maseda sapartolu ni sagala kapal.
66008010	Dob ai isompul malekat na patoluhon ai ma tarompitni, gabe madabuh ma hun langit sada bintang na banggal, na gara songon suluh, lanjar idabuhi ma sapartolu ni bah mardalan pakon bah tubuh.
66008011	Ia goran ni bintang ai Apsintos (hapaeton) do; gabe paet ma sapartolu ni bah in, lanjar matei ma buei jolma ibahen bah na gabe mapaet ai.
66008012	Dob ai isompul malekat na paompathon ai ma tarompitni, gabe hona bogbog ma sapartolu ni mataniari pakon sapartolu ni bulan ampa sapartolu ni bintang, gabe golap ma sapartoluni bei, gabe seng marsinondang be sapartolu ni arian, sonai age borgin.
66008013	Dob ai mangkawah ma ahu, gabe hubogei ma sada manuk-manuk nanggordaha habang i tongah langit, na marsora na maling mangkatahon: Bursik, bursik, bursik ma sagala na mangianhon tanoh in, pangkorhon ni sora na tading ai ope, ai ma tarompit ni malekat na tolu nari, na sihol manompul tarompit ope.
66009001	Dob ai isompul malekat na palimahon ai ma tarompitni, gabe huidah ma madabuh sada bintang hun langit hu tanoh; ibere ma hubani anak kunsi ni ruang partoruh ai.
66009002	Jadi ibuha ma ruang partoruh ai, gabe naik ma timus humbani ruang ai, songon timus ni pamurunan banggal, gabe golap ma mata ni ari pakon awang-awang ibahen timus na humbani ruang ai.
66009003	Anjaha mangkaluar ma balang humbani timus ai hu tanoh in, anjaha ibere ma bani sidea kuasa songon kuasa ni gansip golang na i tanoh in.
66009004	Jadi iparentahkon ma bani sidea, ase ulang ikahua poyon-poyon na i tanoh in, sonai sagala na maratah atap hayu aha pe, tapi pitah jolma hansa, na so marsap bani pardompakanni humbani Naibata.
66009005	Seng ipalopas sidea mambunuh jolma, pitah mangarsik-arsik hansa lima bulan dokahni; pangarsik ni sidea ai usih songon pambahen ni gansip golang sanggah idoit jolma.
66009006	Bani panorang ai pindahan ni jolma ma hamateian, tapi seng jumpahsi; sihol do namin uhur ni sidea matei, tapi lintun do hamateian in humbani sidea.
66009007	Ia rupa ni balang ai, usih do songon huda na sirsir laho hu parmunsuhan; adong do bani uluni sortali na songon omas, anjaha bohini songon bohi ni jolma do.
66009008	Marjambulan do sidea songon jambulan ni naboru, anjaha iponni songon ipon ni singa.
66009009	Marbaju-baju porang do sidea usih hubani baju-baju bosi; ia sora ni habong ni sidea songon sora ni buei gareta porang do, tinarik ni buei huda na marpojong hu parmunsuhan.
66009010	Marihur do sidea songon ihur ni gansip golang anjaha marsorod; bani ihur ni sidea ai do kuasa ni sidea laho mangarsik-arsik jolma lima bulan dokahni.
66009011	Dong do sada raja bani sidea, ai ma malekat hun ruang partoruh, na margoran Abaddon bani hata Heber anjaha Apollion (sipangagou) bani hata Gorik.
66009012	Domma salpu bursik-bursik na parlobei; tonggor ma, roh ope dua nari ipudi ni on.
66009013	Dob ai isompul malekat na paonomhon ma tarompitni, jadi hubogei ma sada sora hun tanduk na ompat na bani anjap-anjap omas, na i lobei ni Naibata.
66009014	Ihatahon ma dompak malekat na paonomkon, na martarompit ai: Paluah ma malekat na ompat ai, na sangkut ilambung ni bah Eprat na banggal ai!
66009015	Jadi ipaluah ma malekat na ompat ai, na dob pinasirsir bani jamni, arini, bulanni pakon tahunni laho mamunuh sapartolu ni manisia.
66009016	Ia bilangan ni tentara na marhuda ai duaratus juta do; hubogei do bilangan ni sidea.
66009017	Sonon do huidah huda pakon na mangajaksi ibagas panonggoranku: Ipakei sidea do baju-baju bosi na gerger songon apuy, mahonda tumang anjaha magorsing songon hirtah. Ulu ni huda ni sidea songon ulu ni singa, anjaha kaluar do humbani babahni apuy, timus pakon hirtah.
66009018	Marhitei pangarsikon na tolu in matei tarbunuh do sapartolu ni manisia, ai ma pangkorhon ni apuy, timus pakon hirtah, na kaluar humbani babah ni sidea.
66009019	Ai ibagas babah pakon ihur ni sidea do gogoh ni huda ai; ai usih hubani ulog do ihur ni sidea na marulu ai, marhitei ai do sidea mambahen hasedaon.
66009020	Ia jolma na tading ai, na so binunuh ni hamarsikon ai, lanjar do seng ipaubah sidea uhurni humbani na hinorjahon ni tangan ni sidea, ase ulang be namin marsombah bani setan-setan pakon bani gana-gana na humbani omas, pirak, tombaga, hayu atap batu, na so tarbahen mangidah, manangar atap mardalan pe.
66009021	Seng ipaubah sidea uhur ni sidea manadingkon pamunuhon, uti-utian, habutakon pakon panangkoon ni sidea.
66010001	Dob ai huidah ma sada malekat na legan, na gogoh, turun hun nagori atas, marhiouhon hombun, halibitongan i atas uluni, bohini songon mataniari anjaha naheini songon basikah na humbani apuy.
66010002	Ijolom do bani tanganni sada buku etek-etek na buha. Anjaha idogeihon do naheini siamun hu atas laut, anjaha nahei sambilouni hu tanoh.
66010003	Mardilo-dilo ma ia maling, songon singa na maraum; sanggah na mardilo-dilo ai ia, marhata ma na pitu longgur ai.
66010004	Dob marhata longgur na pitu ai, sihol manurat ma ahu; tapi hubogei ma sora hun nagori atas manghatahon: Lak ma na hinatahon ni longgur na pitu in, ulang surathon!
66010005	Dob ai ipagostong malekat, na huidah jongjong i atas laut pakon tanoh ai ma tanganni dompak datas.
66010006	Marbija ma ia marhitei Naibata na manggoluh ronsi sadokah ni dokahni, na dob manompa langit pakon isini, tanoh pakon sagala na i atasni ampa laut pakon na dong ibagas: Seng paganjangon be panorang,
66010007	tapi bani panorang ni sora ni tarompit na sihol sompulon ni malekat na papituhon ai, ijai ma gok rusia ni Naibata, songon na dob hinatahonNi bani juak-juakNi, nabi-nabi ai.
66010008	Ia sora na dob hubogei ai hun nagori atas, marsahap do use bakku, nini ma: Laho ma, buat ma buku na buha ai, na i tangan ni malekat ai, na jongjong i atas laut pakon tanoh ai.
66010009	Dob ai huparayak ma malekat ai, huhatahon ma hubani, ase ibere bakku buku ai. Jadi nini ma hubakku: Na ma, pangan ma, gabe paet do in bani boltokmu, tapi tobu do songon manisan ni lobah anggo bani pamanganmu.
66010010	Jadi hubuat ma buku ai hun tangan ni malekat ai anjaha hupangan ma ai; anjaha tobu do ai bani pamanganku songon manisan, tapi dob hupangan ai, gabe paet ma ibagas boltokhu.
66010011	Jadi ihatahon ma dompak ahu: Maningon ulakanmu ope manjahai dompak suku pakon bangsa ampa hata age dompak buei raja-raja.
66011001	Dob ai ibere ma bakku sada buluh songon tungkot sibar-sibar anjaha nini ma: Jongjong ma ho, sibar ma rumah ni Naibata pakon anjap-anjap in ampa na marsombah ibagas in.
66011002	Tapi alaman pardarat ni rumah panumbahan in ulang sibar, laosi ma in, ai domma iondoshon in bani bangsa sipajuh begu-begu. Dogei-dogeian ni sidea ma huta na pansing in ompat puluh dua bulan dokahni.
66011003	Anjaha bereonKu do kuasa bani saksingKu na dua ai, ase manjahai sidea saribu dua ratus onom puluh ari dokahni, marhiouhon guni.
66011004	Sidea ma na dua hayu jetun pakon na dua parsuluhan, na jongjong i lobei ni Tuhan simada tanoh on.
66011005	Anggo adong na sihol mansedahon sidea, kaluar ma apuy humbani babah ni sidea mamboiskon munsuhni; anggo dong na sihol mansedahon sidea, sonai ma maningon matei sidea.
66011006	Na markuasa do sidea mangkunsi langit, ase ulang roh udan sadokah panorang manjahai sidea. Na markuasa do sidea paubahkon bah gabe daroh anjaha manghonahon bagei sitaronon bani tanoh in, atap sonaha hotopni nini uhur ni sidea.
66011007	Anggo domma idobkon sidea hasaksian ni sidea, tangkog ma binatang ai hun ruang partoruh ai, laho marmunsuh dompak sidea, taluhononni ma sidea anjaha bunuhonni.
66011008	Ragei ma bangkei ni sidea i alaman ni huta na banggal in, na margoran mangihutkon partonduyon Sodom pakon Masir, ijai do homa Tuhan ni sidea tarsilang.
66011009	Jadi idahon ni buei bangsa, suku, hata pakon marga ma bangkei ni sidea tolu satongah ari dokahni, anjaha seng ilopas sidea tanomon bangkei ni sidea ai.
66011010	Jadi sagala na mangiankon tanoh on, marmalas ni uhur ma anjaha marmegah-megah mangidah sidea, pala marsitongosan siluah samah sidea, halani nabi na dua on do sipangarsik-arsik hinan bani na mangiankon tanoh on.
66011011	Dob salpu tolu satongah ari, sorap ma Tonduy hagoluhan na humbani Naibata bani sidea, jongjong ma sidea, jadi mabiar tumang ma sagala na mangidah sidea.
66011012	Ibogei sidea ma sora na maling hun nagori atas, na mangkatahon bani sidea: Naik ma hujon! Jadi naik ma sidea hu nagori atas ibagas hombun, iidah munsuh ni sidea.
66011013	Bani panorang ai masa ma lalou banggal, marumbak ma saparsapuluh ni huta ai, matei ma bani lalou ai pitu ribu halak, mabiar ma sagala na tading, anjaha ipasangap sidea ma Naibata na i nagori atas.
66011014	Domma salpu bursik-bursik na paduahon; tonggor ma, barah ma roh hamagouan na patoluhon.
66011015	Dob ai isompul malekat na papituhon ai ma tarompitni, jadi masa ma sora na gogoh i nagori atas, na mangkatahon: Domma ondos bani Tuhanta pakon bani KristusNi harajaon ni dunia on, manrajai ma Ia ronsi sadokah ni dokahni.
66011016	Ia sintua na dua puluh ompat ai, na hundul bani hotakni bei i lobei ni Naibata, manrogop ma marsombah bani Naibata.
66011017	Nini sidea ma: Na mangkatahon tarima kasih do hanami Bamu, Ham Tuhan Naibata, Sigomgom haganup, na dong sonari ampa na dob dong hinan, halani na dob ijalo Ham kuasaMu na banggal in anjaha bangkit Raja Ham.
66011018	Manringis do sagala bangsa, gabe roh do ringisMu; jumpah ma panorangni, ase hona uhum sagala na dob matei lanjar mambere upah bani juak-juakmu, nabi-nabi ai, pakon halak na pansing ronsi sagala na mangkabiari goranMu, na etek ampa na banggal, sonai homa laho mansedahon siparseda tanoh in.
66011019	Dob ai ungkab ma rumah panumbahan ni Naibata i nagori atas, gabe taridah ma poti parpadananNi ibagas rumah panumbahan ai, anjaha masa ma hilap, sora-sora pakon longgur ampa lalou pakon sira-sira na banggal-banggal.
66012001	Dob ai taridah ma sada tanda na banggal i nagori atas: Sada naboru marhiou mata ni ari, bulan i toruh ni naheini anjaha sapuluh dua bintang sortali ni uluni.
66012002	Na boratan rumah do ia anjaha mandoruhi ibahen boritni ampa pangarouon laho mantubuhkon anak.
66012003	Dob ai taridah ma tanda na legan i nagori atas: Sada naga na banggal songon apuy, pitu do uluni, sapuluh tandukni anjaha pitu sortali harajaon bani uluni.
66012004	Isarad ihurni do sapartolu ni bintang na i langit anjaha idabuhkon ma ai hu tanoh. Jadi jongjong ma naga ai i lobei ni naboru na laho tubuhan tuah ai, laho mambondut dakdanakni ai tubuhkonsi.
66012005	Jadi itubuhkon ma sada anak, na sihol marmahan sagala bangsa sipajuh begu-begu marhitei tungkot bosi. Jadi tarangkat ma anakni ai hulobei ni Naibata pakon paratasNi ai,
66012006	anjaha maporus ma naboru ai hu halimisan bani sada ianan na pinasirsir ni Naibata, ase ijai ipatorsa-torsa ia saribu dua ratus onom puluh ari dokahni.
66012007	Anjaha masa ma porang i nagori atas; marporang ma si Mikael rap pakon sagala malekatni marmunsuh dompak naga ai. Jadi naga ai pe rap pakon sagala malekatni roh ma marporang.
66012008	Tapi seng tahan sidea, anjaha seng dong be ianan bani sidea i nagori atas.
66012009	Jadi idabuhkon ma naga na bolon ai, ulog na basaia ai, na margoran sibolis pakon setan, na pakahouhon haganup dunia on; hu tanoh do ia idabuhkon rap pakon sagala malekatni.
66012010	Dob ai hubogei ma sada sora na maling i nagori atas, na manghatahon: Domma das sonari haluahon pakon hagogohon pakon harajaon ni Naibatanta ampa kuasa ni KristusNi; ai domma idabuh sipanukasi, na manukasi saninanta arian borngin i lobei ni Naibata.
66012011	Domma italuhon sidea ia marhitei daroh ni Anak ni Biri-biri in pakon marhitei hata na sinaksihon ni sidea, anjaha seng ihargahon sidea hosahni ronsi matei.
66012012	Halani ai marmalas ni uhur ma ham nagori atas pakon sagala na marianan ibagas! Tapi bursik ma tanoh pakon laut in, ai domma susur sibolis in bennima, marah tumang, ai ibotoh pondok mando panorangni.
66012013	Tapi dob ididah naga ai, na dob idabuhkon ia hu tanoh, iayak-ayak ma naboru na mantubuhkon anak ai.
66012014	Jadi ibere ma bani naboru ai dua habong ni manuk-manuk nanggordaha na banggal, ase habang ia bani iananni hu halimisan, ase ijai ma ia ipatorsa-torsa sada panorang, dua panorang pakon satongah panorang daoh humbani panonggor ni ulog ai.
66012015	Jadi ibursikkon ulog ai ma bah humbani babahni songon bah banggal hun pudi ni naboru ai, ase iayubkon bah banggal ai ia.
66012016	Tapi iurupi tanoh ai do naboru ai, ipatanggak ma babahni anjaha ibondut ma bah banggal ai, na binursikkon ni naga ai humbani babahni.
66012017	Jadi manringis ma naga ai dompak naboru ai, gabe laho ma ia marmunsuh dompak ginomparni na tading ai, sagala na mandalankon titah ni Naibata pakon na manjolom hasaksian pasal Jesus.
66012018	Jadi jongjong ma ia i topi ni laut ai.
66013001	Jadi huidah ma mandarat humbagas laut ai sada binatang, sapuluh do tandukni anjaha pitu uluni. Bani tandukni ai adong do sapuluh sortali anjaha goran-goran panrisaion do bani uluni ai.
66013002	Ia binatang na huidah ai songon begu do rupani, naheini songon nahei ni gipul anjaha babahni songon babah ni singa. Ibere naga ai ma gogohni bani, sonai age hotakni ampa kuasa banggal.
66013003	Huidah do sada humbani uluni ai ugahan, sihamateihononni namin; hape malum do ugahni sihamateihononkonni ai. Jadi longang ma ganup tanoh on mangidah binatang ai.
66013004	Isombah sidea ma naga ai, sibere kuasa bani binatang ai; binatang ai pe isombah sidea ma, nini: Ise ma na doskon binatang in, anjaha ise ma na mangasup mangimbangsi?
66013005	Ibere ma bani sada babah, na mangkatahon hata pangenjengon pakon panrisaion; ibere ma kuasa bani mandalankon ai ompat puluh dua bulan dokahni.
66013006	Ibuha ma babahni manrisai Naibata, manrisai goranNi pakon iananNi pakon na marianan i nagori atas.
66013007	Ibere ma kuasa bani mammunsuhi halak na pansing pakon mantaluhon sidea; ibere do homa hubani kuasa manggomgomi sagala marga, suku, hata pakon bangsa.
66013008	Anjaha sombahon ni haganup pangisi ni tanoh on ma ia, sagala na so tarsurat goranni humbani mula ni dunia on bani buku hagoluhan ni Anak ni Biri-biri ai, na dob tarbunuh ai.
66013009	Sagala na marpinggol, itangihon ma!
66013010	Sagala sipanaban maningon tartaban do; sagala sipamunuh marhitei podang maningon matei do bunuhon ni podang. Ibagas ai sabar anjaha porsaya do halak na mapansing.
66013011	Dob ai huidah ma sada binatang na legan mandarat hun tanoh, dua do tandukni songon tanduk ni biri-biri, anjaha songon parsahap ni naga ai do parsahapni.
66013012	Idalankon do sagala kuasa ni binatang na parlobei ai i lobeini. Isuruh do tanoh on pakon sagala na marianan ibagas, manombah binatang na parlobei ai, simada ugah hamateian na dob malum ai.
66013013	Ibahen do tanda na banggal, pala ipaturun apuy hun langit hu tanoh i lobei ni jolma.
66013014	Ipakahou do sagala na marianan i tanoh in marhitei tanda halongangan, na ibere hubani sidalankononni i lobei ni binatang ai; ai ihatahon do bani sagala na mangiankon tanoh in, mambahen gana-gana bani binatang ai, na dob ugahan hinan ibahen podang, hape manggoluh do.
66013015	Ibere do kuasa bani mambere hosah bani gana-gana ni binatang ai, gabe boi marsahap gana-gana ni binatang ai, anjaha isuruh do na mambunuh sagala na so manombah gana-gana ni binatang ai.
66013016	Anjaha isuruh ma haganup, na etek ampa na magodang, na bayak ampa na musil, halak na mardeka pakon jabolon, mambahen tanda bani tanganni atap bani pardompakanni,
66013017	ase ulang boi atap ise mamboli atap manjual, anggo seng dong bani tanda ai, ai ma goran ni binatang ai atap bilangan ni goranni.
66013018	Ibagas on porlu hauhuron. Barang ise na maruhur, ietong ma bilangan ni binatang ai: Bilangan ni sada jolma do ai, anjaha onom ratus onom puluh onom do bilangan ai.
66014001	Jadi mangkawah ma ahu, anjaha tonggor ma, jongjong do Anak ni Biri-biri in i atas dolog Sion anjaha rap pakonsi saratus ompat puluh ompat ribu halak; tarsurat do goranNi pakon goran ni BapaNi bani pardompakan ni sidea.
66014002	Hubogei ma sora hun nagori atas songon parhasak ni buei bah banggal anjaha songon pardobur ni longgur na maling; ia sora na hutangar ai, songon sora ni husapi na giniut ni parhusapi do.
66014003	Idodingkon sidea do doding na baru i lobei ni paratas ai ampa i lobei ni pargoluh na ompat ai ampa sintua ai; sahalak pe seng dong na boi mangguruhon doding ai, sobali sisaratus ompat puluh ompat ribu halak ai, na tinobus hun tanoh in.
66014004	Sidea do na so pabutakhon dirini bani naboru; songon anakboru na so haliaban do sidea. Iirikkon sidea do Anak ni Biri-biri in, atap huja pe Ia laho. Sidea do na dob tinobus humbani hajolmaon, limbuah bani Naibata pakon bani Anak ni Biri-biri in.
66014005	Seng dong dapot ladung bani pamangan ni sidea. Seng dong tikas bani sidea.
66014006	Huidah ma sada malekat na legan habang i tongah langit; adong do bani Ambilan Namadear sisadokah ni dokahni, siambilankononni bani na mangiankon tanoh in, bani haganup bangsa, marga, hata pakon suku,
66014007	anjaha maling do sorani mangkatahon: Habiari nasiam ma Naibata anjaha pasangap ma Ia, ai domma jumpah panorang ni panguhumonNi! Sombah nasiam ma Ia, sitompa langit pakon tanoh pakon laut pakon sagala bah tubuh!
66014008	Jadi mangihut ma malekat na legan, ai ma na paduahon, ihatahon ma: Domma madabuh, domma madabuh Babilon na banggal in, na mambahen mabuk sagala bangsa marhitei anggur sipagarang uhur parbangkison.
66014009	Dob ai mangihut ma bani sidea malekat na legan, ai ma na patoluhon, na manghatahon maling: Barang ise na manombah binatang ai ampa gana-ganani, anjaha na manjalo tanda ai bani bohini atap bani tangani,
66014010	maningon inumonni do anggur hamarahon ni Naibata, na dob pinasirsir seng maragu ibagas panginuman hamarahonni; siarsik-arsikon do ia ibagas apuy pakon hirtah i lobei ni sagala malekat na pansing in ampa i lobei ni Anak ni Biri-biri in.
66014011	Naik ma timus ni hamarsikon ni sidea ronsi sadokah ni dokahni. Seng jumpahan parsaranan arian borgin sagala na manombah binatang ai pakon gana-ganani, sonai sijalo tanda ni goranni ai.
66014012	Ibagas on sabar do uhur ni halak na pansing, siramothon titah ni Naibata pakon haporsayaon bani Jesus.
66014013	Jadi hubogei ma sora hun nagori atas, na mangkatahon: Surathon ma: Martuah ma na matei ibagas Tuhan in humbani sonari nari. Tongon, nini Tonduy in, na marsaran ma sidea humbani halojaon ni sidea, ai na mangihut ma bani sidea na hinorjahon ni sidea.
66014014	Dob ai mangkawah ma ahu, anjaha tonggor ma: Sada hombun na lopak, anjaha i atas hombun ai hundul sahalak na usih hubani Anak ni Jolma in, marsortali omas bani uluNi anjaha sasabi na marot bani tanganni.
66014015	Jadi haluar ma sada malekat na legan hun rumah panumbahan ai, na mardilo-dilo marhitei sora na maling hubani na hundul i atas hombun ai: Sabihon ma sasabimu anjaha sabi ma, ai jumpah ma panorang sabion, ai masak tumang ma sisabion na i tanoh in.
66014016	Jadi isabihon na hundul i atas hombun ai ma sasabini hu tanoh in, isabi ma tanoh in.
66014017	Luar ma homa malekat na legan hun rumah panumbahan na i nagori atas in, ia pe manjolom sasabi na marot do.
66014018	Anjaha luar ma humbani anjap-anjap ai sada malekat na legan na markuasa pasal apuy, na mandilohon marhitei sora na maling hubani na manjolom sasabi na marot ai, nini: Sabihon ma sasabimu na marot in, buati ma haganup buah ni hayu anggur na i tanoh in, ai domma mabei buahni.
66014019	Jadi isabihon malekat ai ma sasabini hu tanoh in, ibuati ma sagala buah ni hayu anggur na i tanoh in, anjaha igijigkon ma ai hu kilang hamarahon ni Naibata na banggal ai.
66014020	Idarat ni huta ai do idogei buah anggur ai, gabe mandarat ma daroh humbani pangilangan ai pala das hubani kokang ni huda, saribu onom ratus stadia daohni.
66015001	Dob ai huidah ma sada tanda na legan i nagori atas, banggal anjaha halongangan: Pitu malekat manjolom pitu sitaronon na parpudi, ai marhiteihon ai ma marpunsa ringis ni Naibata.
66015002	Jadi huidah ma na songon laut kasa marsaor apuy, anjaha i topi ni laut kasa ai jongjong do sagala na dob monang mangimbang binatang ai ampa gana-ganani ampa bilangan ni goranni, manjolom husapi ni Naibata.
66015003	Anjaha idodingkon sidea do doding ni si Musa, juak-juak ni Naibata, pakon doding ni Anak ni Biri-biri in, nini: Banggal anjaha halongangan do sagala horjamu, Ham Tuhan Naibata, Sigomgom haganup; pintor anjaha sintong do sagala dalanmu, Ham Raja ni sagala bangsa!
66015004	Ise ma na so manghabiari Ham, ale Tuhan, janah na so pasangaphon goranMu? Ai Ham do hansa na pansing, anjaha sagala bangsa roh ma marsombah Bamu, ai domma talar panguhumMu na pintor in.
66015005	Jadi dob salpu ai mangkawah ma ahu, anjaha mungkab ma rumah panumbahan, lampo-lampo hasaksian ai, i nagori atas.
66015006	Jadi kaluar ma hun rumah panumbahan ai sipitu malekat, na manjolom sitaronon na pitu ai, anjaha hiou putih na marlinang-linang do pakeian ni sidea anjaha margondit omas bani tontonni.
66015007	Jadi roh ma sada humbani pargoluh na ompat ai mambere hubani sipitu malekat ai pitu batil omas, na gok bani ringis ni Naibata, na manggoluh ronsi sadokah ni dokahni.
66015008	Jadi gok timus ma rumah panumbahan ai ibahen hasangapon ni Naibata pakon hagogohonNi; seng boi age ise masuk hu rumah panumbahan ai, paima marujung na pitu sitaronon na humbani sipitu malekat ai.
66016001	Dob ai hubogei ma sora na maling hun rumah panumbahan ai hubani malekat na pitu ai: Misir ma nasiam, useihon nasiam ma batil na pitu in, ianan ni ringis ni Naibata, hubani tanoh in.
66016002	Jadi misir ma na parlobei ai, iuseihon ma batilni hu tanoh in. Jadi masa ma bayoh na bajan anjaha na sambor bani jolma, na dob manjalo tanda ni binatang ai anjaha sisombah gana-ganani.
66016003	Dob ai iuseihon na paduahon ai ma batilni hu laut; jadi gabe daroh ma ai songon daroh ni na matei, lanjar matei ma sagala na manggoluh i laut ai.
66016004	Dob ai iuseihon na patoluhon ai ma batilni hubani bah banggal pakon bah tubuh, anjaha gabe daroh ma ai.
66016005	Jadi hubogei ma malekat sigomgom bah manghatahon: Na pintor do Ham, na dong sonari ampa na dong hinan, Ham na mapansing, halani sonai panguhumMu;
66016006	ai iuseihon sidea do daroh ni halak na pansing pakon nabi-nabi, gabe daroh do ipainumkon Ham bani sidea; patut do ai bani sidea.
66016007	Anjaha hubogei do humbani anjap-anjap ai sora na manghatahon: Tongon, Ham Tuhan Naibata, Sigomgom haganupan, sintong anjaha pintor do uhumMu in.
66016008	Dob ai iuseihon na paompathon ai ma batilni hubani mata ni ari; ibere ma bani mata ni ari kuasa mammosoghon jolma in marhitei apuy.
66016009	Jadi mosog ma jolma in ibahen milasni na parah ai, gabe irisai sidea ma goran ni Naibata, na markuasa bani sagala sitaronon ai; lanjar do seng i paubah sidea uhurni laho pasangaphonSi.
66016010	Dob ai iuseihon na palimahon ai ma batilni bani hotak ni binatang ai, gabe golap ma harajaonni ai, anjaha marsiharat dilahni bei ma sidea halani boritni,
66016011	gabe irisai sidea ma Naibata ni nagori atas ai halani boritni ampa bayoh niarou ni sidea ai, tapi lanjar do seng ipaubah sidea uhurni manadingkon parlahou ni sidea ai.
66016012	Dob ai iuseihon na paonomhon ai ma batilni hu bah Eprat na banggal ai, gabe horah ma bahni, ase ipasirsir dalan ni raja-raja na hun hapoltakan ni mata ni ari.
66016013	Jadi huidah ma kaluar humbani babah ni naga ai pakon humbani babah ni binatang ai pakon humbani pamangan ni nabi sipakulah-kulah ai tolu tonduy na mabutak songon tiktikan.
66016014	Ai ma tonduy ni setan-setan na mambahen tanda-tanda, na bingkat marayak raja-raja ni sab dunia on, laho patumpuhon sidea hu parporangan bani ari na banggal ai, ari ni Naibata, Sigomgom haganupan.
66016015	Tonggor ma, na roh ma Ahu songon panangko. Martuah ma na jaga anjaha na manramothon hiouni ase sirsir, ase ulang talanjang ia mardalan, gabe taridah hailaonni.
66016016	Jadi ipatumpu ma sidea bani sada ianan, na margoran Harmagedon bani hata Heber.
66016017	Dob ai iuseihon na papituhon ai ma batilni hu awang-awang, jadi tarbogei ma sora na maling hun rumah panumbahan ai, humbani paratas ai, manghatahon: Domma saud!
66016018	Dob ai masa ma hilap, sora pakon longgur, masa ma homa lalou bolon, songon na so ongga masa, sadokah dong jolma manisia i tanoh on, lalou na sonai bolonni.
66016019	Jadi mabolah ma huta na banggal ai bolah tolu, mangkarumbak ma huta ni bangsa-bangsa, anjaha Babel na banggal ai pe seng ihalupahon Naibata laho painumhon hubani panginuman, na gok anggur hamarahonNi na banggal ai.
66016020	Magou ma sagala pulou, anjaha dolog pe seng dong be jumpah.
66016021	Anjaha madabuh ma sira-sira na banggal, boratni satalenta, hun langit bani jolma, gabe irisai jolma ma Naibata halani sitaronon humbani sira-sira ai; ai parah do sitaronon ai.
66017001	Dob ai roh ma sada humbani malekat na pitu ai, na manjolom batil na pitu ai, marsahap ma ia hubakku, nini ma: Roh ma, ase hupatuduhkon bam uhum bani boru jalang na banggal ai, na hundul bani bah na mabuei ai.
66017002	Hasomanni marbangkis do raja-raja ni tanoh in, anjaha mabuk do ganup pangisi ni dunia on ibahen anggur parbangkisonni ai.
66017003	Jadi iboan ma ahu ibagas tonduy hubani sada halimisan. Jadi huidah ma sada naboru, hundul bani sada binatang sigerger, na gok bani goran panrisaion, pitu do uluni anjaha sapuluh tandukni.
66017004	Ia pakeian ni naboru ai hiou saholat pakon hiou hasumba do, na ilampis bani omas, intan pakon mutiha; adong do bani tanganni panginuman omas, gok marisi hagigi pakon habutakon ni parbangkisonni.
66017005	Bani pardompakanni tarsurat do sada goran na marrusia: Babel na banggal in, inang ni sagala parbangkison pakon hagigi na i tanoh on.
66017006	Jadi huidah do naboru ai mabuk ibahen daroh ni halak na mapansing ampa daroh ni saksi-saksi ni Jesus. Longang tumang do uhurhu mangidahsi.
66017007	Gabe ihatahon malekat ai ma dompak ahu: Mase longang uhurmu? Hupatugah ma hubam rusia ni naboru on pakon rusia ni binatang na mambobansi ai, na marulu pitu anjaha na martanduk sapuluh ai.
66017008	Ia binatang na niidahmai, na manggoluh do ai hinan, sonari lang be, anjaha naik ma ai use hun ruang partoruh ai, laho masuk hu hamagouan; anjaha sagala pangisi ni tanoh in, na so tarsurat goranni bani buku hagoluhan humbani tombei ni dunia on, longang ma mangidah binatang ai, na dob dong hinan, sonari seng dong be, hape roh use.
66017009	Ibagas on porlu do pangarusion na marhasoman hauhuron! Na pitu ulu ai, ai ma pitu dolog, na hinundulan ni naboru ai, anjaha pitu raja do ai.
66017010	Lima hunjai domma madabuh, na sada adong ope, na sada nari lang roh ope; anjaha anggo roh, tongkin do hansa ia adong.
66017011	Ia binatang, na adong hinan, anjaha sonari seng dong be, ai do na pawaluhkon, anjaha humbani na pitu ai do ai, anjaha nalaho ma ia hu hamagouan.
66017012	Ia na sapuluh tanduk niidahmai, ai ma sapuluh raja, na so manjalo harajaonni ope. Tapi jaloon ni sidea do kuasa songon raja-raja sajam dokahni rap pakon binatang ai.
66017013	Sauhur do sidea anjaha ibere sidea do gogoh pakon kuasa ni sidea bani binatang ai.
66017014	Marmunsuh ma sidea dompak Anak ni Biri-biri in, tapi taluhononkon ni Anak ni Biri-biri in do sidea; ai Ia do tuan ni sagala tuan anjaha Raja ni sagala raja. Halak na raphonSi ai pe monang do, ai ma sagala na nidilo, na pinilih anjaha na porsaya.
66017015	Dob ai nini ma dompak ahu: Ia sagala bah na niidahmai, na hinundulan ni boru jalang ai, ai ma bangsa-bangsa, halak simbuei, suku pakon hata.
66017016	Ia tanduk na sapuluh ai, na niidahmai, pakon binatang ai, domdoman ni sidea ma boru jalang ai, lungunan ma bahenon ni sidea ia anjaha talanjang, panganon ni sidea ma dagingni, anjaha tutungon ni sidea ma ia bani apuy.
66017017	Ai ipuhoi Naibata do uhur ni sidea, laho pasaudkon sura-sura ni uhurNi, laho pasadahon sura-sura ni sidea, laho mangondoshon harajaon ni sidea bani binatang ai, ronsi saud hagogok ni hata ni Naibata.
66017018	Ia naboru, na niidahmai, ai ma huta na banggal in, na manggomgomi raja-raja na i tanoh on.
66018001	Dob salpu ai huidah ma sada malekat na legan, susur hun nagori atas, na markuasa na banggal, jadi isondangi hasangaponni ma tanoh in.
66018002	Jadi mardilo-dilo ma ia marhitei sora na maling, nini ma: Domma madabuh, domma madabuh Babilon na bolon in, domma gabe ianan ni setan-setan ai ampa parponopan ni sagala tonduy na mabutak, pakon harang ni sagala manuk-manuk na mabutak, sihagigihononkon.
66018003	Ai na dob minum do sagala bangsa humbani anggur parbangkisonni, na pagaranghon ai, anjaha raja-raja ni tanoh in marriah-riahi do pakonsi, anjaha gabe bayak do partiga-tiga ni tanoh in marhitei banggal ni hadoharonni.
66018004	Dob ai hubogei ma use sora na legan hun nagori atas manghatahon: Kaluar ma nasiam, ale bangsaKu, hun tongah-tongahni, ase ulang saor nasiam bani dousani, anjaha ulang dihut nasiam ihonai sitarononni.
66018005	Ai domma sundol ronsi langit sagala dousani, anjaha idingat Naibata do sagala hajahatonni.
66018006	Balashon nasiam ma hubani romban hubani pambahenanni bani nasiam, marlompit ma balashon nasiam na binahenni ai; marlompit ma saorhon nasiam bani panginuman, na sinaorni bani nasiam.
66018007	Honahon ma hubani na maborit ampa hamarsikon ansa buei ni hamuliaon ampa hamantinonni hinan. Ai nini do ibagas uhurni: Marparatas do ahu songon raja naboru, sedo na mabalu ahu seng anjai idahonku pusok ni uhur.
66018008	Halani ai ibagas sadari do roh bani sitarononni: Hamateian, pusok ni uhur ampa lohei, dob ai tutungon ma ia bani apuy, ai na gogoh do Tuhan Naibata, na manguhumsi.
66018009	Tangisan anjaha doruhan ni raja-raja ni tanoh in ma ia, ai ma hasomanni marbangkis anjaha marhabutakon sanggah na iidah sidea timus ni apuy, na manutungsi ai.
66018010	Mandaoh-daoh mando sidea jongjong halani biar mangidah sitarononni ai, nini: Aih, aih, ale huta Babel na bolon in anjaha na toguh in! ibagas sajam do mangonai uhum bam.
66018011	Tangis anjaha marhoru do partiga-tiga ni tanoh on mangidahsi, halani seng dong be na mamboli boniaga ni sidea,
66018012	ai ma boniaga omas pakon pirak, mata intan, mutiara, hiou putih, hasumba, sitora, hiou sigerger pakon sagala hayu na misbou-misbou, pakon masam ni parugas na pinauli humbani gading, pakon parkakas na pinauli humbani hayu na maharga, humbani tombaga, bosi ampa batu marmar,
66018013	ambah ni ai kulit manis pakon minak na morum, hamonan, mir pakon dahupa, anggur, minak jetun, topung pakon gandum, lombu pakon biri-biri, huda pakon gareta, jabolon pakon jolma.
66018014	Buah ni hayu pe, na hinarosuhkon ni uhurmu, mosor do humbam, anjaha sagala hajengeson ampa hajombuton magou do humbam, seng anjai jumpah be ai.
66018015	Halak na martiga-tigahon ai, na dob bayak marhitei ai. jongjong do mandaoh-daoh, halani mabiar mangidah sitarononni, tangis anjaha mandoruhi, nini:
66018016	Aih, aih, huta na banggal in, na marhiou hiou putih, saholat ampa hasumba, nilampis bani omas, mata intan pakon mutiara! Ibagas sajam do mahansur habayakon na sonai!
66018017	Anjaha haganup kapiten ni kapal ampa halak siparlayar, halak siparhorja i kapal ampa na marpansarian hun laut, jongjong do sidea mandaoh-daoh,
66018018	anjaha doruh-doruh mangidah timus ni apuyni ai, nini: Huta ja ma na songon huta na banggal an?
66018019	Inahkon sidea ma orbuk bani uluni, sanggah na tangis-tangis anjaha na mandoruhi ai, nini: Aih, aih, huta na banggal in, na mambahen bayak sagala siparkapal na i laut marhitei artani! Ibagas sajam do seda haganupan ai!
66018020	Marmalas ni uhur ma pasalsi, ale nagori atas, ale halak na mapansing, apostel ampa nabi-nabi! Ai domma idabuh Naibata uhum bani halani nasiam.
66018021	Jadi roh ma sada malekat na gogoh mangangkat sada batu na salosung banggalni, anjaha idabuhkon ma ai hu laut, nini ma: Sonai ma sampakhononhon huta Babel na banggal in, anjaha seng anjai jumpah be.
66018022	Seng tarbogei be ibagas ho sora ni parhusapi pakon sipandoding, sipartulila, pakon sipartarompit; seng jumpah be ibagas ho situkangi atap aha pe, anjaha sora hun losung pe seng tarbogei be ibagas ho;
66018023	anjaha sinondang ni sada palita pe lang be marsinalsal ibagas ho, anjaha sora ni siparunjuk pakon tunanganni seng tarbogei be i tongah-tongahmu. Ai partiga-tigamu do gabe halak na sangap-sangap i tanoh on, anjaha sagala bangsa kahou do ibahen uti-utianmu;
66018024	anjaha ibagas huta ai do jumpah daroh ni nabi-nabi pakon halak na mapansing, sonai homa daroh ni haganup na dob binunuh i atas tanoh in.
66019001	Dob salpu ai hubogei ma sora na gogoh humbani humpulan banggal i nagori atas, mangkatahon: Haleluya! Haluahon pakon hasangapon ampa hagogohon, Naibatanta do simada ai,
66019002	Ai sintong anjaha pintor do uhumni; ai domma iuhumi boru jalang na banggal ai, na dob mangagou tanoh in marhitei parriah-riahonni, anjaha ibalashon do hubani daroh ni juak-juakni
66019003	Dob ai ihatahon sidea ma paduahalihon: Haleluya! Anjaha naik do timusni ai ronsi sadokah ni dokahni.
66019004	Jadi manrogop ma sintua na dua puluh ompat ai pakon pargoluh na ompat ai marsombah bani Naibata, na hundul bani paratas ai, nini: Amen! Haleluya!
66019005	Anjaha roh ma sada sora humbani paratas ai, mangkatahon: Puji nasiam ma Naibatanta, nasiam haganup juak-juakni, na mangkabiariSi, na etek age na banggal!
66019006	Jadi hubogei ma songon sora ni jolma mabuei, songon sora ni buei bah banggal, songon sora ni longgur na gogoh, manghatahon: Haleluya! Ai domma manrajai Tuhan Naibatanta, Sigomgom haganup.
66019007	Marmalas ni uhur ma hita anjaha marolob-olob, anjaha bere hita ma hasangapon Bani! Ai jumpah ma pesta parunjukon ni Anak ni Biri-biri in, domma sirsir parinangonni.
66019008	Domma ibere hubani hiou putih na borsih sipaheionni. Ia hiou putih ai, ai ma horja hapintoran ni halak na mapansing.
66019009	Anjaha nini ma hubakku: Surathon ma: Martuah do na niontang bani pesta parunjukon ni Anak ni Biri-biri in. Dob ai ihatahon ma hubakku: Hata on tongon do hata humbani Naibata.
66019010	Jadi manrogop ma ahu i lobei ni naheini laho manombahsi, tapi nini ma dompak ahu: Ulang sonin, hasomanmu juak-juak do ahu anjaha hasoman juak-juak ni saninamu, na manjolom hasaksian ni Jesus. Naibata do sisombahonmu! Ai hasaksian ni Jesus, ai ma tonduy ni panjahaion.
66019011	Dob ai huidah ma mungkab nagori atas, anjaha tonggor ma, sada huda na putih, anjaha na mangajak ai margoran do Haposan anjaha Parsintong, anjaha ibagas hapintoron do Ia manguhumi anjaha mamorang.
66019012	Songon gara ni apuy do matani, anjaha buei do sortali bani uluni; adong do goranni tarsurat, na so binotoh ni age ise, sobali Ia sandiri.
66019013	Ipakei do hiou na nironjamhon bani daroh anjaha goranNi ai ma: Hata ni Naibata.
66019014	Mangihut do Bani sagala bala na i surga mangajak huda putih. Hiou na putih anjaha na borsih do pakeian ni sidea.
66019015	Mandarat do humbani pamanganni podang na marot, sitampulhononni bani bangsa-bangsa. Parmahanonni ma sidea marhitei tungkot bosi, anjaha Ia do mandogei pangilangan anggur ni ringis banggal ni Naibata, Sigomgom haganup.
66019016	Tarsurat do goranni bani hiouNi pakon binongeiNi: Raja ni sagala raja anjaha Tuhan ni sagala tuan.
66019017	Dob ai huidah ma sada malekat jongjong ibagas mata ni ari, anjaha mandilohon marhitei sora na gogoh bani manuk-manuk na i awang-awang na gijang in: roh ma hanima martumpu bani pesta mangan-mangan bolon ni Naibata.
66019018	laho manganhon daging ni raja-raja, daging ni puanglima pakon halak na gogoh, daging ni sagala huda pakon daging ni na mangajaksi, daging ni sagala halak na mardeka pakon jabolon, age na etek age na banggal.
66019019	Jadi huidah ma binatang ai ampa raja-raja ni tanoh on rap pakon bala ni sidea martumpu laho marmunsuh dompak na mangajak huda ai pakon balani.
66019020	Gabe tartangkap ma binatang ai rap pakon nabi sipakulah-kulah ai, na dob mambahen tanda-tanda i lobeini, parhiteianni paoto-otohon sagala na manjalo tanda ni binatang ai pakon na manombah gambaranni. Manggoluh do na dua ai idabuhkon hu laut apuy na gajag marhasoman hirtah.
66019021	Ia na tading ai ibunuh do marhitei podang na kaluar humbani pamangan ni na mangajak huda ai, gabe bosur ma sagala manuk-manuk ibahen daging ni sidea.
66020001	Dob ai huidah ma sada malekat susur hun nagori atas, na manjolom anak kunsi ni ruang partoruh anjaha gari banggal do bani tanganni.
66020002	Jadi itangkap ma naga ai, ulog na basaia ai, ai ma sibolis pakon setan, anjaha igarihon ma ia saribu tahun dokahni.
66020003	Idabuhkon ma ia hu ruang partoruh, itutup anjaha ilak ma i atasni, ase ulang be ipakahou sagala bangsa, paima gok na saribu tahun ai. Dob salpu ai maningon paluahon do ia tongkin.
66020004	Jadi huidah ma buei paratas anjaha adong do na hundul i atasni, ibere ma bani sidea kuasa manguhumi. Anjaha huidah ma tonduy ni sagala na hona tampul uluni halani na manaksihon Jesus pakon halani hata ni Naibata, sagala na so manombah binatang ai atap gambaranni pe, anjaha na so manjalo tanda bani pardompakanni atap bani tanganni. Mulak manggoluh do sidea anjaha manrajai rap pakon Kristus saribu tahun dokahni.
66020005	Ia na matei na legan, seng mulak manggoluh, paima salpu na saribu tahun ai. Ai ma parpuhoon na parlobei.
66020006	Na martuah anjaha na pansing do halak na marrupei bani parpuhoon na parlobei ai. Seng markuasa be hamateian na paduahon ai bani sidea, gabe malim ni Naibata pakon Kristus do sidea anjaha mamarentah rap pakonsi saribu tahun dokahni.
66020007	Dob salpu na saribu tahun ai, ipaluah ma sibolis ai humbani tutupanni.
66020008	Jadi luar ma ia pakahouhon sagala bangsa na bani na ompat deisa ni tanoh on, ai ma Gok pakon Magog, laho patumpuhon sidea hu parmunsuhan; ia bilangan ni sidea songon horsik na i topi ni laut do.
66020009	Jadi tangkog ma sidea hu hanopan na bolag ai, anjaha ihubu ma bala ni halak na pansing pakon huta na hinaholongan ai; gabe madabuh ma apuy hun nagori atas, ai ma na mamboiskon sidea.
66020010	Anjaha sibolis ai, na pakahouhon sidea ai, idabuh ma hu laut apuy pakon hirtah, hu ianan ni binatang pakon nabi sipakulah-kulah ai, ase iarsik-arsik arian pakon borgin ronsi sadokah ni dokahni.
66020011	Dob ai huidah ma sada paratas na banggal anjaha na putih ampa Na hundul i atasni ai. Mandompakkon bohini maporus do tanoh pakon langit, seng dong be jumpah ianan bani sidea.
66020012	Dob ai huidah ma sagala na matei, na banggal pakon na etek, jongjong i lobei ni paratas ai; jadi iungkab ma buku-buku. Dob ai iungkab ma sada buku na legan, ai ma buku hagoluhan ai, gabe iuhum ma na matei ai mangihutkon na tarsurat ibagas buku-buku ai, romban hubani horja ni sidea bei.
66020013	Jadi ibere laut ai ma sagala na matei ibagas ai, anjaha hamateian pakon nagori toruh ai pe ibere ma sagala na matei na ijai ai; jadi iuhum ma ganup sidea domu hubani horja ni sidea.
66020014	Ia hamateian pakon nagori toruh ai idabuh ma hubagas laut apuy ai. Ai ma hamateian na paduahon, laut apuy ai.
66020015	Barang ise na so jumpah tarsurat bani buku hagoluhan ai, idabuhkon ma ia hubagas laut apuy ai.
66021001	Dob ai huidah ma langit na bayu pakon tanoh na bayu; ai domma salpu langit na parlobei ai pakon tanoh na parlobei ai, laut ai pe seng dong be.
66021002	Anjaha huidah ma huta na pansing ai, ai ma Jerusalem na bayu, susur hun nagori atas, humbani Naibata, na pinasirsir songon tunangan na pinajagar marayak paramangonni.
66021003	Dob ai hubogei ma sada sora na gogoh humbani paratas ai, mangkatahon: Tonggor ma, on ma ianan ni Naibata i tongah-tongah ni jolma; marianan ma Ia i tongah-tongah ni sidea, anjaha sidea ma bangsaNi anjaha Naibata sandiri saor bani sidea.
66021004	Anjaha apusanNi ma sagala iluh humbani mata ni sidea, seng dong be hamateian, age pusok ni uhur age partangison age halojaon seng dong be, ai domma salpu na parlobei in.
66021005	Dob ai nini Na hundul bani paratas ai ma: Tonggor ma, bayu do hubahen haganup. Ambahni ai ihatahon do: Surathon ma in, hatengeran anjaha sintong do hata in.
66021006	Lanjar ihatahon ma hubakku: Domma saud! Ahu do Alpa pakon Omega, bonani pakon ujungni. Bereonku do minum halak na horahan humbani bah tubuh hagoluhan, seng pala marpamboli.
66021007	Na monang in do manean ai haganup, Ahu ma gabe Naibata bani, anjaha ia ma gabe anak Bakku.
66021008	Tapi halak siparbiar, na so porsaya, na butak, pamunuh, parriah-riah, partabas-tabas, parnaibata na legan ampa sagala parladung, parrupei do bani laut na gara ibahen apuy pakon hirtah. Ai ma hamateian na paduahon.
66021009	Dob ai roh ma sahalak humbani na pitu malekat ai, na manjolom batil na pitu ai, na marisi hamarsikon parpudi na pitu ai, marsahap ma ia dompak ahu, nini ma: Roh ma, ase hupatuduhkon bam tunangan ai, parinangon ni Anak ni Biri-biri in.
66021010	Jadi iboan ma ahu ibagas tonduy hubani sada dolog na banggal anjaha na gijang, anjaha ipatuduhkon ma hubakku huta na pansing ai, ai ma Jerusalem, na susur hun nagori atas, humbani Naibata,
66021011	ibagas hasangapon ni Naibata. Sinalsalni usih hubani mata intan na maharga, songon mata intan jaspis na marlinang-linang.
66021012	Banggal janah gijang do tembokni, horbanganni sapuluh dua do anjaha sapuluh dua malekat i atasni; anjaha tarsurat do goran-goran ijai, ai ma goran ni marga ni halak Israel na sapuluh dua ai:
66021013	Dompak purba tolu horbangan dompak utara tolu horbangan, dompak dangsina tolu horbangan anjaha dompak pastima tolu horbangan.
66021014	Sapuluh dua do batu onjolan ni tembok ni huta ai, anjaha tarsurat do ijai goran ni na sapuluh dua apostel ni Anak ni Biri-biri in.
66021015	Ijolom na marsahapkon ahu ai do sada tungkot sibar-sibar na humbani omas, laho manibar huta ai, horbanganni ampa tembokni.
66021016	Marompat suhi do pou-pou ni huta ai, dos do ganjangni pakon bolagni. Isibar ma huta ai marhitei sibar-sibar ai: Sapuluh dua ribu stadia. Dos do ganjangni pakon bolagni pakon gijangni.
66021017	Isibar ma homa tembok ni huta ai: Saratus ompat puluh ompat asta; sibar-sibar ni jolma do sibar-sibar ni malekat ai.
66021018	Ia onjolan ni tembok ni huta ai mata intan jaspis do, anjaha huta ai sandiri omas pitah do, lihar songon kasa.
66021019	Ipajagar do onjolan ni tembok ni huta ai marhitei bagei ni batu na maharga: Onjolan na parlobei jaspis do, na paduahon sapir, na patoluhon kalsedon, na paompathon samarah,
66021020	na palimahon sardonik, na paonomhon sardion, na papituhon kerisolit, na paualuhkon beril, na pasiahkon topasion, na pasapuluhkon kerisopras, na pasapuluh sadahon kiasin, na pasapuluh duahon ametis.
66021021	Ia na sapuluh dua horbangan ai, sapuluh dua mutiha do, ganup horbangan ipauli humbani sada mutiha; ia alaman ni huta ai omas pitah do songon kasa na lihou.
66021022	Seng dong huidah rumah panumbahan ibagas huta ai, ai Tuhan Naibata, Sigomgom haganup do na gabe rumah panumbahan ijai, rap pakon Anak ni Biri-biri in.
66021023	Seng porlu bani huta ai mata ni ari atap bulan, laho manondangisi; ai hasangapon ni Naibata do na paliharhonsi anjaha Anak ni Biri-biri in do panondangni.
66021024	Mardalani ma bangsa-bangsa ibagas sinalsalni, anjaha boanon ni raja-raja ni tanoh on ma hamuliaon ni sidea hubagas.
66021025	Seng pala itutup horbanganni arian, ai seng masa ijai borgin.
66021026	Boanon ni sidea ma hasangapon pakon hamuliaon ni sagala bangsa hubagas huta ai.
66021027	Tapi seng anjai masuk hubagas huta ai sagala na mabutak, na mangkorjahon hagigi pakon ladung, pitah na dob tarsurat bani buku hagoluhan ni Anak ni Biri-biri ai do hansa.
66022001	Dob ai ipatuduhkon ma hubakku sada bah banggal hagoluhan, lihou songon kasa, na luar humbani paratas ni Naibata pakon Anak ni Biri-biri in.
66022002	I tongah-tongah ni alaman ni huta ai pakon angkup topi ni bah ai, dong do hayu hagoluhan, na marbuah sapuluh dua hali satahun, na mamberehon buah siap bulan; ia bulung ni hayu ai gabe hamalumon do ai bani bangsa-bangsa.
66022003	Seng be dong na hona bura ijai. Paratas ni Naibata pakon Anak ni Biri-biri in do jongjong ijai, anjaha juak-juakNi marugas Bani.
66022004	Idahon ni sidea ma bohiNi, anjaha goranNi tarsurat bani pardompakan ni sidea.
66022005	Seng masa be ijai borgin, seng porlu be bani sidea sondang ni suluh atap sondang ni mata ni ari, ai sondangan ni Tuhan Naibata ma sidea, anjaha manrajai ma sidea ronsi sadokah ni dokahni.
66022006	Jadi ihatahon ma hubakku: Ia hata on hatengeran ni uhur do anjaha sintong; isuruh Tuhan Naibata, simada tonduy ni nabi-nabi do malekatNi, laho patuduhkon hubani juak-juakNi na laho barah masa.
66022007	Tonggor ma, barah do Ahu roh! Martuah ma na manramotkon hata ni panjahaion na ibagas buku on!
66022008	Ahu, si Johannes, do na mambogei anjaha na mangidah na masa in. Jadi dob hubogei anjaha huidah, manrogop ma ahu anjaha marsombah hulobei ni nahei ni malekat, na patuduhkon ai hubakku.
66022009	Jadi nini ma dompak ahu: Ulang sonai! Ai hasomanmu juak-juak do ahu anjaha hasoman juak-juak ni saninamu, nabi-nabi ai, ampa na manramothon hata ni buku on. Naibata ma sombah!
66022010	Dob ai nini ma dompak ahu: Ulang ma lak hata panjahaion ni buku on! Ai dohor ma panorangni.
66022011	Halak sihorjahon hajahaton inunut ma mambahen na jahat, anjaha halak na butak lambin mambutaki dirini; tapi halak parpintor manghorjahon hapintoran, anjaha halak na pansing papansing dirini.
66022012	Tonggor ma, podas do Ahu roh! Huboan do upah, laho mambalas hubani ganup halak romban hubani na hinorjahonni bei.
66022013	Ahu do Alpa pakon Omega, Na parlobei pakon Na parpudi, Bonani pakon Ujungni.
66022014	Martuah ma sagala na mamburihi hiouni, gabe marhak sidea marrupei bani hayu hagoluhan ai, anjaha boi masuk hun horbangan ai hubagas huta ai.
66022015	I darat ma anggo baliang pakon sipartabas pakon parbangkis pakon pamunuh pakon parnaibata na legan ampa sagala na mangkarosuhkon anjaha na mangkorjahon ladung.
66022016	Ahu, Jesus, marsuruh malekatHu bani nasiam, manaksihon on bani kuria in. Ahu do Urat pakon marga ni si Daud, Bintang buha siang, na marsinalsal in.
66022017	Jadi ihatahon Tonduy pakon tunangan ai ma: Roh ma Ham! Anjaha na mambogei ai pe ihatahon ma: Roh ma Ham! Barang ise na horahan, roh ma; na marhasihol, ijalo ma bah hagoluhan in seng pala marpamboli.
66022018	Ahu manaksihon bani sagala na mambogei hata ni panjahaion na bani buku on: Anggo adong na manambahi hujin, tambahan ni Naibata ma bani hamarsikon na tarsurat ibagas buku on.
66022019	Anggo adong halak na mambuati hata na ibagas buku panjahaion on, buaton ni Naibata ma rupeini na bani hayu hagoluhan in ampa na bani huta na pansing in, na tarsurat ibagas buku on.
66022020	Ihatahon sisaksihon on: Tongon, barah do Ahu roh! Amen! Roh ma Ham, Tuhan Jesus!
66022021	Idop ni uhur ni Tuhan Jesus ma manghasomani nasiam haganup! Amen.
