40001001	Librû nânj 'na' nej yì'nï̀n' nej dùguì' yi Ma̱'an Jesucristo huin da'nin sì'nï̀n David, huin da'nin sì'nï̀n Abraham.
40001002	Da'ní Abraham huin Isaac, ni̱ da'ní Isaac huin Jacob, ni̱ da'ní Jacob huin Judá ngà nej dinḯn sô'.
40001003	Da'ní Judá ngà nika sô' Tamar huin Fares ngà Zara, ni̱ da'ní Fares huin Esrom, ni̱ da'ní Esrom huin Aram.
40001004	Da'ní Aram huin Aminadad, ni̱ da'ní Aminadad huin Naasón, ni̱ da'ní Naasón huin Salmón.
40001005	Da'ní Salmón ngà Rahab huin Booz, ni̱ da'ní Booz ngà Rut huin Obed, ni̱ da'ní Obed huin Isaí.
40001006	Da'ní Isaí huin rey David, ni̱ rey David ganakaj nika Urias ni̱ da'ní nguèj nika sô' huin Salomón.
40001007	Ni̱ Da'ní Salomón huin Roboam, ni̱ da'ní Roboam huin Abías, ni̱ da'ní Abías huin Asa.
40001008	Da'ní Asa huin Josafat, ni̱ da'ní Josafat huin Joram, ni̱ da'ní Joram huin Uzias.
40001009	Da'ní Uzias huin Jotam, ni̱ da'ní Jotam huin Acaz, ni̱ da'ní Acaz huin Ezequías.
40001010	Da'ní Ezequías huin Manasés, ni̱ da'ní Manasés huin Amón, ni̱ da'ní Amón huin Josías.
40001011	Da'ní Josías huin Jeconias ngà nej dinḯn sô', ni̱ diû nânj ga'na' ga̱ya̱ka̱j nej stâdu ni̱ ga'anj daran' nej sij Babilonia.
40001012	Ne' rùkù nga ga'anj nej sij Babilonia, ni̱ da'ní Jeconias huin Salatiel, ni̱ da'ní Salatiel huin Zorobabel.
40001013	Da'ní Zorobabel huin Abiud, ni̱ da'ní Abiud huin Eleaquim, ni̱ da'ní Eleaquim huin Azor.
40001014	Da'ní Azor huin Sadoc, ni̱ da'ní Sadoc huin Aquim, ni̱ da'ní Aquim huin Eliud.
40001015	Da'ní Eliud huin Eleazar, ni̱ da'ní Eleazar huin Matán, ni̱ da'ní Matán huin Jacob.
40001016	Da'ní Jacob huin José, ni̱ nika José huin María, ni̱ da'ní María, huin Ma̱'an Señor Jesús gù'nàj Cristo.
40001017	Ni̱ daran' nej yi'nïn' nânj àsìj nga gayi'ij ngà Abraham ni̱ nda guchij ngà David gachîn yìgàn'ânj yi'nïn'ïn; àsìj David ni̱ nda ga'na' ga̱ya̱ka̱j nej stâdu ga'anj daran' nej sij Babilonia, gachîn a'ngô yìgàn'ânj yi'nïn'ïn; ni̱ àsìj nga ga'anj daran' nej sij Babilonia, ngà nda Ma̱'an Cristo gachîn a'ngô yìgàn'ânj yi'nïn'ïn.
40001018	Nga ga'nga Ma̱'an Jesucristo ni̱ huê dànanj gahuin: Ni̱ gà' hua̱ yu̱gui María nni Ma̱'an Jesús guendâ ga̱ra̱n rà'a ngà José, ni̱ nga nï̀n' gàchin ga̱ya̱ka̱j dugui' nguèj sij, ni̱ gà' nu̱n ri̱ki María gi'hiaj Ma̱'an Espíritu Santo.
40001019	Ni̱ José huin nika María, ni̱ huin sô' 'ngo̱ sí gi'hiaj sa ni̱ka̱a, ni̱ nun ga̱ran' ruhuâ sô' nga gini'in sô' nun ri̱ki María, ni̱ ganï̂n ruhuâ sô' gu̱du̱nâj huì sô' María.
40001020	Ni̱ nga ganï̂n ruhuâ sô' dànanj, ni̱ nngaj sô' atoj sô' ni̱ ganikïn' 'ngo̱ si-ángel Ma̱'an Señor riñan sô' ni̱ gata gu̱nïn sô': —José, huin da'ní David, si̱ gahuin ña̱'anj ruhuâ sò' ga̱na̱huin ra̱'â' nikat María, dadin' ne'ej nu̱n ri̱ki dânj, ni̱ Ma̱'an Espíritu Santo huin sa ga'nḯn ruhuâ riki na̱nj ánj.
40001021	Ni̱ ga̱'nga̱ 'ngo̱ da'nin ne'ej na'uu, ni̱ du̱gu'nàj' siyu̱gui JESÚS dadin' huê Ma̱'an huin sa gi̱'hiaj ga̱na̱ni̱n yiñan riñan nej gakï̱n'ïn.
40001022	Daran' nej nânj gahuin da'nga'a ni̱ gisîj nuguan' ga'min Ma̱'an Señor, nga gata, gu̱nïn si-profetaj:
40001023	Hia̱j rû'huaj, ni̱ gi̱nun ri̱ki 'ngo̱ siyànà ña̱an sani̱ nun gi̱ni̱'in síi sani̱ ga̱'nga̱ da'nin ne'ej na'uu, ni̱ dugû'nàj' siyu̱gui ne'ej dânj Emanuel, ni̱ Emanuel ruhuaj ga̱ta: Ma̱'an Ña'anj an huin ngà nê'.
40001024	Ni̱ gana'nï̂nj ñan José nga gisîj gatoj sô', ni̱ gi'hiaj sô' dàj rûn' ga'nïn' ángel suun riñan sô', ni̱ ganahuin ra̱'a sô' María.
40001025	Sani̱ nun gi̱ngaj sô' ngà María nda gisîj ga'nga da'nin ne'ej na'u yàhuà'a; ni̱ dugû'nàj sô' siyu̱gui ne'ej dânj JESÚS.
40002001	Nej gui nga ginikaj su̱n rey Herodes, ga'nga Ma̱'an Jesús yuman' Belén huin do'ó Estado Judea, ni̱ ne' gisîj gui ga'na' nej sí digi'ñûn nej atï'ï ni̱ guyumân nej sô' yuman' snà'ànj Jerusalén.
40002002	Ni̱ gataj nej sô': —Dànè' nne Ma̱'an Rey gi̱nikaj su̱n riñan nej judío, dadin' gà' ga'nga sô' rà'aj. Dadin' gini'in nej ñûnj si-atï' sij nda ne' gisîj gui, ni̱ ga'na' ginùn ña̱'a̱nj nej ñûnj sij.
40002003	Ni̱ nga gunïn rey Herodes nuguan' nânj, ni̱ nun ga̱ dïn'ïnj ruhuâ sô', ni̱ huê danj na̱nj nitaj si hua̱ dïn'ïnj ruhuâ daran' nej guiì màn yuman' snà'ànj Jerusalén.
40002004	Ni̱ nagi'hiaj chre̱' sô' daran' nej rej a'nïn' doj màn ruhuâ yuman'an, ngà nej maestrû chru̱n ley, ni̱ ganachin' na'anj sô' dànè' ga̱'nga̱ Ma̱'an Cristo.
40002005	Ni̱ gataj nej sô': —Huê Belén huin hio'ó Judea ga̱'nga̱ sij, dadin' huê dânj nnunj riñan ñanj gachrûn sô' gataj dàj ga̱huin:
40002006	Ni̱ sò' huin yuman' Belén, do'ó Judá, ni̱ sê si̱ huîn' yuman' lij siganï̂nj nej sí ni̱ka̱j su̱n riñan hio'ó Judá; dadin' riñan' ga̱hui̱ 'ngo̱ sí gi̱nikaj su̱un, ni̱ du̱gumîn sô' yiñân Israel.
40002007	Hiô' ni̱ gakḯn huì Herodes, nej síchìj digi'ñun nej atï'ï, ni̱ ûta gu̱dadû ga̱na̱chi̱n' na'anj sô' nej síchìj dânj àmàn àsìj gini'in nej sô' atï' yigï̀ïn.
40002008	Ni̱ ga'nḯn sô' ga'anj nej síchìj dânj yuman' Belén, ni̱ gataj sô': —Ga̱'a̱nj nej suj hiuj dânj ni̱ ûta hue'ê gànàchìn' na'anj nej suj rayi'î ne'ej dânj; ni̱ nga ganari' nej suj sô' ni̱ gànàtà' na'anj nej suj riñânj, da'nga ni̱ ga̱'a̱n ni̱ ginùn ña̱'a̱n sij.
40002009	Ni̱ nga gunïn nej síchìj dânj, sa gataj rey, ni̱ ga'anj nej sô', hiô' ni̱ atï' gini'in nej sô' ne' gisîj gui ni̱ hua ne' ña̱an riñan nej sô', nda guchij ñan nngaj ne'ej dânj, ni̱ ganikïnj.
40002010	Ni̱ nga gini'in nej sô' atï' dânj, ni̱ ûta ganahuin nìhià' ruhuâ nej sô'.
40002011	Ni̱ nga gatûj nej sô' ruhuâ hue'e, ni̱ gini'in nej sô' ne'ej dânj ngà nni María, ni̱ ganikïn' rúdàkòj nej sô', ni̱ ginûn ña̱'a̱nj nej sô' ne'ej dânj; ni̱ gana'nï̂nj nej sô' chrún ni̱ka̱j nej sô' huaj nej sô', ni̱ ga'hui' nej sô' aga' oro, ngà sikíi ni̱ ngà gono'ô gù'nàj mirra.
40002012	Sani̱ ga'nïn' nej sô' ñan' dânj, ni̱ gataj Ma̱'an Ña'anj an gu̱nïn nej sô' sisi̱ si̱ gananikàj nej sô' na̱n' nej sô' riñan Herodes, ni̱ gida'a nej sô' a'ngô chrej e ni̱ nan' nej sô' yiñán nej sô'.
40002013	Ne' rùkù nga ga'anj nej síchìj nânj, ni̱ nngaj José atoj sô' hiô' ni̱ ganikïn' 'ngo̱ ángel ga'nḯn Ma̱'an Señor riñan sô' ni̱ gata gu̱nïn sô': —Ga̱na̱chi sò' ni̱ ga̱na̱ka̱j ne'ej dan ngà nni, ni̱ gu̱na̱nj ga̱'a̱nj' nda ne' Egipto, ni̱ ga̱ne' hiuj dan nda ga̱ta̱j na'ân gu̱nïn'; dadin' gàyì'ì Herodes ni̱ nànà'huì' sij ne'ej dan guendâ da̱gahui' sij sô'.
40002014	Ni̱ nga gana'nï̂nj ñan José ñan' dânj, ni̱ ganakaj sô' ne'ej dânj ngà María, ni̱ ga'anj nej sij nda Egipto.
40002015	Ni̱ gane nej sij hiuj dânj nda gahui' Herodes; ni̱ gisîj nuguan' gataj Ma̱'an Señor nga garânj sunj ga'min nej sô' gataj dàj ga̱huin, dadin' gataj sô': “Ne' Egipto gàkï̀n ga'na' da'nî.”
40002016	Hiô' ni̱ nga gini'in Herodes si gidigañu'unj un nej sí digi'ñûn nej atï'ï sô', ni̱ ûta gina'an ruhuâ sô', ni̱ ga'nïn' sô' suun si da̱gahui' nej stâdu daran' nej silíj hua̱j gìsìj hio' huìj i ruhuâ yuman' Belén ni̱ nda ganikàj nï̀n' gàchrà' rukû yuman' dânj, dàj rûn' hua nuguan' ganari sô' du'hua nej síchìj digi'ñûn nej atï'ï.
40002017	Hiô' ni̱ gisîj nuguan' gataj Jeremías sô' gataj dàj ga̱huin, nga ga'min sô':
40002018	Dugue'e nej guiì gunḯn nda Ramá, ni̱ ûta gaguâj hia ninj, ni̱ ganarânj guchej ninj; ni̱ dugue'e Raquel rayi'î guendâ gahui' nej da'nin, ni̱ nun ga̱'hue ga̱na̱huin nìhià' ruhuaj, dadin' ganahuij nej da'nin gahui'.
40002019	Sani̱ ne' rùkù nga gahui' Herodes, ni̱ ganikïn' si-ángel Señor riñan José nga nngaj sô' atoj sô' nda Egipto, Ni̱ gata gu̱nïn sô':
40002020	—Ga̱na̱chî sò', ni̱ ga̱na̱ka̱j silíj dan ngà nni sij, ni̱ nànìkàj' na̱n' riñan hio'ó Israel, dadin' gà' gahui' nej sí gahuin ruhuâ da̱gahui' silíj dan.
40002021	Hiô' ni̱ ganachi sô', ni̱ ganakaj sô' silíj dânj ngà María, ni̱ gana'na' sô' riñan hio'ó Israel.
40002022	Sani̱ gunïn sô' si Arquelao nikaj su̱n riñan Estado Judea dadin' ganakaj sô' si-su̱n rej sô' Herodes, ni̱ yu'hui' José na̱n' sô' yuman' dânj; sani̱ gataj na'anj Ma̱'an Ña'anj an gu̱nïn sô' nga nngaj sô' atoj sô', si dànanj ga̱'a̱nj sô' riñan hio'ó Galilea.
40002023	Ni̱ ga'na' sô' ni̱ gane sô' yuman' nà'ànj gù'nàj Nazaret, da'nga ni̱ gisîj nuguan' gataj nej sí gataj dàj ga̱huin, si da'hui Ma̱'an Jesús gù'na Nazareno.
40003001	Nej gui dânj ga'na' Juan Bautista ni̱ ganata' sô' si-nùguàn' Ma̱'an Ña'anj an riñan nej guiì màn riñan hio'ó nàkò huin Estado Judea.
40003002	Ni̱ gataj sô': —Nànìkàj ruhuâ nej suj rayi'î si-ga̱kïn' nej suj, dadin' gà' gahuin nìchrùn' Ma̱'an sa ni̱ka̱j su̱n yàtà'a.
40003003	Huê rayi'î sí nânj huin sa ga'min Isaias sô' gataj dàj ga̱huin, nga gataj sô': Gu̱nïn nej suj ga'min nùkuaj 'ngo̱ sí dânj riñan hio'ó hua̱ nàkòo: “Na̱gi̱'hiaj ni̱ka̱ nej suj ma̱'an nej suj; dàj rûn' garan' ruhuâ Ma̱'an Señor.”
40003004	Ni̱ nu̱n Juan 'ngo̱ atsîj huin duhuê yuku kameyu, ni̱ 'nï̱nj nnïnj gatï̀n sô'; ni̱ yâ sô' yirikí sta'na̱j a ngà gatsi' màn riki kïj ï.
40003005	Ni̱ 'na̱' nej guiì màn Jerusalén, ni̱ 'na̱' daran' nej guiì màn Estado Judea, ni̱ 'na̱' daran' nej yuman' màn ganikàj rukû kïn Jordán riñan sô',
40003006	Ni̱ ganata' nej guiì dânj si-ga̱kïn' ninj, ni̱ duguata' nne sô' ninj ruhuâ kïn Jordán.
40003007	Ni̱ nga gini'in Juan si ûta gà'ì nej sí fariseo ngà nej sí saduseo ga'na' gàtà' nne riñan sô, ni̱ gataj sô': —Dàj rûn' gi'hiaj nej yì'nï̀n' yukuáa nga gunânj nej xuj riñan sañuun huê danj gi'hiaj nej suj ni̱ ahuin si gataj si gu̱na̱nj nej suj riñan sañun 'na̱'a rà'aj.
40003008	Gi̱di̱gân nej suj, si hia gùrùguì' hue'ê sa sà' gi'hiaj nej suj, si yàngà' hia gà' gananikàj ruhuâ nej suj rayi'î si-ga̱kïn' nej suj,
40003009	ni̱ si̱ ganï̂n ruhuâ nej suj ngà ruhuâ nimân nej suj: “Si Abraham huin rej nej suj”; dadin' ñùnj taj si Ma̱'an Ña'anj an ni̱ ga̱'hue ga̱na̱chi nika da'ní Abraham siganï̂nj nej hiëj nânj.
40003010	Ni̱ gà' hua̱ yu̱gui aga' a'ne' chrun nga guendâ ga̱'nej hia'a nej chrun; hia̱j rû'huaj ni̱ daran' nej chrun nitaj si gahiu chruj sà'a raa̱ ni̱ gìyì'nej ni̱ ga̱'an riñan ña'aan.
40003011	Ñùnj ni̱ yàngà' hia duguata' nnêj ruhuâ nnee nej suj guendâ gà' nànìkàj ruhuâ nej suj rayi'î nej si-ga̱kïn' nej suj; sani̱ Ma̱'an sa 'na̱' ne' rùkùj, ni̱ nà'àj ñânj gìrìj kanj 'nï̱nj dako, dadin' ûta nikaj sunj gà' da' ñùnj; ni̱ Ma̱'an du̱guata' nne ngà Ma̱'an Espíritu Santo ni̱ ngà ña'aan nej suj.
40003012	Ni̱ 'nï̱nj 'ngo̱ hué ña̱'a̱an ra'a, guendâ na̱gi̱'hiaj sà'aj si-trigûj siganï̂nj nej akòo; ni̱ nej trigû gà' ganahuin sà' ni̱ ga̱na̱'chra sà'aj ruhuâ 'ngo̱ guchrùu, ni̱ ga̱chri̱ ña'an nej akòo riñan ña'an nitaj àmàn gìnà'àj.
40003013	Hiô' ni̱ ne' Galilea ga'na' Ma̱'an Jesús ni̱ guyumanj ñan 'na̱' kïn Jordán, dadin' hiuj dânj nun Juan duguata' nne sô' nej guiì, ni̱ ruhuaj si du̱guata' nne sô' Ma̱'an.
40003014	Sani̱ na'huej ruhuâ Juan du̱guata' nne sô' Ma̱'an, ni̱ gataj sô': —Ñùnj da'hui gàtà' nne gi̱'hiaj Ma'ân rè', ni̱ ruhuâ rè' si du̱guata' nnêj Ma'ân rè' na̱nj nî'.
40003015	Sani̱ nanikàj Ma̱'an Jesús ni̱ gata: —Du̱guata' nne sò' ñùnj hia̱j, dadin' huê dànanj da'hui' ga̱da̱gahuin' daran' sa ni̱ka̱a. Hiô' ni̱ garânj yina Juan ni̱ du̱guata' nne sô' Ma̱'an Jesús.
40003016	Ni̱ ne' rùkù, nga gisîj gata' nne Ma̱'an Jesús, ni̱ gahui ruhuâ nnee; ni̱ ganayi'nï̀nj nej yàtà'a, ni̱ gini'in gininj si-Espíritu Ma̱'an Ña'anj an ga'naj ni̱ huaj dàj rûn' hua ya'àan, ni̱ ga'naj ni̱ gataj ahui Ma̱'an Jesús.
40003017	Ni̱ ga'min Ma̱'an Ña'anj an nda ne' yàtà'a, ni̱ gata: —Huê nânj huin da'nî ni̱ ûta 'ì ruhuâj ni'ín Ma̱'an, ni̱ ûta garan' ruhuâj ni'ín Ma̱'an.
40004001	Hiô' ni̱ ginikaj Ma̱'an Espíritu Santo ga'an Ma̱'an Jesús riñan hio'ó hua̱ nàkòo, guendâ ga̱ya̱ka̱j sa nàsà'a da'nga'a ngà Ma̱'an.
40004002	Ni̱ ga gi̱ni̱ne̱j Ma̱'an Jesús huìj xia gui ni̱ huìj xia ña'an, ni̱ ne' rùkù ni̱ ganachinj yi'naa riki Ma̱'an.
40004003	Ni̱ ga'na' sichre duguane' gakï̱n'ïn riñan Ma̱'an Jesús, ni̱ gata: —Si huîn' Da'ní Ma̱'an Ña'anj an, ni̱ ga̱ta̱j sò' gu̱nïn nej hiëj nânj si ga̱na̱huin ninj rachrúun.
40004004	Nanikàj Ma̱'an Jesús ni̱ gata: —Huê danj nnunj riñan ñanj: “Ni̱ sê man 'ngo̱ rïn rachrúun ga̱'hue gi̱'hiaj ga̱ nì'nà' síi, dadin' ga̱'hue ga̱ nì'nà' sij ngà daran' nej nuguan' ga̱hui̱ ruhuâ du'hua Ma̱'an Ña'anj an na̱nj ánj.”
40004005	Hiô' ni̱ ginikaj sa nàsà'a ga'an Ma̱'an Jesús ñan nngaj yuman' snà'ànj gèe, ni̱ ganïnj nda raa̱ sìhià hue' huin nûhui Ma̱'an Jesús,
40004006	Ni̱ gata: —Si huîn' Da'ní Ma̱'an Ña'anj an, hiô' ni̱ gue̱j sò' nìkà' man; dadin' huê danj nnunj riñan ñanj: Ni̱ gà'nï̀nj Ma̱'an Ña'anj an nej ángel ga̱'na̱' ninj riñan', ni̱ ngà ra'a ninj gàrà'huè' ninj sò', da'nga ni̱ si̱ ge'ë̂j dakót ngà nej hiëj mánj.
40004007	Ni̱ gataj Ma̱'an Jesús: —Huê danj nnunj riñan ñanj: “Ni̱ si̱ ga'hue ga̱ya̱ka̱j da'nga'a ngà Ma̱'an Señor huin Da'anjt mánj.”
40004008	Ginikaj sa nàsà'a ga'an a'ngô ñûn Ma̱'an Jesús raa̱ 'ngo̱ kïj ûta yàkàan, ni̱ gidiganj daran' nej yuman' màn ruhuâ yumiguìi ni̱ dàj nìko hua nej yuman' dânj.
40004009	Ni̱ gata: —Daran' nej nânj rìkìj ra'â', si ga̱nikïn' rúdàkòj' ni̱ ginùn ña̱'a̱nj' ñùnj.
40004010	Hiô' ni̱ gataj Ma̱'an Jesús: —Gui̱j, sichre sò', dadin' huê danj nnunj riñan ñanj: “Ni̱ riñan Ma̱'an Señor huin Da'anjt ginùn ña̱'a̱nj', ni̱ 'ngo̱ rïn riñan Ma̱'an gu̱na̱nj gi̱tsî'.”
40004011	Hiô' ni̱ guxun sa nàsà'a ma̱'an riñan Ma̱'an Jesús, ni̱ ga'na' nej ángel ni̱ gunânj gi̱tsi ninj riñan Ma̱'an Jesús.
40004012	Ni̱ nga gunïn Ma̱'an Jesús gatûj Juan dukuâ ga'a, ni̱ nanikàj Ma̱'an ga'naj riñan hio'ó Galilea;
40004013	Ni̱ guduna yuman' Nazaret, ni̱ ga'naj ni̱ gane Kapernaúm, yuman' snà'ànj nngaj du'hua nne ña̱'a̱nj, huin do'ó Zabulón ngà Neftalí,
40004014	ni̱ gisîj nuguan' gataj Isaias sô' gataj dàj gahuin nga ga'min sô':
40004015	Do'ó Zabulón ngà do'ó Neftalí, chrej hua̱j du'hua nne ña̱'a̱nj, ne' ané kïn Jordán, Galilea ñan màn nej sí nàsìnùnj un;
40004016	Yuman' gi'hiaj gakï̱n'ïn ni̱ gi̱ni̱'in sa ûta nìko gi'hiaj yigï̀n; ni̱ nej guiì nne riñan gakï̱n'ïn ni̱ gà' gahui' ninj rayi'î si-ga̱kïn' ninj, sani̱ gìyìgï̀n riñan ninj gi̱'hiaj sa yigï̀ïn.
40004017	Hiô' ni̱ àsìj nej gui dânj ni̱ gayi'ì Ma̱'an Jesús ni̱ ganataj si-nùguàn' Ma̱'an Ña'anj an, ni̱ gata: —Gànànìkàj ruhuâ nej suj rayi'î si-ga̱kïn' nej suj, dadin' gà' gahuin nichrun' Ma̱'an sa ni̱ka̱j su̱n ne' yàtà'a.
40004018	Gaché nun Ma̱'an Jesús nìchrùn' du'hua nne ña̱'a̱nj gù'nàj Galilea, ni̱ gini'in nguèj dìnï̀nj sí dânj, 'ngo̱ sô' huin Simón, ni̱ huê sô' huin sí gù'nàj Pedro, ni̱ a'ngô sô' huin Andrés, ni̱ nu̱n nguèj dìnï̀nj sô' ga'nḯn nguèj sô' nnanj giri yukuaj a ruhuâ nne ña̱'a̱nj; dadin' sun giri yukuaj a gi'nïnj nguèj dìnï̀nj sô'.
40004019	Ni̱ gataj Ma̱'an Jesús gu̱nïn nguèj sô': —Ga̱'na̱' nguèj suj ni̱ gi̱nikò' nguèj suj rukû Ma'án, ni̱ gi̱'hia si ga̱huin nguèj suj sí gìrì' nej síi gi̱nikò' rukû Ma'án.
40004020	Hiô' ni̱ nda nanè chre ni̱ gudunâj nguèj sô' nnanj giri yukuaj a, ni̱ gi̱nikò' nguèj sô' ga'anj nguèj sô' rukû Ma̱'an Jesús.
40004021	Ni̱ gachinj hiuj dânj, ni̱ gini'in ahuîj dìnï̀nj sí dânj, ni̱ 'ngo̱ sô' huin Jacobo, ni̱ a'ngô sô' huin Juan, ni̱ nne nguèj sô' ngà Zebedeo rej nguèj sô' ruhuâ barku, dadin' si̱ ganachrâj nej sô' nnanj mân nej sô', ni̱ gakḯn Ma̱'an Jesús ga'na' nguèj sô'.
40004022	Ni̱ nda nanè chre gudunâj nguèj sô', barku ngà rej nguèj sô', ni̱ gi̱nikò' nguèj sô' ga'anj nguèj sô' rukû Ma̱'an Jesús.
40004023	Ni̱ gaché Ma̱'an Jesús ga'an nï̀n' gàchrà' riñan hio'ó Galilea, ni̱ gidiganj si-nùguàn' Ma̱'an Ña'anj an ruhuâ hue' si-nùhuì nej sij, ni̱ ga'min nuguan' gi̱'hiaj ga̱na̱ni̱n nej sij riñan gakï̱n'ïn, ni̱ gi'hia si ga̱na̱huin daran' nej guiì a'ngaj ngà nneè kú ruhuâ yuman' dânj.
40004024	Ni̱ gaya'nï̀n sa sà' gi'hiaj Ma̱'an Jesús nï̀n' gàchrà' riñan hio'ó Siria, ni̱ ginikaj nej sij daran' nej guiì a'ngaj nneè kú, ngà nej guiì giran' sa̱ñu̱n gi'hiaj gà'ì nej yi'ìi ni̱ nej guiì giran' sa̱ñu̱n gi'hiaj nanè kï̱j hua, ni̱ nej guiì nne nanè kï̱j huaa ruhuâ nimân, ni̱ nej guiì dagahui' 'huij ni̱ nej guiì na'hue gìsìkì' nneè kú; ni̱ gi'hia si ga̱na̱huin daran' nej guiì dânj.
40004025	Ni̱ ginikò' ûta gà'ì nej guiì màn Galilea ga'na' ninj rukû Ma̱'an Jesús, ni̱ huê danj na̱nj ga'na nej guiì màn Decápolis, nej guiì màn Jerusalén ni̱ nej guiì màn Judea ni̱ nej guiì màn ané du'hua kïn Jordán.
40005001	Gini'hiaj Ma̱'an Jesús si màn ûta gà'ì nej guiì, ni̱ gahui ga'an raa̱ 'ngo̱ kïj ï, ni̱ ga'anj ga̱ne, ni̱ ga'na' nej sí 'na̱' ga̱huin chru̱n riñanj.
40005002	Ni̱ gayi'ij gidiganj riñan nej guiì ni̱ gata:
40005003	—Ga̱na̱huin nìhià' ruhuâ nej guiì gi'hiaj dàj rûn' gi'hiaj nej guiì giran' àko guendâ ûta ni'ñanj nanè nimân ninj Ma̱'an Ña'anj an, dadin' ga̱'hue gùchì' ninj ga̱ne ninj ñan nne Ma̱'an sa ni̱ka̱j su̱n ne' yàtà'a.
40005004	’Ga̱na̱huin nìhià' ruhuâ nej guiì dugue'e, dadin' nàgà'huì' Ma̱'an Ña'anj an chrej nùkuaj rûhua riñan ninj.
40005005	’Ga̱na̱huin nìhià' ruhuâ nej guiì nìn 'hiaj, dadin' ga̱na̱huin ra̱'a ninj hio'ó ñan ga̱ne ninj gi̱'hiaj Ma̱'an Ña'anj an.
40005006	’Ga̱na̱huin nìhià' ruhuâ nej guiì ûta huin ruhuâ gi̱'hiaj sa ni̱ka̱a, dadin' dàj rûn' 'hiô' nga ganachinj yi'naa rikî' ni̱ ganakô' nnee huê danj gi'hiaj ninj, ni̱ ga̱chra nï̀n' ruhuâ nimân ninj ngà nuguan' sà'aj gi'hiaj Ma̱'an Ña'anj an.
40005007	’Ga̱na̱huin nìhià' ruhuâ nej guiì guruguñu'unj a'ngô nej guiì, dadin' guruguñu'unj Ma̱'an Ña'anj an ninj.
40005008	’Ga̱na̱huin nìhià' ruhuâ nej guiì gà' ganaruhui ruhuâ nimân, dadin' gi̱ni̱'in ninj Ma̱'an Ña'anj an.
40005009	’Ga̱na̱huin nìhià' ruhuâ nej guiì, gi'hiaj si ga̱na̱'mi̱n nej guiì unïn' ngà Ma̱'an Ña'anj an, dadin' huê ninj gù'nàj da'ní Ma̱'an Ña'anj an.
40005010	’Ga̱na̱huin nìhià' ruhuâ nej guiì gata ra̱'a nej síi rayi'î guendâ duna'huej ninj rayi'î nuguan' ni̱ka̱a dadin' ga̱'hue gùchì' ninj ga̱ne ninj ñan ni̱ka̱j sun Ma̱'an Ña'anj nne yàtà'a.
40005011	’Ga̱na̱huin nìhià' ruhuâ nej suj si rayi'í ni̱ ganari ninj nej síi ni̱ ûta gata rùhuà nej sô' nej suj, ni̱ ûta ga'min a'nan' nej sô' rayi'î nej suj, ngà nej nuguan' gidigañu'unj un.
40005012	Ga̱huin nne nej suj ni̱ gahuin nìhià' ruhuâ nej suj ni̱ du̱gu'nïn' nej suj ga̱'a̱nj nej suj ne' ña̱an dadin' sa ga̱na̱huin ra̱'a nej suj ni̱ ûta nìko huaj ga̱na̱huin ra̱'a nej suj ne' yàtà'a; dadin' huê dànanj gata rùhuà nej sij nej sô' gataj dàj ga̱huin nej sô' gane diû ri̱ki nej sí ga'na' si̱nï̱n gà' da' nej suj.
40005013	’Dàj rûn' huin ñaan huin nej suj riñan nej guiì màn ruhuâ yumiguìi; Sani̱ si gànàrë̀' ñan dânj, ni̱ ahuin si ngà ga̱'hue na̱gi̱'hiaj nnì' rà'aj. Nitaj nùnj gue̱nda̱ ni'ñan gà' mánj, man guendâ gi̱rë̱'ë̱' ne' ye̱'e ni̱ gùrrùn nej guiì riñanj ni'ñanj na̱nj ánj.
40005014	’Dàj rûn' huin ña'an giyigï̀n ruhuâ yumiguìi huin nej suj, ni̱ 'ngo̱ yuman' snà'ànj tàj raa̱ 'ngo̱ kïj ï ni̱ si̱ ga'hue ga̱chri̱ huì' mánj.
40005015	Ni̱ nga gutô' ña'aan raa̱ kantil ni̱ nitaj si gachrî' gi'nïn riki chrúun mánj, gutô' gitá kantil dan ñan yàkàan, da'nga ni̱ gu̱du̱gunj nï̀n' gàchrà' ruhuâ hue'e.
40005016	Ni̱ dàj rûn' ûta hue'ê gudugùn ña'aan ni̱ huê danj gi̱'hiaj nej suj sa hua̱ hue'ê riñan nej guiì, da'nga ni̱ gini'in ninj sa sà' gi'hiaj nej suj, ni̱ ga̱'mi̱n hue'ê ninj rayi'î Ma̱'an Rê Ña'anj nne yàtà'a.
40005017	’Si̱ ganï̂n ruhuâ nej suj si ga'ná guendâ gu̱du̱rë'ë́ si-ley Ma̱'an Ña'anj an ngà si-nùguàn' nej sô' gataj dàj ga̱huin, dadin' ga'ná guendâ da̱gahuín daran'anj.
40005018	Dadin' yàngà' hia nï̀n' tâ ni̱ si hua̱ na̱nj ga̱ yàtà'a ngà hio'óo, ni̱ si̱ giyi'nêj gà' si 'ngo̱ tsin lij nej letra hua̱ lij doj ni̱ si̱ giyi'nêj gà' si 'ngo̱ si-ley Ma̱'an Ña'anj an, dadin' daran'anj da'hui gìsìj dàj rûn' gataj Ma̱'an Ña'anj an.
40005019	Ni̱ ahuin na̱nj sí nitaj si dagahuin 'ngo̱ rïn nej nuguan' hua̱ lij doj giyi'nïn' su̱n gi'hiaj Ma̱'an Ña'anj an, ni̱ huê danj gidigân sij riñan a'ngô nej guiì, ni̱ sí nânj gùnàj ne' rùkù nga gùchì' sô' ñan gi̱nikaj su̱n Ma̱'an sa nne yàtà'a; sani̱ daran' nej sí dagahuin ni̱ huê danj gidigân sô' riñan a'ngô nej guiì ni̱ sí nânj ga̱huin sí achij i nga ga̱ne sô' ñan nne Ma̱'an sa ni̱ka̱j sun ne' yàtà'a na̱nj ánj.
40005020	Dadin' ñùnj taj ni̱ si sa ni̱ka̱ gi'hiaj nej suj ni̱ nitaj si gachinj doj riñan sa ni̱ka̱ gi'hiaj nej maestrû chru̱n ley ngà nej sí fariseo, ni̱ si̱ ga'hue ga̱tu̱ nej suj ñan nne Ma̱'an sa ni̱ka̱j su̱n yàtà'a mánj.
40005021	’Gà' gunïn nej suj dàj gataj Ma̱'an Ña'anj an gu̱nïn nej guiì gimân diû ri̱ki: “Si̱ dagahuî' mánj, ni̱ ahuin na̱nj guiì dagahui' ni̱ na̱nikïn' ninj riñan guesì guendâ ga̱na̱huin ra̱'a ninj kastîgu.”
40005022	Sani̱ ñùnj taj ni̱ ahuin na̱nj sí gina'an ruhuâ ni'in dinḯn nga nitaj nùnj huaj, ni̱ da'hui sô' ni̱ gu̱nïn gà'ì sô' gi̱'hiaj sí achij ni̱kï̱n' riñan si-nùhuì Ma̱'an Jesús; sani̱ ahuin na̱nj sí gataj gu̱nïn dinḯn: Nitaj rakïnj sò' nun gà' mánj, ni̱ da'hui gìyì'nï̀n' si-ga̱kïn' sô' riñan nej yì'nï̀n' nej sí ni̱ka̱j su̱n riñan si-nùhuì Ma̱'an Jesús, ni̱ ahuin na̱nj sí gataj gu̱nïn dinḯn: Aya̱' sò' sinún hia, ni̱ da'hui sô' ni̱ ga̱'a̱nj sô' ruhuâ rúnâko gi̱nun nìgànj sô'.
40005023	’Huê danj, ni̱ si hua̱j gà'huì' 'ngo̱ rasu̱un riñan Ma̱'an Ña'anj an, ni̱ gananun ruhuâ' si hua̱ 'ngo̱ nuguan' gachîn' riñan dinḯnt,
40005024	ni̱ si̱ ga'hui' akuan' rasu̱n dan riñan Ma̱'an Ña'anj an mánj, nànìkàj ga̱'a̱nj' ni̱ ga̱na̱'mi̱n' ngà dinḯnt, hiô' ni̱ nga gisîj gana'min' nga dinḯnt ni̱ ga̱'hue gà'huì' rasu̱n ruhuâ' gà'huì' riñan Ma̱'an Ña'anj an na̱nj ánj.
40005025	’Ni̱ si ni'în' si ga̱'a̱nj ga̱ra̱n ruhuâ sí ri̱ña̱n gi'hiâ' gakï̱n'ïn, ni̱ râ'ñanj ga̱na̱'mi̱n' ngà sij rayi'î si-ga̱kï̂nt nga nï̀n' huaj ga̱'hue, dadin' sisi̱ si̱ gana'min' ngà sij ni̱ ga̱'a̱nj ga̱ra̱n ruhuâ sij rayi'î' riñan guesì, ni̱ guesì dânj nàgà'huì' sò' ra'a nej sí policia ni̱ ga̱chri̱ nej sô' dukuâ ga'a sò'.
40005026	Yàngà' hia gàtà ni̱ si̱ ga'hue ga̱hui̱' ruhuâ dukuâ ga'a, nda ga̱na̱'mi̱n' ngà sij nùnj huin sij do̱j hua gakï̱n' gi'hiâ' riñan sij na̱nj ánj.
40005027	’Gà' gunïn nej suj dàj gataj Ma̱'an Ña'anj an: “Si̱ ga'hue gi̱nikaj' nika duguît mánj.”
40005028	Sani̱ ñùnj taj ni̱ ahuin na̱nj sí gini'hiaj riñan 'ngo̱ siyànàa guendâ ruhuâ sô' gi̱ni̱nj sô' gakï̱n'ïn ngà siyànà dânj, ni̱ gà' gi'hiaj sô' gakï̱n'ïn ngà ruhuâ nimân sô' na̱nj ánj.
40005029	’Huê danj ni̱, si rune ñant ne' huà' gi'hiaj guendâ gi̱ni̱nj' riñan gakï̱n'ïn, gi̱ri̱ ni̱ girë̱'ë̱j'; dadin' dànanj dùgùnàj huaj si ga̱'a̱nj ni̱'hia do̱j nneè kú', gà' da' si ga̱'a̱nj ni̱'hia da' hua̱ gè ma̱'ân' ni̱ gi̱nun' riñan ña'aan nìgànj na̱nj ánj.
40005030	Ni̱ si ra'ât ne' huà' gi'hiaj gi̱ni̱nj' riñan gakï̱n'ïn, gà'nè' ni̱ gi̱rë̱'ë̱j'; dadin' dànanj dùgùnàj huaj si ga̱'a̱nj ni̱'hia do̱j nneè kú'; gà' da' si ga̱'a̱nj ni̱'hia da' hua̱ gè ma̱'ân' ni̱ ga̱'a̱nj' gi̱nun' riñan ña'aan nìgànj na̱nj ánj.
40005031	’Ni̱ huê dânj gataj Ma̱'an Ña'anj an: “Ni̱ ahuin na̱nj sí ganachi nikaj ñanj acta guendâ gudunâj sô' nika, ni̱ ga̱'hue gà'huì' ñanj acta guendâ gu̱du̱nâj dugui' nguèj ni̱ka̱ sô'.”
40005032	Sani̱ ñùnj taj ni̱ sí ganachinikaj ñanj acta guendâ gudunâj sô' nika sô', sani̱ si sê rayi'î guendâ gininj siyànà dânj riñan gakï̱n'ïn ngà a'ngô síi huin rû'huaj, ni̱ gi'hiaj sô' si gi̱ni̱nj siyànà dânj riñan gakï̱n' ni̱ka̱j nika dugui'; ni̱ sí ga̱ra̱n ra̱'a ngà siyànà gà' gunâj dânj, ni̱ gininj sô' riñan gakï̱n' ni̱ka̱j nika dugui' na̱nj ánj.
40005033	’Ni̱ gà' gunïn nej suj dàj gataj Ma̱'an Ña'anj an gu̱nïn nej guiì gimân diû ri̱ki: “Si̱ ga'hue ga̱ta̱j si yàngà' gà'huì' 'ngo̱ rasu̱un nga sê yàngà' gà'huì' mánj, dadin' ña'an huaj si da̱gahuîn' nej nuguan' gataj' gu̱nïn Ma̱'an Ña'anj an na̱nj ánj.”
40005034	Sani̱ ñùnj taj: Ni̱ si̱ ga'hue ga̱ta̱j nej suj si yàngà' hia; gini'in yàtà'a sa gi'hiaj nej suj, dadin' hiuj dânj nikïn' chrun yîla nne Ma̱'an Ña'anj an.
40005035	Ni̱ gà' si̱ ga'hue ga̱ta̱j nej suj si yàngà' gini'in hio'óo sa gi'hiaj nej suj, dadin' hiuj dânj nikïn' dakó Ma̱'an Ña'anj an, ni̱ gà' si̱ ga'hue ga̱ta̱j nej suj si yuman' snà'ànj Jerusalén huin sa gini'in yàngà' sa gi'hiaj nej suj, dadin' hiuj dânj huin yuman' snà'ànj huin yiñán Ma̱'an Rey.
40005036	Ni̱ gà' si̱ ga'hue ga̱ta̱j nej suj si ahui nej suj huin sa gini'in yàngà', dadin' si̱ ga'hue gi̱'hiaj nej suj ga̱na̱huin gàtsì huê ahui nej suj ni̱ si̱ ga'hue gi̱'hiaj nej suj ga̱na̱huin maru̱ 'ngo̱ rïn huê lij màn ahui nej suj.
40005037	Sani̱ sa ga̱'mi̱n nej suj ga̱huin: Si gataj nej suj “ga̱'hue” ni̱ da̱gahuin nej suj nuguan' garânj yina nej suj. Ni̱ si gataj nej suj, “si̱ ga'hue” ni̱ huê danj gi̱'hia̱j nej suj; dadin' ga̱'hue gataj nej suj sani̱ nitaj si dagahuin nej suj ni̱ gakï̱n'ïn huin nga nitaj si dagahuin nej suj na̱nj ánj.
40005038	’Gà' gunïn nej suj dàj gataj Ma̱'an Ña'anj an: “Si gi̱ri̱ 'ngo̱ sí dânj rune ñan nej suj ni̱ gi̱ri̱ nej suj rune ñan sô', ni̱ si gi̱ri̱ 'ngo̱ sí dânj ñan' nej suj ni̱ gi̱ri̱ nej suj ñan' sô'.”
40005039	Sani̱ ñùnj taj: Ni̱ si̱ gunïn' nej suj ngà nej guiì kï̱j huaa mánj; sa si̱nï̱n gi̱'hiaj nej suj huin, si hua̱ 'ngo̱ guiì ruhuâ gà'huì' yi'nḯn riñan nej suj ne' huà' nej suj, ni̱ du̱nikàj nej suj yi'nḯn riñan nej suj ne' chrïn nej suj gà'huì' ninj.
40005040	Ni̱ si hua̱ 'ngo̱ sí ruhuâ gu̱nï̱n' ngà', ni̱ ruhuâ sij ga̱'ne̱ sij si-gatôt, ni̱ gu̱du̱nâj' si ga̱'ne̱ sij si-chamarât nej na̱nj ánj.
40005041	Ni̱ ahuin na̱nj sí gi'hiaj guesâ ga̱tâ' rasu̱un 'ngo̱ kilometru ni̱ gi̱'hiaj guesâ ma̱'an' ni̱ ga̱tâ' huìj kilometru ga̱'a̱nj' ngà sij na̱nj ánj.
40005042	Ni̱ si hua̱ 'ngo̱ sí gàchìnj 'ngo̱ rasu̱un riñan', ni̱ gà'huì' rasu̱n gachín sij riñan'; ni̱ si ruhuâ sij gà'huì' yikḯn' 'ngo̱ rasu̱un riñan sij, ni̱ gà'huì' yikḯn' rasu̱n gachín sij riñan' na̱nj ánj.
40005043	’Gà' gunïn nej suj dàj gataj Ma̱'an Ña'anj an riñan nej guiì gimân diû ri̱ki: “Ga̱ 'ì ruhuâ nej suj ni'in nej suj nej dugui' nej suj ni̱ gi̱ni̱nj 'ì nej guiì gunïn' ngà nej suj riñan nej suj.”
40005044	Sani̱ ñùnj taj: Ni̱ ga̱ 'ì ruhuâ nej suj ni'in nej suj nej guiì gunïn' ngà nej suj, ni̱ ga̱'mi̱n hue'ê nej suj riñan nej guiì ga'min kï̱j riñan nej suj, gi̱'hiaj nej suj sa sà'a riñan nej guiì nun huin yi̱ña̱n' ruhuâ ni'in nej suj, ni̱ gàchìnj nì'hiaj nej suj riñan Ma̱'an Ña'anj an rayi'î nej guiì ran' nej suj, ngà nej guiì gata ra̱'a nej suj.
40005045	Da'nga ni̱ ga'hue ga̱huin nej suj da'ní Ma̱'an Rê Ña'anj nne yàtà'a, dadin' huej huin sa gi'hiaj gisîj gui riñan nej guiì kï̱j huaa ngà riñan nej guiì gi'hiaj sa ni̱ka̱a, dadin' huej huin sa gi'hiaj gaman' riñan do'ó nej guiì gi'hiaj sa ni̱ka̱a ni̱ huê danj na̱nj gi'hia ngà nej guiì gi'hiaj gakï̱n'ïn.
40005046	Dadin' si 'ì ruhuâ nej suj ni'in nej suj nej guiì 'ì ruhuâ ni'in nej suj, hiô' ni̱ ahuin 'ngo̱ sunuj ga̱na̱huin ra̱'a nej suj rà'aj. Sê huê dànanj gi'hiaj nej sí ga'nêj san'anj an guendâ nej sí ni̱ka̱j suun rà' saj ûn'.
40005047	Ni̱ si man ra'a dinḯn nej suj gida'a nej suj, ni̱ nùnj huin saj ni̱ gi'hiaj nej suj dànanj rà'aj. Sê dànanj gi'hiaj nej sí nàsìnùnj un rà' saj ûn'.
40005048	Gi̱'hiaj nej suj sa ni̱ka̱a, dàj rûn' gi'hiaj Rej nej suj nne yàtà'a dadin' gi'hia sa ni̱ka̱a.
40006001	’Ga̱ gu̱dadû nej suj ni̱ si̱ gananï̂n nej suj sa sà' gi'hiaj nej suj gunïn nej guiì; ni̱ si̱ gu̱nïn ninj nej sa sà' gi'hiaj nej suj, dadin' si gananï̂n nej suj sa sà' gi'hiaj nej suj ni̱ si̱ ganahuin ra̱'a nej suj nanì'hiaj nej suj gi̱'hiaj Ma̱'an Ña'anj nne yàtà'a mánj.
40006002	Nga gà'huì' nej suj rasu̱un riñan nej guiì ran' àko, ni̱ si̱ duyinga' nej suj si ga'hui' nej suj rasu̱un riñan nej guiì, dàj rûn' gi'hiaj nej sí gidigañu'unj nga nikïn' nej sô' ruhuâ hue' huin nûhui nej si nga huaj nej sô' ñan ganachran' chrej gàchrà'a, guendâ ruhuâ nej sô' si ga̱'mi̱n hue'ê nej guiì rayi'î nej sô'; dadin' yàngà' ni̱ gà' ga'min hue'ê nej guiì rayi'î nej sa gi'hiaj sô'.
40006003	Sani̱ nga gurugûñu'unj' riñan nej guiì ran' àko, ni̱ si̱ gananï̂n' rayi'î nej sa gi'hiâ' dan riñan nej guiì ni̱ka̱j dugui' ngà' mánj.
40006004	Da'nga ni̱ ga̱ huì sa ga'huî' riñan nej guiì ran' àko; sani̱ Ma̱'an Rêt Ña'anj an ni̱ gà' ni'in si ga'hui' huì' rasu̱un ni̱ na̱ri̱kij nani̱'hiá' ni̱ gi̱ni̱'in nej guiì yùmàn'an na̱nj ánj.
40006005	’Ni̱ nga ga'min' ngà Ma̱'an Ña'anj an, ni̱ si̱ gi'hiâ' dàj rûn' gi'hiaj nej sí gidigañu'unj un; dadin' gi'hiaj nej sô' si ûta ga'min nej sô' ngà Ma̱'an Ña'anj an ni̱ ni̱kï̱n' ga̱hia nej sô' ruhuâ hue' huin nûhui ni̱ huê danj na̱nj ni̱kï̱n' nej sô' ñan ganachran' sikûj chrej gàchrà' hua̱j riki yuman'an, guendâ ruhuâ nej sô' gi̱ni̱'in nej guiì sa gi'hiaj nej sô'; yàngà' tâ ni̱ gà' ga'min hue'ê nej guiì rayi'î nej sô' guendâ gi'hiaj nej sô' dànanj.
40006006	Sani̱ sò' ni̱ nga a'min' ngà Ma̱'an Ña'anj an ni̱ ga̱tu̱' ruhuâ dukuât, ni̱ ga̱na̱rán' riñan rahue'e ni̱ ga̱'mi̱n' ngà Ma̱'an Rét Ña'anj an ñan hua̱ huìi ni̱ nàrìkìj nìko doj ra'â' ni̱ gi̱ni̱'in nej guiì yùmàn'an na̱nj ánj.
40006007	’Ni̱ nga gachín nì'hiaj nej suj riñan Ma̱'an Ña'anj an ni̱ si̱ gi'hiaj nej suj, dàj rûn' gi'hiaj nej sí nàsìnùnj un; dadin' ganï̂n ruhuâ nej sô' si guendâ ganakaj gunuchruj nej sô' huê gè nej nuguan' a'min nej sô' riñan Ma̱'an Ña'anj an ni̱ ûta hio gu̱nïn nej nuguan' ga'min nej sô ganï̂n ruhuâ nej sô'.
40006008	Ni̱ si̱ gi'hiaj nej suj, dàj rûn' gi'hiaj nej sô'; dadin' gà' ni'in Rej nej suj Ma̱'an Ña'anj an, ahuin sa gàchin riñan nej suj, nga nï̀n' gàchin gàchìnj nej suj riñanj.
40006009	Huê dànanj ga̱ta̱j nej suj, nga gàchìnj nì'hiaj nej suj: Rej nej ñûnj huin Ma̱'ân rè' ni̱ nne Ma'ân rè' yàtà'a, ni̱ sa gè nï̀n'ïn huin siyu̱gui Ma'ân rè'.
40006010	Ni̱ ga̱'na̱' gi̱nikaj su̱n Ma̱'ân rè' riñan nej ñûnj. Ni̱ gi̱'hiaj Ma̱'ân rè' dàj garan' ruhuâ Ma̱'ân rè' riñan hio'ó nânj, dàj rûn' nikaj su̱n Ma̱'ân rè' yàtà'a.
40006011	Ni̱ rachrún ya nej ñûnj daran' nej guiì, ni̱ ri̱ki̱ Ma̱'ân rè' ya̱ nej ñûnj hia̱j.
40006012	Ni̱ gi̱nikaj Ma̱'ân rè' nimân nìko rayi'î nej gakï̱n' gi'hiaj nej ñûnj riñan Ma̱'ân rè', dàj rûn' ginikaj nej ñûnj nimân nìko rayi'î nej sí gi'hiaj gakï̱n'ïn riñan nej ñûnj.
40006013	Ni̱ si̱ ga'nḯn ra'a Ma̱'ân rè' si gi̱ni̱nj nej ñûnj riñan gakï̱n'ïn nga duguane' sichre riñan nej ñûnj, ni̱ gi̱'hiaj Ma̱'ân rè' si ga̱na̱ni̱n nej ñûnj riñan nej sa a'nan'an. Dadin' huê Ma̱'ân rè' huin sa ni̱ka̱j su̱n ni̱ Ma̱'ân rè' huin sa nùkuaj, ni̱ sa nìko ni̱ huê Ma̱'an rè' huin daran' diû. Ni̱ huê dan huin rû'huaj.
40006014	’Dadin' si gi̱nikaj nej suj nimân nìko ngà nej guiì gachîn nuguan'an riñan nej suj, ni̱ gi̱nikaj Ma̱'an Ña'anj an nimân nìko rayi'î nej si-ga̱kïn' nej suj;
40006015	sani̱ sisi̱ si̱ gi̱nikaj nej suj nimân nìko rayi'î nej guiì gachîn nuguan'an riñan nej suj, ni̱ si̱ ginikaj Ma̱'an Ña'anj an nimân nìko rayi'î nej si-ga̱kïn' nej suj mánj.
40006016	’Nga ga gi̱ni̱ne̱j nej suj ni̱ si̱ nagi'hiaj àko chre nej suj riñan nej suj, dàj rûn' gi'hiaj nej sí gidigañu'unj un; dadin' nda rùguì'i chre gi'hiaj nej sô' riñan nej sô' guendâ gidigân nej sô' riñan nej guiì si hua̱ gi̱ni̱ne̱j nùgui nej sô', yàngà' tâ ni̱ gà' ga'min hue'ê nej guiì rayi'î sa gi'hiaj nej sô'.
40006017	Sani̱ sò' ni̱ nga hua gi̱ni̱ne̱j', ni̱ gu̱ta̱ nnee ahuît ni̱ gànàn' raj.
40006018	Da'nga ni̱ si̱ gini'in nej guiì si hua̱ gi̱ni̱ne̱j, dadin' gà' ni'in Ma̱'an Rêt nne ñan hua̱ huìi si hua̱ gi̱ni̱ne̱j; ni̱ Ma̱'an ni'in sa hua̱ huì gi'hiâ' ni̱ gi̱ri̱kij sa gachín' gi̱ni̱'in nej guiì rìgì na̱nj ánj.
40006019	’Ni̱ si̱ gi'hiaj nej suj si ga̱ gà'ì nej rasu̱n du̱'hue̱e riñan nej suj riñan hio'ó nânj, dadin' màn nej yahuì lij ni̱ ya̱ nej xuj ni̱ gànùn dakïn hio nej aga' dânj ni̱ gi̱rë̱'ëj, dadin' màn nej sí tu̱u ni̱ ga̱na̱hui gi̱'hiaj tu̱ nej sô';
40006020	ni̱ gi̱'hiaj nej suj si ne' yàtà'a ni̱ ga̱huin nìko nej rasu̱un, ñan nitaj si màn nej yahuì lij ni̱ nitaj si huaj ya̱ dakïn hio ni̱ gu̱du̱rë'ëj nej rasu̱n dânj, ni̱ nitaj si huaj ga̱na̱hui gi̱'hiaj tu̱ nej sí tu̱u.
40006021	Dadin' ñan gimàn nej rasu̱n huin si'hiaj nej suj, ni̱ ûta nìhià' ga̱ ruhuâ nej suj ni'in nej suj nej rasu̱n dânj.
40006022	’Sa gudugùn riñan nneè ku' huin rune ñun'; huê danj ni̱ si rune ñun' huin sa sà'a, hiô' ni̱ nï̀n' gàchrà' nneè kú' hua giyigï̀n;
40006023	sani̱ si rune ñan' huin sa kï̱j huaa, hiô' ni̱ nï̀n' gà'chrà' nneè kút hua gakï̱n'ïn. Huê danj ni̱, si rune ñan' huin sa ru̱mi̱n'in huê danj ni̱ hua̱ ru̱mi̱n' nneè kút, ni̱ yàngà' ni̱ ûta hua gakï̱n'ïn ruhuâ nimânt.
40006024	’Gà' si 'ngo̱ síi si̱ ga'hue gu̱na̱nj gi̱tsi riñan huìj yiru'huee; dadin' gi̱ni̱nj 'ì 'ngo̱ sô' riñan sij ni̱ ga̱ 'ì ruhuâ sij ni'in sij a'ngô sô', ni̱ gi̱ni̱nj hue'ê 'ngo̱ sô' riñan sij ni̱ a'ngô sô' gi̱ni̱nj a'nan' riñan sij. Huê danj ni̱ si̱ ga'hue gu̱na̱nj gitsî nej suj riñan Ma̱'an Ña'anj an si ûta ganahuij ruhuâ nej suj guendâ ga̱ yi̱ru'hue nej suj mánj.
40006025	’Huê danj ni̱ gatâ gu̱nïn nej suj: Ni̱ si̱ ganahuij sta'u ruhuâ nej suj rayi'î sa ga̱ riñan nej suj, sa ya̱ nej suj ni̱ sa go̱'o̱ nej suj; ni̱ si̱ ganahuij ruhuâ nej suj rayi'î nej atsîj garán nej suj nneè kú nej suj, ni̱ sê dànanj du̱'hue̱ doj sa ga̱ nì'nà' nej suj gà' da' sa ya̱ nej suj ni̱ sê dànanj du̱'hue̱ doj nneè kú nej suj gà' da' sigan' nej suj rà' saj ûn'.
40006026	Gi̱ni̱'hiaj nej suj dàj gi'hiaj nej yataj aché yàtà'a, dadin' nitaj si gunun nej xuj, ni̱ nitaj si ganaran' nej xuj, ni̱ nitaj si ganachra sà' nej xuj ruhuâ guchrùu sa ya̱ nej xuj; sani̱ Ma̱'an Rej nej suj Ma̱'an Ña'anj nne yàtà'a ga'hui' yâ nej xuj. Ni̱ sê dànanj du̱'hue̱ nej suj doj gà' da' nej xuj rà' saj ûn'.
40006027	Ni̱ ahuin go'ngo̱ nej suj ga̱'hue gi̱'hiaj, ni̱ nùnj huin si ûta ga̱huin ruhuâ nej suj, ni̱ ga̱'hue gùnùtà' nej suj ni̱ ga̱chi̱j nej suj a'ngô dane na̱nj nî'.
40006028	’Ni̱ nùnj huin saj ni̱ ûta huin ruhuâ nej suj rayi'î sigan' nej suj rà'aj. Na̱di̱gi'ñun nej suj dàj gi'hiaj hiaj lirio màn riñan hio'óo, nga gachi: Ni̱ nitaj si gi'hiaj sunj ni̱ nitaj si ganan atsìj i mánj;
40006029	Sani̱ ñùnj taj, ni̱ gà' Salomón ngà daran' nej sa du̱'hue̱ xi ga riñan sô' ni̱ nun gànàsìj sô' gi̱nun sô' 'ngo̱ atsîj sà' doj gà' da' nej hiaj nânj mánj.
40006030	Ni̱ si dànanj nìhià' hua nej hiaj màn raa̱ nej koj màn riñan hio'ó ni̱ si hia̱j hua nì'naj ni̱ a'hioj gà'nï̀nj nej sô' ruhuâ guchrúun, ni̱ Ma̱'an Ña'anj an huin sa gi̱'hiaj ni̱ gìrì' nej suj atsîj i gi̱nun nej suj, sani̱ nùnj huin saj ni̱ do̱j nï̀n' guyumân ruhuâ nej suj rà'aj.
40006031	Ni̱ si̱ gahuin sta'u ruhuâ nej suj, ni̱ ga̱ta̱j nej suj: “Nùnj huin sa yo̱' ni̱ nùnj huin sa go̱'o̱', ni̱ dànè' gìrì' atsîj i gi̱nun' rà'aj.”
40006032	Dadin' nej sí nàsìnùnj un ni̱ ûta ganahuij ruhuâ nej sô' si ga̱ daran' nej rasu̱un riñan nej sô'; sani̱ nej suj ni̱ hua̱ Rej nej suj Ma̱'an Ña'anj an nne yàtà'a ni̱ gà' ni'in sa ga̱chin riñan nej suj na̱nj ánj.
40006033	Sani̱ nànà'huì' si̱nï̱n nej suj Ma̱'an Ña'anj an ni̱ gi̱'hiaj nej suj sa ni̱ka̱a, ni̱ riki Ma̱'an Ña'anj an daran' nej rasu̱n ga̱chin riñan nej suj.
40006034	Huê danj ni̱ si̱ giriñun ruhuâ nej suj nùnj huin sa ga̱chin riñan nej suj gui a'hioj, dadin' gui a'hioj ni̱ ûta ga̱ sa ga̱nï̱n ruhuâ nej suj. Ni̱ da' go'ngo̱ gui ni̱ ga̱'na̱' sa a'nan'an nej sij ga̱'na̱' sa sà'a riñan nej suj na̱nj ánj.
40007001	’Si̱ guta' nej suj gakï̱n'ïn nej dugui' nej suj, hiô' ni̱ si̱ ga'min gakï̱n' Ma̱'an Ña'anj an riñan nej suj mánj.
40007002	Dadin' dàj rûn' guta' nej suj gakï̱n'ïn nej dugui' nej suj, ni̱ huê danj ga̱'mi̱n gakï̱n' Ma̱'an Ña'anj an riñan nej suj, ni̱ dàj rûn' giriñun nej suj nej dugui' nej suj, ni̱ huê danj gi̱ri̱ñu̱n Ma̱'an Ña'anj an nej suj.
40007003	Ni̱ nùnj huin saj ni̱ gini'hiaj' do̱j sa gachej gi'hiaj dinḯnt, ni̱ nitaj si gini'hiaj' gakï̱n' gi'hiaj ma̱'ân' rà'aj.
40007004	Ni̱ ga̱'hue ga̱ta̱j gu̱nïn dinḯnt: Ga̱'nï̱n gìrìj akò nun ruhuâ rune ñant, si ruhuâ rune ñan ma̱'ân' nun 'ngo̱ kaj a na̱nj nî',
40007005	Sí gidigañu'unj un sò' gà' man', gi̱ri̱ si̱nï̱n sò' kaj nu̱n ruhuâ rune ñan hiô' ni̱ ga̱'hue gi̱ni̱'in hue'ê' ni̱ gi̱ri̱' akò nu̱n ruhuâ rune ñan dinḯnt raj.
40007006	’Si̱ ga'hui' nej suj si-nùguàn' Ma̱'an Ña'anj an riñan nej guiì gà' gananikàj rùkù dadin' huin ninj dàj rûn' huin yuhue, ni̱ si̱ ga'hui' nej suj si-nùguàn Ma̱'an Ña'anj an riñan nej guiì gà' gini'in dadin' nikò' huaj gi'hiaj ninj gakï̱n'ïn ni̱ huin ninj dàj rûn' huin yakáa, dadin' gùrùn ninj riñanj, ni̱ ga̱'mi̱n a'nan' ninj rayi'î si-nùguàn' Ma̱'an Ña'anj an.
40007007	’Gàchìnj nej suj ni̱ ri̱ki̱ Ma̱'an Ña'anj an; nànà'huì' nej suj, ni̱ gànàrì' nej suj; gi̱ta ra'a nej suj riñan rahue'e, ni̱ ga̱na̱'nï̱n nej sij riñan rahue'e.
40007008	Dadin' daran' sí gachín ni̱ ga̱na̱huin ra̱'a sô', ni̱ sí nana'hui' ni̱ gànàrì' sô'; ni̱ sí gita ra'a riñan rahue'e ni̱ ga̱na̱'nï̱n nej sij ga̱tu̱ sô' ruhuâ hue'e.
40007009	’Ni̱ si gachín 'ngo̱ da'ní nej suj, rachrúun ya̱ sô' ni̱ gìsìj ruhuâ nej suj gà'huì' nej suj 'ngo̱ hiëj ya̱ sô' na̱nj nî'.
40007010	Ni̱ si gàchìnj sô' 'ngo̱ yukuaj a ya̱ sô', ni̱ gìsìj ruhuâ nej suj gà'huì' nej suj 'ngo̱ yukuáa ya̱ sô' na̱nj nî'.
40007011	Sani̱ si nej suj ni̱ huin nej suj sí a'nan'an, ni̱ chru̱n nej suj gà'huì' nej suj sa sà'a ra'a da'ní nej suj, dàj gà' Ma̱'an Rej nej suj nne yàtà'a ni̱ chrunj ga̱'huij sa sà'a riñan nej guiì gàchìnj riñanj na̱nj ánj.
40007012	’Huê danj ni̱ daran' sa garan' ruhuâ nej suj gi̱'hiaj nej síi ngà nej suj, ni̱ gà' si̱'nï̱n gi̱'hiaj nej suj sa sà'a ngà nej sô'; dadin' huê dànanj giyi'nïn' suun riñan si-ley Ma̱'an Ña'anj an ni̱ huê dànanj gidigân nej sô' gataj dàj ga̱huin.
40007013	’Ga̱tu̱ nej suj riñan rahue' hua̱ chruj riñan; dadin' hua̱ gà'chrà' riñan rahue' hua̱ nìko riñan, ni̱ hua̱ gàchrà' chrej e sani̱ ga̱'a̱nj ni̱'hia nej suj gi̱'hia, ni̱ ûta gà'ì nej guiì aché ruhuâ chrej gàchrà'a.
40007014	Dadin' hua̱ chruj riñan rahue'e, ni̱ hua̱ gàtï̀n chrej gi̱nikaj gùchì' ninj ñan ga̱ne nìgànj ninj, sani̱ do̱j ninj huin sa ganari' chrej gàtï̀ïn na̱nj ánj.
40007015	’Ga̱ gu̱dadû nej suj ngà nej profeta gidigañu'unj un, dadin' dàj rûn' nìn gi'hiaj matsïj ï huê danj nìn gi'hiaj nej sij, sani̱ ruhuâ nimân nej sij ni̱ huin dàj rûn' hua 'ngo̱ yuku stuj hu̱e.
40007016	Ngà nej sa gi'hiaj nej sij ni̱ ga̱'hue gi̱ni̱'in nej suj ahuin guiì huin nej sij. Ga̱'hue ga̱hiu chruj uba raa̱ chrun tanj an na̱nj nî', ni̱ ga̱'hue ga̱hiu chruj îgu raa̱ tanj hia̱'a na̱nj nî'.
40007017	Huê danj ni̱, daran' nej chrun sà'a ni̱ ga̱hiu chruj sà'a raj, sani̱ chrun a'nan'an ni̱ ga̱hiu chruj a'nan'an raj.
40007018	Ni̱ si̱ ga'hue ga̱hiu chruj a'nan'an raa̱ chrun sà'a mánj, huê danj na̱nj ni̱ si̱ ga'hue ga̱hiu chruj sà'aj raa̱ chrun a'nan'an mánj.
40007019	Daran' nej chrun nitaj si gahiu chruj sà'a raa̱ ni̱ gìyì'nej ni̱ gà'nï̀nj nej sij riñan ña'aan gi̱nunj.
40007020	Huê danj ni̱, ngà nej sa gi'hiaj nej sij ni̱ gi̱ni̱'in nej suj ahuin guiì huin nej sij na̱nj ánj.
40007021	’Sê daran' nej guiì gataj: Señor, Señor, ga̱tu̱ ga̱ne ñan ni̱ka̱j su̱n Ma̱'an Ña'anj nne yàtà'a mánj, man nej guiì gi'hiaj sa garan' ruhuâ Ma̱'an Rê Ña'anj nne yàtà'a huin sa ga̱tu̱ ga̱ne ñan ni̱ka̱j su̱n Ma̱'an na̱nj ánj.
40007022	Ûta gà'ì nej guiì ga̱ta̱j gu̱nḯn nga gùyùmàn gui dânj: “Señor, Señor, sê ngà siyu̱gui Ma̱'ân rè' gataj nej ñûnj dàj ga̱huin ni̱ ngà siyu̱gui Ma̱'ân rè' giri nej ñûnj nej sa kï̱j ï ruhuâ nimân nej guiì, ni̱ garânj sun nej ñûnj siyu̱gui Ma̱'ân rè' ni̱ ûta ganahuin nej guiì gi'hiaj nej ñûnj rà' saj ûn'.”
40007023	Hiô' ni̱ gàtà gu̱nïn nej suj: “Nitaj àmàn gini'ín nej suj mánj; gu̱xu̱n nej suj ma̱'an nej suj riñânj, dadin' huin nej suj sí gi'hiaj sa kï̱j huaa.”
40007024	’Ahuin na̱nj guiì, gunïn nej nuguan' nânj ni̱ dagahuin ninj, ni̱ gi'hiâ si ga̱huin ninj dàj rûn' huin 'ngo̱ guiì ûta sà' gayakaj guendâ, dadin' gi'hiaj ninj dukuâ ninj riñan huej e.
40007025	Ni̱ gaman' gumàan ni̱ gaché kïn, ni̱ ga'huij nanèe ni̱ gagan'anj ngà hue' dânj; sani̱ nun ga̱na̱tu dadin' nne ran yi'ij riñan huej e.
40007026	Sani̱ ahuin na̱nj guiì gunïn nej nuguan' nânj ni̱ nitaj si dagahuin ninj, ni̱ gi̱'hiâ si ga̱huin ninj dàj rûn' huin nej guiì na'hue ga̱na̱ka̱j guendâ, dadin' gi'hiaj ninj dukuâ ninj riñan hio'ó chru̱u.
40007027	Ni̱ gaman' gumàan ni̱ ga'na' kïn, ni̱ ga'huij nanèe ni̱ ûta nùkuaj gagan'anj ngà hue' dânj, ni̱ ganatu ni̱ ûta nìko rasu̱un girë' gi'hia dadin' gà' 'ngo̱ gane daran'anj.
40007028	Ni̱ nga gisîj ga'min Ma̱'an Jesús nej nuguan' nânj, ni̱ ûta gahuin ña̱'anj ruhuâ nej guiì ni'in ninj rayi'î nej yì'nï̀n' nej nuguan' ga'min.
40007029	Dadin' gidiganj dàj rûn' gidigân 'ngo̱ sí ni̱ka̱j suun, ni̱ nitaj si gidiganj dàj rûn' gidigân nej maestrû chru̱n sà' ley mánj.
40008001	Nga gananinj Ma̱'an Jesús raa̱ kïj dânj, ni̱ ûta gà'ì nej guiì ginikò' ga'na' rukû Ma̱'an.
40008002	Ni̱ ga'na' 'ngo̱ sí nnùn yi'ì lepra ni̱ ganikïn' rúdàkòj sô' riñan Ma̱'an, ni̱ gataj sô': —Señor, si ruhuâ rè' ni̱ ga̱'hue gi̱'hiâ rè' si ga̱na̱huin sà' nneè ku riñan yi'ì nnùn ñùnj.
40008003	Ni̱ dunukuâ Ma̱'an Jesús ra'a ni̱ gagan' ra'a nneè kú sí dânj, ni̱ gata: —Ruhuâj si ga̱na̱huin sà' nneè kú raj. Huê danj ni̱ orâ chre ni̱ giyi'nêj yi'ì lepra ni̱ ganahuin sà' nneè kú sí dan.
40008004	Hiô' ni̱ gataj Ma̱'an Jesús gu̱nïn sí dânj: —Ni'hiaj sò' ni̱ si̱ ganatâ' gu̱nïn gà' si 'ngo̱ guiì mánj; sani̱ ga̱'a̱nj' ni̱ gi̱digân' ma̱'ân' riñan nej síchìj rej, ni̱ gà'huì' 'ngo̱ ofrenda riñan Ma̱'an Ña'anj an dàj rûn' ga'nïn' su̱n Moisés, da'nga ni̱ gini'in nej sij sa sà' gi'hiaj Ma̱'an Ña'anj an ngà' na̱nj ánj.
40008005	Nga gatûj Ma̱'an Jesús ruhuâ yuman' Kapernaúm ni̱ ga'na' 'ngo̱ sí stadû huin kapitán riñanj, ni̱ ûta àko gachín nì'hiaj sô',
40008006	ni̱ gataj sô': —Señor, sí huin si musûj nngaj a'nan' ñan nne dukuá, ni̱ na'hue gìsìkì' nneè kú sij ni̱ ûta ran' sa̱ñu̱n sij.
40008007	Ni̱ gataj Ma̱'an Jesús: —Gà'àn ni̱ gi̱'hiâ ga̱na̱huin sij na̱nj ánj.
40008008	Nanikàj síchìj kapitán dânj ni̱ gataj sô': —Señor, nitaj guèndàj si ga̱tu̱ Ma̱'ân rè' ruhuâ dukuá, man si gà'nï̀n' Ma̱'ân rè' suun ni̱ ga̱na̱huin si-musû na̱nj ánj.
40008009	Dadin' ñùnj ni̱ ni̱ka̱j ñu'ûn riñan 'ngo̱ yi'nïn' nej síi, ni̱ ni̱ka̱j ñu'ûn riñan nej stâdu; ni̱ gatâ gu̱nïn 'ngo̱ sí dânj: Ga̱'a̱nj sò' 'ngo̱ sun gàtà gu̱nïn' ni̱ ga'anj sô'; ni̱ gatâ gu̱nïn a'ngô sô': Gu̱hua̱' sò' ni̱ ga'na' sô'; ni̱ gatâ gu̱nïn sí huin si-musûj: Gi̱'hiá sò' su̱n nânj gatâ gu̱nïn sô', ni̱ gi'hiaj sô' sun gatâ gu̱nïn sô'.
40008010	Ni̱ nga gunïn Ma̱'an Jesús nej nuguan' nânj, ni̱ ûta gahuin ña̱'anj ruhuaj ni̱ gata gu̱nïn nej sí ginikò' rukuj: —Yàngà' hia nï̀n' tâ ni̱ gà' yuman' Israel nun gànàrì'ìj 'ngo̱ sí guyumân ruhuâ nìko doj gà' da' sí nânj mánj.
40008011	Ni̱ gatâ gu̱nïn nej suj si ga̱'na̱' ûta gà'ì nej sí 'na̱' ne' gisîj gui ngà nej sí 'na̱' ne' gatûj gui, ni̱ ga̱'a̱nj ga̱ne nej sij ngà Abraham, ngà Isaac ni̱ ngà Jacob ñan gi̱nikaj su̱n Ma̱'an Ña'anj nne yàtà'a;
40008012	sani̱ nej sí nun gùyùmàn ruhuâ ni̱ gà'nï̀nj Ma̱'an Ña'anj an ga̱'a̱nj nej sô' ñan hua̱ ru̱mi̱n' ne' ye̱'e; ni̱ hiuj dânj ga̱ne nej sij ni̱ gu̱du̱gue̱'e nej sij ni̱ nda ya̱ rùj ñan' nej sij.
40008013	Hiô' ni̱ gataj Ma̱'an Jesús riñan sí huin stadû Senturión: —Gui̱j na̱n' dukuât, ni̱ dàj rûn' guyumân ruhuâ', ni̱ huê danj gi̱'hia. Ni̱ ganahuin sí huin si-musû sí dânj huê gè orâ nga ga'min Ma̱'an Jesús dànanj.
40008014	Ga'anj Ma̱'an Jesús dukuâ Pedro, ni̱ gini'in si nngaj nni yìchèj sô' riñan na, ni̱ nu̱n gachi'i sachij dânj.
40008015	Ni̱ gagan' ra'a Ma̱'an Jesús sachij dânj, ni̱ giyî'nej gachi'i; ni̱ ganachi sachij dânj, ni̱ gunânj gi̱tsi ñûn' riñan nej sij.
40008016	Ni̱ nga 'na' ga̱huin ru̱mi̱n' ni̱ ni̱ka̱j nej sij ûta gà'ì nej sí nu̱n nanè kï̱j ï huaa ruhuâ nimân ga'na' nej sij riñan Ma̱'an Jesús, ni̱ ngà nuguan'an ni̱ girij daran' nej nanè kï̱j huaa, ni̱ gi'hia si ga̱na̱huin daran' nej guiì a'nan'an;
40008017	da'nga ni̱ gisîj si-nùguàn' Ma̱'an Ña'anj an dàj rûn' gataj Isaias, sô' gataj dàj ga̱huin nga ga'min sô': “Ni̱ huê Ma̱'an gida'a gara'hue̱' ñùn' nga gininaj ruhuô', ni̱ ginika ga'an si-yì'ìt.”
40008018	Ni̱ gini'in Ma̱'an Jesús si nda ganikàj chre mân ûta gà'ì nej guiì rukuj, ni̱ ga'nïnj suun ni̱ gata si gi̱nikaj nej sij ni̱ ga̱chinj ané du'hua dahue̱ dânj ga'an.
40008019	Ni̱ ga'na' 'ngo̱ sí Maestrû ni'in hue'ê si-ley Ma̱'an Ña'anj an ni̱ gataj sô': —Maestrûj ruhuâj gi̱nikòj rukû Ma'ân rè' ni̱ gà'àn dànè' gahuin ga̱'a̱nj Ma̱'ân rè' ni̱ gà'àn ngà Ma̱'ân rè'.
40008020	Ni̱ gataj Ma̱'an Jesús gu̱nïn sí dânj: —Nej yune ni̱ hua̱ ñan ganarânj ruhuâ nej yô', nej yataj aché yàtà'a ni̱ hua̱ sigï̂tï̀nj ïn ginun nej yô'; sani̱ ñùnj ni̱ nitaj dànè' hua gùtàj ahuí mánj.
40008021	Ni̱ gataj a'ngô sí 'na̱' ga̱huin chru̱un: —Señor, ri̱ki̱ rè' permisu ga̱'a̱n ni̱ nga gahui' rê ni̱ gàchìnj sij ni̱ ne' rùkù ni̱ gà'nàj ni̱ gi̱nikó rukû Ma̱'ân rè'.
40008022	Ni̱ gataj Ma̱'an Jesús gu̱nïn sí dânj: —Gi̱nikò' sò' rukú; ni̱ gu̱du̱nâj sò' si nej sí gà' gahui'i ni̱ gàchìn' nej sô' sí gà' gahui'i na̱nj ánj.
40008023	Ni̱ gatûj Ma̱'an Jesús ruhuâ barku, ni̱ ginikò' nej sí 'na̱' ga̱huin chru̱n riñanj ga'anj nej sô' rukuj.
40008024	Ni̱ ûta nùkuaj ga'huij nanèe ruhuâ nne ña̱'a̱nj ni̱ ûta nayumàn nne ña̱'a̱nj gi'hiaj nanèe ni̱ nda gachîn nnee yichrá barkû nu̱n nej sij huaj nej sij, sani̱ do̱' si atoj Ma̱'an Jesús nga ruhuâ barkû.
40008025	Ni̱ ga'na' nej sí 'na̱' ga̱huin chru̱n riñan Ma̱'an Jesús ni̱ ganari nej sô' nnej e riñanj ni̱ gataj nej sô': —Señor, gi̱'hiaj Ma̱'ân rè' si ga̱na̱ni̱n nê' dadin' ga̱na̱huij ne' gàhuì'.
40008026	Nanikàj Ma̱'an Jesús ni̱ gata: —Nùnj huin saj ni̱ ûta yu'hui' nej suj rà'aj, aya̱' nej suj dadin' do̱j nï̀n' guyumân ruhuâ nej suj gà' mánj. Hiô' ni̱ ganayumanj ni̱ dugunïn gà'ìj nanèe ngà nne ña̱'a̱nj, ni̱ dḯn chre gahuin nï̀n' gàchrà'.
40008027	Ni̱ ûta gahuin ña̱'anj ruhuâ nej sí huaj ruhuâ barkû dânj ni̱ gataj nej sô': —Ahuin sí huin sí nânj dadin' nej nanèe ngà nne ña̱'a̱nj ni̱ gadagahuin ninj sa ga'min sô' rà'aj.
40008028	Nga gachinj ané du'hua nne ña̱'a̱nj riñan do'ó nej sí gù'nàj gadarenos, ni̱ ga'na' huìj sí dânj ni̱ nu̱n nanè kï̱j huaa ruhuâ nimân nguèj sô' ni̱ nne nguèj sô' ñan gachin' nej sij nej nîman, ni̱ ûta hu̱e nguèj sô' ni̱ gà' si 'ngo̱ guiì nitaj si gachîn chrej hua̱j hiuj dânj.
40008029	Ni̱ gaguâj nùkuaj nguèj sô' ni̱ gataj nguèj sô': —Nùnj huin si gaj ruhuâ rè' ni'în rè' nguèj ñûnj, rà'aj Jesús, huê rè' huin Da'ní Ma̱'an Ña'anj an. Ga'nâ' rè' ne' dànanj guendâ gi̱'hiâ rè' si gi̱ran' sa̱ñu̱n nguèj ñûnj sani̱ hua nï̀n' ga̱chin ga̱na̱huij diû na̱nj ánj.
40008030	Ni̱ nda anêj doj ñan nne nguèj sí dânj mân ûta gà'ì yakáa ya nej yô'.
40008031	Ni̱ gachín nì'hiaj nej sa kï̱j ï riñan Ma̱'an Jesús ni̱ gataj ninj: —Si gi̱ri̱ rè' ga̱'a̱nj nej ñûnj ruhuâ nimân nguèj sí nânj, ni̱ ri̱ki̱ rè' permisu ga̱tu̱ nej ñûnj ruhuâ nimân nej yaká màn hiuj mánj.
40008032	Ni̱ gataj Ma̱'an Jesús: —Ga̱'hue ga̱tu̱ nej suj. Ni̱ gahui nej nanè kï̱j hua dânj ruhuâ nimân nguèj sí dânj; hiô' ni̱ ga'anj ninj ni̱ gatûj daran' ninj ruhuâ nimân nej yaká rìgì màn hiuj dânj ni̱ gunânj nej yô' ni̱ ga'anj nej yô' ñan ni̱kï̱n' 'ngo̱ huej yàkàan ni̱ guduninj nej yô' ma̱'an nej yô' riñan ganee ni̱ gininj nej yô' ruhuâ nne ña̱'a̱nj, ni̱ nga gininj nej yô' ruhuâ nnee ni̱ gahui' nej yô'.
40008033	Ni̱ gunânj nej sí màn guduyâ nej yakáa ni̱ ga'anj nej sô' ñan nngaj yuman' snà'ànj huin yiñán nej sô', ni̱ ganata' nej sô' daran' nej sa gini'in nej sô' gahuin hiuj dânj, ni̱ dàj giran' nguèj sí ginun nanè kï̱j huaa ruhuâ nimân.
40008034	Ni̱ gahui daran' nej guiì màn yuman' snà'ànj dânj ni̱ ganari' dugui' ninj ngà Ma̱'an Jesús; ni̱ nga gini'in ninj Ma̱'an Jesús, ni̱ gachín nì'hiaj ninj riñanj si gu̱xunj Ma̱'an ni̱ ga̱'a̱nj ane riñan do'ó ninj.
40009001	Hiô' ni̱ gatûj Ma̱'an Jesús ruhuâ barku, ni̱ gachinj ané du'hua nne ña̱'a̱nj ga'an ni̱ gunukuij yuman' snà'ànj huin yiñan.
40009002	Hiô' ni̱ ni̱ka̱j nej sí dânj 'ngo̱ sí na'hue gìsìkì' nneè kú, ga'na' nej sô' riñanj ni̱ nngaj sí na'hue gìsìkì' nneè kú dânj riñan 'ngo̱ na; ni̱ nga gini'in Ma̱'an Jesús si guyumân yìtï̀nj ruhuâ nej sí ni̱ka̱j ga'na' sí dânj, ni̱ gata gu̱nïn sí na'hue gìsìkì' nneè kú dânj: —Ga̱na̱huin nìhià' ruhuâ sò', na̱nj da'ninj; dadin' gà' ginikâ nimân nìko rayi'î nej si-ga̱kï̂nt.
40009003	Hiô' ni̱ ga'min da̱'a̱j nej sí maestrû chru̱n ley yi'î Ma̱'an Jesús siganï̂nj nej ma̱'an nej sô' ni̱ taj nej sô': “Ga'min kï̱j sí nan riñan Ma̱'an Ña'anj an.”
40009004	Ni̱ ni'in Ma̱'an Jesús dàj ganï̂n ruhuâ nej sij ni̱ gata gu̱nïn nej sij: —Nùnj huin saj ni̱ ganï̂n a'nan' ruhuâ nej suj ngà ruhuâ nimân nej suj rà'aj.
40009005	Dadin' ahuin go'ngo̱ nguèj nuguan' nânj huin sa hua̱ chì', ga̱'hue gàtà rà'aj: “Ga̱'hue gi̱nika nimân nìko rayi'î nej si-ga̱kï̂nt”, nej si gàtà: “Ga̱na̱chî sò' ni̱ ga̱che̱' na̱nj ánj.”
40009006	Sani̱ guendâ gi̱ni̱'in nej suj si ñùnj ni̱ ni̱ka̱j sùnj riñan hio'óo ni̱ ga̱'hue gi̱nika nimân nìko rayi'î nej gakï̱n'ïn. Hiô' ni̱ gata gu̱nïn sí na'hue gìsìkì' nneè kú dânj: —Ga̱na̱chî sò', ni̱ ga̱na̱ka̱j' si-nât, ni̱ na̱n' dukuât.
40009007	Hiô' ni̱ ganayumàn sí na'hue gìsìkì' nneè kú ni̱ nan' sô' dukuâ sô'.
40009008	Ni̱ nga gini'in nej guiì sa gahuin, ni̱ ûta gahuin ña̱'anj ruhuâ ninj ni'in ninj Ma̱'an Ña'anj an ni̱ ga'min hue'ê ninj rayi'î Ma̱'an Ña'anj an, guendâ ga'huij sun nùkuaj ginikaj nej síi.
40009009	Ni̱ ga'anj Ma̱'an Jesús hiuj dânj ni̱ gini'in 'ngo̱ sí dânj ni̱ gù'nàj sô' Mateo, ni̱ nne sô yi'nḯn mesa guendâ ga'nêj sô' san'anj ga̱huin sí ni̱ka̱j su̱un ni̱ gata gu̱nïn sô': —Gu̱hua̱' sò' ni̱ gi̱nikô' rukú. Hiô' ni̱ ganayumàn Mateo ni̱ ginikò' sô' rukû Ma̱'an Jesús.
40009010	Ni̱ gahuin nga nne Ma̱'an Jesús yi'nḯn mesa ruhuâ dukuâ Mateo, hiô' ni̱ ga'na' ûta gà'ì nej sí ga'nêj san'anj an ngà nej sí gakï̱n'ïn, ni̱ ga'anj ga̱ne nej sô' yi'nḯn mesa ngà Ma̱'an Jesús ni̱ huê danj na̱nj nne nej sí 'na̱' ga̱huin chru̱un nngaj.
40009011	Ni̱ nga gini'in nej sí fariseo nej nânj, ni̱ gataj nej sô' gu̱nïn nej sí 'na̱' ga̱huin chru̱n riñanj: —Nùnj huin saj ni̱ yâ si-Maestrû nej suj ngà nej sí gi'hiaj gakï̱n'ïn rà'aj.
40009012	Ni̱ nga gunïn Ma̱'an Jesús nej nuguan' nânj, ni̱ gata: —Nej sí hua̱ sà'a ni̱ nitaj si nana'hui' nej sô' sí gònò'òo mánj, sani̱ nej sí a'nan'an ni̱ nana'hui' nej sô' sí gònò'òo.
40009013	Ga̱'a̱nj nej suj ni̱ ga̱huin chru̱n nej suj nùnj huin si ga̱ta̱j: “Sa garan' ruhuâj huin si gu̱ru̱gûñu'unj nej suj nej guiì, ni̱ nun ga̱ran' ruhuâj si da̱gahui' nej suj yuku ganaminj in riñânj mánj.” Dadin' nun gà'nàj guendâ gàkï̀n nej sí gi'hiaj sa ni̱ka̱a mánj, ga'ná guendâ nej sí gi'hiaj gakï̱n'ïn guendâ nànìkàj ruhuâ nej sô' rayi'î si-ga̱kïn' nej sô'.
40009014	Hiô' ni̱ ga'na' nej sí gahuin chru̱n riñan Juan ni̱ gataj nej sô': —Nùnj huin saj ni̱ nej ñûnj ni̱ nej sí chru̱n ley ni̱ ûta gà'ì ni̱ ga gi̱ni̱ne̱j nù̱gui nej ñûnj, sani̱ nej sí 'na̱' ga̱huin chru̱n riñan Ma̱'ân rè' ni̱ nitaj àmàn ga gi̱ni̱ne̱j nùgui nej sô' rà'aj.
40009015	Hiô' ni̱ gataj Ma̱'an Jesús: —Ga̱'hue ga̱na̱nï̱n ruhuâ nej guiì màn gi'ñanj ñan ga̱ra̱n rà'a nga nï̀n' nne sí ga̱ya̱ka̱j nika siganï̂nj ninj na̱nj nî'. Sani̱ gùyùmàn gui nga ga̱'ne̱ nej sij sí dânj, hiô' ni̱ ga̱na̱nï̱n ruhuâ ninj ni̱ gàyì'ì ninj ni̱ ga̱ gi̱ni̱ne̱j nùgui ninj na̱nj ánj.
40009016	’Gà' si 'ngo̱ nej guiì nitaj si gana'nḯn atsîj nàkàa riñan 'ngo̱ atsîj re'è gà' guyutù mánj; dadin' atsîj nàkà gana'nḯn ninj ñan guyutù dânj nagi'hiaj nìko ñan gà' giyi'ne' atsîj re'è dânj, hiô' ni̱ dànanj ga̱na̱huin nìko doj ñan gà' guyutù dânj gi̱'hia.
40009017	Gà' si 'ngo̱ nej guiì nitaj si gachra nne bino nàkàa ruhuâ nnïnj re'èe; dadin' gùyùtù nnïnj re'è dânj gi̱'hiaj nne bino nàkàa, ni̱ ga̱ña̱nj nï̀n' nne bino dânj ni̱ girë' nnïnj re'è dânj gi̱'hia; sani̱ ga̱chra nej sij nne bino nàkàa ruhuâ nnïnj nàkàa, da'nga ni̱ gu̱ña̱n chre gùnùkuaj ngue.
40009018	Nga nï̀n' a'min Ma̱'an Jesús nej nuguan' nânj; ni̱ ga'na' 'ngo̱ sí a'nïn'ïn ni̱ ganikïn' rúdàkòj sô' riñanj, ni̱ gataj sô': —Hia̱j gisîj gahui' da'nin yànàj na̱nj ánj; ga̱'na̱' Ma̱'ân rè' ni̱ gùtà' rè' ra'â rè' ahui ni̱ ga̱na̱huin nì'nàj ni̱ ga̱ne na̱nj ánj.
40009019	Ni̱ ganayumàn Ma̱'an Jesús ni̱ ga'an, ni̱ huê danj na̱nj ga'anj nej sí 'na̱' ga̱huin chru̱n riñanj nngaj.
40009020	Ga'na' 'ngo̱ siyànà dânj ni̱ gà' gisîj yùhuìj hio'o gañanj tun, ni̱ gahuin nìchrunj rukû Ma̱'an Jesús ni̱ gagan' ra'a atsîj ni̱ke̱ Ma̱'an Jesús.
40009021	“Dadin' gataj siyànà dânj gu̱nïn ma̱'an: Hiô' si man si gàgàn' ra'á atsîj ni̱kej hiô' ni̱ ga̱na̱huín na̱nj ánj.”
40009022	Sani̱ nanikàj Ma̱'an Jesús ni̱ gini'hia riñan siyànà dânj ni̱ gata: —Ga̱na̱huin nìhià' ruhuâ' na̱nj da'nin', dadin' guendâ guyumân ruhuâ' ni̱ ganahuîn'. Ni̱ àsìj orâ dan ni̱ ganahuin siyànà dânj.
40009023	Nga gatûj Ma̱'an Jesús ruhuâ dukuâ síchìj a'nïn' dânj, ni̱ gini'in si màn nej sí achrá chra'a ngà rihiaa ni̱ màn nej guiì dugue'e ni̱ màn nej guiì aguâj hia.
40009024	Hiô' ni̱ gataj Ma̱'an Jesús: —Ga̱hui̱ nej suj ni̱ ga̱'a̱nj nej suj ne' ye̱'e, dadin' sê si̱ gahui' sin' dan mánj, man si ato nga na̱nj ánj. Hiô' ni̱ ga'min duku nej guiì màn hiuj dânj yi'î Ma̱'an Jesús.
40009025	Sani̱ nga gahui nej guiì màn hiuj dânj ga'anj ninj ne' ye̱'e, ni̱ gatûj Ma̱'an Jesús nne rùhuà hue' dânj, ni̱ gida'a ra'a sin' yànà dânj hiô' ni̱ ganayumàn sin' yànà dânj gi'hia.
40009026	Ni̱ gaya'nï̀n sa sà' gi'hiaj Ma̱'an Jesús nï̀n' gàchrà' riñan hio'ó dânj.
40009027	Ni̱ gachîn Ma̱'an Jesús hua hiuj dânj, ni̱ ginikò' huìj sí du̱chri rukuj, ni̱ gaguâj nùkuaj nguèj sô' ni̱ gataj nguèj sô' gu̱nïn: —Da'ní David ga̱na̱nï̱n àko ruhuâ Ma̱'ân rè' ni'în Ma̱'ân rè' nguèj ñûnj na̱nj ánj.
40009028	Ni̱ nga gunukuij hue'e, ni̱ ga'na' nguèj sí du̱chri dânj riñanj; ni̱ gata gu̱nïn nguèj sô': —Yumân ruhuâ nguèj suj si ga̱'hue gi̱'hiâ ga̱na̱huin nguèj suj nî'. Ni̱ gataj nguèj sí dânj: —Guyumân ruhuâ nguèj ñûnj Señor.
40009029	Hiô' ni̱ gagan' ra'a Ma̱'an Jesús rune ñan nguèj sô', ni̱ gata: —Guendâ guyumân ruhuâ nguèj suj hiô' ni̱ ga̱na̱huin nguèj suj na̱nj ánj.
40009030	Ni̱ ganayigï̀n rune ñan nguèj sí dânj, ni̱ ûta ga'nïn' su̱n Ma̱'an Jesús riñan nguèj sô, ni̱ gata: —Si̱ gananï̂n nguèj suj riñan gà' si 'ngo̱ nej guiì si ganahuin nguèj suj gi'hiâ mánj.
40009031	Sani̱ nga gahui nguèj sô' hiuj dânj, ni̱ gayi'ì nguèj sô' ni̱ guduyi'nanj nguèj sô' sa sà' gi'hiaj Ma̱'an Jesús ngà nguèj sô' nï̀n' gàchrà' riñan hio'ó dânj.
40009032	Nga nï̀n' gahui nej sij huaj nej sij hiuj dânj, hiô' ni̱ ginikaj nej sô' 'ngo̱ sí 'mìnj in ga'na' nej sô', ni̱ nu̱n nanè kï̱j huaa ruhuâ nimân sí dânj.
40009033	Ni̱ giri Ma̱'an Jesús sa kï̱j ï nu̱n ruhuâ nimân sí dânj, hiô' ni̱ ga'min sí 'mìnj in gi'hiaj Ma̱'an Jesús: Ni̱ ûta gahuin ña̱'anj ruhuâ nej guiì ni̱ gataj ninj: —Nitaj àmàn gini'în' si dànanj gahuin Israel.
40009034	Sani̱ gataj nej sí chru̱n ley: —Sichre a'nïn' riñan nej sa kï̱j ï ga'hui' suun ra'a sí dânj rayi'î dan ni̱ ga'hue giri sô' ne' ye̱'e a'ngô nej sa kï̱j ï na̱nj ánj.
40009035	Aché nun Ma̱'an Jesús daran' nej yuman' snà'ànj an ngà daran' nej yuman'an ni̱ gidiganj ruhuâ hue' nuhuî nne ñan guchij, ni̱ ganataj nuguan' gi̱'hiaj ga̱na̱ni̱n nej guiì ni̱ gi'hia si ganahuin daran' nej guiì a'nan'an ngà nej yi'ìi ni̱ ganahuin nej guiì a'ngaj ngà nneè kú gi'hia.
40009036	Ni̱ nga gini'in ûta gà'ì nej guiì, ni̱ gananï̂n àko ruhuaj ni'in ninj; dadin' gininaj ruhuâ ninj ni̱ gaya'nï̀n ninj dàj rûn' giran' nej matsïj ï nga nitaj sí ni̱kï̱n' dugumîn nej yô'.
40009037	Hiô' ni̱ gataj Ma̱'an Jesús gu̱nïn nej sí 'na̱' ga̱huin chru̱n riñanj: —Yàngà' hia nï̀n' ni̱ ûta gà'ì nej yuman'an gàchin gi̱ni̱'in si-nùguàn' Ma̱'an Ña'anj an, sani̱ do̱j nï̀n' nej síi hua yu̱gui gànàtà' si-nùguàn' Ma̱'an Ña'anj an na̱nj ánj.
40009038	Ga̱'mi̱n àko nej suj, ngà Ma̱'an Señor, huin si'hiaj nej sa gunun nej sij ni̱ ga̱'nïn ga̱'na̱' nej sí hua̱ yu̱gui ga̱na̱ran' nej sa gunun Ma̱'an.
40010001	Hiô' ni̱ gakḯn Ma̱'an Jesús nej yùhuìj nej sí 'na̱' ga̱huin chru̱n riñanj, ni̱ ga'huij si gi̱nikaj su̱n nej sô' riñan nej nanè kï̱j huaa, ni̱ gi̱ri̱ nej sô' nej nanè kï̱j huaa ruhuâ nimân nej guiì, ni̱ gi̱'hiaj nej sô' si ga̱na̱huin nej guiì a'nan' ngà daran nej yi'ìi ni̱ huê danj gi'hiaj nej sô' si ga̱na̱huin daran' nej guiì a'ngaj nneè kú.
40010002	Nânj huin nej siyu̱gui nej yùhuìj nej apóstol: Gà' si̱nï̱n 'na' siyu̱gui Simón, ni̱ huê sô' huin sí gù'nàj Pedro, ni̱ Andrés huin dinḯn sô'; ni̱ Jacobo ngà Juan huin da'ní Zebedeo;
40010003	Felipe, Bartolomé, Tomás, Mateo, sí ga'nêj san'anj an, Jacobo huin da'ní Alfeo, Lebeo, ni̱ huê sô' gù'nàj Tadeo,
40010004	Simón sí 'na̱' riñan hio'ó Kanán ngà Judas Iscariote, ni̱ sí nânj huin sí gudu'huêj Ma̱'an Señor.
40010005	Nej yùhuìj sí nânj ga'nḯn Ma̱'an Jesús ga'anj, ni̱ ga'nïnj suun riñan nej sô', ni̱ gata gu̱nïn nej sô': —Si̱ ga'anj nej suj ñan màn nej sí nàsìnùnj un, ni̱ si̱ gatûj nej suj ruhuâ yuman' snà'ànj huin yiñán nej sí màn Samaria mánj.
40010006	Ga̱'a̱nj gànàtà' si̱nï̱n nej suj si-nùguàn' Ma̱'an Ña'anj an riñan nej matsïj ga'anj ni̱'hia̱ huin dukuâ Israel.
40010007	Ga̱'a̱nj nej suj, ni̱ ga̱ta̱j nej suj: Gà' gahuin nìchrùn' Ma̱'an sa ni̱ka̱j su̱n ne' yàtà'a.
40010008	Gi̱'hiaj nej suj ga̱na̱huin nej guiì a'nan'an ni̱ gi̱'hiaj nej suj si ga̱na̱huin nej guiì nnùn yi'ì lepra, gi̱'hiaj nej suj si ga̱na̱huin nì'nà' nej guiì gà' gahui'i ni̱ gi̱ri̱ nej suj sa kï̱j ï ruhuâ nimân nej guiì; ni̱ ganahuin ra̱'a chre nej suj sunuj u, ni̱ gà'huì' chre nej suj sunuj dânj riñan a'ngô nej guiì.
40010009	’Ni̱ nga ga̱'a̱nj nej suj ni̱ si̱ ga'hue gi̱nun san'anj oro, ngà san'anj plata, ni̱ san'anj kobre ruhuâ si-gosâ nej suj mánj;
40010010	Ni̱ si̱ ga'hue ga̱ta nej suj nnanj yati gi̱nun sa ya̱ nej suj nga huaj nej suj chrej e, ni̱ si̱ ga'hue gi̱nikaj nej suj huìj atsìj i gi̱nun nej suj ni̱ si̱ ga'hue gi̱nikaj nej suj a'ngô ganïnj gi'nïnj dakó nej suj, ni̱ gà' si̱ ga'hue gi̱nikaj nej suj 'ngo̱ chrun guendâ du̱gu'nïn' nej suj riñan hio'óo; dadin' sí gi'hiaj suun ni̱ hua̱ ni̱ña̱n si ga̱ du'hue sô'.
40010011	’Sani̱ nga gùchì' nej suj ñan hua̱ 'ngo̱ yuman' snà'anj an nej si ñan hua̱ 'ngo̱ yuman'an hua lij ni̱ ga̱tu̱ nej suj, ni̱ nà'huì' guentû nej suj ahuin 'ngo̱ nej guiì màn hiuj dânj huin 'ngo̱ guiì sà'a, ni̱ ga̱ne nej suj ruhuâ dukuâ guiì dânj nda gui ga̱hui̱ nej suj ruhuâ yuman' dânj.
40010012	Ni̱ nga ga̱tu̱ nej suj ruhuâ 'ngo̱ hue'e, ni̱ gi̱da'a nej suj ra'a guiì dùkuà huin hue' dânj.
40010013	Ni̱ si guiì sà'a huin guiì dùkuà hue' dânj, ni̱ sa dïn'ïnj hua̱ riñan nej suj dânj ga̱'a̱nj riñan guiì dânj; ni̱ si sê guiì sà'a huin guiì nne ruhuâ hue' dânj, ni̱ nànìkàj sa dïn'ïnj dânj gà'nàj riñan nej suj.
40010014	Ni̱ si nun ga̱'hue̱j nej guiì màn ruhuâ hue' dânj ga̱na̱huin ra̱'a ninj nuguan' ga'min nej suj riñan ninj, ni̱ nun ga̱'hue̱j ninj gu̱nïn ninj nej nuguan' ga'min nej suj ni̱ ga̱hui̱ nej suj ruhuâ hue' dânj ngà ruhuâ yuman' snà'ànj dânj, ni̱ na̱gunan' nej suj hio'ó hiaj màn riki dakó nej suj.
40010015	Yàngà' hia' nï̀n' gàtà ni̱ gui nga nagi'hiaj Ma̱'an Ña'anj an guenda riñan nej guiì, ni̱ dànanj ûta nìko gi̱ran' sa̱ñu̱n nej guiì màn yuman' nânj gà' da' nej guiì gimân yuman' snà'ànj Sodoma ngà yuman' snà'ànj Gomorra.
40010016	’Ni̱'hia̱j nej suj, dadin' gà'nï̀n ga̱'a̱nj nej suj ni̱ ga̱huin nej suj dàj rûn' huin nej matsïj ï siganï̂nj nej yuku stuj u; ni̱ gi̱ni̱'hiaj nej suj; ni̱ dàj rûn' hio yukuáa huê danj ga̱ hio nej suj, ni̱ ga̱huin nej suj guiì nìin dàj rûn' gi'hiaj ya'àan.
40010017	Ni̱ ga̱ gudadû nej suj ma̱'an nej suj riñan nej guiì, dadin' ga̱ra̱n ruhuâ ninj rayi'î nej suj riñan nej yi'nïn' nej sí ni̱ka̱j su̱n riñan yuman'an, ni̱ gà'huì' nej sô' ni'hiaj nej suj ruhuâ hue' huin si-nùhuì nej sô'.
40010018	Ni̱ gi̱nikaj nej sô' ga̱'a̱nj nej sô' nej suj riñan nej sí huin rej rayi'î Ma'án, guendâ ga̱huin nej suj sí ga̱nikïn' ga̱na̱nï̱n rayi'í da'nga ni̱ gi̱ni̱'in nej sô' ñùnj, ni̱ huê danj na̱nj ga̱na̱nï̱n nej suj rayi'í riñan nej guiì nàsìnùnj un.
40010019	Sani̱ nga gi̱nikaj nej sô' ga̱'a̱nj nej sô' nej suj riñan nej sí ni̱ka̱j suun, ni̱ si̱ giriñun ruhuâ nej suj dàj ga̱ta̱j nej suj ni̱ dàj ga̱'mi̱n nej suj riñan nej sí dânj; dadin' orâ nga ga̱nikïn' nej suj riñan nej sô' ni̱ Ma̱'an Ña'anj an huin sa ri̱ki̱ nuguan'an dàj ga̱'mi̱n nej suj.
40010020	Dadin' sê nej suj huin sa ga̱'mi̱n orâ dânj mánj, Ma̱'an Espíritu Santo huin sa ga̱ra̱n sun ga̱'mi̱n nej suj.
40010021	’Ni̱ ga̱ra̱n ruhuâ 'ngo̱ sí dânj rayi'î dinḯn sô' riñan nej sí ni̱ka̱j suun guendâ da̱gahui' nej sô' sí dânj, ni̱ ga̱ra̱n ruhuâ a'ngô sí dânj rayi'î da'ní sô' guendâ da̱gahui' nej sij; ni̱ ga̱ra̱n ruhuâ a'ngô sí dânj rayi'î rej sô', ni̱ da̱gahui' nej sí dânj rej sô'.
40010022	Ni̱ gi̱ni̱nj 'ì nej suj riñan daran' nej guiì rayi'î siyu̱guí; sani̱ nej guiì gunùkuaj ga̱nikïn' ran nda gui gàhuì' ninj, ni̱ nej guiì nânj huin sa ga̱na̱ni̱n.
40010023	Ni̱ nga gata ra̱'a nej síi nej suj 'ngo̱ yuman' snà'ànj ni̱ ga̱'a̱nj nej suj a'ngô yuman' snà'ànj; dadin' yàngà' hia nï̀n' gàtà, ni̱ si̱ ganahuij nej suj ga̱che̱ nej suj da' hua̱ nï̀n' gàchrà' riñan hio'ó Israel nga ga̱'na̱' ñún mánj.
40010024	’Gà' si 'ngo̱ sí 'na̱' gahuin chru̱un ni̱ nitaj si huin sô' doj gà' da' si-maestrû sô' mánj, ni̱ sí gi'nïnj gi'hiaj sun chre riñan si-yi̱ru'hue ni̱ nitaj si̱ huin sô' doj gà' da' yiru'hue dânj mánj.
40010025	Sí 'na̱' ga̱huin chru̱un ni̱ ga̱'hue ga̱huin sô' dàj rûn' huin si-maestrû sô', ni̱ sí gi'nïnj gi'hiaj sun chre ni̱ ga̱'hue ga̱huin sô' dàj rûn' huin si-yi̱ru'hue sô'. Ni̱ si dugû'nàj nej sij Beelzebú ñùnj dadin' huín dàj rûn' huin sí ni̱ka̱j ñu'unj riñan nej dugui', ni̱ ga'hue dànanj kï̱j doj ga̱'mi̱n nej sij riñan nej suj guendâ nìkò' nej suj rukú na̱nj ánj.
40010026	’Huê dânj ni̱ si̱ guyu'hui' nej suj ni'in nej suj nej guiì, dadin' gà' si 'ngo̱ nej rasu̱un nitaj si huaj gìyì'ìj huì, ni̱ nùnj huin si 'nï̱nj huij sani̱ dàñùn gùrùguì'ij gi̱ni̱'in nej guiì.
40010027	Sa ganatá ñan hua̱ ru̱mi̱n'in riñan nej suj, ni̱ gànàtà' nej suj ne' gu̱ni'ñanj an riñan nej guiì; nuguan' ganatá nìchrùn' yi'nḯn rakïj nej suj, ni̱ gànàtà' nùkuaj nej suj nda yichrá hue'e riñan nej guiì.
40010028	Si̱ guyu'hui' nej suj ni'in nej suj nej guiì da̱gahui nneè kú nej suj, dadin' si̱ ga'hue da̱gahui' ninj ma̱'an nimân nej suj mánj; gi̱nun yu'hui' ruhuâ nej suj ni'in nej suj Ma̱'an Ña'anj an dadin' ga̱'hue gi̱'hia ga̱'a̱nj ni̱'hia̱ ma̱'an nimân nej suj ngà nneè kú nej suj ni̱ ga̱'nïn ga̱'a̱nj nej suj ruhuâ rúnâko gi̱nun nej suj.
40010029	’Sê 'ngo̱ san'anj an du̱'hue̱ huìj yilio rà' saj ûn'. Sani̱ nitaj si gininj gà' si 'ngo̱ nej xuj riñan hio'ó, si nitaj permisu riki Ma̱'an rê Ña'anj an mánj.
40010030	Sani̱ ni̱ka̱j Ma̱'an Ña'anj an guenda andaj nìko huê mân ahui nej suj.
40010031	Huê danj, ni̱ si̱ guyu'hui' nej suj, dadin' dànanj du̱'hue̱ nej suj gà' da' ûta gà'ì nej yilio na̱nj ánj.
40010032	’Ahuin na̱nj nej guiì ganata', si ni'in ninj ñùnj riñan nej guiì, ni̱ huê danj na̱nj gànàtàj si ni'ín ninj riñan Ma̱'an Rê nne yàtà'a.
40010033	Sani̱ ahuin na̱nj nej guiì nitaj si ganadigân ma̱'an si ni'in ninj ñùnj riñan nej guiì, huê danj na̱nj ñùnj ni̱ gàtà si nun ni'ín ninj riñan Ma̱'an Rê Ña'anj nne yàtà'a na̱nj ánj.
40010034	’Si̱ ganï̂n ruhuâ nej suj si ga'ná guendâ ga̱ dïn'ïnj ruhuâ yumiguìi mánj, sê si̱ ga'ná guendâ ga̱ dïn'ïnj mánj, ga'ná guendâ gùnï̀n' nej guiì ngà nej dugui' ninj.
40010035	Dadin' ga'ná guendâ gi̱'hiâ si gu̱nï̱n' 'ngo̱ síi ngà rej sô', ni̱ gu̱nï̱n' 'ngo̱ siyànàa ngà nni, ni̱ gu̱nï̱n' 'ngo̱ siyànà yàkò'o ngà nni yìche.
40010036	Huê danj ni̱ nej guiì ga̱ta̱ rùhuà 'ngo̱ síi ga̱huin nej ma̱'an nej guiì màn ruhuâ dukuâ sô'.
40010037	’Guiì 'ì ruhuâ ni'in doj rej ngà nni gà' da' ñùnj, ni̱ si̱ ga'hue ga̱huin ninj guiì gi̱nikô' rukú; ni̱ guiì 'ì doj ruhuâ ni'in da'nin na'u ngà da'nin yànà gà' da' ñùnj, ni̱ si̱ ga'hue gahuin ninj guiì gi̱nikò' rukú;
40010038	Ni̱ guiì nitaj si hua̱ ruhuâ gi̱ran' sa̱ñu̱n ni̱ nitaj si nìkò' ninj rukú, hiô' ni̱ si̱ ga'hue ga̱huin ninj guiì gi̱nikò' rukú mánj.
40010039	Ni̱ guiì gunùkuaj giri' daran' nej sa màn ruhuâ yumiguìi nânj ga̱ riñan ninj, ni̱ ga̱'a̱nj ni̱'hia ninj; ni̱ guiì ga'nïn' ruhuâ gàhuì' rayi'í, ni̱ gùchì' ninj ga̱ne ninj ngàj.
40010040	’Sí ganahuin ra̱'a nej suj ni̱ ñùnj ganahuin ra̱'a nej sô'; ni̱ sí ganahuin ra̱'a ñùnj, ni̱ ganahuin ra̱'a nej sô' Ma̱'an sa ga'nḯn ga'ná.
40010041	Sí ganahuin ra̱'a 'ngo̱ sí ganata' dàj ga̱huin ni̱ guendâ huin sí dânj sí ganata' dàj ga̱huin, ni̱ gu̱ña̱n ga̱ nanì'hiaj nguèj sô' ga̱na̱huin ra̱'a nguèj sô'; ni̱ sí ganahuin ra̱'a 'ngo̱ sí gi'hiaj sa nìkàa ni̱ guendâ huin sí dânj sí gi'hiaj sa nìkàa, ni̱ gu̱ña̱n ga̱ nanì'hiaj nguèj sô' ga̱na̱huin ra̱'a nguèj sô'.
40010042	Ni̱ ahuin na̱nj guiì ga'hui' 'ngo̱ basû nne nu̱huij go'o nej guiì nitaj si ni̱ka̱j sun nìko, ni̱ guendâ huin ninj guiì nìkò' rukú, yàngà' hia nï̀n' tâ ni̱ si̱ gahuin chre 'ngo̱ sun gi'hiaj ninj dadin' dàñùn ga̱na̱huin ra̱'a ninj nanì'hiaj ninj na̱nj ánj.
40011001	Nga gisîj ga'nïn' Ma̱'an Jesús suun riñan nej yùhuìj sí 'na̱' ga̱huin chru̱n riñanj, gahui ni̱ ga'anj gi̱di̱ganj ni̱ ganataj si-nùguàn' Ma̱'an Ña'anj an riñan nej guiì màn yuman' snà'ànj huin yiñán nej sí 'na̱' ga̱huin chru̱n riñanj.
40011002	Ni̱ dukuâ ga'a nne Juan nga gunïn sô' nej sa gi'hiaj Ma̱'an Cristo, ni̱ ga'nḯn sô' ga'anj huìj nej sí ga'na' ga̱huin chru̱n riñan sô',
40011003	guendâ gàchìnj na'anj nej sô' riñan Ma̱'an Jesús: —Ni̱ gataj nej sô' nga guchi' nej sô', huê Ma̱'ân rè' huin sa ga̱'na̱' nî', si gànà'huìj nej ñûnj ga̱'na̱' a'ngô sij sà'.
40011004	Nanikàj Ma̱'an Jesús, ni̱ gata: —Ga̱'a̱nj nguèj suj ni̱ gànàtà' nguèj suj riñan Juan sa gunïn nguèj suj ni̱ sa gini'in nguèj suj gi'hiâ.
40011005	Ga̱ta̱j nguèj suj gu̱nïn Juan, gini'in nguèj ganayigï̀n rune ñan nej guiì du̱chri ni̱ gaché nej guiì go̱chro̱j o, ganahuin sà' nneè kú nej guiì nnùn yi'ì lepra ni̱ ganayi'nï̂nj hiu'uj tàj rakïj nej guiì sò'o, ganahuin nì'nà' nej guiì gà' gahui'i ni̱ gunïn nej guiì ran' àko nuguan' gi̱'hiaj ga̱na̱ni̱n ninj.
40011006	Ni̱ ûta ga̱ nìhià' ruhuâ nej guiì nun ga̱che̱j ruhuâ ni̱ nun ga̱na̱tu̱ ninj rayi'í.
40011007	Nga ga'anj nej sí dânj, ni̱ gayi'ì Ma̱'an Jesús ganataj rayi'î Juan riñan nej guiì màn hiuj dânj ni̱ gata: —Nga ga'anj nej suj riñan hio'ó hua̱ nàkòo ni̱ ahuin sa gini'in nej suj rà'aj. Gini'in nej suj 'ngo̱ hio nagunan' nanèe nî'.
40011008	Nga ga'anj nej suj ni̱ ahuin sa gini'in nej suj rà'aj. Gini'in nej suj 'ngo̱ sí nu̱n atsîj sà' xi nî'. Ni̱ gà' ni'in nej suj si nej sí nu̱n atsîj sà' xi, ni̱ nne nej sô' dukuâ nej sí huin rey.
40011009	Sani̱ nga ga'anj nej suj. Ni̱ ahuin sa gini'in nej suj rà'aj. Gini'in nej suj 'ngo̱ sí gataj dàj ga̱huin nî'. Yàngà' hia, ni̱ gàtà, si gini'in nej suj 'ngo̱ sí dànanj huin doj gà' da' sí gataj dàj ga̱huin.
40011010	Dadin' huê rayi'î Juan huin ga'min riñan ñanj: Hia̱j ni̱ gà'nï̀n ga̱'a̱nj si̱nï̱n 'ngo̱ sí dânj ne' ña̱an riñan', ni̱ sô' gi̱'hiaj yu̱gui si-chrejt.
40011011	Yàngà' hia ni̱ gàtà: Si siganï̂nj nej sí ga'nga riki siyànàa ni̱ Juan huin sí ginikaj sun nìko doj gà' da' a'ngô nej síi; sani̱ Ma̱'an sa hua̱ lij doj ñan ni̱ka̱j su̱n Ma̱'an Ña'anj an, ni̱ dànanj huin sa nìko doj gà' da' Juan.
40011012	’Àsìj nej gui gane Juan Bautista ni̱ nda gui hia̱j, ni̱ giran' sa̱ñu̱n nej guiì nìkò' rukû Ma̱'an sa ni̱ka̱j sun yàtà'a, ni̱ nej guiì gunùkuaj ganikïn' ran ngà si-nùguàn' Ma̱'an Ña'anj an ni̱ nej guiì dânj huin sa gùnùkuaj ga̱tu̱ ñan nne Ma̱'an sa ni̱ka̱j su̱n ne' Yàtà'a.
40011013	Dadin' daran' sa ga'min nej sô' gataj dàj ga̱huin ngà si-ley Ma̱'an Ña'anj an, ni̱ ga'min nej sô' dàj ga̱huin nda gui gane Juan.
40011014	Ni̱ si ga̱ra̱n' ruhuâ nej suj ga̱na̱huin ra̱'a nej suj, ni̱ huê sô' huin Elias sí ga̱'na̱'.
40011015	Guiì tàj hiu'uj rakïj guendâ gu̱nïn, ni̱ gu̱nïn ninj.
40011016	’Sani̱ ngà ahuin si na̱gi̱'hiaj gùñànj yi'nïn' màn diû nânj rà'aj. Ni̱ huin ninj dàj rûn' huin nej silíj nne ñan hua̱ ra'huee, ni̱ ga'min nùkuaj nej sô' riñan a'ngô nej guiì ni̱ka̱j dugui' ngà nej sô'.
40011017	“Ni̱ gataj nej sô': Gachrá nej ñûnj chra'a ngà rihiaa, sani̱ nun gi̱ra̱n'a̱nj nej suj; ni̱ gachrá nej ñûnj chra' rùguì'i, sani̱ nun gu̱du̱gue̱'e ni̱ nun ga̱gua̱j hia nej suj.”
40011018	Dadin' ga'na' Juan, ni̱ nitaj si yâ sô' ni̱ nitaj si go'o sô', ni̱ gataj nej suj: Sa kï̱j ï nun ruhuâ nimân sí dânj.
40011019	Ga'ná, ni̱ yâj ni̱ go'ôj, ni̱ gataj nej suj: Sí nânj ûta gachîn gà' yâ ni̱ gachîn gà' go'o sô' nne bino ni̱ gida'a dugui' sô' ngà nej sí ga'nej san'anj an ni̱ gida'a dugui' sô' ngà nej sí gi'hiaj gakï̱n'ïn. Sani̱ ganadigân sô' sa chru̱n nï̀n' ruhuâ Ma̱'an Ña'anj an ngà nej sa hue'ê gi'hiaj sô'.
40011020	Hiô' ni̱ gayi'ì Ma̱'an Jesús ni̱ ran'anj nej yuman' ñan gi'hia ûta ganahuin nej guiì, dadin' nun gànànìkàj ruhuâ ninj rayi'î si-ga̱kïn' ninj ni̱ gata:
40011021	—Ûta gi̱ran' sa̱ñu̱n nej suj guiì màn ruhuâ yuman' Corazín. Ûta gi̱ran' sa̱ñu̱n nej suj guiì màn ruhuâ yuman' Betsaida. Dadin' si nu̱n gi'hiaj Ma̱'an Ña'anj an ga̱na̱huin nej guiì gimân ruhuâ yuman' Tiro ngà ruhuâ yuman' Sidón, dàj rûn' gi'hia ganahuin nej guiì màn siganï̂nj nej suj ni̱ gà' nâ gananikàj ruhuâ ninj ni̱ gà' gananun ninj atsîj riñan ni̱ñanj xi ni̱ ga'anj ga̱ne ninj riñan hiaj.
40011022	Rayi'î dan ni̱ gatâ gu̱nïn nej suj ni̱ nga gùyùmàn gui ga̱na̱nikïn' nej suj riñan Ma̱'an Ña'anj an, ni̱ dànanj ûta gi̱ran' sa̱ñu̱n nej suj gà' da' nej guiì gimân yuman' Tiro ngà yuman' Sidón.
40011023	Ni̱ nej suj màn ruhuâ yuman' Kapernaúm, ni̱ ganayumàn nej suj nda yàtà'a, sani̱ gu̱du̱nin ga̱'a̱nj gi̱nun nej suj nda nìkà' ñan ru̱mi̱n' xi; dadin si nu̱n gi'hiâ ga̱na̱huin nej guiì gimân yuman' Sodoma dàj rûn' gi'hiâ ganahuin nej guiì gimân siganï̂nj nej suj ni̱ hua̱ na̱nj màn nej guiì yuman' dânj nda gui hia̱j.
40011024	Sani̱ gàtà gu̱nïn nej suj ni̱ nga gùyùmàn gui ga̱na̱nikïn' nej suj riñan Ma̱'an Ña'anj an, ni̱ dànanj do̱j gi̱ran' sa̱ñu̱n nej guiì gimân yuman' Sodoma, gà' da' nej suj.
40011025	Diû dânj ni̱ nanikàj Ma̱'an Jesús ni̱ gata: —Ga'min hue'ê rayi'î Ma̱'ân rè' na̱nj Tâ' dadin' huê Ma̱'ân rè' nikaj su̱n yàtà'a ngà riñan hio'óo, dadin' gachrîj huì Ma̱'ân rè' nej nuguan nânj riñan nej sí chru̱un ngà riñan nej sí garânj da'nga' ruhuâ, ni̱ ganadigân Ma̱'ân rè' nej nuguan' nânj riñan nej sí nìn 'hiaj.
40011026	Huê danj huin yàngà', rû'huaj na̱nj Tâ', dadin' huê dànanj garan' ruhuâ Ma̱'ân rè'.
40011027	’Daran' nej rasu̱un ganarikî Ma̱'an Rê riñânj; sani̱ gà' si 'ngo̱ nej guiì nun ni'in ñùnj mánj, man 'ngo̱ rïn Ma̱'an Rê huin sa ni'in ñùnj ni̱ gà' si 'ngo̱ nej guiì nun ni'in Ma̱'an Rê, man 'ngo̱ rḯn huin sa ni'in Ma̱'an Rê ni̱ man ñùnj huin sa ga̱'hue ga̱na̱di̱gân rayi'î Ma̱'an Rê riñan a'ngô nej guiì ga̱ra̱n' ruhuâj.
40011028	Ga̱'na̱' daran' nej suj gininaj ruhuâ rayi'î guendâ gi̱'hiaj sun nej suj ni̱ rayi'î guendâ à'ì ata nej suj, ni̱ ñùnj gi̱'hiaj ni̱ ga̱na̱ra̱n ruhuâ nej suj.
40011029	Ga̱ta nej suj si-igûj ni̱ ga̱huin chru̱n nej suj sa 'hiâ, dadin' huín 'ngo̱ sí nìn hua ma̱'an nimân ni̱ gànàrì' nej suj ñan ga̱na̱ra̱n ruhuâ ma̱'an nimân nej suj.
40011030	Dadin' nitaj si chì' hua si-igûj, ni̱ nitaj si chì' hua sa ruhuâj ga̱da̱gahuin nej suj mánj.
40012001	'Ngo̱ gui ganarânj rûhua huin nga aché Ma̱'an Jesús hua ñan gunun nej sij trigu, ni̱ ganachinj yi'naa riki nej sí 'na̱' ga̱huin chru̱n riñanj ni̱ gayi'ì nej sô' ni̱ girihiâj nej sô' kaa yâ nej sô'.
40012002	Ni̱ gini'in nej sí chru̱n ley, ni̱ gataj nej sô': —Gi̱ni̱'hiaj sò' dadin' nej sí 'na̱' ga̱huin chru̱n riñan' ni̱ gi'hiaj nej sij sa nun da'hui nej sij gi̱'hiaj nej sij, dadin' gui ganarânj ruhuâ huin gui nânj.
40012003	Sani̱ gataj Ma̱'an Jesús: —Nun ga̱hia̱ nej suj riñan ñanj si-nùguàn' Ma̱'an Ña'anj an dàj gi'hiaj David, nga ganachinj yi'naa riki sij ni̱ huê danj na̱nj ganachinj yi'naa riki nej sí hua̱j ngà sij rà' saj ûn';
40012004	dàj gi'hiaj sij nga gatûj sij ruhuâ hue' huin dukuâ Ma̱'an Ña'anj an, dadin' gida'a sij rachrún gè huin si-ràchrùnj Ma̱'an Ña'anj an ni̱ yâ sij ngà nej sí huaj ngà sij, ni̱ nitaj si giyi'nïn' suun si ya̱ nej sij nej rachrún dânj dadin' man 'ngo̱ rïn nej rej huin sa ga̱'hue ya̱ nej rachrún dânj.
40012005	Nun ga̱hia̱ nej suj dàj taj ley gachrûn Moisés, si gui ganarânj ruhuâ ni̱ nej rej 'nï̱nj hue' huin nûhui ni̱ nitaj si ganarânj ruhuâ nej sij gui ganarânj rûhua, sani̱ nitaj si gi'hiaj nej sij ga̱kï̱n'ïn mínj.
40012006	Sani̱ ñùnj gataj si hiuj nânj nikïn' Ma̱'an sa ni̱ka̱j sun nìko doj ga̱ da' hue' huin nûhui.
40012007	Ni̱ si ga̱'hue ga̱ra̱n da'nga' ruhuâ nej suj nùnj huin si ga̱ta̱j nuguan' nnùn riñan nânj: “Dadin' sa garan' ruhuâ Ma̱'an Ña'anj an huin si ga̱na̱nï̱n àko ruhuâ nej suj ni'in nej suj nej guiì ni̱ nun ga̱ra̱n' ruhuaj si da̱gahui' nej suj yuku ganaminj in riñanj mánj.” Hiô' ni̱ si̱ guta' chre nej suj gakï̱n'ïn yichrá nej guiì nitaj si a̱ta gakï̱n'ïn sa mánj.
40012008	Dadin' ñùnj ni̱ ni̱ka̱j sùnj riñan gui ganarânj rûhua.
40012009	Huê danj ni̱ gachîn Ma̱'an Jesús ga'anj hiuj dânj, ni̱ ga'naj ruhuâ hue' huin si-nùhuì nej sij.
40012010	Ni̱ ni̱kï̱n' 'ngo̱ sí ganakò ra'a hiuj dânj; ni̱ gachín na'anj nej sí fariseo Ma̱'an Jesús, guendâ ruhuâ nej sô' gìrì' nej sô' sa gu̱ru̱'man yi'î nej sô' Ma̱'an ni̱ gachín na'anj nej sô' ni̱ gataj nej sô': —Dùgùnàj huaj si gi̱'hiô' ga̱na̱huin nej guiì a'nan'an gui ganarânj nî'.
40012011	Ni̱ nanikàj Ma̱'an Jesús ni̱ gata: —Ahuin go'ngo̱ nej suj ni̱ si hua̱ 'ngo̱ dân nej suj matsïj ï, ni̱ si gui ganarânj ruhuâ ni̱ gininj yô' ruhuâ 'ngo̱ hiu'uj u, ni̱ si̱ ganari nej suj yô' ruhuâ hiu'uj u dan rà' saj ûn'.
40012012	Sê dànanj du̱'hue̱ 'ngo̱ síi doj gà' da' 'ngo̱ matsïj ï rà' saj ûn'. Huê danj ni̱ dùgùnàj huaj, si gi̱'hiô' sa sà'a gui ganarânj rûhua na̱nj ánj.
40012013	Hiô' ni̱ gataj Ma̱'an Jesús gu̱nïn sí ganakò ra'a dânj: —Du̱nukuâ sò' ra'ât râj. Ni̱ dunukuâ sí dânj ra'a sô', ni̱ orâ chre ni̱ ganahuin nì'nà' ra'a sô' ni̱ huaj dàj rûn' hua a'ngô ra'a sô' sa hua̱ sà'aj.
40012014	Ni̱ nga gahui nej sí chru̱n ley ne' ye̱' hue' huin nûhui, ni̱ gayi'ì nej sô' ni̱ nadigi'ñûn nej sô' dàj gi̱'hiaj nej sô' guendâ da̱gahui' nej sô' Ma̱'an Jesús.
40012015	Ni̱ ni'in Ma̱'an Jesús si dànanj ganï̂n ruhuâ nej sij ni'in nej sij Ma̱'an, ni̱ guxunj Ma̱'an hiuj dânj; ni̱ ginikò' ûta gà'ì nej guiì rukuj, ni̱ gi'hia si ga̱na̱huin daran' nej guiì.
40012016	Ni̱ ûta ga'nïn' su̱n Ma̱'an Jesús riñan nej sí ni̱ka̱j dugui' nngaj sisi̱ si̱ gananï̂n nej sô' riñan a'ngô nej guiì ahuin sa huin Ma̱'an.
40012017	Huê dànanj ga̱huin da'nga ni̱ gisîj nuguan' ga'min Isaias sô' gataj dàj ga̱huin, nga gataj sô':
40012018	Huê Ma̱'an sí nânj huin sa gu̱nânj gi̱tsi riñânj, ni̱ Ma̱'an sô' huin sa ganaguîj; ni̱ 'ì ruhuâj ni'ín Ma̱'an sô', ni̱ ûta garan' ruhuâ ma̱'an nimânj sa gi'hiaj sô'. Ni̱ gà'huìj si-Espíritu riñan sô', ni̱ ga̱ta̱j sô' riñan nej guiì nàsìnùnj un si gi̱'hiaj ninj sa ni̱ka̱ garan' ruhuâ Ma̱'an Ña'anj an.
40012019	Ni̱ si̱ gunïn' Ma̱'an sô' ngà nej guiì, ni̱ si̱ gaguâj nùkuaj sô', ni̱ gà' si gunïn nej guiì nga ga̱'mi̱n sô' nga huaj sô' ruhuâ chrej gàchrà' huaj riki yuman'an.
40012020	Hio gà' gata' gaché ni̱ si̱ duguachran' sô', ni̱ nùnj huin si man gatse̱'e ahui raa̱ 'huej tàj raa̱ kantil sani̱ si̱ dunâ'aj sô' ña'an aka raa̱ 'huej dânj mánj, nda gùnùkuaj sô' na̱gi̱'hiaj ni̱ka̱ sô' daran'anj.
40012021	Ni̱ gi̱nun ña̱n nej sí nàsìnùnj un ni̱ gànà'huìj nej sô' Ma̱'an sij.
40012022	Hiô' ni̱ ginikaj nej sij ga'na' nej sij riñan Ma̱'an Jesús 'ngo̱ sí nu̱n sa kï̱j ï ruhuâ nimân, ni̱ huin sô' 'ngo̱ sí du̱chri ni̱ sí 'mìnj in; ni̱ ganahuin sô' gi'hiaj Ma̱'an Jesús, ni̱ ganayigï̀n rune ñan sô' ni̱ ga'min sô'.
40012023	Ni̱ ûta gahuin ña̱'anj ruhuâ daran' nej guiì, ni̱ gataj ninj: —Da'ní David huin sí nan na̱nj nî'.
40012024	Sani̱ nga gunïn nej sí fariseo, ni̱ gataj nej sô': —Beelzebú sichre a'nïn' riñan nej sa kï̱j ï, guruguñu'unj rukû sí nânj ni̱ rayi'î dan ni̱ ga'hue giri sij nej sa kï̱j ï ruhuâ nimân nej guiì na̱nj ánj.
40012025	Ni̱ gini'in Ma̱'an Jesús dàj ganï̂n ruhuâ nej sí dânj, ni̱ gata gu̱nïn nej sij: —Daran' nej rey ni̱ka̱j su̱n ni̱ si gu̱nï̱n' nej ma̱'an nej guiì dugumîn sô' ni̱ gìyìchrà' da̱'a̱j nej guiì ri̱ña̱n ni̱ka̱j ñu'unj sô' ni̱ ga̱na̱huij daran' nej yuman' snà'ànj an ngà daran' nej hue' ñan gunïn' nej ma̱'an nej guiì màn ruhuaj, ni̱ si̱ ga'hue ga̱ne naj doj gà' mánj.
40012026	Ni̱ si sichre ni̱ girij ma̱'an ne' ye̱'e, ni̱ gunïnj ngà ma̱'an ni̱ giyichra' da̱'a; ni̱ dàj gi̱'hia, ga̱'hue gi̱nikaj sunj rà'aj.
40012027	Ni̱ si ñùnj ni̱ girîj ne' ye̱'e nej sa kï̱j ngà siyu̱gui Beelzebú, ni̱ ahuin si ngà siyu̱gui gi̱ri̱ nej guiì nìkò' rukû nej suj rà'aj. Hia̱j rû'huaj, ni̱ nej sô' ga̱huin nej guiì ga̱ya̱ka̱j guendâ dàj gi̱'hiaj nej suj.
40012028	Ni̱ si girîj ne' ye̱'e nej sa kï̱j ï ngà si-Espíritu Ma̱'an Ña'anj an, hiô' ni̱ ruhuaj gàtà si yàngà' ni̱ gà' guyumân diû gi̱nikaj su̱n Ma̱'an Ña'anj an na̱nj ánj.
40012029	’Dàj gi̱'hiaj 'ngo̱ síi ga̱'hue ga̱tu̱ sô' ruhuâ dukuâ 'ngo̱ sí nùkuaj, ni̱ ga̱'hue gi̱'hia̱j tu̱ sô' si'hiaj sí dânj, ni̱ sê gà' si̱nï̱n da'hui sij gu̱mi̱n sij sí dânj. Da'nga ni̱ ga'hue gi̱ri̱ sij nej sa màn ruhuâ dukuâ sô' rà' saj ûn'. Ñùnj huin sa gumînj sí nùkuaj dânj na̱nj ánj.
40012030	’Sí nitaj si huin ngàj, ni̱ huin sô' sí gunïn' ngàj; ni̱ sí nitaj si nagi'hiaj chre̱' ngàj, ni̱ dànanj duya'nï̀n sô'.
40012031	’Huê danj ni̱ gatâ: Ga̱'hue gi̱nikaj Ma̱'an Ña'anj an nimân nìko rayi'î daran' nej gakï̱n'ïn ngà rayi'î nej nuguan' ga'min kï̱j nej guiì riñanj, sani̱ nej guiì ga'min kï̱j rayi'î Ma̱'an Espíritu Santo ni̱ si̱ ga'hue gi̱nika nimân nìko rayi'î ninj mánj.
40012032	Ga̱'hue gi̱nikaj Ma̱'an Ña'anj an nimân nìko rayi'î nej guiì ga'min kï̱j riñan Ma̱'an Jesús; sani̱ nej guiì ga'min kï̱j rayi'î Ma̱'an Espíritu Santo, ni̱ si̱ ga'hue gi̱nikaj Ma̱'an Ña'anj an nimân nìko rayi'î si-ga̱kïn' ninj, ni̱ gà' diû hia̱j ni̱ gà' diû ga̱'na̱'a mánj.
40012033	’Dàj rûn' huin 'ngo̱ chrun sà'a huin nej guiì sà'aj, ni̱ huê danj gurugui' sa sà'a gi'hiaj ninj; ni̱ dàj rûn' huin 'ngo̱ chrun a'nan'an huin nej guiì gi'hiaj sa a'nan'an ni̱ huê danj na̱nj gurugui' sa a'nan'an gi'hiaj ninj; dadin' nda ga̱hiu chruj raa̱ 'ngo̱ chrun ni̱ gi̱ni̱'în' si huin 'ngo̱ chrun sà'aj nej si huin 'ngo̱ chrun a'nan' na̱nj ánj.
40012034	Dàj rûn' huin nej yì'nï̀n' yukuáa huin nej suj. Ni̱ ga̱'hue ga̱'mi̱n nej suj nuguan' sà'a, nga huin nej suj guiì kï̱j huaa na̱nj nî'. Dadin' nej nuguan' màn nìko doj ruhuâ nimân nej suj ni̱ huê nej nuguan' dânj huin sa ga'min nej suj.
40012035	Sí sà'a, ni̱ nej nuguan' sà' màn ruhuâ nimân sô' huê nej nuguan' dânj huin sa giri sô' nga ga'min sô'; ni̱ sí kï̱j huaa, ni̱ nej nuguan' kï̱j hua màn ruhuâ nimân sô' huê nej nuguan' dânj huin sa giri sô' nga ga'min sô'.
40012036	Sani̱ ñùnj taj si nàgà'huì' nej síi guenda rayi'î daran' nej nuguan' du̱guna hua ga'min nej sô', nga gùyùmàn gui gànàchìn' Ma̱'an Ña'anj an guenda riñan nej sô'.
40012037	Dadin' ngà rayi'î nuguan' ga'min' ni̱ ga̱na̱ka̱j guendâ Ma̱'an Ña'anj an si nitaj gakï̱n'ïn hua riñan', nej si hua̱ gakï̱n'ïn riñan' ni̱ ga̱na̱huin ra̱'â' kastîgu na̱nj ánj.
40012038	Hiô' ni̱ nanikàj da̱'a̱j nej sí chru̱n ley ngà nej sí fariseo, ni̱ gataj nej sô': —Maestrûj, ruhuâ nej ñûnj gi̱ni̱'in nej ñûnj si gi̱'hiá rè' 'ngo̱ da'nga'a.
40012039	Ni̱ nanikàj Ma̱'an Jesús ni̱ gata: —Yi'nïn' a'nan'an ni̱ yi'nïn' gi'hiaj gakï̱n'ïn gachín 'ngo̱ da'nga'a; sani̱ si̱ ga'hue gi̱digán da'nga'a riñan ninj mánj, sani̱ sa giran' Jonás sô' ganata' dàj ga̱huin dânj huin 'ngo̱ da'nga'a riñan ninj na̱nj ánj.
40012040	Dàj rûn' ginun nùgui ni̱ga̱n' Jonás huà'nï̀nj gui ni̱ huà'nï̀nj ñan'an ruhuâ riki yukuaj yàchìj xi, ni̱ huê danj ginûnj ruhuâ nimân hio'óo huà'nï̀nj gui ni̱ huà'nï̀nj ñan'an na̱nj ánj.
40012041	Nga gùyùmàn gui gànàchìn' Ma̱'an Ña'anj an guenda riñan nej guiì ni̱ gànàyùmàn nej guiì gimân yuman' Ninive, ni̱ ga̱ra̱n ruhuâ ninj rayi'î nej guiì nânj guendâ ga̱huin kastîgu ninj, dadin' nun gananikàj ruhuâ ninj nga gunïn ninj nej nuguan' ga'min Jonás sô' gataj dàj gahuin, sani̱ dànanj nìko huin sa ni̱kï̱n' hiuj nânj gà' da' Jonás.
40012042	Nga gùyùmàn gui gànàchìn' Ma̱'an Ña'anj an guenda riñan nej guiì ni̱ gànàyùmàn reina 'na̱' ne' ri̱ki ni̱ ga̱ra̱n ruhuâ ñûn' rayi'î nej guiì nânj, guendâ ga̱huin kastîgu ninj dadin' nun gànànìkàj ruhuâ ninj; dadin' ûta gàn' ga'na' ñûn' guendâ gunïn ñûn' dàj nìko ni'in Salomón, sani̱ dànanj nìko huin sa ni̱kï̱n' hiuj nânj gà' da' Salomón.
40012043	’Nga gahui nanè kï̱j huaa ruhuâ nimân 'ngo̱ guiì, ni̱ aché nunj riñan hio'ó nàkòo, ni̱ na'huij ñan ga̱na̱ra̱n ruhuaj, sani̱ na'hue gìrì'ij ñan ga̱na̱ra̱n ruhuaj.
40012044	Ni̱ gata: “Nànìkà ni̱ na̱'a̱nj dukuá ñan gahui ga'ná.” Ni̱ nga gunukuij, ni̱ hua̱ nî'nï̱nj ruhuâ hue' dânj gànàrì'ij, ni̱ gà' ganaka' nej sô' ni̱ nda nìhià' chre hua ruhuâ hue' dânj.
40012045	Hiô' ni̱ ga'anj nanè kï̱j hua dânj, ni̱ nagi'hiaj chrej a'ngô chi̱j nej nanè kï̱j hua doj gà' da'aj, ni̱ gatûj daran' ninj gane ninj ruhuâ nimân sí dânj; ni̱ dànanj kï̱j doj ga̱na̱huin sô' gà' da' sa ga si̱nï̱n sô'. Ni̱ huê dànanj gi̱ran' yi'nïn' kï̱j hua nânj.
40012046	Nga nï̀n' a'min Ma̱'an Jesús ngà nej guiì màn hiuj dânj, ni̱ guchi' nni ngà nej dinïn ni̱ ni̱kï̱n' nej sô' ne' ye̱'e, ni̱ ruhuâ nej sô' ga̱'mi̱n nej sô' ngà Ma̱'an.
40012047	Ni̱ gataj 'ngo̱ sí dânj gu̱nïn Ma̱'an: —Nni Ma̱'ân rè' ngà nej dinḯn Ma̱'ân rè' nikïn' ne' ye̱'e, ni̱ ruhuâ nej sij ga̱'mi̱n nej sij ngà Ma̱'ân rè'.
40012048	Nanikàj Ma̱'an Jesús ni̱ gata gu̱nïn sí gataj dànanj, ni̱ gata: —Ahuin si huin nni ni̱ ahuin si huin nej di̱nï̂n rà'aj.
40012049	Ni̱ gidigân ra'a riñan nej sí 'na̱' ga̱huin chru̱n riñanj ni̱ gata gu̱nïn nej sô': —Nej suj màn hiuj nânj huin nni ngà nej dinï̂n.
40012050	Dadin' daran' nej guiì gi'hiaj sa garan' ruhuâ Ma̱'an Rê nne yàtà'a, ni̱ huê ninj huin nej dinï̂n, ni̱ nej yugue, ni̱ huin ninj nni na̱nj ánj.
40013001	Gui dânj ni̱ gahui Ma̱'an Jesús ruhuâ hue'e ni̱ ga'anj ga̱ne nìchrùn' du'hua nne ña̱'a̱nj.
40013002	Ni̱ ûta ganara'hui' nej guiì riñanj; ni̱ gatu ruhuâ barku, ni̱ ga'anj ga̱ne ruhuâ barkû dânj, ni̱ màn daran' nej guiì nìchrùn' du'hua nne ña̱'a̱nj.
40013003	Hiô' ni̱ gayi'ij ni̱ ga'min rayi'î ûta gà'ì nej rasu̱un ni̱ garânj sunj nuguan' ráan ni̱ gata: —Gahui 'ngo̱ sí dânj ni̱ ga'anj ga̱da̱gaman' sô' ka̱an.
40013004	Ni̱ nga nï̀n' gadagaman' sô' ka̱an huaj sô', ni̱ da̱'a̱j ka̱n dânj gininj du'hua chrej e; ni̱ ga'na' nej yataj a ni̱ yâ nej yô' nej ka̱n dânj.
40013005	Ni̱ a'ngô da̱'a̱j nej ka̱n dânj gininj riñan hio'ó hiëj, ni̱ ñan nitaj si hua̱ nìko hio'óo; ni̱ ûta hio giyichra' nej ka̱n dânj, dadin' nitaj si hua̱ gùnùn ga̱'a̱nj hia'aj riki hio'óo;
40013006	Sani̱ nga gisîj gui ni̱ gochroj chrin' trigu ni̱ ginitïnj; dadin' nun ga̱'a̱nj gùnùn hia'aj riki hio'óo, huê danj ni̱ ganakoj.
40013007	Ni̱ a'ngô da̱'a̱j nej ka̱n dânj gininj siganï̂nj nej koj tanj an; ni̱ gachij nej koj tanj dânj ni̱ gahuij gi'hiaj nej koj tanj an.
40013008	Sani̱ a'ngô da̱'a̱j nej ka̱n trigu gininj riñan hio'ó sà'a ni̱ gahiu ka̱n trigu raj, ni̱ da̱'a̱j nej ka̱n trigu dânj gahiu 'ngo̱ sientu ka̱n trigu raa̱, ni̱ a'ngô da̱'a̱j nej ka̱n dânj gahiu huà'nï̀nj xia chi̱' ka̱n trigu raa̱ ni̱ a'ngô da̱'a̱j ka̱an gahiu ko̱ chi̱' trigu raa̱.
40013009	Sí tàj hiu'uj u rakïj guendâ gu̱nïn, ni̱ gu̱nïn sô'.
40013010	Hiô' ni̱ gahuin nichrun' nej sí 'na̱' ga̱huin chru̱n riñan Ma̱'an Jesús, ni̱ gataj nej sô': —Nùnj huin saj ni̱ ga'min Ma̱'ân rè' nuguan' ráan riñan nej guiì rà'aj maestrûj.
40013011	Nanikàj Ma̱'an Jesús ni̱ gata: —Dadin' nej suj ni̱ rikî Ma̱'an Ña'anj an si ga̱'hue ga̱ra̱n da'nga' ruhuâ nej suj nej nuguan' hua̱ huì rayi'î Ma̱'an sa ni̱ka̱j su̱n yàtà'a, sani̱ nun gìrì' nì'hiaj nej guiì nânj guendâ ga̱'hue ga̱ra̱n da'nga' ruhuâ ninj mánj.
40013012	Dadin' ahuin na̱nj nej guiì garânj da'nga' ruhuâ ni'in si-nùguàn' Ma̱'an Ña'anj an ni̱ gà'huij doj si-nùguàn'ànj riñan ninj, ni̱ ga̱'hue ga̱ra̱n da'nga' ruhuâ ninj doj; sani̱ nej guiì do̱j garânj da'nga' ruhuâ, ni̱ do̱j nuguan' garânj da'nga ruhuâ ninj ni̱ ga̱'ne̱ Ma̱'an Ña'anj an riñan ninj.
40013013	Rayi'î dan ni̱ ga'mînj nuguan' ráan riñan ninj: Dadin' gi̱ni̱'hiaj ninj sani̱ si̱ gi̱ni'in ninj ngà rune ñan ninj, ni̱ ga̱na̱nï̱n rakï̂j ninj sani̱ si̱ ga'hue gu̱nïn ninj, ni̱ gà' nitaj si garânj da'nga' ruhuâ ninj.
40013014	Hiô' ni̱ gisîj nuguan' ga'min Isaias sô' gataj dàj ga̱huin rayi'î ninj, nga ga'min sô': Nùnj huin si ûta gu̱nïn ninj, ni̱ gà' danj ni̱ si̱ ga'hue ga̱ra̱n da'nga' ruhuâ ninj; ni̱ gi̱ni̱'hiaj ninj sani̱ si ga'hue gi̱ni̱'in ninj mánj.
40013015	Dadin' ganaminj nimân nej guiì màn ruhuâ yuman' nânj ngà nej gakï̱n'ïn, ni̱ ganarán hiu'uj tàj ruhuâ rakïj ninj, ni̱ gadï̱n ninj; guendâ na'huej ruhuâ ninj gi̱ni̱'in ninj, ni̱ na'huej ruhuâ ninj gu̱nïn ninj, ni̱ na'huej ruhuâ ninj ga̱ra̱n da'nga' ruhuâ ninj ni̱ ga̱'na̱' ninj riñânj, dadin' na'huej ruhuâ ninj ga̱na̱huin ninj gi̱'hiâ.
40013016	’Sani̱ ga̱na̱huin nìhià' ruhuâ nej suj, dadin' gini'in nej suj, ni̱ ga̱na̱huin nìhià' ruhuâ 'nín rakïj nej suj dadin' gu̱nïn nej suj.
40013017	Dadin' yàngà' hia nï̀n' gàtà ni̱ ûta gà'ì nej sí gataj dàj ga̱huin ngà nej sí gi'hiaj sa ni̱ka̱a gahuin ruhuâ gi̱ni̱'in sa ni'in nej suj, sani̱ nun gi̱ni̱'in nej sô'; ni̱ gahuin ruhuâ nej sô' gu̱nïn nej sô' sa gunïn nej suj sani̱ nun gu̱nïn nej sô'.
40013018	’Gu̱nïn nej suj, nùnj huin si ga̱ta̱j, nuguan' rán ga'min rayi'î sí gunuun.
40013019	Nga gunïn da̱'a̱j nej guiì nuguan' gi̱'hiaj ga̱na̱ni̱n ninj ni̱ na'hue ga̱ra̱n da'nga' ruhuâ ninj, ni̱ ga'na' sichre ni̱ ga'ne si-nùguàn' Ma̱'an Ña'anj an ruhuâ nimân ninj, ni̱ huin ninj dàj rûn' huin nej ka̱n gininj du'hua chrej e.
40013020	Ni̱ ka̱n gadagaman' sô' siganï̂nj nej hiëj, huin nej guiì gunïn si-nùguàn' Ma̱'an Ña'anj an, ni̱ ûta nìhià' hua ruhuâ ninj ngà gunïn ninj si-nùguàn' Ma̱'an Ña'anj an;
40013021	Sani̱ ñan nitaj si guyumân nìko ruhuâ ninj, hiô' ni̱ do̱j nï̀n' diû gunùkuaj ninj dadin' nga ga'na' sañuun ni̱ gata rùhuà nej guiì ninj rayi'î si-nùguàn' Ma̱'an Ña'anj an ni̱ ganatûj ninj.
40013022	Ni̱ ka̱n gadagaman' sô' siganï̂nj nej koj tanj an, huin nej guiì gunïn si-nùguàn' Ma̱'an Ña'anj an, sani̱ ñan ûta huin ruhuâ ninj ga̱ nej rasu̱n màn ruhuâ yumiguìi nânj riñan ninj ni̱ gidigañu'unj nej rasu̱n dânj ninj ni̱ ûta huin ruhuâ ninj ga̱huin yi̱ru'hue ninj huê danj ni̱ gi'hia si gini'ñûn ninj si-nùguàn' Ma̱'an Ña'anj an ni̱ rayi'î dan nitaj si gurugui' si huin ninj da'ní Ma̱'an Ña'anj an mánj.
40013023	Sani̱ ka̱n gadagaman' sô' riñan hio'ó sà'a huin nej guiì gunïn si-nùguàn' Ma̱'an Ña'anj an ni̱ garânj da'nga' ruhuâ ninj, ni̱ gùrùguì' sa hue'ê gi'hiaj ninj; ni̱ da̱'a̱j ninj gi'hiaj guyumân ruhuâ 'ngo̱ sientu guiì, a'ngô da̱'a̱j ninj gi'hiaj guyumân ruhuâ huà'nï̀nj xia guiì, ni̱ a'ngô da̱'a̱j ninj gi'hiaj guyumân ruhuâ ko̱ chi̱' guiì ni'in ninj Ma̱'an Ña'anj an.
40013024	Ni̱ ga'min Ma̱'an Jesús a'ngô nuguan' ráan, ni̱ gata: —Ma̱'an sa ni̱ka̱j su̱n yàtà'a huin dàj rûn' huin 'ngo̱ sí gunun trigû sà'a riñan do'ó;
40013025	Sani̱ nga nï̀n' nngaj daran' nej sô' atoj nej sô', ni̱ ga'na' 'ngo̱ sí gunïn' ngà nej sô' ni̱ gunun sí dânj trigû kï̱j ï siganï̂nj nej trigû sà'a, ni̱ ga'anj sí dânj.
40013026	Ni̱ nga gachij trigû sà'a ni̱ gachra trigu raj, huê danj na̱nj gachij trigû kï̱j ï ni̱ gachra trigû kï̱j ï raj.
40013027	Hiô' ni̱ ga'anj gataj nej sí huin musu riñan sí huin si-yi̱ru'hue nej sô' ni̱ gataj nej sô': “Señor, sê trigû sà'a huin sa gunun rè' riñan do'ó rè' ûn'. Nùnj huin saj, ni̱ giyichra' trigû kïj ï riñan do'ó rè' rà'aj.”
40013028	Ni̱ gataj sí yi̱ru'hue dânj: “'Ngo̱ sí gunïn' ngàj gi'hiaj.” Ni̱ gataj nej sí huin musu: “Ruhuâ rè'; si ga̱'a̱nj gi̱ri̱hia̱ nej ñûnj nej trigû kï̱j dan nî'.”
40013029	Si̱ ga'hue mánj gataj sô': “Dadin' ga̱'hue si nga huaj nej suj gi̱ri̱hia̱ nej suj trigû kï̱j ï, ni̱ ga̱'hue ni̱ gi̱ri̱hia̱ nej suj nej trigû sà'aj
40013030	Gu̱du̱nâj nej suj si ga̱chi̱j gu̱ña̱n ngue nda gùyùmàn gui gà'nèj; ni̱ gà'nï̀n ga̱na̱ran' si̱nï̱n nej sí 'hiaj suun trigû kï̱j ï, ni̱ gu̱mi̱n nej sô' da' yihiâ guendâ ga̱ka̱ man; ni̱ ne' rùkù ni̱ ga̱na̱ra̱n' nej sô' si-trigûj ni̱ ga̱na̱chra sà' nej sô' ruhuâ si-gùchrùj.”
40013031	Ganata' Ma̱'an Jesús a'ngô nuguan' ráan, ni̱ gata: —Ma̱'an sa ni̱ka̱j su̱n ne' yàtà'a huin dàj rûn' huin ka̱n kuej staj, dadin' gida'a 'ngo̱ sí dânj ka̱n nânj ni̱ gunun sô' riñan do'ó sô';
40013032	Yàngà' hia nï̀n' ni̱ ka̱n nânj huin sa hua̱ lij doj gà' da' daran' nej ka̱an sani̱ nga gachi ni̱ huej huin sa yàkàn doj, ni̱ huej huin sa nìko doj riñan a'ngô nej kuej e ni̱ gahuin 'ngo̱ chrun, hiô' ni̱ ga'na' nej yataj aché yàtà'a ni̱ gi'hiaj nej xuj sigàkà' nej xuj ra'a chrun dânj.
40013033	Ni̱ gataj Ma̱'an Jesús a'ngô nuguan' ráan: —Ma̱'an sa ni̱ka̱j su̱n ne' yàtà'a huin dàj rûn' huin chru dunu'man' gida'a 'ngo̱ siyànàa, ni̱ gachri siganï̂nj kïnj hua̱ sà'aj huìj ni̱ huà'nï̀nj da'nga' giriñun' chru arina, hiô' ni̱ ganahuij daran' kïnj arina hua̱ sà'a gunu'man' gi'hiaj chru dunu'man'anj.
40013034	Ni̱ ni̱na̱nj nuguan' ráan garânj sun Ma̱'an Jesús nga ga'min riñan nej guiì, ni̱ si nitaj nuguan' ráan nika nga ga̱'mi̱n ni̱ nitaj si ga'min mánj;
40013035	Huê dànanj ga'min da'nga gisîj nej nuguan' ga'min sô' gataj dàj gahuin àsìj ri̱ki, nga gataj sô': Gà'mìn nuguan' ráan ngà du'huá; gànàtàj nej nuguan' 'nï̱nj huì àsìj nga gayi'ij ga'anj gi̱ngaj yumiguìi.
40013036	Hiô' ni̱ gana'nḯn Ma̱'an Jesús nan' nej guiì, ni̱ gatu ruhuâ hue'e; ni̱ ga'na' nichì nej sí 'na̱' ga̱huin chru̱n riñanj ni̱ gataj nej sô' gu̱nïn: —Ruhuâ nej ñûnj si gànàtà' Ma̱'ân rè' gu̱nïn nej ñûnj nùnj huin si ga̱ta̱j nuguan' rán ga'min rayi'î nej trigû kï̱j ï màn siganï̂nj nej trigu sà'aj.
40013037	Nanikàj Ma̱'an Jesús, ni̱ gata: —Ñùnj huin sa gunun trigû sà'a.
40013038	Hio'ó ñan gunûnj huin ruhuâ nimân nej guiì màn ruhuâ yumiguìi; nej trigû sà'a huin nej guiì huin da'ní Ma̱'an sa ni̱ka̱j su̱n yàtà'a, nej trigû kï̱j ï huin nej guiì huin da'ní sichre.
40013039	Ni̱ sa gunun trigû kï̱j dânj huin sa nàsà'a. Ni̱ nga na̱gi̱'hiaj chrej nej trigu huin nga ga̱na̱huij yumiguìi; ni̱ nej sa na̱gi̱'hiaj chre̱' nej trigu huin nej ángel.
40013040	Dàj rûn' gi'hiaj nej síi nga girihiâj nej sô' nej trigû kï̱j ï, ni̱ ga'nḯn nej sô' riñan ña'aan, ni̱ huê danj ga̱huin nga ga̱na̱huij yumiguìi.
40013041	Ni̱ gà'nï̀n nej ángel gunânj gi̱tsi riñânj ni̱ ga̱na̱ran' ninj ñan ni̱ka̱j sùnj daran' nej guiì gidigân gi̱'hiaj a'ngô nej guiì gakï̱n'ïn, ngà nej guiì gi'hiaj gakï̱n'ïn,
40013042	ni̱ gà'nï̀nj nej ángel nej guiì ruhuâ guchrún ñan aka ña'aan; ni̱ hiuj dânj gi̱nun ninj ni̱ du̱gue'e ninj ni̱ ûta gi̱ran' sa̱ñu̱n ninj ni̱ nda ya̱ rùj ñan' ninj.
40013043	Hiô' ni̱ nej sí gi'hiaj sa ni̱ka̱a ni̱ nda giràn chre ga̱na̱huin nej sô' ni̱ ga̱ nej sô' dàj rûn' giràn riñan gui nga ga̱ne nej sô' ñan gi̱nikaj su̱n Ma̱'an Ña'anj huin Rej nej sô'. Guiì tàj hiu'uj ruhuâ rakïj ni̱ gu̱nïn ninj.
40013044	’Huê danj ni̱ Ma̱'an sa ni̱ka̱j su̱n ne' yàtà'a ni̱ huin dàj rûn' huin 'ngo̱ san'anj 'nï̱nj huì riki hio'óo, ni̱ ganari' 'ngo̱ síi ni̱ gachrîj huì ñûn sô' riki hio'óo; ni̱ ûta gahuin nìhià' ruhuâ sô' huê danj ni̱ ga'anj sô' ni̱ nadu'huêj sô' daran' nej rasu̱n huin si'hiaj sô', ni̱ ganarânj sô' hio'ó ñan 'nï̱nj huì san'anj dânj.
40013045	’Huê danj ni̱, Ma̱'an sa ni̱ka̱j su̱n ne' yàtà'a huin dàj rûn' huin 'ngo̱ sí ganarânj ni̱ nadu'huej nej rasu̱un ni̱ nana'hui' sô' nej hiëj sà' gù'nàj perla.
40013046	Ni̱ nga ganari' sô' 'ngo̱ hiëj perla ûta nìhià' hua, huê danj ni̱ ga'anj sô' ni̱ gudu'huêj sô' daran' nej rasu̱n hua̱ riñan sô', ni̱ girânj sô' hiëj sà' dânj.
40013047	’Huê danj na̱nj Ma̱'an sa ni̱ka̱j su̱n ne' yàtà'a huin dàj rûn' huin 'ngo̱ nnanj màn yukuaj a, dadin' nga ga'nḯn nej síi ruhuâ nne ña̱'a̱nj, ni̱ ganara'anj daran' yì'nï̀n' nej yukuaj a;
40013048	ni̱ nga gachra ruhuâ nnanj màn yukuaj a ni̱ giri nej sij nnanj dânj du'hua nne ña̱'a̱nj; ni̱ ga'anj ga̱ne nej sij ni̱ ganagui nej sij yukuaj hua̱ sà'aj ni̱ ganachra nej sij ruhuâ 'ngo̱ yugûti, sani̱ nej yukuaj nitaj si hua̱ sà' ni̱ gi̱rë̱'ëj nej sij.
40013049	Huê danj ga̱huin nga ga̱na̱huij yumiguìi: Ni̱ ga̱hui̱ nej ángel, ni̱ gi'hiaj anêj ninj nej sí kï̱j huaa siganï̂nj nej sí sà'a,
40013050	ni̱ gà'nï̀nj nej ángel nej guiì kï̱j huaa ni̱ gi̱nun ninj ruhuâ rúnâko; ni̱ gu̱du̱gue̱'e ninj ni̱ ûta ga̱huin ruhuâ ninj ni̱ nda ya̱ rùj ñan' ninj.
40013051	Ni̱ gachín na'anj Ma̱'an Jesús nej sij ni̱ gata: —Garânj da'nga' ruhuâ nej suj daran' nej nuguan' nânj nî'. Ni̱ gataj nej sij: —Garânj da'nga' ruhuâ nej ñûnj Señor.
40013052	Hiô' ni̱ gataj Ma̱'an Jesús: —Huê danj ni̱ daran' nej maestrû chru̱n ley, ni̱ huin nej sô' dàj rûn' huin 'ngo̱ sí dugumîn nej da'ní, dadin' ni'in sô' àmàn ga̱ra̱n su̱n sô' rasu̱n nàkàa ni̱ ni'in sô' àmàn ga̱ra̱n su̱n sô' rasu̱n hua̱ re'èe.
40013053	Gahuin nga gisîj ga'min Ma̱'an Jesús nej nuguan' rán nânj, ni̱ ga'an a'ngô hiuj u.
40013054	Huê danj ni̱ gunukui' Ma̱'an Jesús yiñan, ni̱ gidiganj ruhuâ hue' huin nûhui nne hiuj dânj, ni̱ ûta gahuin ña̱'anj ruhuâ nej guiì màn yiñan, ni̱ gataj ninj: —Dànè' gahuin chru̱n sí nânj nej nuguan' nânj ni̱ dànè' gahuin chru̱n sô' guendâ gi̱'hiaj sô' ga̱na̱huin nej guiì orâ chre rà'aj.
40013055	Sê da'ní sí akôj chrun huin sí nânj rà' saj ûn'. Ni̱ sê nni sij gù'nàj María ni̱ nej dinḯn sij huin Jacobo, José, Simón, ni̱ Judas rà' saj ûn'.
40013056	Ni̱ sê nne daran' nej yuguej sij siganï̂nj nê' nânj rà' saj ûn'. Dànè' gahuin chru̱n sij, daran' nej nuguan' nânj rà'aj.
40013057	Ni̱ gina'an ruhuâ nej sij ni'in nej sij Ma̱'an Jesús, ni̱ gataj Ma̱'an gu̱nïn nej sij: —A'ngô hiuj u ni̱ ni̱ka̱j chre̱j nej síi riñan 'ngo̱ sí gataj dàj gahuin, sani̱ nitaj si ni̱ka̱j chrej nej guiì màn yiñán sô' ngà nej dugui' ma̱'an sô' riñan sô' mánj.
40013058	Ni̱ ñan nitaj si guyumân ruhuâ nej guiì màn yiñan ni'in ninj Ma̱'an, huê danj ni̱ do̱j nej guiì a'nan'an ganahuin gi'hia hiuj dânj.
40014001	Nga diû dânj ni̱ gunïn Herodes tetrarca, si ûta nìko hua nej sa gi'hiaj Ma̱'an Jesús,
40014002	Ni̱ gataj sô' gu̱nïn nej sí gi'hiaj sun riñan sô': —Sí nânj huin Juan Bautista; ni̱ gana'nï̂nj sô' siganï̂nj nej nîman, rayi'î dan ga'hue ûta nìko nej sa gi'hiaj sô'.
40014003	Dadin' Herodes huin sí gida'a ni̱ gumînj sô' ngà aga' kadena ni̱ gachrîj sô' dukuâ ga'a Juan, rayi'î yugûn' Herodías huin nika dinḯn sô' síchìj Felipe;
40014004	dadin' gataj Juan gu̱nïn sô': —Nitaj si dùgùnàj huaj si ga̱na̱ka̱j' nika dinḯnt mánj.
40014005	Ni̱ ruhuâ Herodes da̱gahui' sô' Juan, sani̱ yu'hui' sô' ni'in sô' nej guiì yùmàn'an; dadin' Juan huin 'ngo̱ sí ganata' dàj ga̱huin riñan nej guiì màn yuman' dânj.
40014006	Sani̱ nga ganasîj Herodes a'ngô hio'o ni̱ gahuin gi'ñanj an gi'hiaj sô', ni̱ giran'ânj da'nin yànà yugûn Herodías da̱nï̱n ñan nne nej guiì màn hiuj dânj, ni̱ gahuin nìhià' ruhuâ Herodes.
40014007	Rayi'î dan ni̱ gataj sô' si yàngà' hia gà'huì' sô', ahuin na̱nj rasu̱n gàchìnj siyànà nânj riñan sô'.
40014008	Sani̱ gà' gachrîj si̱nï̱n yugûn' Herodías chrej e riki siyànà nânj dàj ga̱'mi̱n, ni̱ rayi'î dan ni̱ gata: —Gà'nï̀nj rè' ahui Juan Bautista ni̱ gi̱nunj ruhuâ 'ngo̱ go'o ni̱ ri̱ki̱ rè' riñânj.
40014009	Ni̱ nga gunïn Herodes nuguan' nânj ni̱ gananï̂n ruhuâ sô'; sani̱ ñan gà' gataj sô' si yàngà' gà'huì' sô' 'ngo̱ rasu̱un ra'a siyànà dânj, ni̱ ñan gà' gunïn nej sí nne ngà sô yi'nḯn mesa, ni̱ garânj yina sô' ga'hui' sô' ahui Juan,
40014010	Ni̱ ga'nïn' sô' suun riñan nej sí gi'hiaj sun riñan sô' si ga̱'a̱nj gà'nè' nej sô' ahui Juan nda ruhuâ dukuâ ga'a.
40014011	Ni̱ ni̱ka̱j nej sô' ahui Juan ni̱ nunj ruhuâ 'ngo̱ go'o ni̱ ga'hui' nej sô' ra'a siyànà dânj; ni̱ naga'huij ahui Juan riñan yugûn' nni.
40014012	Hiô' ni̱ ga'na' nej sí gahuin chru̱n riñan Juan ni̱ ganakaj nej sô' nneè kú Juan ni̱ ga'anj gàchìn' nej sô'; ni̱ ne' rùkù ni̱ ga'anj gànàtà' nej sô' dàj giran' Juan riñan Ma̱'an Jesús.
40014013	Ni̱ nga gunïn Ma̱'an Jesús, ni̱ gatu ruhuâ barku ni̱ guxunj Ma̱'an ni̱ ga'an nda ñan ga̱n' doj, riñan hio'ó hua̱ nàkòo ni̱ ñan hua̱ ni'nï̀nj ïn; sani̱ nga gunïn nej guiì si hiuj dânj hua̱j Ma̱'an Jesús, ni̱ nda yuman' snà'ànj ñan màn ninj gaché dàkòj ninj ni̱ ga'anj ninj ñan hua̱j Ma̱'an Jesús.
40014014	Ni̱ nga gananinj Ma̱'an Jesús, ni̱ gini'in si gà' màn ûta gà'ì nej guiì hiuj dânj, ni̱ gananï̂n àko ruhuaj ni'in ninj ni̱ gi'hia si ga̱na̱huin nej guiì a'nan'an.
40014015	Nga ginìn gui dânj ni̱ ga'na' nichì nej sí 'na̱' ga̱huin chru̱n riñan Ma̱'an Jesús, ni̱ gataj nej sô' gu̱nïn: —Nitaj nùnj mân hiuj nânj yo̱' dadin' gà' ginìn ni̱ gà'nï̀nj Ma̱'ân rè' ga̱'a̱nj nej guiì ñan nngaj nej yuman' lij nan ni̱ gi̱ra̱n ninj sa ya̱ ninj na̱nj ánj.
40014016	Nanikàj Ma̱'an Jesús ni̱ gata: —Nitaj si ûta ña̱'a̱n huaj si na̱n' ninj mánj; gà'huì' nej suj ya̱ ninj na̱nj ánj.
40014017	Ni̱ gataj nej sí ga'na' gahuin chru̱un gu̱nïn Ma̱'an Jesús: —Nitaj sa yo̱' nikaj nej ñûnj 'na̱' nej ñûnj mánj, man ùn'ùn' rachrúun ngà huìj yukuaj a nikaj nej ñûnj 'na̱' nej ñûnj na̱nj ánj.
40014018	Ni̱ gataj Ma̱'an Jesús: —Gi̱nikaj nej suj nej rasu̱n dânj ga̱'na̱' nej suj riñânj.
40014019	Hiô' ni̱ ga'nïn' su̱n Ma̱'an Jesús riñan nej sí ga'na' gahuin chru̱n riñanj si ga̱ta̱j nej sô' si ga̱'a̱nj ga̱ne nej guiì riñan koj o; ni̱ gida'a nej ùn'ùn' rachrúun ngà huìj nej yukuaj a, ni̱ ganachi nikaj ñanj ne' yàtà'a ni̱ ga'huij si guruhuâ Ma̱'an Ña'anj an, ni̱ guchra' da̱'a ni̱ ga'huij rachrúun ra'a nej sí 'na̱' ga̱huin chru̱n riñanj, ni̱ gada'nga' nej sô' yâ daran' nej guiì màn hiuj dânj.
40014020	Ni̱ yâ daran' nej guiì, ni̱ gachra riki ninj; ni̱ ganaran' nej sí 'na̱' ga̱huin chru̱un nej dasû lij gunâj dânj, ni̱ ganachra a'ngô yùhuìj yugûti ganaran' nej sô'.
40014021	Ni̱ da'nga' 'ngo̱ si ùn'ùn' mîn nej síi huin sa yâ, sani̱ nun gi̱'hiaj nej sij guendâ nej siyànàa ngà nej sílìj i mánj.
40014022	Ni̱ nga gisîj yâ nej guiì ni̱ gataj Ma̱'an Jesús si ga̱tu̱ nej sí 'na̱' ga̱huin chru̱n riñanj ruhuâ barku, ni̱ gata' ña̱n nej sô' ni̱ gachin nej sô' ga̱'a̱nj nej sô' ané du'hua nne ña̱'a̱nj ni̱ gunâj Ma̱'an Jesús a'min ngà nej guiì màn hiuj dânj.
40014023	Nga gisîj gana'nḯn Ma̱'an Jesús nan' nej guiì rigìi yiñán ninj huê danj ni̱ gahui raa̱ kïj ni̱kï̱n' hiuj dânj ni̱ ga'min ngà Ma̱'an Ña'anj an; ni̱ gà' gahuin ru̱mi̱n', ni̱ a'ngo̱ rïn gunâj hiuj dânj.
40014024	Ni̱ gà' huaj barku nda da̱'a̱j nne ña̱'a̱nj sani̱ ûta nùkuaj gagan' nne ña̱'a̱nj riñan barkû dânj, dadin' dànanj ga'hui' nanèe ne̱' ri̱ña̱n nej sij.
40014025	Sani̱ gà' gisîj 'ngo̱ si aga' gà'ânj ruhuâ giyigï̀n man, ni̱ aché Ma̱'an Jesús riñan nne ña̱'a̱nj guyumanj riñan nej sij.
40014026	Ni̱ nga gini'in nej sí 'na̱' ga̱huin chru̱un sí aché Ma̱'an Jesús hua riñan nnee, ni̱ ûta guyu'hui' nej sô' ni̱ gaguâj nùkuaj nej sô', ni̱ nda ga'min yu'hui' chre nej sô' ni̱ gataj nej sô': —'Ngo̱ sta'naj a 'na̱' na̱nj ánj.
40014027	Sani̱ orâ chre ni̱ ga'min Ma̱'an Jesús, ni̱ gata: —Si̱ guyu'hui' nej suj mánj, ñùnj huin na̱nj ánj.
40014028	Hiô' ni̱ nanikàj Pedro ni̱ gataj sô': —Señor, si huê Ma̱'ân rè' huin, ni̱ gi̱'hia rè' si ga̱'hue gàchè riñan nnee ni̱ gùchìj ñan 'na̱' Ma̱'ân rè'.
40014029	Ni̱ gataj Ma̱'an Jesús: —Gu̱hua̱' sò' aj nï̂nj. Ni̱ gananinj Pedro ruhuâ barku, ni̱ gaché sô' riñan nnee ni̱ ga'anj sô' ñan 'na̱' Ma̱'an Jesús.
40014030	Sani̱ nga gini'in Pedro si ûta nùkuaj ga'huij nanèe, ni̱ guyu'hui' sô'; ni̱ gayi'ij ni̱ ganaga' sô' riki nnee, ni̱ gayi'ì sô' ni̱ gaguâj sô', ni̱ gataj sô': —Señor gi̱'hiá rè' si gànànìnj na̱nj ánj.
40014031	Orâ chre ni̱ gida'a Ma̱'an Jesús ra'a Pedro ni̱ gata gu̱nïn sô': —Do̱j sînj guyumân ruhuâ sí sò' na̱nj ánj. Nùnj huin saj ni̱ ganîn chì' ruhuâ' rà'aj.
40014032	Ni̱ nga gatûj nguèj sij ruhuâ barku ni̱ ganikïn' si ga'huij nanèe.
40014033	Hiô' ni̱ ganikïn' rúdàkòj nej sô' màn ruhuâ barku riñan Ma̱'an Jesús ni̱ gataj nej sô': —Yàngà' hia nï̀n' ni̱ huê Ma̱'ân rè' huin Da'ní Ma̱'an Ña'anj an na̱nj ánj.
40014034	Ni̱ gachîn nej sij ané nne ña̱'a̱nj, ni̱ guyumân nej sij riñan hio'ó Genesaret.
40014035	Ni̱ ganani'in nej guiì màn riñan hio'ó dânj Ma̱'an Jesús, ni̱ duya'nï̀n ninj nuguan'an ga'anj nï̀n' gàchrà' riñan nej guiì màn ganikàj riñan hio'ó dânj, ni̱ ni̱ka̱j ninj daran' nej guiì a'nan'an ga'na' ninj riñan Ma̱'an Jesús.
40014036	Ni̱ gachín nì'hiaj ninj si ga̱'hue̱j Ma̱'an Jesús ni̱ gàgàn' ra'a ninj man du'hua atsîj ni̱kej; ni̱ daran' nej guiì gagan' ra'a atsîj ni̱ke̱ Ma̱'an Jesús ni̱ ganahuin ninj gi'hia.
40015001	Hiô' ni̱ ga'na' nichì da̱'a̱j nej sí maestrû chru̱n ley ngà nej sí fariseo 'na̱' Jerusalén riñan Ma̱'an Jesús, ni̱ gataj nej sô':
40015002	—Nùnj huin saj ni̱ nej sí 'na̱' ga̱huin chru̱n riñan Ma̱'ân rè' ni̱ nitaj si ni̱ka̱j chre̱j nej sô' nej nuguan' gidigân nej síchìj achij i rà'aj. Dadin' nitaj si nani'hia' nej sô' ra'a nej sô' nga yâ nej sô' rà'aj.
40015003	Nanikàj Ma̱'an Jesús ni̱ gata: —Nùnj huin saj ni̱ nitaj si ni̱ka̱j chre̱j nej suj daran' nej nuguan' ga'nïn' su̱n Ma̱'an Ña'anj an ngà chrej yìñànj nikaj nej suj rà'aj.
40015004	Dadin' ga'nïn' su̱n Ma̱'an Ña'anj an ni̱ gata: “Gi̱nikaj chre̱j riñan rét ni̱ huê danj na̱nj gi̱nikaj chrej riñan nnît”, ni̱ “ahuin na̱nj sí ga'min kï̱j riñan rej ngà riñan nni ni̱ hua̱ ni̱ña̱n si du̱gua'ì nej sij ni̱ da'hui sij gàhuì' sij na̱nj ánj.”
40015005	Sani̱ gataj nej suj: Si ga̱'hue ga̱ta̱j 'ngo̱ síi gu̱nïn rej sô' ngà gu̱nïn nni sô': “Si̱ ga'hue gu̱ru̱gûñu'un sò', dadin' daran' nej sa hua̱ riñânj ni̱ huin ofrenda gà' ga'huí riñan Ma̱'an Ña'anj an na̱nj ánj”;
40015006	ni̱ gataj nej suj si ahuin na̱nj sí gataj dànanj, ni̱ nitaj si da'hui sô' gu̱ru̱gûñu'unj sô' rej sô' ngà nni sô'. Huê danj ni̱ gudurë' nej suj nej nuguan' ga'nïn' su̱n Ma̱'an Ña'anj an riñan nej suj dadin' dànanj nikaj chre̱j nej suj chrej yìñànj giri rà nej síchìj achij i.
40015007	Sí gidigañu'unj un nej suj gà' man', ni̱ dùgùnàj hua nuguan' ga'min Isaias sô' gataj dàj ga̱huin rayi'î nej suj nga gataj sô':
40015008	Yuman' nânj ni̱ man ngà nnïnj du'hua nikaj chre riñânj; sani̱ ûta ga̱n' nne nimanj riñânj.
40015009	Nitaj nùnj gue̱nda̱ ni'ñanj si ni̱ka̱j chre̱j ninj riñânj mánj, dadin' nej yì'nï̀n' sa gidigân ninj ni̱ huin nej nuguan' giri ra̱ nej síi.
40015010	Ni̱ gakḯn Ma̱'an Jesús nej guiì rigìi ni̱ gata gu̱nïn ninj: —Gu̱nïn nej suj ni̱ ga̱ra̱n da'nga' ruhuâ nej suj:
40015011	Sê nej sa gatûj ruhuâ du'hua síi huin sa gà'huì' yì'ì sô' mánj; nej nuguan' kï̱j gahui ruhuâ du'hua sô', huê nej nuguan' dânj huin sa gà'huì' yì'ì sô'.
40015012	Hiô' ni̱ ga'na' nichì nej sí 'na̱' ga̱huin chru̱un riñan Ma̱'an Jesús ni̱ gataj nej sô': —Gini'in Ma̱'ân rè' si gina'an ruhuâ nej sí chru̱n ley nga gunïn nej sô' nej nuguan' nânj nî'.
40015013	Sani̱ nanikàj Ma̱'an Jesús ni̱ gata: —Daran' nej koj nun gu̱nu̱n Ma̱'an Rê nne yàtà'a ni̱ gi̱ri̱hia na̱nj ánj.
40015014	Gu̱du̱naj nej suj nej sij; dadin' duchri huin nej sij ni̱ huê danj na̱nj hua du̱chri nej guiì riñan gidigân nej sij; ni̱ si gidigân 'ngo̱ sí du̱chri a'ngô sí du̱chri, ni̱ gu̱ña̱n chre ni̱ gi̱ni̱nj nguèj sij ruhuâ 'ngo̱ hiu'uj u.
40015015	Nanikàj Pedro, ni̱ gataj sô': —Gànàtà' rè' riñan nej ñûnj, nùnj huin si ga̱ta̱j nuguan' rán ga'min rè'.
40015016	Nanikàj Ma̱'an Jesús ni̱ gata: —Hua̱ na̱nj na'hue ga̱ra̱n da'nga' ruhuâ nej suj mínj.
40015017	Nun garânj da'nga' ruhuâ nej suj si daran' nej sa gatûj ruhuâ du'hua nej guiì ni̱ hua'an ruhuâ riki ninj, ni̱ ne' rùkù ni̱ hua'an ruhuâ bâñun mínj.
40015018	Sani̱ nej nuguan' kï̱j gahui ruhuâ du'hua nej guiì; ni̱ ruhuâ nimân ninj gahui; ni̱ nej nuguan' kï̱j hua nânj huin sa ga'hui' yì'ì a'ngô nej guiì.
40015019	Dadin' ruhuâ nimân nej guiì gahui nej nuguan' kï̱j huaa, ruhuâ ninj da̱gahui' ninj, ruhuâ ninj gi̱nikaj ninj nika dugui' ninj, ruhuâ ninj ga̱ne sìgìchrà' ninj, ni̱ ganï̂n ruhuâ ninj gi'hiaj tu̱ ninj, ni̱ ganï̂n ruhuâ ninj gànàtà' ninj nuguan' gidigañu'unj, ganï̂n ruhuâ ninj ga̱'mi̱n kïj ninj yi'î Ma̱'an Ña'anj an.
40015020	Nej gakï̱n' nânj huin sa ga'hui' yì'ì nej guiì; sani̱ guendâ yâ ninj nga nun nànì'hià' ninj ra'a ninj ni̱ sê gakï̱n'ïn huin ô' mánj.
40015021	Gahui Ma̱'an Jesús hiuj dânj, ni̱ ga'an riñan hio'ó Tiro ngà riñan Sidón.
40015022	Ni̱ ga'na' nichì 'ngo̱ siyànà 'na̱' riñan hio'ó Kanaán ni̱ ga'min nùkua ni̱ gata: —Señor, Da'ní David, ni̱ ga̱na̱nï̱n àko ruhuâ Ma̱'ân rè' ni'în rè' ñùnj dadin' ûta giran' sa̱ñu̱n da'nin yànàj gi'hiaj 'ngo̱ sa kï̱j ï.
40015023	Sani̱ nun du̱nanikàj Ma̱'an Jesús gà' si 'ngo̱ nuguan'an riñan siyànà nânj. Hiô' ni̱ ga'na' nichì nej sí 'na̱' ga̱huin chru̱un, ni̱ gachín nì'hiaj nej sô' riñan Ma̱'an Jesús ni̱ gataj nej sô': —Gànà'nï̀nj Ma̱'ân rè' na̱n' siyànà nan, dadin' nitaj si yichin' si ga̱'mi̱n riñan nê' mánj.
40015024	Nanikàj Ma̱'an Jesús, ni̱ gata: —Ga'nḯn Ma̱'an Ña'anj an ga'ná man riñan nej matsïj ga'anj ni̱'hia̱ huin yuman' Israel na̱nj ánj.
40015025	Hiô' ni̱ ga'na' siyànà nânj ni̱ ganikïn' rúdàko riñan Ma̱'an Jesús, ni̱ gata: —Señor, gu̱ru̱gûñu'unj Ma'ân rè' ñùnj na̱nj ánj.
40015026	Nanikàj Ma̱'an Jesús, ni̱ gata: —Nitaj si dùgùnàj huaj si ga̱'ne̱' rachrún ya̱ nej da'nîn, ni̱ gà'huì' ya̱ nej yuhue mánj.
40015027	Ni̱ gataj siyànà dânj: —Yàngà', Señor; sani̱ nej yuhue ni̱ ganaran' nej xuj yâ nej xuj nej dasû rachrún gininj riki si-mesa riki' nej xuj na̱nj ánj.
40015028	Hiô' ni̱ nanikàj Ma̱'an Jesús, ni̱ gata: —Aya̱' siyànà sò' gà' mánj, ûta nìko guyumân ruhuâ'; ni̱ ga̱'hue rìkìj sa gachín'. Ni̱ àsìj orâ nga ga'min Ma̱'an Jesús dànanj ni̱ ganahuin da'ní siyànà dânj.
40015029	Gachîn Ma̱'an Jesús hiuj dânj ga'an ni̱ guchij nìchrùn' du'hua nne ña̱'a̱nj gù'nàj Galilea; ni̱ gahui ga'an raa̱ kïj ni̱kï̱n' hiuj dânj, ni̱ ga'anj ga̱ne.
40015030	Ni̱ nara'hui' ûta gà'ì nej guiì ñan nne Ma̱'an Jesús. Ni̱ ni̱ka̱j ninj ga'na' ninj nej guiì na'hue ga̱che̱, nej guiì go̱'oj, nej guiì na'hue ga̱'mi̱n, nej guiì hua̱ ru̱'u nneè kú, ni̱ huê danj na̱nj gi'hia si ga̱na̱huin ûta gà'ì nej guiì a'nan'an; ni̱ ga'anj rë̱'ë̱j ninj nej guiì a'nan' dânj yi'î Ma̱'an Jesús, ni̱ gi'hia ga̱na̱huin nej guiì dânj;
40015031	Ni̱ ûta gahuin ña̱'anj ruhuâ daran' nej guiì màn hiuj dânj, nga gini'in ninj ga'hue ga'min nej guiì 'mìnj in, ni̱ ganahuin nneè kú nej guiì hua̱ ru'u nneè kú, ni̱ ga'hue gaché nej guiì go̱chro̱j o, ni̱ ga'hue giyigï̀n gi̱ni̱'hiaj nej guiì go̱'oj ni̱ ga'min hue'ê nej guiì ni'in ninj Da'anj yuman' Israel.
40015032	Ni̱ ganakḯn Ma̱'an Jesús, nej guiì 'na̱' ga̱huin chru̱n riñanj ni̱ gata: —Gananï̂n àko ruhuâj ni'ín nej guiì dadin' gà' gisîj huà'nï̀nj gui nne ninj ngàj; ni̱ nitaj nùnj nikaj ninj ya̱ ninj mánj; ni̱ si̱ gana'nï̂n na̱n' ninj dukuâ dadin' nï̀n' hua gi̱ni̱ne̱j ninj rû'huaj, dadin' ga̱'hue si gi̱ni̱nj ru̱mi̱n' ninj nga aché ninj huaj ninj.
40015033	Hiô' ni̱ gataj nej sí ga'na' gahuin chru̱un riñan Ma̱'an Jesús: —Dàj gi̱'hio' ga̱'hue gìrì' gà'huì' sa ya̱ nej guiì rìgì màn hiuj nânj, dadin' nitaj nùnj mân riñan hio'ó hua̱ ni'nï̱nj nânj rà'aj.
40015034	Ni̱ gataj Ma̱'an Jesús: —Andaj rachrúun nikaj nej suj rà'aj. Ni̱ gataj nej sí 'na̱' ga̱huin chru̱un: Chi̱j rachrúun nikaj nej ñûnj, ni̱ do̱j nï̀n' yukuaj a nikaj nej ñûnj na̱nj ánj.
40015035	Ni̱ ga'nïn' sunj riñan nej guiì si ga̱'a̱nj ga̱ne ninj riñan hio'óo.
40015036	Ni̱ gida'a nej chi̱j rachrúun ngà nej yukuaj a, ni̱ ga'huij si guruhuâ Ma̱'an Ña'anj an, ni̱ ga'ne' da̱'a nej rachrúun ni̱ ga'huij ra'a nej sí 'na̱' ga̱huin chru̱n riñanj, ni̱ gada'nga' nej sô' ra'a daran' nej guiì.
40015037	Ni̱ yâ daran' nej guiì ni̱ gunumân riki ninj; ni̱ hua̱ na̱nj ganachra nda chi̱j yugûti rachrún dasû lij gunâj ganaran' nej sij.
40015038	Yâ ga'ânj mîn nej síi, sani̱ nun ga̱hia̱ nej sij nej siyànàa ngà nej sílìj i mánj.
40015039	Ne' rùkù nânj, ni̱ gana'nḯn Ma̱'an Jesús na̱n' nej guiì dukuâ ninj, ni̱ gatu ruhuâ barku, ni̱ ga'naj riñan hio'ó Magdala.
40016001	Ga'na' nej sí chru̱n ley ngà nej sí saduseo guendâ ga̱ra̱n hue̱ nej sô' Ma̱'an Jesús, ni̱ gachín nej sô' 'ngo̱ da'nga'a guendâ ruhuâ nej sô' gi̱ni̱'in nej sô' si Ma̱'an Ña'anj an ga'nḯn ga'na' Ma̱'an Jesús.
40016002	Nanikàj Ma̱'an Jesús ni̱ gata: —Nga ginìn ni̱ gataj nej suj: “Ûta hue'ê hua diû dadin' ganahuin ma̱re nnga màn yàtà'a”;
40016003	Nga giyigï̀n ne' ni̱gan'an ni̱ gataj nej suj: Hia̱j ni̱ gàmàn' gumàn nanèe dadin' ganahuin ma̱re nga màn yàtà'a. Sí gidigañu'unj un huin nej suj. Dadin' chru̱n nej suj ga̱na̱ni̱'in da'nga' nej suj dàj hua yàtà'a, sani̱ nej sa hua̱ diû nânj ni̱ nitaj si chru̱n nej suj ga̱na̱ka̱j guendâ nej suj mánj.
40016004	Nej guiì kï̱j huaa ni̱ nej guiì gudunâj Ma̱'an Ña'anj an gachín da'nga'a gi̱ni̱'in ninj; sani̱ si̱ ga'hue gi̱ni̱'in ninj a'ngô da'nga'a mánj, ga̱na̱nun ruhuâ ninj dàj giran' Jonás sô' gataj dàj ga̱huin. Huê danj ni̱ guduna nej sij, ni̱ ga'an a'ngô yuman'an.
40016005	Ni̱ gachîn nej sí 'na̱' ga̱huin chru̱n riñan Ma̱'an Jesús ne' ané du'hua nne ña̱'a̱nj, ni̱ gini'ñûn nej sô' gi̱nikaj nej sô' rachrúun ga̱'a̱nj nej sô'.
40016006	Ni̱ gataj Ma̱'an Jesús gu̱nïn nej sô': —Gi̱ni̱'hiaj nej suj ni̱ ga̱ gu̱dadû nej suj ngà chru dunu'man' huin nej sa gidigân nej sí chru̱n ley ngà nej sí saduseo.
40016007	Ni̱ ganarïsna'anj nej sí 'na̱' ga̱huin chru̱un siganï̂nj nej sô' ni̱ gataj nej sô': —Gataj Ma̱'an Jesús dànanj dadin' nun gi̱nikaj ne' rachrúun ga̱'na̱' ne' mánj.
40016008	Ni̱ garânj da'nga' ruhuâ Ma̱'an Jesús dàj ga'min nej sij, ni̱ gata gu̱nïn nej sij: —Nùnj huin saj ni̱ ganï̂n ruhuâ nej suj si rayi'î guendâ nitaj si ni̱ka̱j nej suj rachrúun ga'mînj rà'aj, do̱j sînj guyumân ruhuâ nej suj na̱nj ánj.
40016009	Hua̱ na̱nj na'hue ga̱ra̱n da'nga' ruhuâ nej suj, ni̱ nun ga̱na̱nun ruhuâ nej suj dàj gi'hiâ ngà nej ùn'ùn' rachrúun ni̱ gisi yâ nda ùn'ùn' mîn nej síi, ni̱ andaj yugûti nej dasû ganachra ganaran' nej suj rà'aj.
40016010	Ni̱ nun ga̱na̱nun ruhuâ nej suj rayi'î nej chi̱j rachrúun nga gisi yâ ga̱'ânj mîn nej guiì gi'hiâ, ni̱ andaj yugûti ganachra ganaran' nej suj rà'aj.
40016011	Nùnj huin saj ni̱ na'hue ga̱ra̱n da'nga' ruhuâ nej suj si sê rayi'î rachrúun huin sa ga'mînj si ga̱ gu̱dadû nej suj rà'aj, ga̱ gudadû nej suj ngà chru dunu'man' huin sa gidigân nej sí chru̱n ley ngà nej sí saduseo.
40016012	Hiô' ni̱ garânj da'nga' ruhuâ nej sij si sê rayi'î chru dunu'man'an huin ga'min Ma̱'an Jesús, dadin' ga'min si ga̱ gu̱dadû nej sij ngà nej yì'nï̀n' nej nuguan' gidigân nej sí chru̱n ley ngà nej sí saduseos.
40016013	Nga guchi' Ma̱'an Jesús riñan hio'ó Sesarea huin do'ó Filipo, ni̱ gachín na'an riñan nej sí 'na̱' ga̱huin chru̱n riñanj ni̱ gata gu̱nïn nej sô': —Ahuin si huín gataj nej guiì rà'aj.
40016014	Ni̱ gataj nej sí ga'na' ga̱huin chru̱n riñanj: —Da̱'a̱j nej guiì gataj si huê Ma̱'ân rè' huin Juan Bautista; ni̱ a'ngô da̱'a̱j ninj gataj si huê Ma̱'ân rè' huin Elías; ni̱ a'ngô da̱'a̱j ninj gataj si huê Ma̱'ân rè' huin Jeremías, ni̱ a'ngô da̱'a̱j ninj gataj si huê Ma̱'ân rè' huin go'ngo̱ nej sô' gataj dàj ga̱huin.
40016015	Ni̱ gataj Ma̱'an Jesús gu̱nïn nej sij: —Ahuin si huín taj nej suj rà'aj.
40016016	Nanikàj Simón Pedro ni̱ gataj sô': —Huê Ma̱'ân rè' huin Cristo, Da'ní Ma̱'an Ña'anj hua̱ nì'nà'a.
40016017	Hiô' ni̱ nanikàj Ma̱'an Jesús ni̱ gata: —Ga̱na̱huin nìhià' ruhuâ sò' na̱nj Simón', dadin' huê' huin da'ní Jonás ni̱ sê nej guiì huin sa gidigân riñan' mánj, dadin' Ma̱'an Rê nne yàtà'a huin sa gidigân riñan'.
40016018	Ni̱ ñùnj ga̱ta̱j si hue' huin Pedro, ni̱ riñan huej nânj ga̱na̱chi nikâ nej sô' huin si-nùhuìj; ni̱ si̱ gi'hiaj ga̱nân sichre ni̱ si̱ gi'hiaj ga̱nân nej guiì ni̱ka̱j dugui' ngà sichre nej guiì ga̱huin si-nùhuìj mánj.
40016019	Ni̱ rìkìj ra'â' nej aga' ra̱'a guendâ gi̱nikaj su̱n' riñan nej guiì gi̱nikò' rukú; ni̱ daran' nej nuguan' ga̱'hue gi̱'hiaj hiâ' riñan hio'óo ni̱ ga̱huin hia riñan Ma̱'an Ña'anj an ne̱' yàtà'a; ni̱ daran' nej nuguan' nun ga̱'hue gi̱'hiaj hiâ' riñan hio'ó ni̱ hua̱ nî'nïnj man riñan Ma̱'an Ña'anj an ne' yàtà'a.
40016020	Hiô' ni̱ ga'nïn' sunj riñan daran' nej sí 'na̱' ga̱huin chru̱n riñanj sisi̱ si̱ ganata' nej sô' riñan gà' si 'ngo̱ nej guiì si huê Ma̱'an huin Cristo.
40016021	Àsìj orâ dânj ni̱ gayi'ì Ma̱'an Jesús ni̱ ganata' nî'nïn riñan nej sí 'na̱' ga̱huin chru̱n riñanj, si hua̱ ni̱ña̱n si ga̱'a̱n Jerusalén ni̱ ûta gi̱ran' sàñùnj gi̱'hiaj nej síchìj achij i, ngà nej rej huin ña̱an ni̱ nej sí maestrû chru̱n ley; ni̱ da̱gahui' nej sô' Ma̱'an sani̱ ga̱chi̱n huà'nï̀nj gui ni̱ ga̱na̱huin nì'nà' Ma̱'an siganï̂nj nej nîman.
40016022	Hiô' ni̱ ginikaj anêj Pedro ga'anj sô' Ma̱'an, ni̱ gayi'ì sô' ni̱ ran' sô' Ma̱'an ni̱ gataj sô': —Señor, si̱ ga'nï̂nj Ma̱'an Ña'anj an; ni̱ si̱ giran' sa̱ñu̱n Ma̱'ân rè' gà' si 'ngo̱ nej sañun nânj mánj.
40016023	Sani̱ nanikàj Ma̱'an Jesús ni̱ gata gu̱nïn Pedro: —Gu̱xu̱n sichre sò' ma'ân' riñânj. Dadin' huîn' 'ngo̱ sa garan' ñu'unj, dadin' nitaj si gini'hiaj' riñan nej rasu̱un dàj rûn' gini'hiaj Ma̱'an Ña'anj an mánj, dadin' dànanj ga'nḯn ñan' riñan nej rasu̱n garan' ruhuâ nej síi.
40016024	Hiô' ni̱ gataj Ma̱'an Jesús gu̱nïn nej sí 'na̱' ga̱huin chru̱n riñanj: —Si hua̱ 'ngo̱ nej suj huin ruhuâ gi̱nikò' rukú ni̱ gu̱du̱nâj nej suj sa garan' ruhuâ nneè kú nej suj, ni̱ gi̱da'a nej suj rugutsìi ni̱ ga̱ ruhuâ nej suj gi̱ran' sa̱ñu̱n nej suj ni̱ gi̱nikò' nej suj ga̱'na̱' nej suj rukú.
40016025	Dadin' daran' nej guiì yu'hui' gàhuì' rayi'í ni̱ gi̱ran' sa̱ñu̱n ninj, ni̱ daran' nej guiì nitaj si yu'hui' gàhuì' rayi'í, ni̱ gànàrì' ninj yiñán Ma̱'an Ña'anj an ga̱ne nìgànj ninj.
40016026	Dadin' ahuin gue̱nda̱ ni'ñanj si gi̱'hiaj ganân síi daran' nej rasu̱n màn ruhuâ yumiguìi ga̱ riñan sô', si ga̱'a̱nj ni̱'hia̱ ma̱'an nimân sô' rà'aj. Ga̱'hue na̱ru'hue sij rayi'î ma̱'an nimân sij na̱nj nî'.
40016027	Dadin' gà'nàj ne' yàtà'a ngà sun ni̱ka̱j su̱n Ma̱'an Re, ni̱ huê danj na̱nj ga̱'na̱' nej ángel ngà Ma̱'án, hiô' ni̱ na̱ru̱'huej riñan da' go'ngo̱ nej guiì dàj na̱nj hua Ma̱'an sa gi'hiaj ninj.
40016028	Yàngà' hia nï̀n' tâ si hua̱ da̱'a̱j nej guiì màn hiuj nânj, ni̱ si̱ gahui' ninj dadin' dàñùn gi̱ni̱'in ninj nga ga̱'na̱' gi̱nikaj sùnj riñan ninj na̱nj ánj.
40017001	Gachîn huàtàn' gui, ni̱ ni̱ka̱j Ma̱'an Jesús Pedro, Jacobo ni̱ Juan huin dinḯn Jacobo, ni̱ ga'anj anêj nej sij ñan ni̱kï̱n' 'ngo̱ kïj yàkàan;
40017002	ni̱ màn nej sij hiuj dânj ni̱ ganadunâ Jesús Ma̱'an riñan nej sij, ni̱ nda ran chre ganahuin riñanj ni̱ huaj dàj rûn' hua riñan gui, ni̱ ganahuin gàtsì riñan sigan'anj ni̱ nda giyigï̀n chre nï̀n' gàchrà' gi'hia.
40017003	Ni̱ gini'in nej sij nikïn' Moisés ngà Elías ni̱ ganarïsna'anj nguèj sô' ngà Ma̱'an.
40017004	Hiô' ni̱ gataj Pedro gu̱nïn Ma̱'an Jesús: —Señor, dùgùnàj huaj si ga̱ne ne' hiuj nânj; ni̱ si ruhuâ Ma̱'ân rè', ni̱ gi̱'hiaj nej ñûnj huà'nï̀nj hue' rekoj o hiuj nânj: 'Ngo̱j ga̱ne Ma'ân rè', ni̱ a'ngoj ga̱ne Moisés ni̱ a'ngoj ga̱ne Elías.
40017005	Nga nï̀n' a'min Pedro nikïn' sô', ni̱ guyumân 'ngo̱ nnga yigï̀ïn ni̱ garan riñan nej sij; ni̱ riñan nga dânj ga'min Ma̱'an Ña'anj an, ni̱ gata: —Huê nan huin Da'nîn ni̱ ûta garan' ruhuâj ni'ín Ma̱'an; ni̱ gu̱nïn nej suj sa ga̱'mi̱n Ma̱'an.
40017006	Ni̱ nga gunïn nej sí 'na̱' ga̱huin chru̱n riñan Ma̱'an Jesús nej nuguan' nânj, ni̱ ganikïn' rúdàkòj nej sô' ni̱ gudugua' nej sô' ahui nej sô' riñan hio'óo, ni̱ ûta guyu'hui' nej sô'.
40017007	Hiô' ni̱ ga'na' nichì Ma̱'an Jesús riñan nej sij ni̱ dusikij nej sij, ni̱ gata: —Gànàyùmàn nej suj ni̱ si̱ guyu'hui' nej suj mánj.
40017008	Ni̱ ganachi nikaj ñan nej sij ni̱ gini'hiaj nej sij sani̱ nitaj gà' si 'ngo̱ nguèj sô' nikïn' ngà Ma̱'an Jesús gà' mánj.
40017009	Ni̱ nga gananinj nej sij raa̱ kïj dânj, ni̱ ga'nïn' Ma̱'an Jesús suun riñan nej sij ni̱ gata: —Si̱ ganata' nej suj sa gini'in nej suj riñan gà' si 'ngo̱ nej guiì mánj, nda ga̱na̱huin nì'nàj siganï̂nj nej nîman hiô' ni̱ ga̱'hue ga̱na̱nï̱n nej suj.
40017010	Hiô' ni̱ gachín na'anj nej sí 'na̱' gahuin chru̱n riñan Ma̱'an Jesús, ni̱ gataj nej sô': —Nùnj huin saj ni̱ gataj nej maestrû chru̱n ley si ña̱'a̱n huaj si ga̱'na̱' si̱nï̱n Elias rà'aj.
40017011	Nanikàj Ma̱'an Jesús ni̱ gata: —Yàngà' ni̱ gà' si̱nï̱n ga̱'na̱' Elías ni̱ na̱gi̱'hiaj ni̱ka̱ sô' daran' nej chrej a'nan' gi'hiaj nej guiì.
40017012	Sani̱ ñùnj taj si gà' ga'na' Elias sani̱ nun ga̱na̱ni̱'in nej sij sô', ni̱ gi'hiaj nej sij dàj garan' ruhuâ nej sij ngà sô'. Ni̱ huê danj na̱nj giran' sàñùnj gi̱'hiaj nej sij.
40017013	Hiô' ni̱ garânj da'nga' ruhuâ nej sí 'na̱' ga̱huin chru̱un si ga'min Ma̱'an Jesús rayi'î Juan Bautista.
40017014	Nga guchi' nej sij ñan màn nej guiì rìgìi, ni̱ ga'na' nichì 'ngo̱ sí dânj riñan Ma̱'an Jesús ni̱ ganikïn' rúdàkòj sô' riñan Ma̱'an ni̱ gataj sô':
40017015	—Señor, ga̱na̱nï̱n àko ruhuâ Ma̱'ân rè' ni'în rè' da'nî dadin' ûta dagahui' 'huij sij, ni̱ ûta giran' sa̱ñu̱n sij gi'hia; ni̱ ûta gà'ì ni̱ ganatûj sij riñan ña'aan gi'hia, ni̱ ûta gà'ì ganatûj sij ruhuâ nnee gi'hia.
40017016	Ni̱ nìkà sij ga'ná riñan nej sí 'na̱' ga̱huin chru̱n riñan Ma̱'ân rè', sani̱ nun ga̱'hue ga̱na̱huin sij gi'hiaj nej sô' mánj.
40017017	Nanikàj Ma̱'an Jesús ni̱ gata: —Aya̱' nej suj ni̱ nitaj si guyumân ruhuâ nej suj ni̱ huin nej suj guiì ga̱kï̱n' sta'uu. Nda andaj diû da'huí ga̱né ngà nej suj rà'aj. Ni̱ nda andaj da'huí ga̱ nùkuaj ruhuâj ni'ín nej suj gà' únj. Gi̱nikaj nej suj ga̱'na̱' nej suj ne' dànanj.
40017018	Ni̱ dugunïn gà'ì Ma̱'an Jesús sa kï̱j dânj, ni̱ girij ruhuâ nimân silíj dânj ni̱ ganahuin sô' orâ chre.
40017019	Hiô' ni̱ ne' rùkù doj ni̱ ga'na' nej sí 'na̱' ga̱huin chru̱un riñan Ma̱'an Jesús ni̱ gataj nej sô': —Nùnj huin saj ni̱ nun ga̱'hue gi̱ri̱ nej ñûnj ne' ye̱'e nanè kï̱j hua dânj rà'aj.
40017020	Ni̱ gataj Ma̱'an Jesús: —Guendâ do̱j nï̀n' guyumân ruhuâ nej suj ni̱ rayi'î dan ni̱ nun ga̱'hue gi̱ri̱ nej suj mánj; dadin' yàngà' hia nï̀n' tâ ni̱ si gùyùmàn yìtï̀nj ruhuâ nej suj ni̱ o' si man dàj rûn' hua ka̱n kuej staj huê dânj gùyùmàn ruhuâ nej suj, ni̱ ga̱ta̱j nej suj gu̱nïn kïj nânj: “Gu̱xu̱n Ma̱'ân' ni̱ ga̱'a̱nj' ne' dànanj”; ni̱ gu̱xu̱n kïj dânj ma̱'an; ni̱ nitaj gà' si 'ngo̱ sa chì'i hua mánj.
40017021	Sani̱ nej yi'nïn' nej nanè kï̱j hua nânj ni̱ si̱ gahui ninj si nitaj si ga'min nej suj ngà Ma̱'an Ña'anj an ni̱ si nitaj si ga gi̱ni̱ne̱j nej suj mánj.
40017022	Nga nï̀n' nne nej sij nda Galilea ni̱ gataj Ma̱'an Jesús: Nàgà'huì' nej sij ñùnj ra'a nej síi,
40017023	ni̱ da̱gahui' nej sij ñùnj; sani̱ ga̱chin huà'nï̀nj gui ni̱ ga̱na̱huin nì'nàj siganï̂nj nej nîman. Ni̱ nga gunïn nej sí na̱' ga̱huin chru̱un nuguan' nânj ni̱ ûta gananï̂n ruhuâ nej sô'.
40017024	Nga guchi' nej sij yuman' Kapernaúm, ni̱ ga'na' nej sí ga'nêj huìj san'anj gù'nàj dracma guendâ kuestu riñan Pedro ni̱ gataj nej sô': —Sê gu̱ru'hue sí gidigân riñan nej suj huìj san'anj kuestu guendâ hue' huin nûhui rà' saj ûn'.
40017025	Ni̱ gataj Pedro: —Ga̱'hue gu̱ru'hue̱ sij na̱nj ánj. Ni̱ nga gunukui' sô' ruhuâ hue' ñan nne Ma̱'an Jesús, ni̱ gà' si̱nï̱n Ma̱'an Jesús ga'min ni̱ gata: —Dàj anï̂n ruhuâ sò' rà'aj Simónj. Ahuin si ri̱ña̱n ga'nêj nej sí ni̱ka̱j suun kuestu ngà sa'anj gaché riñan nej guiì rà'aj. Ga'nêj nej sij riñan nej guiì màn yiñán nej sij nî' si ga'nêj sij riñan nej guiì 'na̱' a'ngô yuman'an sà'.
40017026	Nanikàj Pedro ni̱ gataj sô': —Ga'nêj nej sij kuestu riñan nej guiì 'na̱' a'ngô yuman'an na̱nj ánj. Ni̱ gataj Ma̱'an Jesús: —Huê danj ni̱ nitaj si ga'nêj nej sij riñan nej guiì yiñán nej sij mánj.
40017027	Sani̱ guendâ si̱ gi'hiô' si gi̱na̱'an ruhuâ nej sij, ni̱ ga̱'a̱nj sô' ruhuâ nne ña̱'a̱nj ni̱ gu̱du̱guêj' ganchû giri yukuaj a ni̱ yukuaj giri' si̱nï̱n', ni̱ gida'a' xuj ni̱ na̱guchra' du'hua xuj ni̱ gànàrì' ngo̱ san'anj gù'nàj estatero, ni̱ ga̱na̱ka̱j san'anj dânj ni̱ gu̱ru'hue' riñânj ngà riñan' na̱nj ánj.
40018001	Ni̱ diû dânj ni̱ ga'na' nichì nej sí 'na̱' ga̱huin chru̱n riñan Ma̱'an Jesús, ni̱ gachín na'anj nej sô' ni̱ gataj nej sô': —Ahuin go'ngo̱ nej ñûnj gi̱nikaj sun yàkàn doj nga ga̱ne nej ñûnj ñan gi̱nikaj su̱n Ma̱'an sa ni̱ka̱j su̱n yàtà'a rà'aj.
40018002	Hiô' ni̱ gakḯn Ma̱'an Jesús ga'na' 'ngo̱ sílìj i riñanj; ni̱ ganïnj ganikïn' silíj dânj da̱nï̱n ñan màn nej sij.
40018003	Ni̱ gata: —Yàngà' hia nï̀n' gàtà, ni̱ sisi̱ si̱ ganadunâ nej suj ma̱'an nej suj ni̱ sisi̱ si̱ gi'hiaj nej suj dàj rûn' gi'hiaj nej sílìj i, ni̱ si̱ ga'hue ga̱tu̱ nej suj ni̱ ga̱ne nej suj ñan ni̱ka̱j su̱n Ma̱'an sa ni̱ka̱j su̱n yàtà'a mánj.
40018004	Sí gi̱nikaj sun yàkàn doj ñan ni̱ka̱j su̱n Ma̱'an sa ni̱ka̱j su̱n yàtà'a, huin sí ganakaj guendâ si huin sô' sí gakï̱n'ïn ni̱ nagi'hiaj lij sô' ma̱'an sô'.
40018005	Ni̱ sí ganahuin ra̱'a 'ngo̱ sílìj i ngà siyu̱guí dàj rûn' hua silíj nânj, ni̱ ñùnj ga̱na̱huin ra̱'a sô'.
40018006	’Ni̱ ahuin na̱nj sí gidigân gi̱'hiaj nej silíj gà' guyumân ruhuâ ni'in ñùnj gakï̱n'ïn, ni̱ dùgùnàj huaj si du̱nikò' nej sô' 'ngo̱ hiëj to molino guchra' nihiaj guduguâj urruj u yihiâ sí dânj, ni̱ gu̱du̱guêj nej sô' ga̱'a̱nj sij nda gùnùn daki nne ña̱'a̱nj.
40018007	Ni̱ ûta a'nan' hua nej gakï̱n' màn ruhuâ yumiguìi. Ni̱ hua̱ ni̱ña̱n si gùyùmàn gakï̱n'ïn riñan nej guiì, sani̱ ûta gi̱ran' sa̱ñu̱n sí gi̱digân gi̱'hiaj a'ngô nej guiì gakï̱n'ïn.
40018008	’Rayi'î dan ni̱ si ra'ât ngà dakót gi'hiaj gi̱ni̱nj' riñan gakï̱n'ïn, ni̱ gà'nè' ni̱ gu̱xu̱n riñan nneè kút; dadin' dànanj dùgùnàj huaj si ga̱tu̱' ñan ni̱ka̱j sun Cristo, nùnj huin si gàchin 'ngo̱ ra'ât ngà 'ngo̱ dakót, dadin' nùnj huin si hua̱ nguèj ra'ât ni̱ hua̱ nguèj dakót sani̱ ga̱'a̱nj' ruhuâ rúnâko gi̱nun nìgànj chre'.
40018009	Ni̱ si rune ñant gi'hiaj gi̱ni̱nj' riñan gakï̱n'ïn gi̱ri̱ ni̱ gu̱xu̱n riñan nneè kút; dadin' dànanj dùgùnàj huaj si ga̱tu̱' ñan ni̱ka̱j su̱n Ma̱'an sa ni̱ka̱j sun yàtà'a ngà 'ngo̱ rïn rune ñant, dadin' nùnj huin si hua̱ nguèj rune ñant sani̱ ga̱'a̱nj' ruhuâ rúnâko gi̱nun nìgànj.
40018010	’Ni̱'hiaj nej suj ni̱ si̱ gininj 'ì gà' si 'ngo̱ nej silíj nânj riñan nej suj; dadin' gatâ gu̱nïn nej suj si ni̱kï̱n' si-ángel nej sij ne' yàtà'a ni̱ daran' diû ganataj gu̱nïn Ma̱'an Rê nne yàtà'a sa gi'hiaj nej suj ngà nej sij.
40018011	Dadin' ga'ná guendâ gi̱'hia si ga̱na̱ni̱n nej guiì gà' ga'anj ni̱'hia.
40018012	’Ni̱ dàj huin ruhuâ nej suj rà'aj. 'Ngo̱ sí dânj ni̱ ni̱ka̱j sô' 'ngo̱ sientu matsïj ï, ni̱ si ga'anj ni̱'hia̱ 'ngo̱ yuku dânj, ni̱ gu̱dunâj sô' ga'ânj xia yi̱nu̱n' ga'ânj nej matsïj ï riki kïj ï ni̱ ga'anj nànà'huì' sô' a'ngô matsïj ga'anj ni̱'hia̱ dânj.
40018013	Ni̱ nga ganari' sô' matsïj ga'anj ni̱'hia̱a, yàngà' hia nï̀n' gàtà ni̱ dànanj ûta ga̱na̱huin nìhià' ruhuâ sô' ni̱'in sô' matsïj ga'anj ni̱'hia̱ dânj, gà' da' a'ngô ga'ânj xia yi̱nu̱n' ga'ânj nej matsïj nun ga̱'a̱nj ni̱'hia̱.
40018014	Huê danj ni̱ nun ga̱ra̱n' ruhuâ Ma̱'an Rêj nej suj nne yàtà'a, si ga̱'a̱nj ni̱'hia gà' si 'ngo̱ nej silíj hua̱ lij mánj.
40018015	’Ni̱ si gi'hiaj dinḯnt gakï̱n'ïn riñan', ni̱ ga̱'a̱nj' ni̱ du̱gunïn gà'ì sij nga nne 'ngo̱ rï̂n' ngà sij ni̱ si ganakaj guendâ sij ni̱ gunïn sij nuguan' ga'min', ni̱ gi'hiaj ga̱nân' dinḯnt.
40018016	Sani̱ si nun gu̱nïn sij nuguan' gataj' gu̱nïn sij, hiô' ni̱ gi̱nikaj' sò' 'ngo̱ síi, huìj síi ga̱'a̱nj', da'nga ni̱ nuguan' ga̱'mi̱n huìj huà'nï̀nj ran' nej suj ni̱ huê nuguan' dânj gahuin 'ngo̱ sa yìtï̀nj huaa.
40018017	Ni̱ si nun ga̱na̱ka̱j guendâ sij sa gataj nej suj gu̱nïn sij, ni̱ gànàtà' nej suj riñan nej dinï̂nt huin si-nùhuì Ma̱'an Jesús rayi'î si-ga̱kïn' sij, ni̱ si nun ga̱na̱ka̱j guendâ sij nuguan' gataj nej sô' huin si-nùhuì Ma̱'an Jesús, hiô' ni̱ gi̱'hia̱j nej suj si ga̱huin sij sí gakï̱n'ïn ni̱ sí nàsìnùnj un na̱nj ánj.
40018018	’Yàngà' hia nï̀n' tâ ni̱ daran' nej nuguan' nun ga̱'hue gi̱'hiaj hia nej suj riñan hio'óo ni̱ hua̱ nî'nïnj man riñan Ma̱'an Ña'anj an ne' yàtà'a, ni̱ daran' nej nuguan' ga'hue gi'hiaj hia nej suj riñan hio'óo ni̱ gahuin hia man riñan Ma̱'an Ña'anj an nne yàtà'a.
40018019	’A'ngô ñûn gatâ gu̱nïn nej suj, ni̱ si riñan hio'ó nânj nne huìj ran' nej suj hua̱ ni̱ka̱ ruhuâ ni̱ gu̱ña̱n gàchìnj nì'hiaj nej suj rayi'î 'ngo̱ rasu̱un. Ni̱ ga̱'hue ri̱ki̱ Ma̱'an Rê nne yàtà'a riñan nej suj.
40018020	Dadin' ñan nara'hui' huìj nej guiì nej si huà'nï̀nj nej guiì ngà siyu̱guí, ni̱ nné siganï̂nj ninj.
40018021	Hiô' ni̱ ga'anj nichì Pedro ni̱ gataj sô': —Señor, nda andaj da'huí gi̱nikâ nimân nìko ngà dinï̂n nga gi'hiaj sô' gakï̱n'ïn riñânj rà'aj. Nda chi̱j nî'.
40018022	Ni̱ gataj Ma̱'an Jesús. —Sê man nda chi̱j gi̱nikaj' nimân nìko gatâ mánj, da'huí' gi̱nikaj' nimân nìko nda huà'nï̀nj xia chi̱' sa chi̱j i gatâ.
40018023	’Huê danj ni̱ Ma̱'an sa ni̱ka̱j su̱n ne' yàtà'a huin dàj rûn' huin 'ngo̱ sí rey nagi'hiaj guenda ngà nej sí gi'hiaj sun riñan sô'.
40018024	Ni̱ gayi'ì sô' ni̱ nagi'hiaj sô' guenda ngà nej sí gi'hiaj sun riñan sô', huê danj ni̱ ni̱ka̱j nej sô' ga'na' nej sô' 'ngo̱ sí da'hui ûta nìko xi san'anj an riñan rey nânj.
40018025	Sani̱ ñan nitaj san'anj an hua riñan sí nânj ga̱na̱ru'hue sô' yikḯn da'hui' sô' riñan rey, ni̱ ga'nïn' rey suun sí gu̱du̱'hue̱ nej sij sí nânj ga̱huin sô' sí gi̱'hiaj sun chre, huê danj na̱nj gu̱du̱'hue̱ nej sij nika sô' ni̱ nej da'ní sô', ni̱ daran' nej rasu̱n hua̱ riñan sô', da'nga ni̱ naru'hue nej sij san'anj da'hui sí danj riñan rey.
40018026	Sani̱ ganikïn' rúdàkòj sí dânj riñan rey; ni̱ ga'min àko sô' ni̱ gataj sô': “Ga̱ nùkuaj ruhuâ rè' ni'în rè' ñùnj, ni̱ ne' rùkù ni̱ na̱ru̱'huej daran' sa da'huí riñan rè'.”
40018027	Huê danj ni̱ gananï̂n àko ruhuâ sí yiru'hue dânj ni'în sô' sí dânj; ni̱ giri sô' sí dânj ruhuâ dukuâ ga'a, ni̱ ginikaj sô' nimân nìko rayi'î nej si-yìkï̀nj sí nânj.
40018028	Sani̱ nga gahui sí dânj ruhuâ dukuâ ga'a, ni̱ ganari' sô' a'ngô sí gi'hiaj sun ngà sô' ni̱ da'hui sí nânj 'ngo̱ sientu san'anj plata riñan sô', ni̱ gida'a sô' sí nânj ni̱ ganï̂n sô' yihiâ sí nânj ni̱ gataj sô' gu̱nïn sí nânj: “Na̱ru̱'hue sò' sa'anj da'huî' riñânj àj nï̂n.”
40018029	Huê danj ni̱ ganikïn' rúdàkòj sí nânj riñan sô', ni̱ ûta àko gachín nì'hiaj sí dânj ni̱ gataj sô': “Ga̱ nùkuaj ruhuâ sò' ni'în' ñùnj ni̱ na̱ru̱'huêj daran' sa'anj da'huí riñan' na̱nj ánj.”
40018030	Sani̱ nun ga̱'hue̱j sô' ga̱ra̱n yina sô' nuguan' gachín nì'hiaj sí nânj riñan sô', ni̱ ga'anj ga̱ra̱n ruhuâ sô' yi'î sí nânj ni̱ gachrîj sô' dukuâ ga'a sí dânj, ni̱ dàñùn gi'hiaj sô' si ga̱na̱ru'hue sí nânj daran' san'anj da'hui sô' riñan sij.
40018031	Ni̱ gini'in a'ngô da̱'a̱j nej sí gi'hiaj sun ngà sij dàj gi'hiaj sij, ni̱ ûta gananï̂n ruhuâ nej sô' rayi'î sa gi'hiaj sij, Huê danj ni̱ ga'anj gànàtà' nej sô' riñan rey daran' sa gini'in nej sô' gi'hiaj sij.
40018032	Hiô' ni̱ ga'nḯn rey ga'anj gànàkï̀nj nej sij sí dânj ni̱ gataj sô' gu̱nïn sí dânj: “Musû ûta kï̱j huaa huîn' dadin' daran' nej sa da'huî' riñânj ni̱ ginikâ nimân nìko rayi'î', dadin' ûta àko gachín nì'hiâ' riñânj.
40018033	Sê da'huî' ni̱ ga̱na̱nï̱n àko ruhuâ' ni'în' sí da'hui riñan', dàj rûn' gananï̂n àko ruhuâj ni'ín sò' rà' saj ûn'.”
40018034	Hiô' ni̱ ûta gina'an ruhuâ rey ni'in sô' sí danj, ni̱ ganachrîj sô' ra'a nej sí ni̱ka̱j ñu'unj dukuâ ga'a ni̱ gachrîj nej sô' dukuâ ga'a sí dânj, nda naru'hue sô' daran' sa'anj da'hui sô' riñan sí yi̱ru'hue dânj.
40018035	Ni̱ gataj Ma̱'an Jesús: —Huê danj na̱nj gi̱'hiaj Ma̱'an Rê Ña'anj nne yàtà'a ngà da' go'ngo̱ nej suj sisi̱ si̱ ginikaj nej suj nimân nìko rayi'î nej gakï̱n' gi'hiaj da' go'ngo̱ nej dinḯn nej suj ngà nej suj mánj.
40019001	Ni̱ ne' rùkù nga gisîj ga'min Ma̱'an Jesús nej nuguan' nânj, ni̱ gahuin ane riñan hio'ó Galilea ni̱ ga'an riñan hio'ó Judea ni̱ gachinj ga'an ne' ané du'hua kïn Jordán.
40019002	Ni̱ ginikò' nej guiì rigìi ni̱ ga'anj ninj nngaj, ni̱ gi'hia si ga̱na̱huin nej guiì a'na'an hiuj dânj.
40019003	Hiô' ni̱ ga'na' nej sí chru̱n ley riñan Ma̱'an Jesús guendâ ga̱ra̱n huè nej sô' Ma̱'an ni̱ gachín na'anj nej sô' ni̱ gataj nej sô': —Dùgùnàj huaj si gudunâj síi nika sij ngà ahuin na̱nj rayi'î nuguan' gunïn' nguèj nika sij nî'.
40019004	Nanikàj Ma̱'an Jesús ni̱ gata: —Nun ga̱hia̱ nej suj riñan ñanj si-nùguàn' Ma̱'an Ña'anj an dadin' àsìj sinï̱ïn ni̱ Ma̱'an Ña'anj an huin sa gi'hiaj, “síi ngà siyànàa rà' saj ûn'”.
40019005	Ni̱ gata: “Rayi'î dânj ni̱ gu̱du̱nâj síi rej sô' ngà nni sô', ni̱ ga̱na̱huin dùguì' sô' ngà nika sô', ni̱ ga̱na̱huin nguèj nika sô' 'ngo̱ rïn nneè.”
40019006	Huê danj ni̱ sê huìj guiì huin gà' mánj, ga̱na̱huin nguèj sij 'ngo̱ rïn guiì; huê danj ni̱ si̱ ga'hue gi̱'hiaj anêj síi sa nagi'hiaj dùguì' Ma̱'an Ña'anj an mánj.
40019007	Ni̱ gataj nej sí dânj: —Nùnj huin saj ni̱ ga'nïn' Moisés suun si ga̱'hue ga̱na̱chi̱ nikaj ñanj ata guendâ ga̱'hue gu̱du̱nâj síi nika sô' rà'aj.
40019008	Ni̱ gataj Ma̱'an Jesús: —Guendâ gahuin rùmìn sij sa gahuin du'hua nej suj huê dânj ni̱ garânj yina sij si ga̱'hue gu̱du̱nâj nej suj nika nej suj; sani̱ àsìj si̱nï̱ïn ni̱ sê danj gaj mánj.
40019009	Sani̱ ñùnj taj ni̱ ahuin na̱nj sí dunachinikaj ñanj acta guendâ gu̱du̱nâj sô' nika sô', ni̱ si sê rayi'î guendâ gininj siyànà dânj riñan gakï̱n'ïn ngà a'ngô síi huin rû'huaj, ni̱ ganakaj sô' a'ngô siyànàa, ni̱ gininj sô' gakï̱n' ni̱ka̱j nika dugui' ni̱ sí ganakaj siyànà gunâj dânj ni̱ gininj sô' riñan gakï̱n' ni̱ka̱j nika dugui'.
40019010	Ni̱ gataj nej sí 'na̱' ga̱huin chru̱n riñan Ma̱'an Jesús: —Ni̱ si dànanj da'hui gaj siganï̂nj síi ngà nika sô', ni̱ dùgùnàj huaj sisi̱ si̱ gayakaj sô' nika sô' mánj.
40019011	Hiô' ni̱ gataj Ma̱'an Jesús: —Sê daran' nej síi ga̱'hue ga̱ne 'ngo̱ rïn mánj, man nej sí giri' ni̱'hia̱j gi'hiaj Ma̱'an Ña'anj an huê nej sô' huin nej sí gùnùkuaj ga̱ne 'ngo̱ rïn na̱nj ánj.
40019012	Hua̱ nej sí ni̱ gà' giri' nì'hiaj nej sô' àsìj ginun nej sô' ruhuâ riki nni nej sô' huê danj ni̱ nitaj si gana'hui' nej sô' siyànàa ga̱ya̱ka̱j nej sô', hua̱ nej sí na'huej ruhuâ ga̱ya̱ka̱j nika dadin' nitaj si hua̱ sà' nneè kú nej sô' gi'hiaj a'ngô nej síi, ni̱ hua̱ nej sí na'huej ruhuâ ga̱ya̱ka̱j nika guendâ ruhuâ nej sô' gi̱'hiaj su̱n nej sô' si-su̱n Ma̱'an sa ni̱ka̱j su̱n yàtà'a ni̱ sí gu̱nu̱kuaj ga̱da̱gahuin nej nânj, ni̱ huê danj gi̱'hiaj nej sij.
40019013	Hiô' ni̱ ni̱ka̱j nej guiì nej silíj hua̱ lij ga'na' ninj riñan Ma̱'an Jesús, guendâ gu̱taj ra'a ahui nej sô'; ni̱ gàchìnj nì'hia rayi'î nej sô' riñan Ma̱'an Ña'anj an, sani̱ dugunïn gà'ì nej sí 'na̱' ga̱huin chru̱un nej guiì ni̱ka̱j ga'na' nej silíj hua̱ lij.
40019014	Sani̱ gataj Ma̱'an Jesús: —Ga̱'nï̱n nej suj ga̱'na̱' nej silíj dânj riñânj ni̱ si̱ garan' ñu'unj nej suj mánj; dadin' huê nej sij huin gùchì' ga̱ne ñan ni̱ka̱j sun Ma̱'an Ña'anj an na̱nj ánj.
40019015	Ni̱ nga gisîj guta' Ma̱'an Jesús ra'a ahui nej silíj dânj, ni̱ ga'an a'ngô hiuj u.
40019016	Hiô' ni̱ ga'anj 'ngo̱ sí dânj ni̱ gataj sô': —Maestrû sà'a huin Ma̱'ân rè'. Ahuin sa sà' gi̱'hia ni̱ ga̱'hue ga̱ne nìgàn ñan nne Ma̱'an Ña'anj an rà'aj.
40019017	Nanikàj Ma̱'an Jesús ni̱ gata: —Nùnj huin saj ni̱ gataj' si huín sí sà'aj rà'aj. Gà' si 'ngo̱ nej sa màn nânj nitaj si huin sa sà' nï̀n'ïn mánj, man 'ngo̱ rïn Ma̱'an Ña'anj an huin sa sà' nï̀n'ïn na̱nj ánj. Sani̱ si ruhuâ' ga̱tu̱' yiñân Ma̱'an Ña'anj an ni̱ da̱gahuîn' nej nuguan' ga'nïn' su̱n Ma̱'an Ña'anj an na̱nj ánj.
40019018	Ni̱ gataj sí dânj: —Ahuin nej nuguan' ga'nïn' su̱n Ma̱'an Ña'anj an si da̱gahuín rà'aj. Ni̱ gataj Ma̱'an Jesús: —Si̱ dagahuî'. Si̱ ginikaj' nika dugui'. Si̱ gi'hiaj tu'. Si̱ ga'min' nuguan' gidigañu'unj un rayi'î nej dugui'.
40019019	Gi̱ni̱kaj chrej riñan rét ngà riñan nnît; ni̱ ga̱ 'ì ruhuâ' ni'în' nej dugui' dàj rûn' 'ì ruhuâ' ni'în' ma̱'ân'.
40019020	Gataj sí ña̱n dânj: —Daran' nej nuguan' gataj rè' ni̱ gà' dagahuín àsìj ga li doj. Ni̱ ahuin sa gàchin da̱gahuín rà'aj.
40019021	Ni̱ gataj Ma̱'an Jesús: —Si ruhuâ' ga̱huin' 'ngo̱ sí gi̱'hiaj sa ni̱ka̱ nï̀n'ïn, ni̱ ga̱'a̱nj' ni̱ gu̱du̱'hue̱' daran' nej rasu̱n huin si'hiâ', ni̱ gà'huì' ra'a nej guiì ga̱ni̱ki, ni̱ ga̱na̱huin ra̱'â' sa sà' doj nga gùchì' yàtà'a; ni̱ ga̱'na̱' ni̱ gi̱nikô' rukú.
40019022	Nga gunïn sí yi̱ru'hue hua̱ lij nânj nej nuguan' nânj, ni̱ nda gananï̂n chre ruhuâ sô' ni̱ ga'anj sô' dadin' hua̱ yi̱ru'hue nï̀n' ruhuâ sô'.
40019023	Hiô' ni̱ gataj Ma̱'an Jesús gu̱nïn nej sí 'na̱' ga̱huin chru̱n riñanj: —Yàngà' hia nï̀n' tâ ni̱ ûta chì' huaj ga̱tu̱ 'ngo̱ sí yi̱ru'hue ga̱ne sô' ñan ni̱ka̱j sùnj.
40019024	A'ngô ñûn tâ, si dànanj nitaj si chì' huaj si ga̱chi̱n 'ngo̱ yuku kameyu hiu'uj tàj dakḯn 'ngo̱ ganuhuâ gà' da' si ga̱tu̱ 'ngo̱ sí yi̱ru'hue ga̱ne sô' ñan ni̱ka̱j su̱n Ma̱'an Ña'anj an na̱nj ánj.
40019025	Ni̱ nga gunïn nej sí 'na̱' ga̱huin chru̱un nej nuguan' nânj, ni̱ ûta gahuin ña̱'anj ruhuâ nej sô' ni̱ gataj nej sô': —Hiô' ni̱ ahuin nej guiì ga̱na̱ni̱n gà' ûnj.
40019026	Ni̱ gini'hiaj Ma̱'an Jesús riñan nej sij ni̱ gata gu̱nïn nej sij: —Nej síi ni̱ nitaj àmàn huaj ga̱na̱ni̱n nej sô' guendâ Ma̱'an nej sô' mánj, sani̱ guendâ Ma̱'an Ña'anj an ni̱ nitaj si chì' huaj dadin' ga̱'hue ga̱na̱ni̱n nej sij na̱nj ánj.
40019027	Hiô' ni̱ nanikàj Pedro ni̱ gataj sô': —Gudunâj nej ñûnj daran' sa hua̱ riñan nej ñûnj, ni̱ ginikò' nej ñûnj rukû Ma̱'ân rè'; hiô' ni̱ nùnj huin si ga̱na̱huin ra̱'a nej ñûnj rà'aj.
40019028	Ni̱ gataj Ma̱'an Jesús: —Yàngà' hia nï̀n' tâ ni̱ nga ga̱na̱huin nàkà daran'anj, ni̱ ga̱'a̱nj ga̱né riñan 'ngo̱ chrun yîla guendâ gi̱nika sun yàkàan, ni̱ nej suj ginikò' rukú ni̱ gìrì' nì'hiaj nej suj ga̱'a̱nj ga̱ne nej suj riñan yùhuìj chrun yîla; guendâ ga̱na̱ka̱j guendâ nej suj si-ga̱kïn' nej yùhuìj yi'nïn' huin da'ní Israel.
40019029	Ni̱ daran' nej sí gudunâj dukuâ, ni̱ gudunâj nej sij dinḯn nej sij yuguej nej sij, rej nej sij ngà nni nej sij, nika nej sij da'ní nej sij, ni̱ gudunâj nej sij do'ó nej sij rayi'í, ni̱ ga̱na̱huin ra̱'a nej sij 'ngo̱ sientu nej sa gudunâj nej sij, ni̱ gùchì' nej sij ñan nne Ma̱'an Ña'anj an ga̱ne nìgànj nej sij.
40019030	Ni̱ ûta gà'ì nej sí huin ña̱n doj ruhuâ yumiguìi ni̱ ga̱na̱huin nej sô' sí gi̱nikò' ne' rùkùu, ni̱ nej sí nitaj nùnj huin ruhuâ yumiguìi ni̱ ga̱na̱huin nej sô' sí si̱nï̱ïn.
40020001	’Dadin' Ma̱'an sa ni̱ka̱j su̱n ne' yàtà'a, huin dàj rûn huin 'ngo̱ sí huin si-yi̱ru'hue nej guiì ni̱ gahui sô' ni̱ ga'anj sô' ne' ni̱ga̱n'an guendâ nànà'huì' sô' nej sí gi̱'hiaj sun riki nej chrun uba.
40020002	Ni̱ gi'hiaj hia sô' ngà nej sí ga'na' gi̱'hiaj su̱n riñan sô' ni̱ gataj sô' si gu̱ru'hue sô' dàj hua du'hue nej síi da' gui riñan nej sí dânj, huê danj ni̱ ga'nḯn sô' ga'anj gi̱'hiaj su̱n nej sí dânj riki chrun uba.
40020003	Ni̱ gahui sô' ga'anj sô' da'nga 'ngo̱ si aga' 'ï̀ïn ne' ni̱gan'an guendâ nànà'huì' sô' nej sí gi̱'hiaj sun, ni̱ gini'in sô' si màn nej sí hua̱ ni'nï̱nj riñan ñan hua̱ ra'huee.
40020004	Ni̱ gataj sô' gu̱nïn nej sí dânj: “Ga̱'a̱nj gi̱'hiaj su̱n nej suj riki nej yichrûn chrun uba, ni̱ gu̱ru'hue hue'é du'hue nej suj.” Huê danj ni̱ ga'anj gi̱'hiaj su̱n nej sí dânj.
40020005	Ni̱ gahui ñûn sô' ga'anj sô' da'nga' 'ngo̱ si aga' yùhuìj i guendâ nànà'huì' sô' nej sí gi̱'hiaj suun, ni̱ gahui ñûn sô' ga'anj sô' da'nga 'ngo̱ si aga' huà'nï̀nj ïn guendâ nànà'huì' sô' nej sí gi̱'hiaj suun.
40020006	Ni̱ gahui ñûn sô' ga'anj sô' da'nga 'ngo̱ si aga' ùn'ùn'un ñan hua̱ ra'huee, ni̱ ganari' sô' a'ngô nej sí hua̱ ni'nï̱nj riñan; ni̱ gataj sô' gu̱nïn nej sí dânj: “Nùnj huin saj ni̱ nikïn' nùgui nej suj hiuj nânj ni̱ nitaj si gi'hiaj sun nej suj rà'aj.”
40020007	Ni̱ gataj nej sí dânj: “Ni̱kï̱n' nùgui nej ñûnj dadin' nitaj nej sí girï'ïnj si gi̱'hiaj sun nej ñûnj.” Ni̱ gataj sí dânj: “Ga̱'a̱nj gi̱'hiaj su̱n nej suj riki yichrûn chrun uba ni̱ gu̱ru'hue hue'é du'hue nej suj.”
40020008	Ni̱ nga gahuin ru̱mi̱n' ni̱ gataj sí yi̱ru'hue dânj gu̱nïn sí ni̱ka̱j ñu'unj nej sí gi'hiaj suun: “Ga̱'a̱nj gànàkï̀nj sò' nej sí gi'hiaj suun ga̱'na̱' nej sô' ni̱ na̱ru̱'hue̱' du'hue nej sô', ni̱ gàyì'ì' ni̱ na̱ru'hue' du'hue nej sí ga'na' nda ne' rùkùu ni̱ huê danj na̱nj na̱ru̱'hue̱' du'hue nej sí ga'na' ga̱'hiaj sun si̱nï̱n.”
40020009	Ni̱ ga'na' nej sí gayi'ì gi'hiaj sun aga' ùn'ùn'un, ni̱ ganahuin rà'a nej sô' da' hua̱ du'hue nej síi 'ngo̱ gui gahuin du'hue nej sô'.
40020010	Ni̱ huê danj na̱nj ga'na' nej sí gayi'ì gi'hiaj sun si̱nï̱n, ni̱ ganï̂n ruhuâ nej sô' si ga̱na̱huin ra̱'a nìko nej sô' doj du'hue nej sô', sani̱ ganahuin ra̱'a nej sô' dàj rûn hua du'hue nej sô' 'ngo̱ gui.
40020011	Ni̱ nga gisîj ganakaj nej sô' du'hue nej sô', ni̱ gayi'ì nej sô' ni̱ ga'min nej sô' yi'î yiru'hue dânj.
40020012	Ni̱ gataj nej sô': “Nej sí ga'na' ne' rùkùu ni̱ 'ngo̱ rïn orâ gi'hiaj sun nej sô', ni̱ gu̱ña̱n chre guru'hue rè' du'hue nej sô' ngà nej ñûnj, sani̱ gi'hiaj sun nùgui nej ñûnj, ni̱ huê danj na̱nj gunùkuaj nej ñûnj ginun nej ñûnj riñan nân.”
40020013	Ni̱ nanikàj sí yi̱ru'hue dânj ni̱ gataj sô', gu̱nïn 'ngo̱ nej sí ga'na' ga̱'mi̱n gakï̱n': “Tugûnj si̱ ganï̂n ruhuâ nej suj si gininj 'ì nej suj riñanj mánj; sê gà' guchi' ne' 'ngo̱ du'hua dàj hua du'hue nej síi 'ngo̱ guiì ni̱ huê danj gu̱ru'huej du'hue nej suj rà' saj ûn'.
40020014	Ga̱na̱ka̱j sò' san'anj huin du'hue' ni̱ ga̱'a̱nj râj; dadin' huê dànanj garan' ruhuâj gu̱ru'huej du'hue nej sí ga'na' ne' rùkù nï̀n', dàj rûn' guru'huej du'hue nej suj.
40020015	Ni̱ si̱ ga'hue gi̱'hiâ dàj garan' ruhuâj ngà si-sàn'àn rà' saj ûn'. Huin yìkòj ruhuâ nej suj guendâ huín ngo̱ sí sà'a na̱nj nî'.”
40020016	Huê danj ni̱ nej sí huin ña̱n ruhuâ yumiguìi nânj, ni̱ ga̱na̱huin nej sô sí gi̱nikò' ne' rùkùu, ni̱ nej sí nitaj nùnj huin ruhuâ yumiguìi nânj ni̱ ga̱na̱huin nej sô' sí si̱nï̱ïn; dadin' ûta gà'ì nej guiì gakḯn Ma̱'an Ña'anj an ga'na' riñanj, sani̱ do̱j nï̀n' ninj huin sa ganaguij.
40020017	Ni̱ ga'anj Ma̱'an Jesús ñan nngaj yuman' snà'ànj Jerusalén, ni̱ gakḯn ane nej yùhuìj nej sí 'na̱' ga̱huin chru̱n riñanj ni̱ gata gu̱nïn nej sô':
40020018	—Gà' ni'in nej suj si hua̱ ne' nngaj yuman' snà'ànj Jerusalén, ni̱ nàgà'huì' nej síi ñùnj ra'a nej rej huin ña̱an ngà ra'a nej maestrû chru̱n ley, ni̱ da̱gahui' nej sij ñùnj.
40020019	Ni̱ nàgà'huì' nej sij ñùnj ra'a nej sí nàsìnùnj un guendâ ga̱'mi̱n duku nej sô' riñânj, ni̱ gà'huì' nej sô' ñùnj ni̱ du̱nikò' nej sô' ñùnj riñan rugutsìi; sani̱ ga̱chi̱n huà'nï̀nj gui ni̱ ganahuin nì'nàj siganï̂nj nej nîman.
40020020	Hiô' ni̱ ga'na' nichì nni nej da'ní Zebedeo ngà nej da'ní ñûn', ni̱ ganikïn' rúdàkòj ñûn' riñan Ma̱'an Jesús guendâ gàchìnj ñûn' 'ngo̱ sunuj u riñanj.
40020021	Ni̱ gachín na'anj Ma̱'an Jesús ni̱ gata: —Nùnj huin si gaj ruhuâ' rè' rà'aj. Ni̱ gataj ñûn': —Nga ga̱na̱ka̱j su̱n Ma'ân rè' ni̱ gi̱'hia Ma̱'ân rè', si ga̱ne 'ngo̱ da'nin ne' huà' Ma̱'ân rè' ni̱ a'ngoj ga̱ne ne' chrïn Ma̱'ân rè'.
40020022	Hiô' ni̱ nanikàj Ma̱'an Jesús ni̱ gata: —Nun ni'in nguèj suj sa gachín nguèj suj mánj. Ga̱'hue go̱'o̱ nguèj suj sa nu̱n ruhuâ basû gà' hua̱ yu̱gui gò'òj nî'. Ni̱ gataj nguèj sô': —Ga̱'hue.
40020023	Nanikàj Ma̱'an Jesús ni̱ gata: —Yàngà' hia nï̀n' ni̱ sa nu̱n ruhuâ basû gò'òj ni̱ ga̱'hue go̱'o̱ nguèj suj, sani̱ guendâ ruhuâ nguèj suj ga̱ne nguèj suj ra'á ne' huà'àj ngà ra'á ne' chrḯn. Ni̱ sê si'hiâ huin si gìrìkìj riñan nguèj suj mánj, dadin' gà' hua̱ yu̱gui guendâ ga̱na̱huin ra̱'a nej sí ri̱ña̱n nàgà'huì' Ma̱'an Rê.
40020024	Nga gunïn a'ngô nej chi̱' nej sí 'na̱' ga̱huin chru̱n riñan Ma̱'an Jesús nej nuguan' nânj, ni̱ gina'an ruhuâ nej sô' ni'in nej sô' nguèj dìnï̀nj sí nânj.
40020025	Hiô' ni̱ gakḯn Ma̱'an Jesús nej sij, ni̱ gata: —Ni'in nej suj si nej sí a'nïn' riñan nej yuman'an ni̱ ganahuin achij nej sij riñan nej guiì màn ruhuâ yuman' dânj nî', ni̱ nej sí ni̱ka̱j sun yàkàan ni̱ ga'nïn' nej sij suun riñan nej guiì.
40020026	Sani̱ siganï̂nj nej suj ni̱ si̱ gaj danj mánj, sí ruhuâ ga̱huin achij siganï̂nj nej suj ni̱ ga̱huin sô' sí gi̱'hiaj sun riñan nej suj.
40020027	Ni̱ sí ruhuâ ga̱huin sí si̱nï̱ïn siganï̂nj nej suj ni̱ ga̱huin sô' sí gi̱'hiaj sun chre riñan nej suj.
40020028	Dàj rûn' ñùnj ni̱ nun gà'nàj guendâ gu̱na̱nj gi̱'tsi nej guiì riñânj mánj. Ga'ná guendâ gi̱'hiaj sun chrê riñan nej guiì ni̱ ga'ná guendâ gàhuìj ni̱ gi̱'hia si ga̱na̱ni̱n ûta gà'ì nej guiì.
40020029	Ni̱ nga gahui nej sij ruhuâ yuman' Jerikó ga'anj nej sij, ni̱ ginikò' ûta gà'ì nej guiì ga'anj ninj rukû Ma̱'an Jesús.
40020030	Ni̱ nne huìj sí du̱chri nìchrùn' du'hua chrej e, ni̱ nga gunïn nguèj sô' gachîn Ma̱'an Jesús hua hiuj dânj, ni̱ gayi'ì nguèj sô' ni̱ gaguâj nùkuaj nguèj sô', ni̱ gataj nguèj sô': —Señor Da'ní David, ga̱na̱nï̱n àko ruhuâ Ma̱'ân rè' ni'în rè' nguèj ñûnj.
40020031	Ni̱ dugunïn gà'ì nej guiì màn hiuj dânj si dḯn ga̱ne du'hua nguèj sij; sani̱ dànanj ûta dugu'nïn' nguèj sij gaguâj nùkuaj nguèj sij ni̱ gataj nguèj sij: —Señor Da'ní David, ga̱na̱nï̱n àko ruhuâ Ma̱'ân rè' ni'în rè' nguèj ñûnj.
40020032	Huê danj ni̱ ganikïn' Ma̱'an Jesús hiuj dânj, ni̱ gakïn ga'na' nguèj sí dânj ni̱ gata gu̱nïn nguèj sô': —Nùnj huin si gi̱'hiâ ruhuâ nguèj suj rà'aj.
40020033	Nanikàj nguèj sij ni̱ gataj nguèj sij gu̱nïn Ma̱'an Jesús: —Señor, ruhuâ nguèj ñûnj si gi̱'hiaj Ma̱'ân rè' si gànàyìgï̀n rune ñan nguèj ñûnj.
40020034	Huê danj ni̱ gananï̂n àko ruhuâ Ma̱'an Jesús ni'in nguèj sij, ni̱ gagan' ra'a rune ñan nguèj sij ni̱ orâ chre ni̱ nayigï̀n rune ñan nguèj sij, ni̱ ginikò' nguèj sij rukû Ma̱'an ga'anj nguèj sij.
40021001	Nga huaj ga̱huin nìchrùn' nej sij ñan nngaj yuman' snà'ànj Jerusalén, ni̱ guyumân nej sij yuman' Betfagé yi'nḯn kïj ñan màn chrun olibo, ni̱ ga'nḯn Ma̱'an Jesús ga'anj huìj sí 'na̱' ga̱huin chru̱n riñanj,
40021002	Ni̱ gata gu̱nïn nguèj sô': —Ga̱'a̱nj nguèj suj ranchu nngaj ne' ri̱ña̱n ne' mánj, ni̱ gànàrì' nguèj suj 'ngo̱ urrûj yànàa ni̱ ni̱kï̱n' xuj a̱nu̱min xuj, ni̱ ni̱kï̱n' 'ngo̱ da'ní xuj 'ngo̱ urrûj na'u lij ngà xuj: Ni̱ ga̱na̱chi nguèj suj urrûj dânj ni̱ gi̱nikaj nguèj suj ga̱'na̱' nguèj suj riñânj.
40021003	Ni̱ si hua̱ 'ngo̱ sí si̱ ga'huej ga̱na̱chi nguèj suj urrûj dânj, ni̱ ga̱ta̱j nguèj suj gu̱nïn sô': Ma̱'an Señor huin sa ga̱ra̱n sun xuj; ni̱ ne' rùkù ni̱ ga̱na̱'nïn ga̱'na̱' xuj riñan nej suj na̱nj ánj.
40021004	Daran' nej nânj gahuin da'nga'a, ni̱ gisîj nuguan' ga'min sô' gataj dàj ga̱huin àsìj diû ri̱ki nga gataj sô'.
40021005	Ga̱ta̱j nej suj gu̱nïn da'nin yànà Sión: “Gi̱ni̱'hiaj dadin' 'na̱' si-Rey riñan', ni̱ huin 'ngo̱ sa nìin, ni̱ ta yichrá 'ngo̱ urrûj na'u, da'ní yuku ata rasu̱un.”
40021006	Huê danj ni̱ ga'anj nguèj sí ga'na' ga̱huin chru̱n riñan Ma̱'an Jesús, ni̱ gi'hiaj nguèj sô' dàj rûn' gataj Ma̱'an Jesús gu̱nïn nguèj sô'.
40021007	Ni̱ ni̱ka̱j nguèj sô' ga'na' nguèj sô' urrûj yànà dânj ngà da'nin na'u yô', ni̱ guta' nej sij yichrá nguèj yuku dânj atsîj ni̱ke̱ nej sij; ni̱ ga'anj ga̱ne Ma̱'an Jesús yichrá urruj dânj.
40021008	Ni̱ màn ûta gà'ì guiì rigìi hiuj dânj, ni̱ da̱'a̱j ninj guchruj atsîj ni̱ke̱ ninj ni̱ a'ngô da̱'a̱j ninj ga'ne' rekoj ra'a nej chrun; ni̱ guchruj ninj ruhuâ chrej ñan gachîn Ma̱'an Jesús hua.
40021009	Ni̱ gaguâj nùkuaj nej guiì hua̱j ne' ña̱an ni̱ huê danj na̱nj gaguâj nùkuaj nej guiì 'na̱' ne' rùkùu, ni̱ ga'min hue'ê ninj rayi'î Ma̱'an Jesús ni̱ gataj ninj: —Da'ní David huin sa gi̱'hiaj ga̱na̱ni̱n nej guiì hia̱j. Ni̱ ga̱'mi̱n hue'ê ne' rayi'î Ma̱'an sa 'na̱' ngà siyu̱gui Ma̱'an Señor. Ni̱ huej gi̱'hiaj ga̱na̱ni̱n nej guiì màn nda ga̱n xi.
40021010	Ni̱ nga gatûj Ma̱'an Jesús ruhuâ yuman' snà'ànj Jerusalén. Ni̱ ûta huin du'hua nej guiì màn ruhuâ yuman' snà'ànj dânj ni̱ gataj ninj: —Ahuin sí huin nânj rà'aj.
40021011	Ni̱ gataj nej guiì: —Nânj huin Ma̱'an Jesús sô' gataj dàj ga̱huin, sô' 'na̱' yuman' Nazaret huin hio'ó Galilea.
40021012	Ni̱ gatûj Ma̱'an Jesús ruhuâ hue' huin nûhui nìko, ni̱ girij ne' ye̱'e nej guiì gudu'huêj nej rasu̱un ngà nej guiì girânj nej rasu̱un ruhuâ nuhuî nìko, ni̱ dunatu si-mesa nej sí nadunâ san'anj an, ni̱ huê danj na̱nj dunatu chrun nne nej sí gudu'huêj ya'àan;
40021013	Ni̱ gata: —Huê danj taj riñan ñanj: “Hue' huin dukuá ni̱ ga̱huin hue' ñan ga̱'mi̱n nej guiì ngà Ma̱'an Ña'anj an”; sani̱ gi'hiaj nej suj si ga̱huin 'ngo̱ huej hue̱' ñan màn nej sí tu̱u.
40021014	Ni̱ nga nikïn' Ma̱'an Jesús ruhuâ hue' huin nûhui nìko, ni̱ ga'na' nej sí du̱chri ngà nej sí go̱chro̱j o ni̱ gi'hia ganahuin nej sô'.
40021015	Sani̱ nga gini'in nej rej huin ña̱an ngà nej maestrû chru̱n ley daran' nej sa nìko gi'hiaj Ma̱'an Jesús, ni̱ gunïn nej sij si ga'min hue'ê nej silíj màn ruhuâ hue' huin nûhui nìko rayi'î Ma̱'an Jesús dadin' gataj nej silíj dânj: “Nne nì'nà' Da'ní David”, ni̱ nga gunïn nej sij nej nuguan' nânj ni̱ gina'an ruhuâ nej sij.
40021016	Ni̱ gataj nej sij gu̱nïn Ma̱'an Jesús: —Gunï̂n rè' dàj ga'min nej silíj nan nî'. Nanikàj Ma̱'an Jesús ni̱ gata gu̱nïn nej sij: —Gunḯn ru'mínj; nitaj àmàn gahia nej suj dàj taj si-nùguàn' Ma̱'an Ña'anj an rayi'î nej nânj rà' saj ûn': Du'hua nej sílìj i ngà du'hua nej ne'ej nï̀n' gutsi nagi'hiaj hue'ê Ma̱'an Ña'anj an chra'a guendâ ga̱chra̱ nej sij.
40021017	Ni̱ guduna nej sij ni̱ gahui ne' ye̱' yuman' snà'ànj Jerusalén, ni̱ ga'an ñan nngaj yuman' Betania ni̱ guna hiuj dânj.
40021018	Ne' nìgan' a'ngô gui dânj, nga nanikàj Ma̱'an Jesús ga'naj yuman' snà'ànj Jerusalén ni̱ ganachinj yi'naa riki.
40021019	Ni̱ gini'in nikïn' 'ngo̱ chrun îgu nìchrùn' du'hua chrej e, ni̱ ga'an ñan ni̱kï̱n' chrun dânj sani̱ nitaj chruj îgu mân raa̱ chrun dânj, man koj o mân ra'a chrun dânj, ni̱ gata gu̱nïn chrun dânj: —Nitaj àmàn ga̱hiu chruj râ' gà' mánj. —Ni̱ orâ chre ni̱ ganakò chrun îgu dânj gi'hia.
40021020	Ni̱ nga gini'in nej sí 'na̱' ga̱huin chru̱n riñanj sa gahuin, ni̱ ûta gahuin ña̱'anj ruhuâ nej sô' ni̱ gataj nej sô': —Nùnj huin saj ni̱ ganakò chrun igû nânj rà'aj.
40021021	Nanikàj Ma̱'an Jesús ni̱ gata gu̱nïn nej sô': —Yàngà' hia nï̀n' tâ ni̱ si gùyùmàn yìtï̀nj ruhuâ nej suj, ni̱ si̱ ganï̂n huà' ruhuâ nej suj, ni̱ sê man ngà 'ngo̱ rïn chrun igû nânj huin sa ga̱'hue gi̱'hiaj nej suj dànanj mánj, ni̱ si ga̱ta̱j nej suj gu̱nïn kïj nânj: “Gu̱xu̱n ma̱'ân' ni̱ ga̱'a̱nj' gi̱nun' ruhuâ nne ña̱'a̱nj”, ni̱ huê dàj rûn' gataj nej suj ni̱ huê danj ga̱huin.
40021022	Ni̱ daran' sa gàchìnj nej suj nga ga̱'mi̱n nej suj ngà Ma̱'an Ña'anj an ni̱ si guyumân yìtï̀nj ruhuâ nej suj, ni̱ ga̱na̱huin ra̱'a nej suj sa gàchìnj nej suj.
40021023	Nga ga'na' Ma̱'an Jesús ni̱ gatu ruhuâ hue' huin nuhuî nìko, ni̱ ni̱kïnj gidiganj riñan nej guiì ni̱ ga'na' nichì nej síchìj a'nïn' riñan nej rej huin ña̱an ngà nej síchìj achij màn ruhuâ yuman'an ni̱ gataj nej sô' gu̱nïn: Ahuin sun nikaj' ni̱ gi'hiâ' dànanj rà'aj. —Ni̱ ahuin sa rikî sun nânj ra'â' rà'aj.
40021024	Nanikàj Ma̱'an Jesús ni̱ gata gu̱nïn nej sij: —Huê danj na̱nj gàchìnj na'ân 'ngo̱ nuguan'an nej suj, ni̱ asà' ganari' nej suj gànàtà' nej suj nuguan' gàchìnj na'ân, ni̱ ga̱'hue gàtà ahuin yi'nïn' sun nikâ ni̱ gi'hia dànanj na̱nj ánj.
40021025	Nga duguata' nne Juan nej guiì, ni̱ ahuin sa ga'hui' sun dânj ra'a sô' rà'aj. Ma̱'an Ña'anj an ga'hui' sun dan ra'a sij nî', si nej síi ga'hui' sun dan ra'a sij sà'. Hiô' ni̱ nadigi'ñûn nej sij siganï̂nj nej ma̱'an nej sij ni̱ gataj nej sij: —Si ga̱ta̱j nê' si Ma̱'an Ña'anj an ga'hui' sun dânj ra'a sô', ni̱ ga̱ta̱j sij gu̱nï̂n': “Nùnj huin saj ni̱ nun gùyùmàn ruhuâ nej suj ni'in nej suj sô' rà'aj.”
40021026	Ni̱ si ga̱ta̱j nê' si nej síi ga'hui' sun dânj ra'a sô', sani̱ yu'hui' ni'în' nej sí yùmàn'an; dadin' daran' nej sô' guyumân ruhuâ si Juan huin 'ngo̱ sô' gataj dàj ga̱huin.
40021027	Nanikàj nej sij ni̱ gataj nej sij gu̱nïn Ma̱'an Jesús: —Nun ni'in nej ñûnj mánj. Ni̱ gataj Ma̱'an Jesús gu̱nïn nej sij: Huê danj na̱nj ñùnj ni̱ si̱ ga'hue gàtà gu̱nïn nej suj ahuin sa rikî suun ra'á ni̱ gi'hia dànanj mánj.
40021028	Gataj Ma̱'an Jesús: —Sani̱ dàj huin ruhuâ nej suj rà'aj. 'Ngo̱ sí dânj ni̱ hua̱ huìj da'ní sô', ni̱ ga'anj nichì sô' riñan da'ní sô' sí yàhuà'a ni̱ gataj sô' gu̱nïn sí dânj: “Da̱'ninj, ga̱'a̱nj gi̱'hiaj sun sò' riki yichrûn chrun uba ni̱ ga̱'na̱' raj.”
40021029	Nanikàj sí dânj ni̱ gataj sô' gu̱nïn rej sô': “Si̱ ga'ân mánj.” Sani̱ ne' rùkù ni̱ gananikàj ruhuâ sô' sa gataj sô', ni̱ ga'anj gi̱'hiaj sun sô'.
40021030	Ni̱ ga'anj nichì sí dânj riñan a'ngô da'ní sô' ni̱ huê gè dànanj gataj sô' gu̱nïn sí dânj; ni̱ nanikàj sí dânj ni̱ gataj sô': “Ga̱'hue ga̱'a̱n ánj” gataj sô'. Sani̱ nun ga̱'a̱nj gi̱'hiaj sun sô' si-su̱n rej sô'.
40021031	Ahuin go'ngo̱ nguèj sí nânj gadagahuin sa gataj rej nguèj sô' rà'aj. Ni̱ gataj nej sij: —Sí yàhuà'a huin sí dagahuin. Hiô' ni̱ gataj Ma̱'an Jesús: —Yàngà' hia nï̀n' gàtà si dànanj ra'ña̱nj nànìkàj ruhuâ nej sí ga'nêj san'anj ga̱huin nej sí ni̱ka̱j suun, ngà nej siyànà gudu'huêj ma̱'an rayi'î si-ga̱kïn' ni̱ ga̱tu̱ ninj ñan ni̱ka̱j su̱n Ma̱'an Ña'anj an.
40021032	Dadin' ga'na' Juan riñan nej suj guendâ gi̱digân sô' sa ni̱ka̱ da'hui nej suj gi̱'hiaj nej suj, sani̱ nun gùyùmàn ruhuâ nej suj ni'in nej suj sô'; sani̱ dànanj guyumân ruhuâ nej sí ga'nêj san'anj an guendâ nej sí ni̱ka̱j suun ngà nej siyànà gudu'huêj ma̱'an, sani̱ nej suj ni̱ gini'hiaj nej suj nej da'nga' nânj, sani̱ nun gànànìkàj ruhuâ nej suj ni̱ nun gùyùmàn ruhuâ nej suj rayi'î si-ga̱kïn' nej suj mánj.
40021033	’Gu̱nïn nej suj a'ngô nuguan' ráan: Ga 'ngo̱ sí yi̱ru'hue dânj ni̱ ganachrîj sô' gà'ì chrun uba, ni̱ gi'hiaj sô' yingâ ganikàj sô' rukû nej chrun uba, ni̱ gi'hiaj yu̱gui sô' 'ngo̱ hue' yàkàan, ni̱ gi'hiaj yu̱gui sô' ñan ga̱nïn sô' uba, ’Ni̱ girï'ïnj sô' gi'hiaj sun nej sí gi'hiaj suun ni̱ ga'anj sô' nda ga̱n' xi.
40021034	Ni̱ nga guyumân diû ganê chruj uba, ni̱ ga'nḯn sí yi̱ru'hue dânj ga'anj nej sí gi'hiaj sun riñan sô' riñan nej sí ri̱ña̱n girï'ïnj sô' nej chrun uba, guendâ ga̱'a̱nj ga̱na̱huin ra̱'a nej sô' nej chruj uba ga̱nunj riñan sí yi̱ru'hue dânj.
40021035	Sani̱ do̱' si gida'a nej sí ri̱ña̱n giri'ïnj sô' nej chrun uba nej sí huin si-musû sô', ni̱ ga'hui' nej sô' ni'hiaj nej sí dânj ni̱ a'ngô nej musû dânj dagahui' nej sô', ni̱ a'ngô nej musû dânj garrûn nej sô' hiëj.
40021036	Ni̱ ga'nḯn ñûn sí yi̱ru'hue dânj ga'anj a'ngô da̱'a̱j nej sí huin si-musû sô', ni̱ ga'anj gà'ì nej sô' doj gà' da' nej sí ga'anj si̱nï̱n dânj; ni̱ huê gè dàj rûn' giran' nej sí ga'anj si̱nï̱ïn huê danj giran' nej sí ga'anj ne' rùkùu.
40021037	’Ni̱ nda ne' rùkù nï̀n' ni̱ ga'nḯn sí yi̱ru'hue dânj ga'anj da'ní sô' ni̱ gataj sô': “Gi̱nikaj chre̱j nej sij riñan da'nî.”
40021038	Sani̱ nga gini'in nej sí ri̱ña̱n girï'ïnj sij nej chrun uba da'ní sij, ni̱ ga'min nej sô' siganï̂nj nej ma̱'an nej sô' ni̱ gataj nej sô': “Sí nânj huin sí ga̱na̱huin ra̱'a nej chrun uba; ga̱'na̱' nej suj ni̱ da̱gahui' ne' sí dânj, ni̱ ga̱na̱huin ra̱'a ne' nej chrun uba ga̱na̱huin ra̱'a sij ni̱ ga̱na̱huin si̱'hiaj ne' na̱nj ánj.”
40021039	Ni̱ gida'a nej sô' ni̱ giri nej sô' ne' ye̱' ñan màn chrun uba, ni̱ dagahui' nej sô' da'ní sí yi̱ru'hue dânj.
40021040	Hiô' ni̱ gachín na'anj Ma̱'an Jesús: —Nga ga̱'na̱' Ma̱'an sí yi̱ru'hue huin si'hiaj nej chrun uba dânj, ni̱ nùnj huin si gi̱'hiaj sô' ngà nej sí ri̱ña̱n ga'hui' yikḯn sô' nej chrun uba ruhuâ nej suj rà'aj.
40021041	Ni̱ gataj nej sí dânj: —Da̱gahui' sô' ni̱ si̱ gananïn àko ruhuâ sô' ni'in sô' nej sí kï̱j hua dânj, ni̱ girï'ïnj sô' nej yichrûn sô' nej chrun uba riñan a'ngô nej sí gi̱'hiaj sun hue'ê, dadin' nga gùyùmàn diû ga̱ne̱ chruj uba ni̱ nàgà'huì' nej sij nej uba ga̱nunj riñan sí yi̱ru'hue giri'ïnj nej chruj uba.
40021042	Hiô' ni̱ gataj Ma̱'an Jesús: —Nitaj àmàn gahia nej suj dàj nnunj riñan ñanj si-nùguàn' Ma̱'an Ña'anj an mínj: Hiëj gudunâj nej sí gi'hiaj hue'e, ni̱ huej huin hiëj a'nïn' nne sikûj hue'e. Ma̱'an Señor huin sa gi'hiaj daran' nej nânj. Ni̱ ûta gahuin ña̱'anj ruhuâ nej suj na̱nj nînj.
40021043	Rayi'î dan ni̱ gatâ gu̱nïn nej suj ni̱ si̱ gi̱nikaj sùnj riñan nej suj gà' mánj, ni̱ gi̱nikaj sùnj riñan a'ngô nej guiì hua̱ ruhuâ da̱gahuin riñânj ni̱ hua̱ ruhuâ ninj gi̱'hiaj ninj sa sà'aj.
40021044	Ni̱ nej guiì ga̱na̱tu̱ riñan hiëj nânj ni̱ nda chru chre ga̱chra̱n' ninj gi̱'hia; ni̱ guiì yìchràj gi̱ni̱nj hiëj nânj ni̱ nda hiaj chre gìyìtï̀n' ninj gi̱'hia.
40021045	Ni̱ gunïn nej rej huin ña̱an ngà nej sí chru̱n ley nej nuguan' rán ga'min Ma̱'an Jesús, ni̱ garânj da'nga' ruhuâ nej sò' si rayi'î nej sô' huin sa ga'min Ma̱'an.
40021046	Ni̱ nana'hui' nej sij dàj gi̱'hiaj nej sij ga̱'hue gi̱da'a nej sij Ma̱'an Jesús, sani̱ yu'hui' nej sij ni'in nej sij nej guiì yùmàn'an, dadin' yumân ruhuâ ninj si Ma̱'an Jesús huin sa ganata' dàj ga̱huin.
40022001	Ni̱ gayi'ì ñûn Ma̱'an Jesús ni̱ ga'min nuguan' ráan ni̱ gata:
40022002	—Ma̱'an sa ni̱ka̱j su̱n ne' yàtà'a huin dàj rûn' huin 'ngo̱ rey gi'hiaj 'ngo̱ gi'ñanj an ñan ga̱ra̱n rà'a 'ngo̱ da'ní.
40022003	Ni̱ ga'nḯn sô' ga'anj gàkï̀nj nej sí huin si-musû sô' nej sí ga̱'na̱' gi'ñanj ñan ga̱ra̱n ra'a da'ní sô'; sani̱ nun ga̱'hue̱j nej sí dânj ga̱'na̱' nej sô'.
40022004	Ni̱ ga'nḯn ñûn sô' ga'anj a'ngô da̱'a̱j nej sí huin si-musû sô' ni̱ gataj sô' gu̱nïn nej sí dânj: “Ga̱ta̱j nej suj si ga̱'na̱' nej sij dadin' gà' hua̱ yu̱gui nihiaa dadin' gà' dagahuí nej dán rô ganaminj in, ni̱ gà' hua̱ yu̱gui daran'anj; ni̱ ga̱'na̱' ya̱ nej sij gi'ñanj ñan ga̱ra̱n ra̱'a da'nî.”
40022005	Sani̱ nun ga̱'hue̱j nej sí gakḯn nej sij ga̱'na̱' nej sô' si-gi̱'ña̱nj sí rey dânj, ni̱ 'ngo̱ sô' ga'anj ga̱na̱che̱j do'ó, ni̱ a'ngô sô' ga'anj gi̱ni̱'hiaj dàj hua riki si-su̱n.
40022006	Ni̱ a'ngô nej sô' gida'a nej sí huin si-musû rey, ni̱ ga'hui' nej sô' ni'hiaj nej sí dânj, ni̱ dagahui' nej sô' nej sí dânj.
40022007	Ni̱ nga gunïn rey dânj sa gi'hiaj nej sij ni̱ gina'an ruhuâ sô' ni'in sô' nej sij; ni̱ ga'nḯn sô' nej si-stadû sô' ga'anj, ni̱ dunahuij nej sô' daran' nej sí dagahui' nej si-musû sô', ni̱ gachrîj ña'an nej sô' yuman' snà'ànj huin yiñán nej sí kï̱j hua dânj.
40022008	Hiô' ni̱ gataj rey dânj gu̱nïn nej sí huin si-musû sô': “Yàngà' hia nï̀n' ni̱ gà' hua̱ yu̱gui gi'ñanj ga̱ra̱n rà'a nej sij; sani̱ nej guiì ga̱'na̱' gi'ñanj dânj ni̱ sê guiì sà'aj huin ninj mánj.
40022009	Ga̱'a̱nj nej suj ñan gahui nej chrej e, ni̱ gàkï̀nj nej suj ga̱'na̱' ahuin na̱nj guiì ganari' nej suj gi'ñanj ñan ga̱ran rà'a da'nî.”
40022010	Ni̱ ga'anj nej musû ñan hua̱j nej chrej e, ni̱ nagi'hiaj chre̱' nej sô' daran' nej guiì ganari' nej sô' ni̱ ga'na' nej guiì a'nan'an ni̱ nej guiì sà'aj; ni̱ nda gachra chre mân nej guiì gi'ñanj ñan ga̱ra̱n rà'a da'ní rey dânj.
40022011	’Ni̱ gatûj rey dânj ni̱ gini'hiaj sô' nej sí guyumân gi'ñanj dânj, ni̱ gini'in sô' nne 'ngo̱ sí dânj ni̱ nitaj si nu̱n sô' atsîj nu̱n nej sí nne gi'ñanj ñan ga̱ra̱n rà'a nej guiì.
40022012	Ni̱ gataj rey dânj: “Tugûnj, dàj gi'hiâ' gatûj hiuj nânj dadin' nitaj si nu̱n' atsîj nu̱n nej sí nne gi'ñanj ñan garan ra̱'a rà'aj.” Sani̱ dḯn gane du'hua sí dânj.
40022013	Hiô' ni̱ gataj rey dânj gu̱nïn nej sí 'hiaj sun riñan sô': “Gu̱mi̱n nej suj dakó sij ngà ra'a sij ni̱ gi̱ri̱ nej suj ga̱'a̱nj sij ne' ye̱'e ñan hua̱ ru̱mi̱n'; ni̱ hiuj dânj ga̱ne sij ni̱ du̱gue'e sij ni̱ nda ya̱ rùj ñan' sij.”
40022014	Dadin' ûta gà'ì nej guiì gakḯn Ma̱'an Ña'anj an ga̱'na̱', sani̱ do̱j nï̀n' ninj huin sa ga̱na̱gui̱ Ma̱'an.
40022015	Hiô' ni̱ ga'anj nej sí chru̱n ley ni̱ nadigi'ñûn nej sô' dàj gi̱'hiaj nej sô' ga̱'hue gànàrì' nej sô' 'ngo̱ nuguan' ga̱che̱j ga̱'mi̱n Ma̱'an Jesús.
40022016	Ni̱ ga'nḯn nej sô' ga'anj nej sí huin ngà nej sô' ni̱ huê danj na̱nj ga'anj nej sí huin yi'nïn' ni̱ka̱j dugui' ngà Herodes ni̱ gataj nej sô': —Maestrûj, ni'in nej ñûnj si a'min rè' daran' sa yàngà'a, ni̱ gidigân yàngà' Ma̱'ân rè' si-chrej Ma̱'an Ña'anj an, ni̱ nitaj si giriñun ruhuâ rè' dàj ga'min nej guiì rayi'î Ma̱'ân rè', ni̱ nitaj si gini'hiaj rè' sa gurugui' ne' ye̱' nej síi dadin' ni'in rè' dàj hua ruhuâ nimân nej sij.
40022017	Ga̱ta̱j rè' dàj huin ruhuâ rè': Dùgùnàj huaj gà'huì' nej ñûnj san'anj an riñan César nî', si nitaj si dùgùnàj huaj sà'.
40022018	Sani̱ ni'in Ma̱'an Jesús sa a'nan' ganï̂n ruhuâ nej sij ni̱ gata gu̱nïn nej sij: Nùnj huin saj ni̱ gayakaj nej suj da'nga'a ngàj rà'aj. —Sí diga'ñu'unj nej suj gà' mánj.
40022019	Gi̱di̱gân nej suj 'ngo̱ san'anj ga'hui' nej suj kuestu staj. Ni̱ ga'hui' nej sij 'ngo̱ san'anj gù'nàj denario riñan Ma̱'an Jesús.
40022020	Hiô' ni̱ gataj Ma̱'an Jesús: —Ahuin sí ñan du'hua ni̱ ahuin sí siyu̱gui nnûn riñan san'anj nânj rà'aj.
40022021	Ni̱ gataj nej sij: —Ñan du'hua César ngà siyu̱gui sô' nnûn riñanj na̱nj ánj. Ni̱ gataj Ma̱'an Jesús: —Nàgà'huì' nej suj riñan César san'anj huin si'hiaj César ni̱ nàgà'huì' nej suj riñan Ma̱'an Ña'anj an san'anj huin si'hiaj Ma̱'an Ña'anj an.
40022022	Nga gunïn nej sij nej nuguan' nânj ni̱ gahuin ña̱'anj ruhuâ nej sij, ni̱ gudunâj nej sij Ma̱'an Jesús ni̱ ga'anj nej sij.
40022023	Gui dânj ni̱ ga'na' yi'nïn' nej dùguì' sí saduseo riñan Ma̱'an Jesús. Ni̱ gachín na'anj nej sô' dadin' gataj nej sô'si nitaj si gana'nï̂nj nej nîman:
40022024	—Maestrûj, Moisés gataj: Si hua̱ 'ngo̱ sí dânj gayakaj nika ni̱ gahui' sô' sani̱ nitaj da'ní sô' ga ngà siyànà dânj, hiô' ni̱ ga̱na̱ka̱j dinḯn sô' siyànà dânj, da'nga ni̱ ga̱'nga̱ da'ní sí dânj ngà siyànà dânj ni̱ na̱ga̱ne silíj dânj riñan sí gà' gahui'i.
40022025	Ni̱ ga siganï̂nj nej ñûnj chi̱j dìnï̀nj sí dânj; ni̱ gayakaj si yàhuà'a nika sô sani̱ gahui' sô'. Ni̱ ñan nun ga̱ da'ní sô' ngà nika sô', huê danj ni̱ ganakaj dinḯn sô' sí huìj i siyànà minj dânj.
40022026	Ni̱ gahui' gè sí huìj i sani̱ nun ga̱ da'ní sô' ngà siyànà dânj, hiô' ni̱ ganakaj dinḯn sô' sí huà'nï̀nj ïn siyànà dânj sani̱ nun ga da'ní sô' ni̱ gahui' sô', ni̱ huê danj na̱nj ganakaj a'ngô nej dinḯn sô' sí 'na̱' ne' rùkùu ni̱ gane nej chi̱j dìnï̀nj sô' ngà siyànà dânj.
40022027	Ni̱ ne' rùkù nga gahui' daran' nej dìnï̀nj sô' ni̱ gahui' siyànà dânj.
40022028	Nga gànà'nï̀nj nej sô' siganï̂nj nej nîman, ni̱ ahuin go'ngo̱ nej chi̱j dìnï̀nj sô' ga̱huin hia nika siyànà nânj, dadin' daran' nej sô' gane ngà siyànà nânj rà'aj.
40022029	Hiô' ni̱ nanikàj Ma̱'an Jesús ni̱ gata gu̱nïn nej sij: —Gachej ruhuâ nej suj ngà sa ga'min nej suj ni̱ nun ni'in nej suj dàj taj riñan si-nùguàn' Ma̱'an Ña'anj an ni̱ dàj nùkuaj hua Ma̱'an Ña'anj an mánj.
40022030	Dadin' nga gànà'nï̀nj nej nîman ni̱ si̱ gayakaj ninj nika ninj, dadin' ga̱huin ninj dàj rûn' huin nej ángel màn ne' yàtà'a.
40022031	Sani̱ rayi'î guendâ gànà'nï̀nj nej nîman, ni̱ nun ga̱hia̱ nej suj dàj gataj Ma̱'an Ña'anj an rà' sa ûn'.
40022032	“Ñùnj huin Da'anj Abraham, ni̱ huê huin Da'anj Isaac, ni̱ huê huin Da'anj Jacob.” Ma̱'an Ña'anj an ni̱ sê Da'anj nej nîman huin mánj, huej huin Da'anj nej guiì hua̱ nì'nà'a na̱nj ánj.
40022033	Nga gunïn nej guiì nej nuguan' nânj, ni̱ ûta gahuin ña̱'anj ruhuâ ninj nga gunïn ninj dàj hua nej yì'nï̀n' nej sa gidigân Ma̱'an Jesús.
40022034	Nga gunïn nej sí fariseo si dḯn gahuin du'hua nej sí saduseo gi'hiaj Ma̱'an Jesús, ni̱ ganahuin chre̱' nej sô' dàj rûn huin 'ngo̱ rïn síi.
40022035	Sí gidigân si-nùguàn' Ma̱'an Ña'anj an huin 'ngo̱ sí dânj, ni̱ gachín na'anj sô' Ma̱'an Jesús guendâ ruhuâ sô' ga̱ra̱n huè sô' Ma̱'an ni̱ gataj sô':
40022036	—Maestrûj. Ahuin nuguan' huin sa si̱nï̱n giyi'nïn' su̱n gi'hiaj Ma̱'an Ña'anj an rà'aj.
40022037	Gataj Ma̱'an Jesús: —“Ga̱ 'ì ruhuâ sò' ni'în' Ma̱'an Señor huin Da'anj' ngà daran' ma̱'an nimânt, ngà daran' ma̱'an nimânt, ngà daran' da'nga'.”
40022038	Huê nânj huin nuguan' si̱nï̱n giyi'nïn' su̱n gi'hiaj Ma̱'an Ña'anj an ni̱ huej huin sa nìko doj gà' da' daran' nej nuguan' giyi'nïn' su̱n gi'hia.
40022039	Dukuán huìj giyi'nïn' su̱n gi'hiaj Ma̱'an Ña'anj an hua dàj rûn' hua nuguan' si̱nï̱n giyi'nïn' su̱n ni̱ ta: “Ga̱ 'ì ruhuâ' ni'în' nej duguît dàj rûn' 'ì ruhuâ' ni'în' Ma̱'an'.”
40022040	Ni̱ si dagahuîn' nguèj dukuán nuguan' giyi'nïn' su̱n nânj ngà nej nuguan' ga'min nej sô' gataj dàj ga̱huin ni̱ gà' dagahuîn' daran'anj na̱nj ánj.
40022041	Nga nï̀n' màn chre̱' nej sí fariseo, ni̱ gachín na'anj Ma̱'an Jesús nej sij,
40022042	ni̱ gata: —Dàj anï̂n ruhuâ nej suj ni'in nej suj Cristo rà'aj. Ahuin si da̱'ni̱nj huin ruhuâ nej suj rà'aj. Ni̱ gataj nej sí dânj: —Siganï̂nj nej dùguì' David 'na' sij na̱nj ánj.
40022043	Ni̱ gataj Ma̱'an Jesús: —Nùnj huin saj ni̱ ga'min David gi'hiaj Ma̱'an Espíritu Santo ni̱ gataj sô': Señor, gu̱nïn sô' rà'aj:
40022044	Gataj Ma̱'an Ña'anj an gu̱nïn Ma̱'an si-Señoj: “Ga̱ne sô' ra'á ne' huà'àj, nda gu̱nu̱kua gùchrù nej sí unïn' ngà' riki dakót.”
40022045	Si gataj David Señor gu̱nïn sij, ni̱ ga̱'hue ga̱huin da'ní sô' sij na̱nj nîn'.
40022046	Ni̱ gà' si 'ngo̱ nej sí dânj nun ga̱'hue gìrì' nuguan'an dàj dunanikàj nej sô' riñan Ma̱'an Jesús, ni̱ àsìj gui dânj ni̱ nitaj ga̱ si 'ngo̱ nej síi giriñun ruhuâ gàchìnj na'anj Ma̱'an Jesús gà' mánj.
40023001	Hiô' ni̱ ga'min Ma̱'an Jesús riñan nej guiì ngà riñan nej sí 'na̱' ga̱huin chru̱n riñanj ni̱ gata:
40023002	—Gidigân nej maestrû chru̱n sà' ley ngà nej fariseo si-nùguàn' Ma̱'an Ña'anj an, dadin' ganakaj nej sô' sun ginikaj Moisés.
40023003	Huê danj ni̱ daran' sa gataj nej sij gada̱gahuin nej suj ni̱ da̱gahuin nej suj, ni̱ gànà'nï̀nj sà' nej suj ni̱ da̱gahuin nej suj; sani̱ si̱ gi̱da'a nej suj chrej gi'hiaj nej sij, dadin' ûta giri ra̱ nej sij sani̱ nitaj si gadagahuin nej sij mánj.
40023004	Dadin' dàj rûn' à'ì hua nej rasu̱un huê danj ûta chì' hua nej chrej ga'nïn' su̱n nej sij, ni̱ ga'nï̂n' su̱n nej sij si da̱gahuin nej guiì, sani̱ nej ma̱'an nej sij ni̱ gà' si do̱j nitaj si dagahuin nej sij nej chrej chì' ga'nïn' su̱n nej sij mánj.
40023005	Sa si̱nï̱n gi'hiaj nej sij huin si ûta garan' ruhuâ nej sij, si gi̱ni̱'in daran' nej guiì sa gi'hiaj nej sij. Ni̱ nagi'hiaj gàchrà' nej sij nnïnj màn ñanj si-nùguàn' Ma̱'an Ña'anj an, ni̱ nagi'hiaj yè'è nej sij nej 'huej nìkò' du'hua atsîj ni̱ke̱ nej sij;
40023006	Ni̱ ûta huin ruhuâ nej sij ga̱ne nej sij riñan chrun yilâ hua̱ yu̱gui ga̱ne nej sí huin ña̱n doj ñan huin gi'ñanj an, ni̱ nìhià' ruhuâ nej sij ga̱ne nej sij riñan chrun yilâ hua̱ yu̱gui ga̱ne nej sí huin ña̱n doj.
40023007	Ni̱ ûta garan' ruhuâ nej sij si ga̱'mi̱n hue'ê nej guiì ni̱ nda gi̱da'a ninj ra'a nej sij ñan hua̱ ra'huee, ni̱ nìhià' ruhuâ nej sij si ga̱ta̱j nej guiì: Maestrû gu̱nïn nej sij.
40023008	’Sani̱ si̱ gahuin sta'u ruhuâ nej suj si ga̱ta̱j nej guiì maestrû gu̱nïn nej suj; dadin' 'ngo̱ rïn si-maestrû nej suj hua, ni̱ huej huin Ma̱'an Cristo, ni̱ dinḯn nej suj ni̱ yuguej nej suj huin da' go'ngo̱ nej dugui' nej suj.
40023009	Ni̱ si̱ ga'hue ga̱ta̱j nej suj si rej nej suj huin nej sí màn riñan hio'ó nânj; dadin' 'ngo̱ rïn Ma̱'an Ña'anj an huin Rej nej suj ni̱ huê Ma̱'an nne yàtà'a.
40023010	Ni̱ si̱ ga'hue ga̱ta̱j nej suj si maestrû huin nej suj, dadin' 'ngo̱ rïn si-Maestrû nej suj hua ni̱ huej huin Ma̱'an Cristo.
40023011	Ni̱ sí huin ña̱n doj siganï̂nj nej suj ni̱ ga̱huin sô' sí gu̱na̱nj gi̱tsi riñan nej suj.
40023012	Dadin' sí ganï̂n ruhuâ ga̱huin ña̱n doj siganï̂nj nej suj ni̱ ga̱na̱huin sô' sí gi̱nikò' ne' rùkùu, ni̱ sí ginikò' ne' rùkùu ni̱ ga̱na̱huin ña̱n sô'.
40023013	’Sani̱ ûta gi̱ran' sa̱ñu̱n nej suj, maestrû chru̱n sà' ley ngà nej fariseo, dadin' huin nej suj sí gidigañu'unj un. Dadin' ganarán nej suj rahue'e ga̱tu̱ nej guiì ñan nne Ma̱'an sa ni̱ka̱j su̱n yàtà'a; sani̱ gà' nitaj si gatûj nej ma̱'an nej suj, ni̱ gà' nitaj si ga'nï̂nj nej suj ga̱tu̱ a'ngô nej guiì nga ruhuâ ninj ga̱tu̱ ninj ñan nne Ma̱'an Ña'anj an mánj.
40023014	’Ûta gi̱ran' sa̱ñu̱n nej suj nej maestrû chru̱n sà' ley ngà nej fariseo, dadin' huin nej suj sí gidigañu'unj un. Dadin' ganahuij nï̀n' nej rasu̱n màn ruhuâ dukuâ nej siyànà minj in gi'hiaj nej suj, ni̱ gi'hiaj nej suj si ûta huin nej suj sí sà'a; ni̱ rayi'î guendâ gi'hiaj nej suj dànanj ni̱ ga̱na̱huin ra̱'a nej suj ûta nìko kastîgu.
40023015	’Ûta gi̱ran' sa̱ñu̱n nej suj maestrû, chru̱n sà' ley ngà nej fariseo dadin' huin nej suj sí diga'ñu'unj un. Dadin' ganahuij nej suj gaché nej suj ñan nu̱n nne ña̱'a̱nj ngà riñan hio'óo guendâ gi̱di̱gân nej suj si-chrej nej ma̱'an nej suj, ni̱ nga gisîj gidigân nej suj nej nuguan' dânj, ni̱ nga giri' nej suj sí gi̱nikò' rukû nej suj ni̱ nda huìj ganahuin nej sô' sí ga̱'a̱nj ruhuâ rúnâko gà' da' nej suj.
40023016	’Ûta gi̱ran' sa̱ñu̱n nej suj gidigân a'ngô nej guiì dadin' hua̱ du̱chri nej suj. “Ni̱ gataj nej suj: Si hua̱ nej guiì gataj si hue' huin nûhui huin sa gini'in yàngà' sa gi'hiaj ninj, hiô' ni̱ sê yàngà' huin sa gataj ninj gataj nej suj; ni̱ si hua̱ 'ngo̱ guiì gataj si oro gurunûn nej sô' ruhuâ hue' huin nûhui huin sa gini'in yàngà' sa gi'hiaj ninj, hio' ni̱ yàngà' huin sa gataj ninj gataj nej suj.”
40023017	Sí nitaj si ni̱ka̱j raa̱ huin nej suj ni̱ duchri huin nej suj. Dadin' ahuin sa huin doj ruhuâ nej suj rà'aj; oro huin nî', si hue' nûhui sa nagi'hiaj gè oro huin doj sà'.
40023018	Huê danj na̱nj gataj nej suj: “Ni̱ si hua̱ 'ngo̱ nej guiì gataj si si-na ña'anj an huin sa gini'in yàngà' sa gi'hiaj ninj, hiô' ni̱ sê yàngà' huin sa gataj ninj gataj nej suj; sani̱ si hua̱ da̱'a̱j nej guiì gataj si ofrenda tàj riñan si-na ña'anj an huin sa gini'in yàngà' sa gi'hiaj ninj, hiô' ni̱ yàngà' huin sa gataj ninj gataj nej suj.”
40023019	Huin nej suj sí nitaj si guyumân ruhuâ ni̱ duchri huin nej suj. Dadin' ahuin sa huin sa ña̱'a̱n doj ruhuâ nej suj rà'aj; ofrenda tàj riñan si-na ña'anj an huin nî', si si-na ña'anj an sa nagi'hiaj gè ofrenda dan huin sà'.
40023020	Dadin' nej guiì gataj si si-na ña'anj an huin sa gini'in yàngà' sa gi'hiaj ninj, hiô' ni̱ gini'in yàngàj sa gi'hiaj ninj, ni̱ huê danj na̱nj gini'in yàngà' nej rasu̱n màn riñan si-na ña'anj an na̱nj ánj.
40023021	Ni̱ nej guiì gataj si hue' huin nûhui huin sa gini'in yàngà' sa gi'hiaj ninj, ni̱ yàngà' gini'in sa gi'hiaj ninj, ni̱ gini'in yàngà' Ma̱'an Ña'anj an dadin' nne ruhuâ hue' huin nûhui dânj.
40023022	Ni̱ nej guiì gataj si yàtà'a huin sa gini'in yàngà' sa gi'hiaj ninj, hiô' ni̱ chrun yilâ nne Ma̱'an Ña'anj an huin sa gini'in yàngà' sa gi'hiaj ninj, dadin' nne Ma̱'an riñan chrun yilâ dânj.
40023023	’Ûta gi̱ran' sa̱ñu̱n nej suj maestrû chru̱n hue'ê ley ngà nej fariseo, dadin' sí gidigañu'unj un huin nej suj. Dadin' ga'hui' nej suj diezmo koj menta, ni̱ ga'hui' nej suj diezmo koj eneldo, ni̱ ga'hui' nej suj diezmo koj komino, sani̱ gudunâj nej suj nuguan' ña̱'a̱n sta'u ga'nïn' su̱n Ma̱'an Ña'anj an: Ni̱ nitaj si gi'hiaj nej suj sa ni̱ka̱a, ni̱ nitaj si ga̱na̱nï̱n àko ruhuâ nej suj ni'in nej suj nej guiì ni̱ nitaj si guyumân yìtï̀nj ruhuâ nej suj ni'in nej suj Ma̱'an Ña'anj an, ni̱ nej nânj huin sa ña̱'a̱n da'hui nej suj ga̱da̱gahuin nej suj, sani̱ huê danj na̱nj nun da'hui nej suj gu̱du̱nâj nej suj nej nânj mánj.
40023024	Gidigân nej suj sani̱ huin nej suj sí du̱chri, ni̱ aka nej suj yuku si'nïn nne go'o nej suj, nânj huin nga nagi'hiaj ha̱i̱ nej suj rayi'î nej sa nitaj si huin gakï̱n'ïn, sani̱ gayamânj nej suj yuku kameyu, nânj huin nga ga'nï̂nj nej suj si gi'hiaj nej guiì gakï̱n' hua̱ nìko ni̱ nitaj si nagi'hiaj ha̱i̱ nej suj mánj.
40023025	’Ûta gi̱ran' sa̱ñu̱n nej suj, maestrû chru̱n ley ngà nej fariseo, dadin' sí gidigañu'unj un huin nej suj. Dadin' dàj rûn' gi'hiaj nej guiì nga gana'nïn' ninj yichrá basu ngà yichrá go'o huê danj hue'ê nagi'hiaj nej suj ma̱'an nej suj, sani̱ ruhuâ nimân nej suj ni̱ ûta mân gakï̱n' tu̱u ngà nej gakï̱n' ganahuin ngà nej guiì gi'hiaj gakï̱n'ïn.
40023026	Fariseo duchri suj gà' man'. Gànà'nï̀n' si̱nï̱n nej suj ruhuâ basu ngà ruhuâ go'o, ni̱ ne' rùkù ni̱ ga̱na̱huin sà' ne' ye̱' go'o, ni̱ nânj huin si gà' si̱nï̱n da'hui ga̱na̱huin sà' ruhuâ nimân nej suj, da'nga ni̱ ganahuin sà' ne' ye̱' nej suj.
40023027	’Ûta gi̱ran' sa̱ñu̱n nej suj maestrû chru̱n hue'ê ley ngà nej fariseo, dadin' sí gidigañu'unj un huin nej suj. Ni̱ huin nej suj dàj rûn' huin chran gàtsì ñan gachin' nej sij nej nîman dadin' yàngà' hia nï̀n', ni̱ nda hue'ê chre hua ne' ye̱' chran dânj, sani̱ ne' rùhuà chran danj ni̱ nda nìchra chre mân kú nej nîman ni̱ ûta mân sa kï̱j huaa.
40023028	Huê danj hua nej suj; ni̱ ûta hue'ê nagi'hiaj nej suj ma̱'an nej suj guendâ ruhuâ nej suj si ga̱ta̱j nej guiì si huin nej suj guiì gi'hiaj sa ni̱ka̱a, sani̱ ruhuâ nimân nej suj ni̱ ûta mân nuguan' gidigañu'unj un ngà nej gakï̱n'ïn.
40023029	’Ûta gi̱ran' sa̱ñu̱n nej suj maestrû, chru̱n sà' ley ngà nej sí fariseo, dadin' sí gidigañu'unj un huin nej suj. Ni̱ nagi'hiaj nej suj chran ñan gachin' nej sij nej sô' gataj dàj ga̱huin, ni̱ nagi'hiaj hue'ê nej suj nej chran ñan gachin' nej sij nej sí gi'hiaj sa ni̱ka̱a.
40023030	Ni̱ gataj nej suj: “Si nu̱n gane nej ñûnj diû nga gane rej nej ñûnj, ni̱ si̱ gahuin nej ñûnj ngà nej sô' guendâ da̱gahui' nej ñûnj, ni̱ si̱ gañanj nej ñûnj tun nej sí gataj dàj ga̱huin sa mánj.”
40023031	Huê danj ni̱ ganakaj guendâ nej suj, si huin nej suj da'ní nej sô' dagahui' nej sí gataj dàj ga̱huin.
40023032	Du̱gu'nïn' nej suj ni̱ gi̱'hiaj nej suj dàj rûn' gi'hiaj rej nej suj.
40023033	’Dàj rûn' gi'hiaj yukuáa huê danj gi'hiaj nej suj, yi'nïn' nej yukuá suj gà' man'. Dàj gi̱'hiaj nej suj ga̱'hue ga̱na̱ni̱n nej suj dadin' gà' giri' nì'hiaj nej suj gi̱nun nej suj ruhuâ rúnâko rà'aj.
40023034	Huê danj ni̱, ga'nï̂n nej sí ga̱ta̱j dàj ga̱huin ngà nej sí ni'in sà' nga nej sí chru̱n sà' ley guchi' nej sô' riñan nej suj; sani̱ da̱'a̱j nej sô' dagahui' nej suj, ni̱ a'ngô da̱'a̱j nej sô' dunikò' nej suj riñan rugutsìi, ni̱ gà'huì' nej suj ni'hiaj a'ngô da̱'a̱j nej sô' ruhuâ hue' huin nûhui, ni̱ ginikò' nej suj ga̱ta̱ rùhuà nej suj nej sô' 'ngo̱ yuman' snà'ànj ni̱ a'ngô yuman' snà'anj an.
40023035	Huê danj ni̱ gi̱ran' sa̱ñu̱n nej suj ni̱ gànàtà' tun daran' nej sí gi'hiaj sa ni̱ka̱a yichrá nej suj, àsìj tun Abel dadin' gahuin sô' sí gi'hiaj sa ni̱ka̱a ngà tun Zacarías da'ní Berequias, sí dagahui' nej suj da̱nï̱n hue' huin nûhui, ñan ni̱kï̱n' si-na ña'anj an.
40023036	Yàngà' hia nï̀n' ni̱ gatâ si daran' nej nânj ni̱ ga̱'naj riñan nej guiì màn diû hia̱j.
40023037	’Jerusalén, Jerusalén, huê' huin sa dagahui' nej sô' gataj dàj ga̱huin, ni̱ garrûn' hiëj nej sí ga'nï̂n guchi' riñan'. Ni̱ ûta gà'ì gi'hiâ si ga̱na̱huin chre̱' nej da'nít, dàj rûn' gi'hiaj yuchee nga nagi'hiaj chre̱' xuj nej da'ní xuj ni̱ ganachrîj xuj riki siga̱chi xuj, sani̱ nun ga̱ra̱n yina' nej sa gi'hiâ ngà' mánj.
40023038	Hia̱j ni̱ gùnàj dukuâ nej suj ni̱ gahuin dïn'ïnj ruhuaj ni̱ nitaj guiì ga̱ne ruhuaj mánj.
40023039	Dadin' gàtà ni̱ àsìj gui hia̱j ni̱ si̱ gini'in nej suj ñùnj, nda gui ga̱ta̱j nej suj: “Si ûta hue'ê gi'hiaj Ma̱'an sa ga'na' riñan siyu̱gui Ma̱'an Señor.”
40024001	Nga gahui Ma̱'an Jesús ruhuâ nuhuî nìko ni̱ hua ga̱'an, ni̱ ga'na' nej sí 'na̱' ga̱huin chru̱n riñanj ni̱ gayi'ì nej sô' ni̱ gidigân nej sô' nej hue' sà' xi màn ñan nne nuhuî nìko.
40024002	Ni̱ nanikàj Ma̱'an Jesús ni̱ gata: —Ni'in nej suj si ûta sà' hua nej hue' xi nânj nî'. Yàngà' hia nï̀n' gàtà, ni̱ gùyùmàn diû ni̱ si̱ gitá nej hiëj yichrá nej dugui'ij, dadin' du̱guane nej síi daran' nej hiëj dan na̱nj ánj.
40024003	Ni̱ nne Ma̱'an Jesús raa̱ kïj ñan màn chrun olibo, ni̱ ga'na' anêj nej sí 'na̱' ga̱huin chru̱n riñanj ni̱ gataj nej sô' gu̱nïn: —Ga̱ta̱j Ma̱'ân rè' àmàn ga̱huin nej nânj, ni̱ ahuin da'nga' huin sa gi̱ni̱'in nej ñûnj nga ga̱'na̱' ñûn Ma̱'ân rè', ni̱ nga ga̱na̱huij yumiguìi.
40024004	Nanikàj Ma̱'an Jesús ni̱ gata: —Ga̱ gu̱dadû nej suj ni̱ si̱ gidigañu'unj gà' si 'ngo̱ nej síi nej suj mánj.
40024005	Dadin' ga̱'na̱' ûta gà'ì nej síi ni̱ ga̱ra̱n sun nej sô' siyu̱guí ni̱ ga̱ta̱j nej sô': “Ñùnj huin Ma̱'an Cristo”; ni̱ gi̱di̱gañu'unj nej sô' ûta gà'ì nej guiì.
40024006	Ni̱ gunïn nej suj si ga̱huin sañuun ni̱ gùtà' nej stâdu ne' dànanj ni̱ gùtà' nej sô' ne' dàmanj; sani̱ si̱ guyu'hui' nej suj, dadin' hua̱ ni̱ña̱n si huê danj ga̱huin; sani̱ hua̱ nï̀n' ga̱chin ga̱na̱huij yumiguìi.
40024007	Dadin' gu̱nï̱n' 'ngo̱ país ngà a'ngô país, ni̱ gu̱nï̱n' 'ngo̱ rey ngà a'ngô rey; ni̱ ga̱huin yi'naa, ni̱ ga̱'huij ñûn nùkuaj xi ûta gà'ì nej yuman' màn ruhuâ yumiguìi.
40024008	Sani̱ daran' nej sa ga̱huin ni̱ hia̱j gayi'ì si̱nï̱n sañuun riñan nej guiì na̱nj ánj.
40024009	’Hiô' ni̱ nàgà'huì' nej síi nej suj ni̱ gi̱ran' sa̱ñu̱n nej suj, ni̱ da̱gahui' nej sô' nej suj, ni̱ ga̱ta̱ rùhuà daran' nej guiì nej suj rayi'î siyu̱guí.
40024010	Hiô' ni̱ ûta gà'ì nej guiì gà' gini'in si-nùguàn' Ma̱'an Ña'anj an nanikàj gi̱'hiaj gakï̱n'ïn, ni̱ ûta gininj 'ì nej dugui' ninj riñanj ninj ni̱ nàgà'huì' ninj nej dugui' ninj riñan nej sí ni̱ka̱j suun.
40024011	Ni̱ ga̱'na̱' ûta gà'ì nej sí profeta gidigañu'unj un, ni̱ gi̱di̱gañu'unj nej sô' ûta gà'ì nej guiì.
40024012	Ni̱ guendâ ûta giyi'nanj nej gakï̱n'ïn, ni̱ si̱ ga 'ì ruhuâ nej guiì ni'in ninj nej dugui' ninj mánj.
40024013	Sani̱ nej guiì gunùkuaj ganikïn' ran ngà Ma̱'an Ña'anj an nda gui gàhuì' ninj, ni̱ guiì dânj huin sa ga̱na̱ni̱n.
40024014	Ni̱ gànàtà' nej sij nuguan' gi̱'hiaj ga̱na̱ni̱n nej guiì nï̀n' gàchrà' ruhuâ yumiguìi; ni̱ ña̱'a̱n huaj si gu̱nïn daran' nej guiì màn nï̀n' gàchrà' ruhuâ yumiguìi; hiô' ni̱ gùyùmàn diû ni̱ ga̱na̱huij yumiguìi.
40024015	’Hia̱j rû'huaj, ni̱ nga gini'in nej suj ga'anj ga̱ne sí kï̱j huaa ruhuâ nuhuî nìko nne Jerusalén ni̱ nagi'hiaj kï̱j sô' ni̱ gudurë' sô' ley ni̱ka̱j nej guiì màn hiuj dânj —sí gahia ni̱ ga̱ra̱n da'nga' ruhuâ sô'—,
40024016	Hiô' ni̱ nej guiì nne riñan hio'ó Judea, ni̱ gu̱na̱nj ninj ni̱ ga̱'a̱nj ninj riki kïj ï.
40024017	Guiì tàj yichrá dukuâ, ni̱ si̱ gananinj ninj guendâ ga̱na̱ka̱j ninj nej rasu̱n màn ruhuâ dukuâ ninj mánj.
40024018	Ni̱ sí ga'anj gi̱'hiaj sun kïj ï, ni̱ si̱ gananikàj sô' na̱'na̱' sô' dukuâ sô' guendâ ga̱na̱ka̱j sô' si-chamarâ sô' mánj.
40024019	Sani̱ ûta ni̱ki nej siyànà nu̱n ri̱ki, ngà nej siyànà dugutsi ne'ej si gi̱ran' ninj nga gùyùmàn gui dânj.
40024020	Gàchìnj nì'hiaj nej suj riñan Ma̱'an Ña'anj an, sisi̱ si̱ ga'na' sañun nânj riñan nej suj nga ga̱huin diû gahiu 'hue'e nej si nga ga̱huin gui ganarânj rûhua mánj.
40024021	Dadin' ga'na' 'ngo̱ sañun nìko xi riñan nej guiì ni̱ ûta gi̱ran' sa̱ñu̱n ninj, ni̱ àsìj nga gahuin yumiguìi ni̱ nitaj àmàn ga sañun xi dânj, ni̱ gà' si gaj ne' rùkù nga gisîj gahuin sañun xi nânj mánj.
40024022	Ni̱ si nuhui' si ganadugua' Ma̱'an Ña'anj an nej gui ga̱huin sañun dânj, hiô' ni̱ gà' si 'ngo̱ nej guiì si gananin; sani̱ rayi'î nej guiì gà' ganagui Ma̱'an Ña'anj an. Hiô' ni̱ gànàgà' nej gui ga̱huin sañuun.
40024023	’Hiô' ni̱ si hua̱ 'ngo̱ guiì ga̱ta̱j gu̱nïn nej suj: “Gi̱ni̱'hiaj nej suj, dadin' hiuj nânj nikïn' Ma̱'an Cristo”, nej si ga̱ta̱j ninj “gi̱ni̱'hiaj nej suj dadin' ne' dàmanj nikïn' Ma̱'an Cristo”, ni̱ si̱ guyumân ruhuâ nej suj mánj.
40024024	Dadin' ga̱'na̱' nej sí gidigañu'unj un ni̱ ga̱ta̱j nej sô' si huê nej sô' huin Ma̱'an Cristo, ni̱ huê danj na̱nj ga̱'na̱' nej sí profeta gidigañu'unj un, ni̱ ûta nìko ga̱ nej da'nga' gi̱'hiaj nej sô' ni̱ orâ chre ni̱ ga̱na̱huin nej guiì a'nan'an gi̱'hiaj nej sô', ni̱ ga̱huin ni̱ gi̱di̱gañu'unj nej sô' nej guiì gà' ganagui Ma̱'an Ña'anj an.
40024025	Ni̱ huê danj gà' gatâ gu̱nïn nej suj àsìj si̱nï̱ïn.
40024026	Huê danj ni̱ si ga̱ta̱j nej sô' gu̱nïn nej suj: “Gi̱ni̱'hiaj nej suj dadin' huê Ma̱'an Cristo nne riñan hio'ó hua̱ nàkòo”, ni̱ si̱ gahui nej suj ga̱'a̱nj nej suj; ni̱ si ga̱ta̱j nej sô' gi̱ni̱'hiaj nej suj dadin'”, huê Ma̱'an Cristo nne huì ruhuâ hue' huin nûhui tàj yàkàan, ni̱ si̱ guyumân ruhuâ nej suj mánj.
40024027	Dadin' dàj rûn' giràn gi'hiaj du'hui ne' gisîj gui ni̱ gachinj nda ne' gatûj gui, ni̱ huê danj ga̱huin nga ga̱'na̱' ñun Ma'án.
40024028	Dadin' dànè' gahuin gi̱ngaj nneè kú nej nîman, ni̱ hiuj dânj nàrà'huì' nej yachrúu guendâ ya̱ nej yô' nneè nej nîman.
40024029	’Ni̱ orâ chre nga ganahuij nej gui ga̱huin sañuun, ni̱ ga̱huin ru̱mi̱n' riñan gui, ni̱ si̱ giyigï̀n riñan ahuii, ni̱ gi̱ni̱nj nej atï' màn ne' yàtà'a, ni̱ gìsìkì' nej sa nùkuaj màn yàtà'a.
40024030	Hiô' ni̱ nga gà'nàj ni̱ gùrùguì' da'nga'a ne' yàtà'a; hiô' ni̱ ûta gu̱yu'hui' daran' nej guiì màn riñan hio'óo ni̱ ûta gu̱du̱gue̱'e ninj ni̱ gaguâj hia ninj, ni̱ gi̱ni̱'in ninj gà'nàj riñan nej nnga màn ne' yàtà'a, ni̱ ûta nìko hua suun gi̱nika nga gà'nàj ni̱ nda giràn chre nï̀n' gàchrà' gi̱'hiâ.
40024031	Ni̱ gà'nï̀n nej ángel ni̱ ga̱gua̱j nùkuaj sta'u ninj dàj rûn' aguâj chrun â'ñànj an, ni̱ na̱gi̱'hiaj chre̱' ninj nej guiì gà' ganaguîj, nej guiì màn ne' yìchràj a, ne' ri̱ki, ne' gisîj gui, ne' gatûj gui ni̱ nda ñan ganahuij riki yàtà'a.
40024032	’Ni̱ ga̱huin chru̱n nej suj dàj taj nuguan' ráan rayi'î chrun îgu: Nga 'na̱' ga̱na̱huin 'nìnj ra'a chrun igû, ni̱ ganasîj koj o ra'a, ni̱ ga̱ra̱n da'nga' ruhuâ nej suj si gà' doj huaj gùyùmàn diû ña'an.
40024033	Huê danj ni̱ nga gini'in nej suj daran' nej nânj, hiô' ni̱ ga̱ra̱n da'nga' ruhuâ nej suj si gà' gahuin nìchrùnj ni̱ gà' nìkï̀nj riñan rahue'e.
40024034	Yàngà' hia nï̀n' gàtà, si nga nï̀n' gàchin ga̱na̱huij nej guiì riñan hio'ó ni̱ hua̱ ni̱ña̱n si ga̱huin daran' nej nânj.
40024035	Yàtà'a ngà hio'ó ni̱ ga̱na̱huij ngue sani̱ si̱ gahuin chre gà' si 'ngo̱ si-nùguàn'ànj mánj.
40024036	’Sani̱ gui ga̱huin daran' nej nânj ni̱ dàj orâ ga̱huin ni̱ gà' si 'ngo̱ síi nun ni'in, ni̱ gà' nun ni'in nej ángel màn ne' yàtà'a, màn 'ngo̱ rïn Ma̱'an Rê Ña'anj an huin sa ni'in.
40024037	’Sani̱ dàj rûn' gahuin nej gui nga gane Noé, huê danj ga̱huin nga ga̱'na̱' ñûn Ma'án.
40024038	Dadin' nej gui nga nï̀n' gàchin ga̱'na̱' gumàn nùgui ni̱ nej guiì gimân diû dânj ni̱ yâ ni̱ go'o ninj, ni̱ gayakaj ninj nika ninj ni̱ ga̱ra̱n rà'a ninj.
40024039	Ni̱ nu̱n ga̱ra̱n da'nga' ruhuâ ninj nda gui ga'na' gumàan ni̱ gata daran' ninj ga'an, ni̱ huê dànanj ga̱huin nga ga̱'na̱' ñûn Ma'án.
40024040	Hiô' ni̱ nu̱n huìj síi gi'hiaj sun nguèj sô' do'ó nguèj sô', ni̱ 'ngo̱ sí dânj ga̱na̱ka̱j Ma̱'an Ña'anj an, ni̱ a'ngô sí dânj gùnàj gi̱'hia.
40024041	Nu̱n huìj siyànàa guchra' nguèj ninj nihiaj a riñan molino: Ni̱ 'ngo̱ siyànà dânj ga̱na̱ka̱j Ma̱'an Ña'anj an ni̱ a'ngô siyànà dânj gùnàj gi'hiaj Ma̱'an Ña'anj an.
40024042	’Hue'ê du̱gumîn nej suj ma̱'an nej suj riñan gakï̱n'ïn ni̱ du̱gu'nïn' nej suj gi̱'hiaj nej suj sa sà'aj ngà nej guiì, dadin' nun ni'in nej suj dàj orâ ga̱'na̱' Ma̱'an si-Seño nej suj mánj.
40024043	Sani̱ ga̱ra̱n da'nga' ruhuâ nej suj nej nânj, ni̱ si 'ngo̱ sí a'nïn' riñan nej dugui' gà' ni'in dàj orâ ga̱'na̱' gi̱'hiaj tu̱ sí tu̱u dukuâ sô', ni̱ gà' ga̱ne chru̱n sô' guendâ du̱gumîn sô' dukuâ sô' ni̱ si̱ ga'nï̂nj sô', gi̱'hiaj tu̱ sí dânj sa màn ruhuâ dukuâ sô'.
40024044	Huê danj ni̱ ga̱ yu̱gui nej suj; dadin' gà'nàj 'ngo̱ gui nga nitaj si ànà'huìj nej suj ñùnj.
40024045	’Ahuin sí huin musû hue'ê dagahuin, ni̱ hue'ê garânj da'nga' ruhuâ sô' sun giyi'nïn' su̱n gi'hiaj si-yi̱ru'hue sô', ni̱ ginikaj su̱n sô' dukuâ si-yi̱ru'hue sô' ni̱ ûta ganahuij ruhuâ sô' ni̱ gi'hiaj yu̱gui sô' sa yâ nej guiì dugûta su̱n si-yi̱ru'hue sô'.
40024046	Ga̱ nìhià' ruhuâ sí musû dânj, si dànanj gi'hiaj sô' nga ga̱'na̱' si-yi̱ru'hue sô'.
40024047	Yàngà' hia nï̀n' gàtà ni̱ ga̱na̱huin rà'a sô' su̱n yàkàan ni̱ gi̱nikaj ñu'unj sô' riñan daran' nej rasu̱n huin si'hiaj si-yi̱ru'hue sô'.
40024048	Sani̱ si huin sô' musu kï̱j hua ni̱ ga'min sô' ngà nimân sô' ni̱ gataj sô': Gahuin ra̱n si-yi̱ru'hue ga̱'na̱' sô';
40024049	Ni̱ gayi'ì sô' ni̱ gà'huì' sô' ni'hiaj a'ngô nej sí musû gi'hiaj su̱n ngà sô', ni̱ man sun yaa ngà sun go'oo gi'hiaj sô' ngà nej sí àyìnï̀ïn.
40024050	Sani̱ ga̱'na̱' si-yi̱ru'hue sô' gui nga nitaj si ànà'huìj sô', orâ ngà nitaj si ni'in sô',
40024051	ni̱ ûta ga̱na̱huin ra̱'a sô' kastîgu gi̱'hiaj si-yi̱ru'hue sô', ni̱ gu̱ne̱' sô' ga̱ne sí dânj ngà nej sí gidigañu'unj un; ni̱ hiuj dânj ga̱ne sô' ni̱ ûta gu̱du̱gue̱'e sô' ni̱ nda ya̱ rùj ñan' sô'.
40025001	’Hiô' ni̱ nej guiì nìkò' rukû Ma̱'an Jesús, huin dàj rûn' huin chi̱' nej siyànà ña̱n gida'a ña'an gudugùun, ni̱ gahui ninj ga'anj ninj guendâ ruhuâ ninj ga̱tu̱ ninj gi'ñanj ñan ga̱ra̱n rà'a 'ngo̱ síi.
40025002	Ni̱ ùn'ùn' nej siyànà ña̱n dânj ûta hue'ê garânj da'nga' ruhuâ, sani̱ a'ngô un'un' nej siyànà ña̱n dânj nun ga̱'hue ga̱ra̱n da'nga' ruhuâ.
40025003	Ni̱ nej siyànà ña̱n nun ga̱'hue ga̱ra̱n da'nga' ruhuâ ni̱ gida'a ninj ña'an gudugùun, sani̱ nun gi̱da'a ninj gasîti gi̱nikaj ninj ga̱'a̱nj ninj;
40025004	sani̱ nej siyànà ña̱n hue'ê garânj da'nga' ruhuâ ni̱ gachra ninj gasîti ruhuâ sigùu, ni̱ ganakaj ninj ña'an gudugùun ni̱ ganikïn' chru̱n ninj.
40025005	Sani̱ gahuin ràn ga̱'na̱' sí ga̱ya̱ka̱j nej siyànà dânj, huê danj ni̱ gayi'ij ni̱ ga'na' nnej e riñan ninj huê danj ni̱ gatoj ninj.
40025006	Ni̱ nga gahuin da̱'a̱j ne' ruhuâ ñàn'an ni̱ gunïn ninj si ûta nùkuaj ga'min 'ngo̱ sa ga'min ni̱ gata: “Gà' 'na̱' sô' ga̱huin nika nej suj; ni̱ ga̱hui̱ nej suj ni̱ ga̱na̱huin ra̱'a nej suj sô' na̱nj ánj.”
40025007	Hiô' ni̱ ganachi daran' nej siyànà ña̱n dânj, ni̱ gayi'ì ninj ni̱ gi'hiaj yùgui ninj ña'an gudugùun.
40025008	Ni̱ gataj nej siyànà ña̱n nun ga̱'hue ga̱ra̱n da'nga' ruhuâ dânj, gu̱nïn nej siyànà ña̱n sà' garânj da'nga' ruhuâ: “Ri̱ki̱ nej suj do̱j si-gasîti nej suj gìrì' nej ñûnj dadin' gìnà'àj ña'an gudugùn ni̱ka̱j nej ñûnj na̱nj ánj.”
40025009	Sani̱ nanikàj nej siyànà hue'ê garânj da'nga' ruhuâ dânj ni̱ gataj ninj: “Guendâ si̱ gachin gìrì' nej suj ni̱ si̱ gachin gìrì' nej ñûnj, ni̱ dànanj dùgùnàj huaj si ga̱'a̱nj gi̱ra̱n nej suj ñan manj anej, ni̱ gìrì' nej suj ga̱ra̱n sun nej suj na̱nj ánj.”
40025010	Sani̱ nga nï̀n' ga'anj gi̱ra̱n nej siyànà ña̱n dânj, ni̱ ga'na' sí ga̱ya̱ka̱j ninj; ni̱ nej siyànà ña̱n gà' hua̱ yu̱gui ni̱ gatûj ninj ñan garan rà'a ninj ngà sí ga̱ya̱ka̱j ninj, huê danj ni̱ ganarán riñan rahue'e.
40025011	Huê danj ni̱ nda ne' rùkù doj ga'na' a'ngô da̱'a̱j nej siyànà ña̱n dânj, ni̱ gataj ninj: “Señor, Señor, ga̱na̱'nï̱n Ma̱'ân rè' riñan rahue'e ga̱tu̱ nej ñûnj.”
40025012	Sani̱ nanikàj sí dânj, ni̱ gataj sô': “Yàngà' hia nï̀n' gàtà, ni̱ nun ni'ín nej suj mánj.”
40025013	Hiô' ni̱ gataj Ma̱'an Jesús: —Du̱gumîn hue'ê nej suj ma̱'an nej suj, rû'huaj, dadin' nun ni'in nej suj dàj orâ gà'nàj mánj.
40025014	’Dadin' Ma̱'an sa ni̱ka̱j su̱n ne' yàtà'a huin dàj rûn' huin 'ngo̱ sí ga'anj nda ga̱n' xi, ni̱ ganakḯn sô' nej sí gi'hiaj sun riñan sô' guendâ nàgà'huì' sô' nej rasu̱n huin si'hiaj sô' du̱gumîn nej si-musû sô'.
40025015	’Ni̱ ga'hui' sô' ùn'ùn' talento ra'a 'ngo̱ si-musû sô', ni̱ ga'hui' sô' huìj talento ra'a a'ngô si-musû sô', ni̱ ga'hui' sô' 'ngo̱ talento ra'a a'ngô si-musû sô', ni̱ ganahuin rà'a da' go'ngo̱ nej sô' dàj hua yu̱gui ma̱'an nej sô' gi̱'hiaj sun nej sô'; huê danj ni̱ nga gisîj ganachrîj sô' talento ra'a nej si-musû sô' ni̱ ga'anj sô' nda ga̱n' xi.
40025016	Ni̱ sí ganahuin ra̱'a ùn'ùn' talento ni̱ ga'anj sô' ni̱ gi'hiaj sun sô' ngà nej talento dânj, ni̱ gi'hiaj ga̱nan sô' a'ngô un'un' talento ganata' yichrá sa ganahuin rà'a sô'.
40025017	Huê danj na̱nj gi'hiaj sun musû ganahuin rà'a huìj talento, ni̱ gi'hiaj ganân sô' ganata' ahuîj talento yichrá sa ganahuin rà'a sô'.
40025018	Sani̱ sí musû ganahuin rà'a 'ngo̱ talento ni̱ dò' si̱ ga'anj gànj sô' 'ngo̱ hiu'uj u riki hio'óo, ni̱ gachrîj huì sô' sa'anj ganahuin rà'a sô'.
40025019	’Ne' rùkù nga gachîn ûta nìko diû ni̱ ga'na' sí yi̱ru'hue dânj; ni̱ nagi'hiaj sô' guenda ngà da' go'ngo̱ nej sí dânj.
40025020	Ni̱ guyumân sí ganahuin rà'a ùn'ùn' talento, ni̱ ni̱ka̱j sô' a'ngô un'un' talento ga'na' sô' ni̱ gataj sô': “Señor, ùn'ùn' talento riki rè' ra'á ni̱ huej 'na̱' nan ni̱ ga̱na̱ka̱j rè', ni̱ gi'hiaj ganânj a'ngô un'unj ganata' yichra.”
40025021	Ni̱ gataj síchìj huin yi̱ru'hue dânj: “Dùgùnàj gi'hiâ' dadin' hue'ê gadagahuîn'; do̱j nï̀n' huin sa rikîj ra'a sani̱ ûta hue'ê gadagahuîn' riñânj, sani̱ gi̱nikaj sun' riñan ûta gà'ì nej suun; ga̱tu̱ ni̱ ga̱na̱huin nìhià' ruhuâ' ngàj na̱nj ánj.”
40025022	Ni̱ guyumân sí ganahuin rà'a huìj talento ni̱ gataj sô': “Señor, huìj talento huin rikî rè' ra'á; huej 'na' nan ga̱na̱ka̱j rè', ni̱ gi'hiaj ganânj ahui ganata' yichra.”
40025023	Ni̱ gataj sí yi̱ru'hue dânj: “Dùgùnàj gi'hiâ' dadin' ûta hue'ê dagahuîn' riñânj; ni̱ do̱j nï̀n' huin sa girikîj riñan' sani̱ ûta hue'ê gadagahuîn' riñânj, hiô' ni̱ gi̱nikaj su̱n' riñan ûta gà'ì nej suun; ga̱tu̱ ni̱ ga̱na̱huin nìhià' ruhuâ' ngàj na̱nj ánj.”
40025024	Huê danj ni̱ guyumân sí ganahuin rà'a 'ngo̱ talento ni̱ gataj sô' gu̱nïn si-yi̱ru'hue sô': “Señor ni'ín si ûta huê rè'; dadin' ganakaj rè' ñan nun gu̱nu̱n rè' ni̱ ganarân' rè' ñan nun dagamân' rè';
40025025	rayi'î dânj ni̱ guyu'huí, ni̱ ga'anj ga̱chri̱ huìj riki hio'óo si-talentô rè' ni̱ huej 'na' nan ga̱na̱ka̱j rè'.”
40025026	Nanikàj sí yiru'hue dânj ni̱ gataj sô' gu̱nïn sí dânj: “Musû a'nan'an ni̱ sí rùmìin huîn', ni'în' si ganakâ ñan nun gùnùnj ni̱ ganara'án ñan nun da̱gamán.
40025027	Hua̱ ni̱ña̱n ni̱ asà' ni̱ ga'hui' si-sàn'àn riñan nej sí gi'hiaj su̱n ngà san'anj an, ni̱ nga ga̱'na̱' ñún, hiô' ni̱ ga̱na̱huin ra̱'á si-sàn'àn ngà sa ganata' raj saj áj.”
40025028	“Ga̱'ne̱ nej suj 'ngo̱ rïn talento ra'a sij; ni̱ nàgà'huì' nej suj ra'a sí ni̱ka̱j chi̱' talento.
40025029	Dadin' sí huaj riñan ni̱ ga̱na̱huin ra̱'a sô' doj, ni̱ sí nitaj si huaj riñan ni̱ gi̱ye̱'ne̱ do̱j sa hua̱ riñan sô'.
40025030	Ni̱ sí musû nitaj si ni'ñanj dânj ni̱ gi̱rë̱'ë̱j nej suj ga̱'a̱nj sô' ne' ye̱'e ñan hua̱ ru̱mi̱n'; ni̱ hiuj dânj ga̱ne sô' ni̱ ûta gu̱du̱gue̱'e sô' ni̱ nda ya̱ ru̱j ñan' sô'.”
40025031	’Nga ga̱'na̱' Ma̱'an Cristo gi̱nikaj sunj ruhuâ yumiguìi ni̱ ga̱'na̱' daran' nej ángel huin sa gèe ngà Ma̱'an, hiô' ni̱ ga̱'na̱' ga̱ne riñan chrun yilâ raa̱n chre guendâ gi̱nikaj sunj.
40025032	Ni̱ ga̱na̱huin chre̱' daran' nej yuman' màn ruhuâ yumiguìi; ni̱ gi'hiaj ane da' go'ngo̱ nej guiì siganï̂nj nej dugui' ninj, dàj rûn' gi'hiaj anêj sí ni̱kï̱n' dugumîn nej matsïj ï ngà nej stanee.
40025033	Ni̱ ga̱nïnj nej matsïj ï ra'a ne' huà'aj, ni̱ ga̱nïnj nej stanee ra'a ne' chrïn.
40025034	Hiô' ni̱ gataj Ma̱'an Rey gu̱nïn nej guiì ni̱kï̱n' ra'a ne' huà'aj: “Gu̱hua̱' nej suj ni̱ ga̱na̱huin nìhià' ruhuâ nej suj, dadin' da'ní Ma̱'an Rê Ña'anj an huin nej suj, ni̱ ga̱na̱huin ra̱'a nej suj ñan ga̱ne nej suj dadin' gà' hua̱ yu̱gui lugâ guendâ ga̱ne nej suj àsìj nga gi'hiaj Ma̱'an Ña'anj an yumiguìi.
40025035	Dadin' ganachinj yi'naa rikí, ni̱ girikî nej suj yâj; ganakó nnee ni̱ girikî nej suj nnee go'ôj; gahuin sí ga'na' a'ngô yuman'an ni̱ ganahuin ra̱'a nej suj ñùnj.
40025036	Ga nnèj ni̱ girikî nej suj atsìj i ginûnj; ga'nán ni̱ ga'na' gi̱ni̱'hiaj nej suj ñùnj; gané dukuâ ga'a ni̱ ga'na' gi̱ni̱'hiaj nej suj ñùnj.”
40025037	Hiô' ni̱ nanikàj nej sí gi'hiaj sa ni̱ka̱a ni̱ ga̱ta̱j nej sô': “Señor àmàn gini'in nej ñûnj si ganachinj yi'naa riki Ma̱'ân rè', ni̱ girikî nej ñûnj yâ Ma̱'ân rè', ni̱ ganakô Ma̱'ân rè' nnee ni̱ rikî nej ñûnj nnee go'o Ma̱'ân rè' rà'aj.
40025038	Ni̱ àmàn gini'in nej ñûnj si gahuin Ma̱'ân rè' sí ga'na' a'ngô yuman'an ni̱ ganahuin ra̱'a nej ñûnj Ma̱'ân rè', ni̱ ga nnè Ma̱'ân rè' ni̱ girikî nej ñûnj atsìj i ginun Ma̱'ân rè' rà'aj.
40025039	Àmàn gini'in nej ñûnj ga'nan' Ma̱'ân rè', ni̱ àmàn gini'in nej ñûnj gane Ma̱'ân rè' dukuâ ga'a, ni̱ ga'na' gi̱ni̱'hiaj nej ñûnj Ma̱'ân rè' rà'aj.”
40025040	Nanikàj Ma̱'an Rey ni̱ gata: “Yàngà' hia nï̀n' gàtà ni̱ si dànanj gi̱'hiaj nej suj ngà go'ngo̱ nej dinï̂n hua̱ lij doj, ni̱ huê ngà Ma̱'án huin sa gi'hiaj nej suj dànanj.”
40025041	’Hiô' ni̱ huê dànanj gataj Ma̱'an Rey gu̱nïn nej guiì ni̱kï̱n' ra'a ne' chrïn: “Gu̱xu̱n nej suj Ma̱'an nej suj riñânj, dadin' sí kï̱j huaa huin nej suj, ga̱'a̱nj gi̱nun nìgànj nej suj ruhuâ rúnâko dadin' gà' hua̱ yu̱gui gi̱nun sa nàsà'a ngà daran' nej ángel gi̱nikò' rukuj na̱nj ánj.
40025042	Dadin' ganachinj yi'naa rikí, sani̱ nun gi̱ri̱ki̱ nej suj yàj, ni̱ ganakó nnee, ni̱ nun gi̱ri̱ki̱ nej suj nnee gò'òj.
40025043	Gahuín 'ngo̱ sí 'na̱' a'ngô yuman'an ni̱ nun ga̱na̱huin ra̱'a nej suj ñùnj; ga nnèj ni̱ nun gi̱ri̱ki̱ nej suj atsìj i gi̱nûnj; ga'nán ni̱ gané dukuâ ga'a, ni̱ nun ga̱'na̱' gi̱ni̱'hiaj nej suj ñùnj.”
40025044	Hiô' ni̱ nanikàj nej sí dânj ni̱ ga̱ta̱j nej sô': “Señor, àmàn gini'in nej ñûnj si ganachinj yi'naa riki Ma̱'ân rè', ni̱ ganakô Ma̱'ân rè' nnee, ni̱ gahuin Ma̱'ân rè' sí 'na̱' a'ngô yuman'an, ni̱ ga nnè Ma̱'ân rè', ni̱ ga'nan' Ma̱'ân rè', ni̱ gane Ma̱'ân rè' dukuâ ga'a, ni̱ nun gu̱na̱nj gi̱tsi nej ñûnj ni̱ nun gi̱ri̱ki̱ nej ñûnj sa gachín Ma̱'ân rè' rà'aj.”
40025045	Hiô' ni̱ nanikàj Ma̱'an Rey dânj ni̱ gataj sô': “Yàngà' hia nï̀n' gàtà ni̱ nga nun gà'huì' nej suj sa ga̱chin riñan nej sí hua̱ lij doj gà' da' ñùnj, ni̱ dàj rûn' huin si nun gi̱ri̱ki̱ nej suj riñânj huin.”
40025046	Hiô' ni̱ ga̱'a̱nj nej guiì nânj ruhuâ rúnâko guendâ ga̱huin kastîgu ninj nìgànj chre, ni̱ nej guiì gi'hiaj sa ni̱ka̱a ni̱ ga̱ne nìgànj ninj ngà Ma̱'an Ña'anj an na̱nj ánj.
40026001	Nga gisîj ganahuij Ma̱'an Jesús gidiganj daran' nej nuguan' nânj, ni̱ gata gu̱nïn nej sí 'na̱' ga̱huin chru̱n riñanj:
40026002	—Gà' ni'in nej suj si yichrá huìj gui ni̱ gùyùmàn gi'ñanj pascua, ni̱ nàgà'huì' nej síi Ma̱'an Cristo guendâ du̱nikò' rùgùtsì nej sij riñan rugutsìi Ma̱'an.
40026003	Ni̱ huê gè gui dânj ni̱ ganahuin chre̱' nej rej huin ña̱an, nga nej maestrû chru̱n ley ni̱ nej síchìj achij màn ruhuâ yuman'an riñan hue' huin dukuâ rej huin ña̱n nï̀n' gù'nàj Kaifás.
40026004	Ni̱ ganarïsna'anj nej sij dàj ga̱'hue gi̱di̱gañu'unj nej sij ni̱ gida'a nej sij Ma̱'an Jesús, guendâ da̱gahui' nej sij Ma̱'an.
40026005	Sani̱ gataj nej sí dânj: —Si̱ gida'a nê' sij gui nga ga̱huin gi'ñanj an, dadin' ûta ga̱gua̱j nej guiì yùmàn'an gi̱ni̱'in ninj nê'.
40026006	Ni̱ nne Ma̱'an Jesús yuman' Betania; dukuâ Simón sí ginûn yi'ì lepra,
40026007	Ni̱ ga'na' 'ngo̱ siyànàa riñan Ma̱'an, ni̱ ni̱ka̱j siyànà dânj 'ngo̱ basû nu̱n nne gïn' dàj a ni̱ ûta nìko san'anj an du̱'hue̱, ni̱ gutâj siyànà dânj ahui Ma̱'an Jesús, nga nï̀n' nne yi'nḯn mesa.
40026008	Ni̱ nga gini'in, nej sí 'na̱' ga̱huin chru̱un dàj gi'hiaj siyànà nânj ngà Ma̱'an Jesús ni̱ gina'an ruhuâ nej sô' ni̱ gataj nej sô': —Nùnj huin saj ni̱ girë' chre nne gïn' dàj nânj rà'aj.
40026009	Dadin' ga̱'hue gànè' nne gïn' dàj nânj ni̱ ûta nìko san'anj an gìrì' du'hue ni̱ san'anj nânj, gà'huì' ra'a nej guiì gànìki.
40026010	Ni̱ garânj da'nga' ruhuâ Ma̱'an Jesús dàj ganï̂n ruhuâ nej sij ni̱ gata gu̱nïn nej sij: —Nùnj huin saj ni̱ garan' ñu'unj nej suj siyànà nânj rà'aj. Dadin' dùgùnàj hua sa sà' gi'hia ngàj.
40026011	Dadin' daran' diû gimàn nej guiì gànìki ngà nej suj, sani̱ ñùnj ni̱ sê daran' diû ga̱né ngà nej suj mánj.
40026012	Dadin' guendâ gutâj siyànà nânj nne gïn' dàj a nneè kû, ni̱ gà' gi'hiaj yu̱gui nneè kû guendâ gàchìn' nej sij ñùnj.
40026013	Yàngà' hia nï̀n' gàtà ni̱ dànè' gahuin ga̱'mi̱n nej sij nuguan' gi̱'hiaj ga̱na̱ni̱n nej guiì, ni̱ nï̀n' gàchrà' ruhuâ yumiguìi ni̱ gu̱nu̱na̱ nej sij sa gi'hiaj siyànà nânj ngàj, guendâ ga̱na̱nun ruhuâ nej guiì sa gi'hiaj siyànà nânj ngàj.
40026014	Hiô' ni̱ ga'anj 'ngo̱ sí gù'nàj Judas, riñan nej rej huin ña̱an, ni̱ huin sô' 'ngo̱ nej yùhuìj sí ga'na' ga̱huin chru̱n riñan Ma̱'an Jesús.
40026015	Ni̱ gataj sô': —Andaj gu̱ru'hue nej suj du'huêj, ni̱ ga̱'hue nàrìkìj Ma̱'an Jesús riñan nej suj rà'aj. Hiô' ni̱ ga'hui' nej sí dânj ko̱ chi̱' san'anj huin plata gahuin du'hue sij.
40026016	Ni̱ àsìj gui dânj ni̱ nana'hui' Judas dàj gi̱'hiaj sô' ga̱'hue nàgà'huì' sô' Ma̱'an Cristo riñan nej rej huin ña̱an.
40026017	Gui si̱nï̱n nga guyumân gi'ñanj ya̱ nej sij rachrún nitaj si 'nï̱nj chru dunu'man'an, ni̱ ga'na' nej sí 'na̱' ga̱huin chru̱n riñan Ma̱'an Jesús, ni̱ gataj nej sô': —Dànè' garan' ruhuâ Ma̱'ân rè' si gi̱'hiaj yu̱gui nej ñûnj ñan ya̱ Ma̱'ân rè' pascua rà'aj.
40026018	Ni̱ gataj Ma̱'an Jesús: —Ga̱'a̱nj nej suj yuman' snà'ànj ñan nne 'ngo̱ sí dânj, ni̱ ga̱ta̱j nej suj gu̱nïn sô': “Ma̱'an Maestrû gataj: Ni̱ gà' gahuin nìchrùn' diû gàhuìj; ni̱ ruhuâj gùchìj dukuât gi̱'hiâ gi'ñanj pascua ngà nej sí 'na̱' ga̱huin chru̱n riñânj.”
40026019	Ni̱ gi'hiaj nej sí 'na̱' ga̱huin chru̱un dàj rûn' ga'nïn' su̱n Ma̱'an Jesús riñan nej sô' ni̱ gi'hiaj yu̱gui nej sô' sa ya̱ nej sij pascua.
40026020	Nga ginìn ni̱ ga'anj ga̱ne Ma̱'an Jesús yi'nḯn mesa, ngà nej yùhuìj sí 'na̱' ga̱huin chru̱n riñanj.
40026021	Ni̱ nga nï̀n' yâ nej sij mân nej sij ni̱ gataj Ma̱'an Jesús: —Yàngà' hia nï̀n' gàtà ni̱ hua̱ 'ngo̱ nej suj nàgà'huì' ñùnj riñan nej rej huin ña̱an.
40026022	Ni̱ nga gunïn nej sí 'na̱' ga̱huin chru̱un dànanj ni̱ ûta gananï̂n ruhuâ nej sô, ni̱ gayi'ì da' go'ngo̱ nej sô' ni̱ gataj nej sô': —Ñùnj huin nî' Señor.
40026023	Hiô' ni̱ nanikàj Ma̱'an Jesús ni̱ gata: —Sí gidigï̂j ra'a ngàj ruhuâ go'o, ni̱ sí dânj huin sa nàgà'huì' ñùnj na̱nj ánj.
40026024	Yàngà' ni̱ gà' huà gà'àn, dàj rûn' taj riñan ñanj si-nùguàn' Ma̱'an Ña'anj an rayi'í, sani̱ ûta gi̱ran' sa̱ñu̱n sí nàgà'huì' ñùnj ra'a nej sí kï̱j huaa. Ni̱ dùgùnàj huaj si nun ga̱'nga̱ sô' saj áj.
40026025	Hiô' ni̱ ga'min Judas, sí nàgà'huì' Ma̱'an Jesús ni̱ gataj sô': —Ñùnj huin nî', Maestrûj. Ni̱ gataj Ma̱'an Jesús: —Hue' huin na̱nj ánj.
40026026	Ni̱ nga nï̀n' yâ nej sij mân nej sij ni̱ gida'a Ma̱'an Jesús rachrúun, ni̱ ga'huij si guruhuâ Ma̱'an Ña'anj an ni̱ ga'ne' da̱'a, ni̱ gata: —Gi̱da̱'a nej suj ni̱ ya̱ nej suj; dadin' nânj huin nneè ku.
40026027	Ni̱ gida'a basû nu̱n nne uba ni̱ nga gisîj ga'huij si guruhuâ Ma̱'an Ña'anj an, ni̱ ga'huij ra'a nej sí 'na̱' ga̱huin chru̱un ni̱ gata gu̱nïn nej sô': —Go̱'o̱ daran' nej suj nne chruj uba.
40026028	Dadin' huê nânj huin tún guendâ ga̱na̱huin nàkà si-nùguàn'ànj ngà nej suj, dadin' gañan rayi'î ûta gà'ì nej guiì guendâ gànàrë̀' si-ga̱kïn' ninj.
40026029	Ni̱ gà' gatâ gu̱nïn nej suj si àsìj gui hia̱j ni̱ si̱ go'ój nne chruj uba nda gui go̱'o̱ nàkà ñún ngà nej suj ñan nne Ma̱'an Rê Ña'anj ginikaj sùnj.
40026030	Ni̱ nga gisîj gachrá nej sij chra' huin salmos, ni̱ ga'anj nej sij kïj ñan màn chrun olibo.
40026031	Hiô' ni̱ gataj Ma̱'an Jesús: —Daran' nej suj gùrùguì' chì' ruhuâ ni'in ñùnj ñan' hia̱j; dadin' huê danj taj riñan ñanj: “Ni̱ gu̱du̱ran' yi'ìj Ma̱'an sô' ni̱kï̱n' dugumîn nej matsïj ï, ni̱ gàyà'nï̀n nej matsïj màn ruhuâ yingâ.”
40026032	Sani̱ ne' rùkù nga ga̱na̱huin nì'nàj siganï̂nj nej nîman, ni̱ ga̱'a̱n ne' ña̱an riñan nej suj nda Galilea.
40026033	Nanikàj Pedro ni̱ gataj sô': —Nùnj huin si gùrùguì' chì' ruhuâ daran' nej sij ni'in nej sij Ma̱'ân rè', sani̱ ñùnj ni̱ nitaj àmàn gùrùguì' chì' ruhuâj ni'ín Ma̱'ân rè' mánj.
40026034	Ni̱ gataj Ma̱'an Jesús: —Yàngà' hia nï̀n' gàtà si ñan' hia̱j ni̱ nga nï̀n' gàchin ga̱gua̱j dê'lo̱j o, ni̱ gà' gisîj huà'nï̀nj ga̱ta̱j' si nun ni'în' ñùnj na̱nj ánj.
40026035	Ni̱ gataj Pedro: —Si huaj gàhuìj ngà Ma'ân rè', ni̱ ga̱'hue gàhuìj. Ni̱ huê dànanj gataj daran' nej sí 'na̱' ga̱huin chru̱n riñan Ma̱'an Jesús.
40026036	Hiô' ni̱ guchi' Ma̱'an Jesús ngà nej sí 'na̱' ga̱huin chru̱n riñanj ñan gù'nàj Getsemaní, ni̱ gata gu̱nïn nej sô': —Ga̱ne nej suj hiuj nânj ni̱ ga̱'a̱nj gà'mìn ngà Ma̱'an Ña'anj an danga' mánj ni̱ gà'nàj.
40026037	Ni̱ ginika Pedro ngà nguèj da'ní Zebedeo ga'an, ni̱ gayi̱'ij ni̱ ûta gananï̂n ruhuaj ni̱ gurugui' si ûta gahuin ruhuaj.
40026038	Hiô' ni̱ gata: —Ûta gananï̂n ruhuâ ma̱'an nimânj, ni̱ nda akuan' nï̱n gàhuìj rûn' 'hia; gùnàj nej suj hiuj nânj ni̱ ga̱ne nì'nà' nej suj ngàj.
40026039	Ni̱ ga'an ne' ña̱n doj ni̱ ganikïn' rúdako ni̱ gagan' hio riñan hio'óo, ni̱ ga'min ngà Ma̱'an Ña'anj an ni̱ gata: —Tâj huê Ma'ân rè' huin Rê, si ga̱'hue ni̱ gi̱'hiaj Ma̱'ân rè' si ga̱huin anêj kopa nânj riñânj; sani̱ sê sa garan' ruhuâj huin sa gi̱'hiaj Ma̱'ân rè' mánj, gi̱'hiaj Ma̱'ân rè' sa garan' ruhuâ Ma̱'ân rè'.
40026040	Ni̱ nani̱ka ga'naj ñan nne nej sí 'na̱' ga̱huin chru̱n riñanj ni̱ ganari'ij si gà' atoj nej sô' mân nej sô' hiuj dânj ni̱ gata gu̱nïn Pedro: —Hiô' ni̱ nun gùnùkuaj nej suj ga̱ne nì'nà' nej suj 'ngo̱ orâ ngàj nga ûn'.
40026041	Dugumîn hue'ê nej suj ma̱'an nej suj ni̱ ga̱'mi̱n nej suj ngà Ma̱'an Ña'anj an; da'nga ni̱ si̱ gininj nej suj riñan gakï̱n'ïn nga duguane' sichre riñan nej suj, dadin' hua ruhuâ nanè nimân nej suj, sani̱ nneè kú nej suj huin sa nitaj si hua̱ ruhuâ mánj.
40026042	Ni̱ ga'anj ñûn Ma̱'an Jesús, ni̱ nânj huin gisîj huà' ga'min ngà Ma̱'an Ña'anj an ni̱ gata: —Huê Ma̱'ân rè' huin Rê, ni̱ si ga̱'hue ni̱ gi̱'hiaj anêj Ma̱'ân rè' sañun nan riñânj, sani̱ gi'hiaj Ma̱'ân rè' sa garan' ruhuâ Ma̱'ân rè' na̱nj ánj.
40026043	Ni̱ nga gunumân Ma̱'an Jesús a'ngô ñûn ni̱ ganari'ij si gà' atoj ñûn nej sij mân nej sij, dadin' ûta 'na̱' nnej e riñan nej sij.
40026044	Ni̱ guduna nej sij ni̱ ga'an a'ngô ñûn, ni̱ nânj huin gisîj huà'nï̀nj ga'min ngà Ma̱'an Ña'anj an, ni̱ huê gè nej nuguan' ga'min si̱nïnj huê danj ga'min ñunj.
40026045	Hiô' ni̱ ga'naj ñan màn nej sí 'na̱' ga̱huin chru̱n riñanj ni̱ gata gu̱nïn nej sô': —Ga̱to̱j nej suj ni̱ ga̱na̱ra̱n ruhuâ nej suj hia̱j, dadin' gà' gisîj orâ, nàgà'huì' nej sij ñùnj riñan nej sí gakï̱n'ïn.
40026046	Ga̱na̱chi nej suj ni̱ ga̱'a̱nj nê'; ni̱ gi̱ni̱'hiaj nej suj, dadin' gà' gahuin nìchrùn' sí nàgà'huì' ñùnj.
40026047	Nga nï̀n' a'min Ma̱'an Jesús nikïnj hiuj dânj, ni̱ guyumân Judas Iscariote, ni̱ sô' huin 'ngo̱ nej yùhuìj sí ga'na' ga̱huin chru̱n riñan Ma̱'an, ni̱ 'na̱' ûta gà'ì nej guiì ngà sô' ni̱ ni̱ka̱j nej guiì dânj yîti ngà chrun gurûtin 'na̱' ninj, dadin' ga'nḯn nej rej huin ña̱an nga nej síchìj achij i ga'na' ninj.
40026048	Ni̱ ga'hui' Judas, 'ngo̱ da'nga'a ni̱ gataj sô': —Sí ga̱chru̱n du'huá, ni̱ sí dan huin; ni̱ gi̱da'a nej suj sô' na̱nj ánj.
40026049	Ni̱ aché sô' 'na̱' sô' ni̱ gataj sô': —Hua̱ nìn nne Ma̱'ân rè' gà' Maestru'. Ni̱ gachrûn du̱'hua sô' yi'nḯn riñan Ma̱'an Jesús.
40026050	Ni̱ gataj Ma̱'an Jesús gu̱nïn sô': —Sò' huin sí ni̱ka̱j dugui' ngàj ni̱ ahuin sun 'na' rà'aj. Hiô' ni̱ ga'na' nichì nej sí dânj ni̱ gida'a nej sô' Ma̱'an Jesús, ni̱ ginikaj nej sô' ga'anj nej sô'.
40026051	Sani̱ giri 'ngo̱ sí ni̱kï̱n' ngà Ma̱'an Jesús si-yitî sô', ni̱ ga'ne' sô' rakïj si-musû rej huin ña̱n nï̀n'ïnj.
40026052	Hiô' ni̱ gataj Ma̱'an Jesús gu̱nïn sí dânj: —Gànà'nï̀nj sà' si-yitî' ñan nunj; dadin' daran' nej sí dagahui' ngà yîti ni̱ ngà yîti gàhuì' nej sij na̱nj ánj.
40026053	Ganï̂n ruhuâ' sisi̱ si̱ ga'hue gà'mìn ngà Ma̱'an Rê akuan' nï̱n, ni̱ si̱ rikij yùhuìj batayón nej ángel ga̱'na̱' du̱nanin ninj ñùnj rà' saj ûn'.
40026054	Sani̱ dàj ga̱'hue gìsìj nuguan' nnùn riñan si-nùguàn' Ma̱'an Ña'anj an, dadin' hua̱ ni̱ña̱n si dànanj ga̱huin hia̱j do̱j.
40026055	Ni̱ orâ dânj ni̱ gataj Ma̱'an Jesús gu̱nïn nej guiì rìgì màn hiuj dânj: —Dàj rûn' gi'hiaj nej suj nga 'na̱' gi̱da'a nej suj sí tu̱u ni̱ ni̱ka̱j nej suj yîti ngà chrun gurûtin, huê danj gi'hiaj nej suj ngàj. Daran' nej gui gané ngà nej suj guendâ gidigán ruhuâ nuhuî nìko, sani̱ nun gi̱da'a nej suj ñùnj.
40026056	Sani̱ huê dànanj ga̱huin da'nga, ni̱ gisîj si-nùguàn' Ma̱'an Ña'anj an dàj rûn' ga'min nej sô' gataj dàj ga̱huin àsìj diû ri̱ki. Hiô' ni̱ gudunâj nej sí 'na̱' ga̱huin chru̱un Ma̱'an Jesús, ni̱ gunânj nej sô' ni̱ ga'anj nej sô'.
40026057	Ni̱ gida'a nej sô' Ma̱'an Jesús ni̱ ni̱ka̱j nej sô' ga'anj nej sô' riñan rej huin ña̱n nï̀n' gù'nàj Kaifás, ni̱ màn chre' nej maestrû chru̱n ley ngà nej síchìj achij i.
40026058	Ni̱ ginikò' Pedro nda gàn' huaj sô' rukû nej sí gida'a Ma̱'an Jesús ni̱ guchi' sô' riñan dukuâ rej huin ña̱n nï̀n'ïn; ni̱ gatûj sô', ni̱ ga'anj ga̱ne sô' ngà nej sí dugumîn hue' huin nûhui, dadin' ruhuâ sô' gi̱ni̱'in sô' dàj gi̱ran' Ma̱'an Jesús ni̱ dàj ga̱na̱huij daran'anj.
40026059	Huê danj ni̱ ganahuin chre̱' nej rej huin ña̱an ngà nej síchìj achij i ni̱ daran' nej sí huin yi'nïn' nej sí ni̱ka̱j su̱n riñan yuman'an, guendâ nànà'huì' nej sô' sí ga̱ra̱n ruhuâ nuguan' gidigañu'unj un rayi'î Ma̱'an Jesús, da'nga ni̱ ga'hue da̱gahui' nej sô' Ma̱'an.
40026060	Sani̱ nun gìrì' nej sô' sí ga̱ra̱n ruhuâ rayi'ij, nùnj huin si ga'na' gà'ì nej sí ga'min nuguan' gidigañu'unj un, ni̱ nda ne' rùkù nï̀n' ga'na' huìj sí ganata' nuguan' gidigañu'unj un,
40026061	ni̱ gataj nguèj sí dânj: —Sí nânj gataj: “Ga̱'hue du̱guanêj hue' huin si-nùhuì Ma̱'an Ña'anj an, ni̱ ga̱chi̱n huà'nï̀nj gui ni̱ na̱gi̱'hiaj ñún a'ngoj.”
40026062	Ni̱ ganayumàn rej huin ña̱n nï̀n'ïn ni̱ gataj sô': —Nitaj gà' si 'ngo̱ nuguan'an nikaj rè' ga̱ta̱j rè' ûn'. Dadin' garânj ruhuâ nguèj sí nânj rayi'î rè' ûn'.
40026063	Sani̱ dḯn ga du'hua Ma̱'an Jesús. Hiô' ni̱ gataj rej huin ña̱n' nï̀n'ïn: —Ni'in Ma̱'an Ña'anj hua̱ nì'nà'a si gachín nì'hia riñan', ni̱ gànàtà' gu̱nïn nej ñûnj si huê Ma̱'ân' huin Cristo, Da'ní Ma̱'an Ña'anj an.
40026064	Ni̱ gataj Ma̱'an Jesús: —Ni̱ huê dàj rûn' gataj' ni̱ huê danj huín; ni̱ hua̱ sa gàtà gu̱nïn' ni̱ si àsìj gui hia̱j ni̱ gi̱ni̱'in nej suj gané rà'a ne' huà' Ma̱'an Ña'anj nùkuaj, ni̱ gà'nàj riñan nnga màn ne' yàtà'a.
40026065	Nga gunïn rej huin ña̱n nï̀n'ïn nej nuguan' ga'min Ma̱'an Jesús hiô' ni̱ gutù sô' sigan' sô' ni̱ gataj sô': —Ga'min kï̱j sí nan riñan Ma̱'an Ña'anj an na̱nj ánj. Nùnj huin si gi̱'hiô' nànà'huì' a'ngô nej sí ga̱ra̱n ruhuâ rayi'î sij gà' ûnj. Gà' gunïn nej suj, si akuan' nï̱n ni̱ ga'min kï̱j sij riñan Ma̱'an Ña'anj an na̱nj ánj.
40026066	Dàj huin ruhuâ nej suj rà'aj. Ni̱ nanikàj nej sí dânj ni̱ gataj nej sô': —Hua̱ ni̱ña̱n si da'hui sij gàhuì' sij.
40026067	Hiô' ni̱ gachra stanûj nej sí dânj riñan Ma̱'an Jesús, ni̱ ga'hui' nej sô' guchru'u ni̱ gara'hui nej sij riñan Ma̱'an.
40026068	Ni̱ gataj nej sô' gu̱nïn Ma̱'an: —Cristo, ga̱ta̱j sò' ahuin go'ngo̱ nej ñûnj ga'hui' ni'hiâ' staj.
40026069	Ni̱ nne Pedro ne̱' ye̱' riñan dukuâ rej huin ña̱n nï̀n'ïn; ni̱ ga'na' nichì 'ngo̱ siyànà gi'hiaj sun riñan rej huin ña̱n nï̀n'ïn, ni̱ gataj siyànà dânj gu̱nïn sô': —Huê sò' huin sa ni̱ka̱j dugui' ngà Jesús sa 'na̱' riñan hio'ó Galilea huaj.
40026070	Sani̱ nun ga̱'hue̱j sô' si huê sô' huin sí ni̱ka̱j dugui' ngà Ma̱'an Jesús riñan daran' nej guiì màn hiuj dânj, ni̱ gataj sô': —Nun ni'ín sô' ràyì'ì ga'min' dan mánj.
40026071	Ni̱ gahui sô' ni̱ ga'anj sô' ne' ri̱ña̱n rahue' dânj, ni̱ gini'in a'ngô siyànàa sô', ni̱ gataj siyànà dânj gu̱nïn nej guiì màn hiuj dânj: —Huê si sina'u ni̱kï̱n' hiuj nânj huin sa ni̱ka̱j dugui' ngà Ma̱'an Jesús sa 'na̱' riñan hio'ó Nazaret.
40026072	Sani̱ nun ga̱'hue̱j ñûn Pedro si ni̱ka̱j dugui' sô' ngà Ma̱'an Jesús ni̱ gataj sô': —Ni'in yàngà' Ma̱'an Ña'anj an, si nun ni'ín sí ràyì'ì gataj nej suj dânj mánj.
40026073	Ne' rùkù doj ni̱ ga'na' nichì nej sí màn hiuj dânj ni̱ gataj nej sô' gu̱nïn Pedro: —Yàngà' hia nï̀n' ni̱ huê' huin sí ni̱ka̱j dugui' ngà nej sô' nìkò' rukû sí nan, dadin' dàj rûn' a'min nej sij huê danj ga'min' na̱nj ánj.
40026074	Hiô' ni̱ gayi'ì Pedro ni̱ ga'min kï̱j sô' ni̱ gataj sô': —Ni'in yàngà' Ma̱'an Ña'anj an si nun ni'ín sí ràyì'ì a'min' dânj mánj: Ni̱ ne' rùkù ni̱ gaguâj dê'lo̱j o.
40026075	Hiô' ni̱ gananun ruhuâ Pedro nej nuguan' gataj Ma̱'an Jesús: “Dadin' nga nï̀n' gàchin ga̱gua̱j dê'lo̱j o, ni̱ gà' gisîj huà'nï̀nj gataj' si nun ni'în' ñùnj.” Ni̱ gahui Pedro ne' ye̱' hue' dânj ni̱ gayi'ì sô' ni̱ ûta dugue'e sô'.
40027001	Ni̱ ne' nìgàn' a'ngô gui dânj, ni̱ daga'min dugui' daran' nej rej huin ña̱an ngà nej síchìj achij màn ruhuâ yuman'an, dàj gi̱'hiaj nej sô' ga̱'hue ga̱ra̱n ruhuâ nej sô' ni̱ gàhuì' Ma̱'an Jesús.
40027002	Ni̱ gumînj nej sô' Ma̱'an Jesús, ni̱ ni̱ka̱j nej sô' ga'anj nej sô' riñan Poncio Pilato, dadin' sí nânj huin gobernador.
40027003	Nga gini'in Judas, sô' naga'hui' Ma̱'an Jesús si giri' nì'hia gàhuij, ni̱ nitaj si hua̱ dïn'ïnj ruhuâ sô' rayi'î sa gi'hiaj sô', huê danj ni̱ naga'hui' sô' ko̱ chi̱' san'anj plata ganahuin ra̱'a sô', riñan nej rej ngà riñan nej síchìj achij i.
40027004	Ni̱ gataj sô': —Gi'hiâ gakï̱n'ïn dadin' naga'huí 'ngo̱ sí nitaj gakï̱n' ata. Sani̱ nanikàj nej sí dânj ni̱ gataj nej sô': —Nùnj huin si gi̱'hiaj nej ñûnj ganahuij nej ñûnj ruhuâ nej ñûnj rà'aj. Ni'hiaj sò' dàj ran' na̱nj ánj.
40027005	Ni̱ guduguêj sô' nej san'anj plata ganahuin ra̱'a sô' ruhuâ nuhuî nìko, ni̱ gahui sô' ni̱ ga'anj go̱doko' sô' ma̱'an sô' yàtà' huê danj ni̱ gahui' sô'.
40027006	Ni̱ ganakaj nej rej huin ña̱an, nej san'anj dânj, ni̱ nadigi'ñûn nej sô' nùnj huin si gi̱'hiaj nej sô' ngà san'anj dânj ni̱ gataj nej sô': —Nitaj si dùgùnàj huaj si gà'nï̀n' gi̱nun san'anj nânj siganï̂nj nej san'anj ofrenda, dadin' san'anj gahuin du'hue tun huin na̱nj ánj.
40027007	Ni̱ ne' rùkù nga gisîj naduyâ nej sij nuguan'an nùnj huin si gi̱'hiaj nej sij ngà san'anj nânj, ni̱ girânj nej sij do'ó sí gi'hiaj ruj, ni̱ ga̱huin hio'ó ñan gàchìn' nej sij nej sí 'na̱' a'ngô yuman'an.
40027008	Rayi'î dânj ni̱ gù'nàj hio'ó dânj nda gui hia̱j: Hio'ó gahuin du'hue tun.
40027009	Ni̱ huê danj ni̱ gisîj nuguan' ga'min Jeremías sô' gataj dàj ga̱huin nga gataj sô': “Ni̱ gida'a nej sij ko̱ chi̱' san'anj plata, san'anj gahuin du'hue Ma̱'an sa gudu'huêj nej da'ní Israel dadin' huê danj ga du'hue gi'hiaj nej sij,
40027010	ni̱ ngà san'anj dânj girânj nej sij do'ó sí gi'hiaj ruj, dàj rûn' ga'nïn' Ma̱'an Señor suun riñânj.”
40027011	Hiô' ni̱ ni̱kï̱n' Ma̱'an Jesús riñan síchìj gobernador; ni̱ gachîn na'anj sô' Ma̱'an ni̱ gataj sô': —Huê rè' huin Rey ni̱ka̱j su̱n riñan nej judío nî'. Nanikàj Ma̱'an Jesús ni̱ gata: Huê dàj rûn' taj' ni̱ huê danj huín.
40027012	Nga garânj ruhuâ nej rej huin ña̱an ngà nej síchìj achij i rayi'ij ni̱ gà' si 'ngo̱ nuguan'an nun du̱nani̱ka riñan nej sô'.
40027013	Hiô' ni̱ gataj Pilato gu̱nïn Ma̱'an Jesús: —Nunï̂n' dadin' ûta garânj ruhuâ nej sij rayi'î' mínj.
40027014	Sani̱ nun dunanikàj Ma̱'an Jesús gà' si 'ngo̱ nuguan'an riñan gobernador; hiô' ni̱ ûta gahuin ña̱'anj ruhuâ sô' sa gi'hiaj Ma̱'an Jesús.
40027015	Gui nga gùyùmàn gi'ñanj pascua ni̱ gà' gu'ñûn síchìj gobernador guendâ gi̱ri̱ sô' ga̱hui̱ 'ngo̱ sí 'nï̱nj dukuâ ga'a sí garan' ruhuâ nej sí yùmàn'an.
40027016	Ni̱ 'nï̱nj 'ngo̱ sí gù'nàj Barrabás dukuâ ga'a, ni̱ daran' nej guiì yùmàn'an ni'in si ûta ga̱ninï̀n' hua sô'.
40027017	Ni̱ màn chre̱' nej sij ni̱ gataj Pilato gu̱nïn nej sij: —Ahuin go'ngo̱ nguèj sí nânj garan' ruhuâ nej suj si gìrìj ruhuâ dukuâ ga'a rà'aj: Ruhuâ nej suj si gìrìj Ma̱'an Jesús, sô' gù'nàj Cristo nî'.
40027018	Dadin' gà' ni'in Pilato sisi̱ si̱ huin yìkòj ruhuâ nej sij ni'in nej sij Ma̱'an Jesús rayi'î dan ni̱ naga'hui' nej sij Ma̱'an riñan sô'.
40027019	Nga nï̀n' nne Pilato ñan gi'hiaj hia sô' gakï̱n'ïn, ni̱ ga'nḯn nika sô' 'ngo̱ nuguan'an guchi' riñan sô' ni̱ gataj yugûn' dânj: “Si̱ gata rùhuà' sina'u dan dadin' nitaj gakï̱n'ïn ata mánj; dadin' ñan' hia̱j ni̱ ûta ga'nḯn rayi'ij na̱nj ánj.”
40027020	Sani̱ ûta daga'min nej rej huin ña̱an ngà nej síchìj achij màn ruhuâ yuman'an si gàchìnj nì'hiaj nej guiì riñan gobernador si gi̱'hiaj sô' sunuj u ni̱ gi̱ri̱ sô' dukuâ ga'a síchìj gù'nàj Barrabás, ni̱ gachín nì'hiaj ninj si gàhuì' Ma̱'an Jesús.
40027021	Nanikàj gobernador ni̱ gataj ñûn sô': —Ahuin go'ngo̱ nguèj sí nânj garan' ruhuâ nej suj si gìrìj dukuâ ga'a rà'aj. Ni̱ gataj nej sij: —Ruhuâ nej ñûnj si gi̱ri̱ rè' dukuâ ga'a sí gù'nàj Barrabás.
40027022	Ni̱ gachín na'anj Pilato ni̱ gataj sô': —Nùnj huin si gi̱'hia ngà Ma̱'an Jesús sô' gù'nàj Cristo rà'aj. Ni̱ gataj daran' nej guiì: —Ruhuâ nej ñûnj si du̱nikò' rùgùtsì rè' sí dan riñan rugutsìi na̱nj ánj.
40027023	Ni̱ gataj gobernador: —Ni̱ ahuin sa a'nan' gi'hiaj sô' rà'aj. Sani̱ dànanj dugu'nïn' nej sij gaguâj nùkuaj nej sij doj ni̱ gataj nej sij: —Ruhuâ nej ñûnj si go̱doko' rùgùtsì rè' sí dan.
40027024	Ni̱ gayakaj guendâ Pilato si na'huej ruhuâ nej sij gi̱da'a nej sij si-nùguàn' sô', dadin' dànanj nùkuaj doj gaguâj nej guiì naru'hui' hiuj dânj, huê danj ni̱ gida'a sô' nne huìj i ni̱ nani'hia' sô' ra'a sô' riñan daran' nej guiì yùmàn'an ni̱ gataj sô': —Sê ñùnj gi̱'hiaj gàhuì' sí nânj mánj, yichrá nej suj tá gakï̱n' dan na̱nj ánj.
40027025	Ni̱ nanikàj da' hua̱ gè nej guiì yùmàn'an ni̱ gataj ninj: —Ga̱'hue gitàj gakï̱n' dânj yichrá nej ñûnj, ni̱ gita yichrá nej da'ní nej ñûnj na̱nj ánj.
40027026	Hiô' ni̱ giri Pilato ruhuâ dukuâ ga'a sí gù'nàj Barrabás; ni̱ nga gisîj guta' nej sij nne' tàj aga'a raa̱ yichrá Ma̱'an Jesús, ni̱ naga'hui' Pilato Ma̱'an Jesús guendâ du̱nikò' rùgùtsì nej sij.
40027027	Hiô' ni̱ ni̱ka̱j nej si-stadû síchìj gobernador ga'anj nej sô' Ma̱'an Jesús ñan nne dukuâ suun, ni̱ nagi'hiaj chre̱' sô' daran' nej stadû màn hiuj dânj ni̱ nda ganikàj chre mân daran' nej sij ne' rùkù Ma̱'an Jesús.
40027028	Ni̱ giri nej sí dânj sigan' Ma̱'an Jesús, ni̱ guta' nej sij 'ngo̱ atsîj ma̱re yichrá Ma̱'an guendâ gi̱nikej.
40027029	Ni̱ ga'nḯn nej sij 'ngo̱ korona tanj ganachrâj nej ma̱'an nej sij ahui Ma̱'an Jesús, ni̱ gachrîj nej sij 'ngo̱ chrun gi'nïnj ra'a ne' huà'aj; ni̱ ganikïn' rúdàkòj nej sij riñanj, ni̱ ga'min duku nej sij riñanj ni̱ gataj nej sij: —Nne nì'nà' Ma̱'an Rey ni̱ka̱j su̱n riñan nej judío.
40027030	Ni̱ gachra stanûj nej sij riñan Ma̱'an Jesús, ni̱ gida'a nej sij chrun 'nï̱nj ra'a ni̱ garrûn nej sij ahui Ma̱'an.
40027031	Ne' rùkù nga gisîj ga'min duku nej sij riñanj, ni̱ ga'nêj nej sij atsîj guta' nej sij yichra, ni̱ gana'nḯn nej sij sigan'anj, ni̱ ginikaj nej sij ga'anj du̱nikò' rùgùtsì nej sij Ma̱'an.
40027032	Nga gahui nej sij huaj nej sij ngà Ma̱'an Jesús, ni̱ ganari' nej sij 'ngo̱ sí 'na̱' yuman' Sirene ni̱ Simón gù'nàj sô'; ni̱ gi'hiaj guesâ nej sij si ga̱ta sô' rugutsìi ga̱'a̱nj sô'.
40027033	Ni̱ nga guchi' nej sij ñan gù'nàj Gólgota, ni̱ nânj ruhuaj ga̱ta dakan ñan màn kúu.
40027034	Ni̱ dunachej nej sij nne chruj uba ngà si-gàì' yuku ni̱ ga'hui' nej sij go'o Ma̱'an Jesús; sani̱ ne' rùkù nga gayakaj Ma̱'an Jesús da'nga'a, ni̱ nun go̱'oj nne dânj.
40027035	Nga gisîj dunikò' rùgùtsì nej sij Ma̱'an, ni̱ gunuchra' da̱'a̱j nej sij sigan'anj, ni̱ guduguêj nej sij número riñan sigan'anj, ni̱ huê dànanj gahuin da'nga gisîj nuguan' gataj sô' ga'min dàj ga̱huin nga gataj sô': “Gunuchra' da̱'a̱j nej sij si-ga'án ni̱ riñan si-ga'án guduguêj nej sij número.”
40027036	Ni̱ ga'anj ga̱ne nej sij dugumîn nej sij ni̱ ûta sà' gini'hiaj nej sij.
40027037	Ni̱ gachrûn nej sij 'ngo̱ ruguechrà'a ne' a̱hui Ma̱'an Jesús ni̱ nuguan' gachrûn nej sij huin: “NÂNJ HUIN JESÚS, MA̱'AN REY NI̱KA̱J SU̱N RIÑAN NEJ JUDÍO.”
40027038	Huê danj na̱nj godoko' nej sij riñan rugutsìi huìj sí tu̱u ngà Ma̱'an ni̱ 'ngo̱ sô' ginikò' ra'a ne' huà'aj, ni̱ a'ngô sô' ginikò' ra'a ne' chrïn.
40027039	Nej sí gachîn huaj hiuj dânj ni̱ gachîn nej sô' nuguan'an riñan Ma̱'an Jesús, ni̱ nda dugunûn ahui nej sô'.
40027040	Ni̱ gataj nej sô': —Sò' gataj si du̱guane' nûhui, ni̱ ga̱chi̱n huà'nï̀nj gui ni̱ gànàsìj ñûn a'ngoj gi̱'hiá' gataj, hia̱j ni̱ gi'hiâ sò' si ga̱na̱ni̱n Ma̱'ân'; si yàngà' huîn' Da'ní Ma̱'an Ña'anj an, ni̱ ga̱na̱ni̱nj riñan rugutsìi àj nï̂n.
40027041	Ni̱ huê danj na̱nj ga'min duku nej rej huin ña̱an, ni̱ huê danj na̱nj ga'min duku nej maestrû chru̱n ley, ngà nej sí chru̱n ley ni̱ nej síchìj achij i riñan Ma̱'an Jesús, ni̱ gataj nej sô':
40027042	—Gananin a'ngô nej guiì gi'hiaj sí dan, sani̱ na'hue ga̱na̱ni̱n Ma̱'an si gi̱'hiaj sij; ni̱ si huin sij Rey riñan yuman' Israel, ni̱ ga̱na̱ni̱nj sij riñan rugutsìi, ni̱ gùyùmàn ruhuô' ni'in sij àj nï̂n.
40027043	Nu̱n ñan sij Ma̱'an Ña'anj an: Hia̱j ni̱ ga̱na̱ni̱n sij gi̱'hia si 'ì ruhuaj ni'in sij, dadin' gataj sij: Hué huin Da'ní Ma̱'an Ña'anj an.
40027044	Ni̱ huê danj na̱nj gachîn nej sí tu̱ nìkò' riñan rugutsìi nuguan' riñan Ma̱'an Jesús.
40027045	Ni̱ àsìj aga' yùhuìj i gahuin ru̱mi̱n' nï̀n' gàchrà' riñan hio'óo nda gisîj aga' huà'nï̀nj ïn.
40027046	Nga huaj gìsìj aga' huà'nï̀nj ïn ni̱ ûta nùkuaj ga'min Ma̱'an Jesús, ni̱ gata: —Elí, Elí, lama sabactani. Ni̱ nânj ruhuaj gata: Huê Ma̱'ân rè' huin Da'ân, huê Ma̱'ân rè' huin Da'ân, nùnj huin saj ni̱ gudunâj 'ngo̱ rïn' Ma̱'ân rè' ñùnj rà'aj.
40027047	Ni̱ gunïn da̱'a̱j nej guiì màn hiuj dânj nuguan' gataj Ma̱'an Jesús: Ni̱ gataj ninj: —Gakḯn sij ga̱'na̱' Elías.
40027048	Ni̱ orâ chre ni̱ gunânj 'ngo̱ nej sí màn hiuj dânj ga'na' sô' ni̱ gida'a sô' 'ngo̱ rumin gachïj ï, ni̱ gutâj sô' nne ganachej chruj uba ngà nne na'hui hiùu, ni̱ guta' sô' ra̱ 'ngo̱ chrun ni̱ ga'hui' sô' go̱'o̱ Ma̱'an Jesús.
40027049	Sani̱ gataj a'ngô da̱'a̱j nej sí dânj: —Gànà'huìj akuan' sò' ni̱ gi̱ni̱'în' ga̱'na̱' du̱naninj Elías sij na̱nj ánj.
40027050	Sani̱ ûta nùkuaj ga'min ñûn Ma̱'an Jesús, ni̱ naga'huij nanè nimanj riñan Ma̱'an Ña'anj an.
40027051	Hiô' ni̱ giyi'ne' da̱'a̱j atsîj mmanj nìkò' ruhuâ hue' huin nûhui ni̱ gahuin huìj dasû, àsìj gayakaj ne' yàtà'a nda guchij ne' ri̱ki, ni̱ ga'huij ñûn riñan hio'óo, ni̱ giyichra' da̱'a̱j nej huej e;
40027052	ni̱ ganayi'nï̂nj du'hua nej hiu'uj ñan gachin' nej sij nej nîman, ni̱ ûta gà'ì nneè kú nej sí gèe nej sô' gà' gahui' àsìj ri̱ki, ni̱ gana'nï̂nj nej nîman;
40027053	ni̱ gà' si̱nï̱n gana'nï̂nj Ma̱'an Jesús siganï̂nj nej nîman, ni̱ ne' rùkù ni̱ gahui a'ngô nej sí gèe ñan gingaj nej sô', ni̱ ga'na' nej sô' ñan nngaj yuman snà'ànj gèe, ni̱ gini'in ûta gà'ì nej guiì nej sô'.
40027054	Ga'huij ñûn gini'in stadû kapitán ngà nej stadû màn dugumîn ñan gachin' nej sij nneè kú Ma̱'an Jesús, ni̱ huê danj na̱nj gini'in nej sij a'ngô nej sa gahuin hiuj dânj, ni̱ ûta guyu'hui' nej sij ni̱ gataj nej sij: —Yàngà' hia nï̀n' ni̱ sí nânj huin Da'ní Ma̱'an Ña'anj an.
40027055	Ni̱ nda gàn' nikïn' ûta gà'ì nej siyànàa gini'hiaj ninj, ni̱ nej siyànà nânj huin sa ginikò' ga'na' rukû Ma̱'an Jesús àsìj nda Galilea, ni̱ gunânj gi̱tsi ninj riñan Ma̱'an.
40027056	Ni̱ siganï̂nj nej siyànà nânj nikïn' María Magdalena, María nni Jacobo ngà nni José, ngà nni nej da'ní Zebedeo.
40027057	Ni̱ nga ginìn gui dânj, ni̱ ga'na' 'ngo̱ sí yi̱ru'hue nne yuman' Arimetea, ni̱ gù'nàj sô' José; ni̱ sô' huin sí ga'na' gahuin chru̱n riñan Ma̱'an Jesús.
40027058	Sí nânj ga'anj gànàchìn' nneè kú Ma̱'an Jesús riñan Pilato. Hiô' ni̱ ga'nïn' Pilato suun si ga̱'hue nàgà'huì' nej sí màn dugumîn hiuj dânj nneè kú Ma̱'an Jesús riñan sô'.
40027059	Ni̱ gida'a José nneè kú Ma̱'an Jesús, ni̱ duri'ñânj sô' atsîj gàtsìi nneè kú Ma̱'an Jesús.
40027060	Ni̱ guchruj sô' nneè kú Ma̱'an Jesús ñan gà' hua yu̱gui gi'hiaj sô', ni̱ ne' rùkù ni̱ durumin sô' hiëj yàchìj hua garán du'hua hiu'uj ñan gachin' sô' nneè kú Ma̱'an Jesús; huê danj ni̱ ga'anj sô'.
40027061	Sani̱ gunâj María Magdalena ngà a'ngô María hiuj dânj, ni̱ nne nguèj ninj ne' ña̱n ñan gachin' sô' nneè kú Ma̱'an Jesús.
40027062	A'ngô gui dânj ni̱ ne' rùkù nga gà' gisîj gi'hiaj yu̱gui nej sij sa ya̱ nej sij, ni̱ ganahuin chre̱' nej rej huin ña̱an ngà nej sí chru̱n ley riñan Pilato,
40027063	ni̱ gataj nej sô': —Señor, gananun ruhuâ nej ñûnj si gataj sí gidigañu'unj nânj, nga nï̀n' gane nì'nà' sô': Si ga̱chi̱n huà'nï̀nj gui ni̱ gànà'nï̀nj sô' siganï̂nj nej nîman.
40027064	Gà'nï̀n' rè' suun riñan nej si-stadû rè', ni̱ gi̱'hiaj yìtï̀nj nej sô' ñan nngaj nneè kú sí dânj nda gìsìj huà'nï̀nj gui, dadin' ga̱'hue ga̱'na̱' nej sí ga'na' ga̱huin chru̱n riñan sij ne' ñàn'an, ni̱ gi̱'hiaj tu̱ nej sô' nneè kú sij, ni̱ ga̱ta̱j nej sô' gu̱nïn nej sí yùmàn'an: “Si gana'nï̂nj sij siganï̂nj nej nîman.” Ni̱ dànanj ûta a'nan' doj gaj gà' da' sa si̱nï̱ïn na̱nj ánj.
40027065	Ni̱ gataj Pilato gu̱nïn nej sij: —Hiuj dânj mân 'ngo̱ yi'nïn' nej stâdu, ni̱ ga̱'hue gi̱nikaj nej suj ga̱'a̱nj nej suj ni̱ gi̱'hiaj yìtï̀nj nej suj du'hua hiu'uj dânj dàj rûn' huaj gini'in nej suj.
40027066	Hiô' ni̱ ga'anj gi̱'hiaj yìtï̀nj nej sij ñan nngaj nneè kú Ma̱'an Jesús, ni̱ gachrîj nej sij da'nga'a riñan hiëj garán du'hua hiu'uj dânj ni̱ ganï̂n nej sij stâdu ganikïn' dugumîn hiuj dânj.
40028001	Nga gachîn gui ganarânj rûhua, ni̱ nga nï̀n' ruhuâ gìyìgï̀n gui gu̱dûngu, ni̱ ga'na' gi̱ni̱'hiaj María Magdalena ngà a'ngô María, ñan gachin' nej sij nneè kú Ma̱'an Jesús.
40028002	Ni̱ ûta nùkuaj ga'huij 'ngo̱ ñûn dadin' ga'na' 'ngo̱ si-ángel Ma̱'an Señor, ne' yàtà'a ni̱ nga guyumanj hiuj dânj, ni̱ guxunj hiëj garán ñan gachin' nej sij Ma̱'an Jesús, ni̱ ga'anj ga̱ne riñan hiëj dânj.
40028003	Ni̱ huaj dàj rûn' hua 'ngo̱ sa giràn gi'hiaj du'hui, ni̱ dàj rûn' gàtsì hua 'hue'e huê danj hua gàtsì sigan'anj.
40028004	Ni̱ nga gini'in nej stâdu dàj gahuin ni̱ ûta guyu'hui' nej sô' dadin' ga'na' 'ngo̱ ángel ni̱ nda nagunanj nneè kú nej sô' ni̱ nda gininj rumin' nej sô' gi'hia;
40028005	Sani̱ nanikàj ángel ni̱ gata, gu̱nïn nej siyànà ni̱kï̱n' hiuj dânj: —Si̱ guyu'hui' nej suj mánj; dadin' ni'ín si nana'hui' nej suj Ma̱'an Jesús, sô' dunikò' rùgùtsì nej síi riñan rugutsìi.
40028006	Nitaj nngaj hiuj nânj gà' mánj, dadin' gà' gana'nïn siganï̂nj nej nîman dàj rûn' gata, ni̱ ga̱'na̱' gi̱ni̱'hiaj nej suj ñan ginga.
40028007	Hiô' ni̱ ga̱'a̱nj nej suj, ni̱ gànàtà' nej suj gu̱nïn nej sí ga'na' ga̱huin chru̱n riñanj: “Si gà' gana'nï̂n siganï̂nj nej nîman, ni̱ gà' hua ne' ña̱an riñan nej suj nda yuman' Galilea; ni̱ hiuj dânj gi̱ni̱'in nej suj Ma̱'an.” Ni̱ huê dànanj gatâ riñan nej suj na̱nj ánj.
40028008	Hiô' ni̱ gahui nej siyànà dânj, ñan gachin' nej sij Ma̱'an Jesús ni̱ nu̱n yu'hui' ruhuâ ninj ni̱ huê danj na̱nj ûta ganahuin nìhià' ruhuâ ninj, ni̱ gunânj ninj ga'anj gànàtà' ninj sa gu̱nïn ninj dânj riñan nej sí ga'na' ga̱huin chru̱n riñan Ma̱'an Jesús,
40028009	Hiô' ni̱ ganikïn' Ma̱'an Jesús riñan ninj ni̱ gata: Man yu̱gue'. Ni̱ ga'na' nichì ninj, ni̱ ganana̱n ninj dakó Ma̱'an, ni̱ ginûn ña̱'a̱nj ninj Ma̱'an.
40028010	Hiô' ni̱ gataj Ma̱'an Jesús: —Si̱ gahuin ña̱'anj ruhuâ nej suj mánj; ga̱'a̱nj nej suj ni̱ gànàtà' nej suj sa gini'in nej suj riñan nej dinï̂n, da'nga ni̱ ga̱'a̱nj nej sij yuman' Galilea, ni̱ hiuj dânj gi̱ni̱'in nej sij ñùnj.
40028011	Nga nï̀n' aché nej siyànà nânj huaj ninj, ni̱ ga'anj da̱'a̱j nej sí stâdu ni̱kï̱n' dugumîn hiuj dânj yuman' snà'ànj Jerusalén, ni̱ ganata' nej sô' riñan nej rej huin ña̱an daran' nej sa gini'in nej sô' gahuin.
40028012	Ni̱ ga'anj ga̱na̱rï̱sna'anj nej rej huin ña̱an ngà nej síchìj achij i, ni̱ daga'min dugui' nej sij ni̱ ûta nìko san'anj an ga'hui' nej sij riñan nej sí stadû.
40028013	Ni̱ gataj nej sij: —Ga̱ta̱j nej suj ni̱ nga nï̀n' gatoj nej ñûnj ne' ñàn'an ni̱ ga'na' nej sí 'na̱' ga̱huin chru̱n riñan sí dânj ni̱ gi'hiaj tu̱ nej sô' nneè kú sij.
40028014	Ni̱ asà' gunïn gobernador nej nuguan' nânj, ni̱ si̱ giriñun ruhuâ nej suj dadin' du̱na'huej nej ñûnj rayi'î nej suj, ni̱ gi̱'hiaj nej ñûnj si ga̱na̱ni̱n nej suj.
40028015	Ni̱ gida'a nej sí stadû san'anj an, ni̱ duya'nï̀n nej sô' nej nuguan'an dàj rûn' gataj nej rej huin ña̱an, ni̱ nuguan' nânj huin sa gaya'nï̀n siganï̂nj daran nej judío nda gui hia̱j.
40028016	Ni̱ ga'anj nej yàn nej sí ga'na' ga̱huin chru̱n riñan Ma̱'an Jesús nda Galilea, raa̱ kïj ñan gataj Ma̱'an Jesús si gànà'huìj nej sij.
40028017	Ni̱ nga gini'in nej sij Ma̱'an Jesús ni̱ ganikïn' rúdàkòj nej sij riñanj; sani̱ hua̱ da̱'a̱j nej sij gurugui' chì' ruhuâ ni'in Ma̱'an.
40028018	Ni̱ ga'anj nichì Ma̱'an Jesús riñan nej sij ni̱ gata: —Daran' nej suun ga̱na̱huin ra'á ni̱ gi̱nikaj sùnj yàtà'a ngà riñan hio'óo.
40028019	Huê danj ni̱ ga̱'a̱nj nej suj, ni̱ gi̱digân nej suj si gahuin chru̱n nej guiì si-nùguàn' Ma̱'an Ña'anj an nï̀n' gàchrà' ruhuâ yumiguìi ni̱ du̱guata' nne nej suj nej guiì ngà siyu̱gui Ma̱'an Rê Ña'anj an, ngà siyu̱gui Ma̱'an Da'nin, ni̱ ngà siyu̱gui Ma̱'an Espíritu Santo;
40028020	Ni̱ gi̱di̱gân nej suj si da̱gahuin nej guiì daran' nej nuguan' ga'nïn' sùnj; hiô' ni̱ nné ngà nej suj daran' nej gui nda ga̱na̱huij yumiguìi. Ni̱ huê danj huin rû'huaj.
41001001	Gayi'ì si̱nï̱n nuguan' gi̱'hiaj ga̱na̱ni̱n nej guiì ni̱ ga'min rayi'î Ma̱'an Jesucristo huin Da'ní Ma̱'an Ña'anj an.
41001002	Dàj rûn' nnunj riñan danj Isaias sô' huin 'ngo̱ sí gataj dàj ga̱huin: Hia̱j rû'huaj ni̱ gà'nï̀n 'ngo̱ sí dânj ni̱ ga̱'a̱nj si̱nï̱n sô' ne' ña̱an riñan', ni̱ sí nânj gi̱'hiaj yu̱gui nej guiì nga gùchì'.
41001003	Ni̱ ga'min nùkuaj sô' nga gane sô' riñan hio'ó hua̱ nàkòo ni̱ gataj sô': “Gi̱'hiaj yu̱gui nej suj si-chrej Ma̱'an Señor; ni̱ na̱gi̱'hiaj ni̱ka̱ nej suj ma̱'an nej suj riñanj.”
41001004	Ni̱ nga nne Juan riñan hio'ó nàkòo, ni̱ duguata' nne sô' nej guiì ni̱ gataj sô' si gànànìkàj ruhuâ nej guiì rayi'î si-ga̱kïn' ninj, da'nga ni̱ ga'hue ginikaj Ma̱'an Ña'anj an nimân nìko rayi'î ninj.
41001005	Ni̱ ga'na' daran' nej guiì màn nej yuman' nìkò' Judea riñan Juan, ni̱ huê danj na̱nj ga'na' daran' nej guiì màn Jerusalén; ni̱ duguata' nne sô' ninj ruhuâ kïn Jordán, ni̱ ganata' ninj si-ga̱kïn' ninj riñan sô'.
41001006	Ni̱ nu̱n Juan 'ngo̱ atsîj huin duhuê yuku kameyu, ni̱ 'nï̱nj nnïnj ganikàj gatï̀n sô' ni̱ yâ sô' yirikí sta'naj a ngà gatsi' màn riki kïj ï.
41001007	Ganata' sô' si-nùguàn' Ma̱'an Ña'anj an riñan nej guiì ni̱ gataj sô': —'Na̱' 'ngo̱ sí dânj ne' rùkùj ni̱ ni̱ka̱j sô' su̱n yàkàan gà' da' ñùnj, ni̱ giri'í sinà'àj a du̱nachí nnïnj a̱nu̱min kanj 'nï̱nj dakó sô'.
41001008	Ñùnj ni̱ yàngà' ni̱ duguata' nnêj ngà nnee nej suj; sani̱ Ma̱'an ni̱ duguata' nnej ngà Espíritu Santo nej suj.
41001009	Ni̱ gahuin nej gui dânj, ni̱ ga'na' Ma'an Jesús ne' yuman' Nazaret huin do'ó Galilea, ni̱ ga'anj gàtà' nnej riñan Juan ruhuâ kïn Jordán.
41001010	Ni̱ orâ chre nga gahui Ma̱'an riki nnee, ni̱ ganayî'nï̀nj ne' yàtà'a, ni̱ gini'in gininj Ma̱'an Espíritu Santo ga'naj ni̱ huaj dàj rûn' hua 'ngo̱ ya'àan ni̱ gataj ahui Ma̱'an Jesús.
41001011	Ni̱ gunïn Ma̱'an Jesús ga'min Ma̱'an Ña'anj an nda ne' yàtà'a ni̱ gata: —Sò' huin Da'nî ni̱ ûta 'ì ruhuâj ni'ín sò'; ni̱ ûta huin nìhià' ruhuâj ni'ín sò'.
41001012	Ni̱ ne' rùkù ni̱ ginikaj Ma̱'an Espíritu Santo ga'an Ma̱'an Jesús riñan hio'ó hua̱ nàkòo.
41001013	Ni̱ gane riñan hio'ó nàkòo huìj xia gui, ni̱ duguane' Sichre gakï̱n'ïn riñanj, ni̱ nne ngà nej yuku màn riki kïj ï; ni̱ gunânj gi̱tsi nej ángel riñan Ma̱'an.
41001014	Ne' rùkù nga gatûj Juan dukuâ ga'a, ni̱ ga'na' Ma̱'an Jesús ne' Galilea ni̱ gidiganj nuguan' gi̱'hiaj ga̱na̱ni̱n nej guiì ni̱ dàj gi̱nikaj su̱n Ma̱'an Ña'anj an riñan ninj.
41001015	Ni̱ gata: —Gà' gisîj diû ni̱ gà' gahuin nichrun' Ma̱'an Ña̱'a̱nj ne yàtà'a guendâ gi̱nikaj sunj; ni̱ nànìkàj ruhuâ nej suj rayi'î si-ga̱kïn' nej suj, ni̱ gùyùmàn ruhuâ nej suj ni'in nej suj nuguan' gi̱'hiaj ga̱na̱ni̱n nej suj.
41001016	Ni̱ gachîn Ma̱'an Jesús nìchrùn' du'hua nne ña̱'a̱nj gù'nàj Galilea, ni̱ gini'in Simón ngà dinḯn sô' Andrés, ni̱ nu̱n nguèj dìnï̀nj sô' ga'nḯn nguèj sô' nnanj giri yukuaj a ruhuâ nne ña̱'a̱nj; dadin' huin nguèj sô' sí giri yukuaj aj.
41001017	Ni̱ gataj Ma̱'an Jesús gu̱nïn nguèj sô': —Ga̱'na̱' nguèj suj ni̱ gi̱nikò' nguèj suj rukû Ma'án, ni̱ gi̱'hiâ si ga̱huin nguèj suj sí gìrì' nej guiì gi̱nikò' rukû Ma'án.
41001018	Ni̱ orâ chre ni̱ gudunâj nguèj sô' nnanj giri yukuaj a, ni̱ gi̱nikò' nguèj sô' rukû Ma̱'an Jesús ga'anj nguèj sô'.
41001019	Gachîn Ma̱'an Jesús ga'an ne' ña̱n doj; ni̱ gini'in Jacobo da'ní Zebedeo ngà dinḯn sô' Juan, ni̱ nu̱n nguèj sô' ganachrâj nguèj sô' nnanj giri yukuaj a ruhuâ barku.
41001020	Ni̱ gakḯn Ma̱'an Jesús nguèj sô'; ni̱ orâ chre ni̱ gudunâj nguèj sô' rej nguèj sô' Zebedeo ruhuâ barku ngà nej sí huin musu, ni̱ gi̱nikò' nguèj sô' rukû Ma̱'an Jesús ga'anj nguèj sô'.
41001021	Ni̱ gatûj nej sij ruhuâ yuman' Kapernaúm; ni̱ gui ganarânj rûhua huin nga gatûj Ma̱'an Jesús ruhuâ hue' nûhui, ni̱ gidiganj si-nùguàn' Ma̱'an Ña'anj an riñan nej guiì.
41001022	Ni̱ gahuin ña̱'anj ruhuâ nej guiì ni'in ninj nej yì'nï̀n' nuguan' gidiganj: Dadin' gidiganj dàj rûn' gidigân 'ngo̱ sí ni̱ka̱j suun, ni̱ nitaj si gidiganj dàj rûn' gidigân nej maestrû ni'in ley.
41001023	Sani̱ ruhuâ hue' si-nùhuì nej sij nne 'ngo̱ sí dânj ni̱ ruhuâ nimân sô' nun nanè kï̱j huaa, ni̱ ga'min nùkuaj nanè kïj hua dânj.
41001024	—Nùnj huin si huin ruhuâ Ma̱'ân rè' ni'în rè' nej ñûnj rà'aj Jesús Nazareno. Ga'na' Ma̱'ân rè' guendâ du̱nahuí rè' nej ñûnj nî'. Ni'ín ahuin Ma̱'ân rè', huê Ma'ân rè' huin sa gèe riñan Ma̱'an Ña'anj an.
41001025	Sani̱ nanikàj Ma̱'an Jesús ni̱ dugunïn gà'ij nanè kï̱j hua dânj ni̱ gata: —Dḯn ga̱ne du'huâ' ráj ni̱ ga̱hui̱ ruhuâ nimân sí dan ni̱ ga̱'a̱nj ráj.
41001026	Ni̱ gayi'ì nanè kï̱j hua dan ni̱ dugua'ì sta'uj sí dânj, ni̱ gaguâj nùkuaj sta'uj ni̱ gahui ruhuâ nimân sí dânj ni̱ ga'an.
41001027	Ni̱ ûta gahuin ña̱'anj ruhuâ daran' nej guiì màn hiuj dânj, ni̱ ganarïsna'anj nej ma̱'an ninj siganï̂nj ninj ni̱ gataj ninj: —Ahuin sí huin sí nânj rà'aj. Ahuin a'ngô yi'nïn' nuguan' nàkà huin sa ga'min sô', dadin' ga'nïn' su̱n sô' riñan nej nanè kï̱j huaa ni̱ dagahuin ninj riñanj sô' rà'aj.
41001028	Ni̱ do̱j nï̀n' diû ni̱ gaya'nï̀n nuguan'an rayi'î sa sà' gi'hiaj Ma̱'an Jesús nï̀n' gàchrà' riñan hio'ó ginikaj ñu'unj Estado Galilea.
41001029	Nga gahui nej sij ruhuâ hue' nûhui, ni̱ ga'na' nej sij dukuâ Simón ngà Andrés, ni̱ huê danj na̱nj ga'na' Jacobo ngà Juan ngà nej sij.
41001030	Ni̱ nngaj nni yìchèj Simón a'nan' sachij i ni̱ nu̱n gachi'i ñûn'; ni̱ orâ dânj ni̱ ganata' nej sij gu̱nïn Ma̱'an Jesús si a'nan' sachij dânj.
41001031	Hiô' ni̱ ga'anj nichì Ma̱'an Jesús ñan nngaj sachij dânj, ni̱ gida'a ra'a ñûn' ni̱ ganachi nika, ni̱ orâ chre ni̱ giyî'nej gachi'i ñûn', ni̱ gayi'ì ñûn' ni̱ gunânj gi̱tsi ñûn' riñan nej sij.
41001032	Nga ginìn ni̱ nga gà' gata' gui raa̱ kïj ï, ni̱ ginikaj nej sij ga'na' nej sij riñan Ma̱'an Jesús, daran' nej guiì a'nan'an, ni̱ nej guiì nun ruhuâ nimân sa kï̱j ï.
41001033	Ni̱ ganara'hui' daran' nej guiì màn yuman' snà'ànj dânj, riñan rahue'e.
41001034	Ni̱ ganahuin daran' nej guiì a'nan'an ngà ahuin na̱nj yi'ì gara'hue̱' ninj gi'hiaj Ma̱'an Jesús, ni̱ girij ruhuâ nimân nej guiì ûta gà'ì nej sa kï̱j ï, ni̱ nun ga̱'nïn ga̱'mi̱n nej sa kï̱j dânj dadin' ni'in ninj ahuin sa huin Ma̱'an.
41001035	Ni̱ ganachi Ma̱'an Jesús nga nï̀n' hua ni̱gan' sta'u ni̱ nga nï̀n' hua ru̱mi̱n', ni̱ gahui ga'an riñan hio'óo nàkòo ni̱ ñan hua̱ nî'nïnj ïn, ni̱ hiuj dânj ga'min ngà Ma̱'an Ña'anj an.
41001036	Ni̱ ûta nana'hui' Simón Ma̱'an Jesús, ni̱ huê danj na̱nj nana'hui' nej guiì màn ngà Simón Ma̱'an Jesús.
41001037	Ganari' nej sij Ma̱'an Jesús ni̱ gataj nej sij gu̱nïn: —Nana'hui' daran' nej guiì Ma̱'ân rè'.
41001038	Ni̱ gataj Ma̱'an Jesús: —Ga̱'a̱nj nê' nej yuman' màn nìchrùn' nânj, da'nga ni̱ ganatá si-nùguàn' Ma̱'an Ña'anj an riñan nej guiì màn hiuj dânj; dadin' huê rayi'î sun nânj huin ga'ná.
41001039	Ni̱ gidigân Ma̱'an Jesús si-nùguàn' Ma̱'an Ña'anj an ruhuâ nej hue' nuhuî nne nï̀n' gàchrà' riñan hio'ó Galilea, ni̱ girij ruhuâ nimân nej guiì nej sa kï̱j ï.
41001040	Ni̱ ga'na' 'ngo̱ sí nnùn yi'ì lepra riñan Ma̱'an Jesús, ni̱ ganikïn' rúdàkòj sô' riñanj ni̱ ûta àko gachín nì'hiaj sô' riñanj; ni̱ gataj sô': —Si ruhuâ Ma̱'ân rè', ni̱ ga̱'hue gi̱'hiaj Ma̱'an rè' si ga̱na̱huín.
41001041	Ni̱ gananï̂n àko ruhuâ Ma̱'an Jesús ni'in sí dânj, ni̱ dunukuaj ra'a ni̱ gagan' ra'a nneè kú sô' ni̱ gata: —Garan' ruhuâj si ga̱na̱huin sà' nneè kú' na̱nj ánj.
41001042	Ni̱ nga gisîj ga'min Ma̱'an Jesús ni̱ orâ chre ni̱ giyî'nej yi'ì lepra riñan nneè kú sí dânj, ni̱ ganahuin sà' nneè kú sô'.
41001043	Hiô' ni̱ ûta ga'nïn' sunj riñan sô', ni̱ gata sisi̱ si̱ gananï̂n sô' riñan nej guiì sa gi'hia ngà sô', huê danj ni̱ gana'nïn nan sô' dukuâ sô'.
41001044	—Ni̱ gata: Ni̱'hiaj ni̱ si̱ gataj' gu̱nïn gà' si 'ngo̱ nej guiì sa gi'hiâ ngà' mánj, sani̱ ga̱'a̱nj' ni̱ gi̱di̱gân' ma'ân' riñan rej, ni̱ gà'huì' 'ngo̱ yuku guendâ ganahuin sà' riñan Ma̱'an Ña'anj an dàj rûn' ga'nïn' su̱n Moisés guendâ gi̱ni̱'in nej sij sa sà' gi'hiâ ngà râj.
41001045	Sani̱ nga ga'anj sí dânj ni̱ gayi'ì sô' ni̱ ûta duyi'nanj sô', ni̱ duya'nï̀n sô' sa sà' gi'hiaj Ma̱'an Jesús ngà sô', ni̱ rayi'î dânj ni̱ na'hue ga̱tu̱ ràngà' Ma̱'an Jesús yuman' snà'ànj dânj, hiô' ni̱ gunâj Ma̱'an Jesús ne' ye̱' yuman' snà'ànj dânj riñan hio'ó nàkòo ni̱ ga'na' daran' nej yuman'an riñan Ma̱'an.
41002001	Ni̱ gachîn do̱j nej gui ni̱ gatûj ñûn Ma̱'an Jesús ruhuâ yuman' Kapernaúm; ni̱ gunïn nej guiì si nne ruhuâ 'ngo̱ hue'e.
41002002	Ni̱ ganara'hui' ûta gà'ì nej guiì, ni̱ nda gachra chre ruhuâ rahue'e mân ninj ni̱ huê danj na̱nj na'hue gùchì' riñan rahue'e gimàn ninj; ni̱ gidigân Ma̱'an Jesús si-nùguàn' Ma̱'an Ña'anj an riñan ninj.
41002003	Ni̱ ata ga'ânj ran' nej síi 'ngo̱ sí na'hue gìsìkì' nneè kú, ni̱ ga'na' nej sô' riñan Ma̱'an Jesús.
41002004	Sani̱ ñan nitaj dàj huaj gùchì' nej sô' ñan nne Ma̱'an Jesús, dadin' màn ûta gà'ì nej guiì hiuj dânj, huê danj ni̱ ga'nêj nej sô' sa tàj yichrá hue' ñan nne Ma̱'an Jesús, ni̱ gutâ' nej sô' 'ngo̱ hiu'uj u yichrá hue' dânj, ni̱ hiuj dânj guduninj nej sô' nna tàj sí a'nan' dânj.
41002005	Ni̱ nga gini'in Ma̱'an Jesús si guyumân yìtï̀nj ruhuâ nej sô', ni̱ gata gu̱nïn sí na'hue gìsìkì' nneè kú: —Da̱'ninj gà' ginikâ nimân nìko rayi'î nej si-ga̱kï̂nt na̱nj ánj.
41002006	Ni̱ nne da̱'a̱j nej sí chru̱n ley hiuj dânj, ni̱ nadigi'ñûn nej sô' ngà ruhuâ nimân nej sô'.
41002007	“Nùnj huin saj ni̱ gataj sí nânj dànanj rà'aj. Ga'min kï̱j sô' riñan Ma̱'an Ña'anj an. Ni̱ ahuin sí ga̱'hue gi̱nikaj nimân nìko rayi'î nej gakï̱n'ïn rà'aj, man 'ngo̱ rïn Ma̱'an Ña'anj an huin sa ga̱'hue gi̱nikaj nimân nìko rayi'î nej gakï̱n'ïn na̱nj ánj.”
41002008	Orâ ni̱ garânj da'nga' ruhuâ Ma̱'an Jesús ngà nanè nimanj, dàj nadigi'ñûn nej sí nânj ngà nda ruhuâ nimân nej sô' ni'in nej sô' Ma̱'an ni̱ gata: —Nùnj huin saj ni̱ ganï̂n ruhuâ nej suj dànanj ngà ruhuâ nimân nej suj rà'aj.
41002009	Ahuin go'ngo̱ nguèj sun nânj hua chì' doj gi̱'hiâ rà'aj, guendâ gàtà gu̱nïn sí na'hue gìsìkì' nneè kú: “Gà' ginika nimân nìko rayi'î nej si-ga̱kï̂nt” nej si gàtà: “Ga̱na̱chi sò', ni̱ ga̱na̱ka̱j na tàj dan ni̱ ga̱che̱ râj.”
41002010	Dùgùnàj huaj gi̱ni̱'in nej suj si nìkà suun riñan hio'óo guendâ ga̱'hue gi̱nika nimân nìko rayi'î nej gakï̱n'ïn. Ni̱ gataj Ma̱'an Jesús gu̱nïn sí na'hue gìsìkì' nneè kú dânj:
41002011	—Riñan sò' gàtà: Ga̱na̱chi sò', ni̱ ga̱na̱ka̱j' na tàj dânj, ni̱ na̱n' dukuât ráj.
41002012	Hiô' ni̱ ganachi sí dânj orâ chre, ni̱ ganakaj sô' na tàj sô', ni̱ gahui sô' ni̱ ga'anj sô' ni̱ gini'in daran' nej guiì màn hiuj dânj, hiô' ni̱ ûta gahuin ña̱'anj ruhuâ ninj ni̱ ga'min hue'ê ninj rayi'î Ma̱'an Ña'anj an, ni̱ gataj ninj: —Nitaj gà' si 'ngo̱ ñùn gini'in nê' sí gi̱'hiaj dànanj gà' mánj.
41002013	Ne' rùkù ni̱ gahui ñûn Ma̱'an Jesús ga'an ñan nu̱n nne ña̱'a̱nj; ni̱ ga'na' daran' nej guiì riñan Ma̱'an ni̱ gidiganj si-nùguàn' Ma̱'an Ña'anj an riñan nej guiì màn hiuj dânj.
41002014	Ni̱ gachîn Ma̱'an Jesús hua hiuj dânj, ni̱ gini'in Leví huin da'ní Alfeo, ni̱ nne sô' riñan 'ngo̱ chrun yîla guendâ ga'nêj sô' san'anj an riñan nej guiì yùmàn'an, ni̱ gata gu̱nïn sô': —Gi̱nikò' sò' rukú. Ni̱ ganayumàn sô' ni̱ ga'anj sô' ngà Ma̱'an Jesús.
41002015	Ni̱ nga nne Ma̱'an Jesús rukû Mesa ruhuâ dukuâ Leví, ni̱ nne ûta gà'ì nej sí ga'ne̱j san'anj an guendâ sí ni̱ka̱j su̱n riñan Roma ngà nej sí gi'hiaj gakï̱n'ïn ni̱ huê danj na̱nj nne nej sí 'na̱' ga̱huin chru̱n riñanj; ni̱ màn ûta gà'ì nej guiì ginikò' Ma̱'an Jesús ga'na' ninj.
41002016	Ni̱ gini'in nej maestrû chru̱n ley ngà nej sí fariseo, si nne Ma̱'an Jesús yaj ngà nej sí ga'nêj san'anj an ni̱ ngà nej sí gakï̱n'ïn, ni̱ gataj nej sô' gu̱nïn nej sí 'na̱' ga̱huin chru̱un: —Nùnj huin saj ni̱ gi'hiaj Ma̱'an si-Maestrû nej suj dànanj, ni̱ nne sô' yâ sô' ni̱ go'o sô' ngà nej sí ga'nêj san'anj an ni̱ ngà nej sí gakï̱n'ïn rà'aj.
41002017	Ni̱ nga gunïn Ma̱'an Jesús nej nuguan' nânj ni̱ gata: —Nej sí hua̱ sà'a ni̱ nitaj si nana'hui' nej sô' sí gònò'òo mánj, sani̱ nej sí a'nan'an ni̱ nana'hui' nej sô' sí gònò'òo. Ñùnj ni̱ nun gà'nàj guendâ gàkï̀n nej sí ganï̂n ruhuâ si huin nej sô' sí ni̱ka̱a mánj ga'ná guendâ nej sí gi'hiaj gakï̱n'ïn na̱nj ánj.
41002018	Ni̱ ga gi̱ni̱ne̱j nej sí ga'na' ga̱huin chru̱n riñan Juan ngà nej sí ga'na' ga̱huin chru̱n riñan nej sí fariseo; ni̱ ga'na' nej sô' ni̱ gataj nej sô' gu̱nïn Ma̱'an Jesús: —Nùnj huin saj ni̱ nej sí 'na̱' ga̱huin chru̱n riñan Juan ngà nej sí 'na̱' ga̱huin chru̱n riñan nej sí fariseo ni̱ ga gi̱ni̱ne̱j nej sô' rà'aj; nùnj huin saj ni̱ nej sí 'na̱' ga̱huin chru̱n riñan Ma̱'ân rè' ni̱ nitaj si ga gi̱ni̱ne̱j nej sô' rà'aj.
41002019	Ni̱ gataj Ma̱'an Jesús: —Ga̱'hue ga̱ gi̱ni̱ne̱j nej sí huaj guruguñu'unj ñan hua̱ gi'ñanj ñan garan ra̱'a 'ngo̱ síi, nga nï̀n' nne sí ga̱ra̱n ra̱'a dânj na̱nj nî'. Si̱ ga'hue ga̱ gi̱ni̱ne̱j nej sô' mánj.
41002020	Sani̱ gùyùmàn gui nga ga̱'na̱' ga̱'ne̱ nej sij, sí huin nika siyànà nânj hiô' ni̱ hua̱ da̱'a̱j nej gui ni̱ ga̱ gi̱ni̱ne̱j nej sij na̱nj ánj.
41002021	’Nitaj gà' si 'ngo̱ síi gana'nḯn 'ngo̱ dasû atsîj nàkàa riñan atsìj i re'è gà' giyi'ne' mánj, dadin' huê gè atsìj i nàkà dânj gi̱'hiaj gìyì'nè' atsìj i re'è dânj, hiô' ni̱ dànanj ga̱huin nìko ñan guyutù dânj gà' na̱nj ánj.
41002022	Gà' si 'ngo̱ síi nitaj si gachra nne bino nàkàa ruhuâ nnïnj re'èe; dadin' nne bino nàkà dânj gi̱'hiaj gùyùtù nnïnj re'è dânj; ni̱ ga̱ña̱nj nï̀n' nne bino ni̱ gi̱rë̱' nnïnj dânj; Sani̱ nne bino nàkàa ni̱ ruhuâ nnïnj nàkàa da'huî' ga̱chrô'.
41002023	Gahuin 'ngo̱ gui dânj nga gachîn Ma̱'an Jesús ñan gunun nej sij ni̱ gahuin gui ganarânj ruhuâ, hiô' ni̱ nga aché nej sí 'na̱' ga̱huin chru̱un riñan Ma̱'an huaj nej sô'; ni̱ gayi'ì nej sô' ni̱ girihiâj nej sô' kaa.
41002024	Hiô' ni̱ gataj nej sí fariseo: —Gi̱ni̱'hiaj sò' dadin' nùnj huin saj ni̱ gi'hiaj nej sô' dànanj ni̱ gui ganarânj ruhuâ huin gui nânj ni̱ nun gìyì'nï̀n' suun si gi̱'hiaj nej sô' dànanj rà'aj.
41002025	Sani̱ gataj Ma̱'an Jesús: —Nun ga̱hia̱ nej suj dàj gi'hiaj David nga hua sa gàchin riñan sij, ni̱ nga ganachinj yi'naa riki sij ni̱ huê danj na̱nj ganachinj yi'naa riki nej sí ni̱ka̱j dugui' ngà sij mínj.
41002026	Dàj gi'hiaj sij nga gatûj sij ruhuâ dukuâ Ma̱'an Ña'anj an, nga gahuin Abiatar rej huin ña̱n nï̀n'ïn, ni̱ yâ sij rachrún gè tàj riñan Ma̱'an Ña'anj an ni̱ nun gìyì'nï̀n' suun si ya̱ nej sí nàsìnùnj un rachrún dânj, dadin' man 'ngo̱ rïn nej rej huin sa ga̱'hue ya̱ nej rachrún dânj, sani̱ ga'hui' David yâ nej sí ni̱ka̱j dugui' ngà sô' rachrún dânj.
41002027	Ni̱ gataj Ma̱'an Jesús: —Gui ganarânj rûhua gi'hiaj Ma̱'an Ña'anj an guendâ ga̱na̱ra̱n ruhuâ nej síi, sani̱ sê si̱ gi'hiaj Ma̱'an Ña'anj an nej síi guendâ gui ganarânj ruhuâ mánj.
41002028	Huê danj ni̱ ñùnj ni̱ huín Señor ni̱ka̱j su̱n riñan gui ganarânj ruhuâ.
41003001	Ni̱ gatûj ñûn Ma̱'an Jesús ruhuâ hue' nûhui; ni̱ nne 'ngo̱ sí ganakò 'ngo̱ ra'a ruhuâ hue' dânj.
41003002	Ni̱ ûta hue'ê gayakaj guendâ nej sij dadin' ruhuâ nej sij gi̱ni̱'in nej sij, si gui ganarânj ruhuâ ni̱ gi'hiaj Ma̱'an Jesús ga̱na̱huin sí ganakò ra'a nânj, da'nga ni̱ ga'hue ga̱ra̱n ruhuâ nej sij rayi'î Ma̱'an Jersús.
41003003	Hiô' ni̱ gataj Ma̱'an Jesús gu̱nïn sí ganakò ra'a dânj: —Gànàyùmàn sò' ni̱ ga̱nikïn' da̱nï̱n hiuj nânj.
41003004	Ni̱ gata: —Dùgùnàj̱ huaj si gui ganarânj rûhua ni̱ gi̱'hio' sa sà'a nî', si dùgùnàj huaj si gi̱'hio' sa a'nan'an sà', dùgùnàj huaj si gi̱'hio' si ga̱na̱ni̱n 'ngo̱ guiì nî', si dùgùnàj huaj si da̱gahui' 'ngo̱ guiì sà'. Sani̱ dḯn gane du'hua nej sij.
41003005	Hiô' ni̱ gini'hiaj Ma̱'an Jesús, ni̱ ga'man ruhuâj ni̱ gananï̂n ruhuaj ni̱ gini'hia nï̀n' gàchrà' ne' rùkuj, dadin' ûta 'tsì hua ruhuâ nimân nej sij, ni̱ gata gu̱nïn sí ganakò ra'a dânj: —Du̱nukuâ sò' ra'ât. Ni̱ dunukuâ sí dânj ra'a sô', ni̱ ganahuin nì'nà' ra'a sô'.
41003006	Ni̱ nga gahui nej sí fariseo ga'anj nej sô', ni̱ daga'min dugui' nej sô' ngà nej yi'nïn' nej sí herodianos rayi'î Ma̱'an Jesús, dadin' huin ruhuâ nej sô' da̱gahui' nej sô' Ma̱'an.
41003007	Sani̱ gahuin anêj Ma̱'an Jesús ngà nej sí ga'na' gahuin chru̱n riñanj ni̱ ga'an ñan nu̱n nne ña̱'a̱nj, ni̱ huê danj na̱nj ginikò' ûta gà'ì nej guiì màn Galilea. Ni̱ huê danj na̱nj ga'na' nej guiì màn Judea.
41003008	Ni̱ huê danj na̱nj ga'na' nej guiì màn Jerusalén, ni̱ nej guiì màn Idumea, ni̱ nej guiì màn ané du'hua kïn Jordán, ni̱ nej guiì màn ganikàj rukû Tiro ni̱ nej guiì màn Sidón, ni̱ gunïn ninj sa nìko sta'u gi'hiaj Ma̱'an Jesús; ni̱ ûta gà'ì nej guiì ga'na' riñan Ma̱'an.
41003009	Ni̱ gata gu̱nïn nej sí 'na̱' ga̱huin chru̱n riñanj si gà' ga̱ yu̱gui 'ngo̱ barku, rayi'î guendâ ûta man nej guiì, da'nga ni̱ si ganï̂n dugui' ninj ngà Ma̱'an.
41003010	Dadin' ûta gà'ì nej guiì a'nan'an ganahuin gi'hiaj Ma̱'an Jesús; ni̱ man si gagan' ra'a ninj ni̱ ganatûj da̱'a̱j ninj ñan nikïnj.
41003011	Ni̱ nga gini'in nej nanè kï̱j huaa Ma̱'an Jesús ni̱ ganikïn' rúdàkòj ninj riñanj, ni̱ gaguâj nùkuaj ninj ni̱ gataj ninj: —Sò' huin Da'ní Ma̱'an Ña'anj an.
41003012	Sani̱ ûta dugunïn gà'ì Ma̱'an Jesús nej nanè kï̱j hua si dḯn ga̱ne du'hua ninj, ni̱ si̱ gananï̂n ninj ahuin sa huin Ma̱'an.
41003013	Ne' rùkù ni̱ gahui Ma̱'an Jesús ga'an raa̱ 'ngo̱ kïj ï ni̱ gakï̱n nej sí garan' ruhuaj; ni̱ ga'na' nej sô' riñanj.
41003014	Ni̱ ganaguij yùhuìj nej sí ga'na' ga̱huin chru̱n riñanj, guendâ gi̱nikaj dugui' nej sô' ga̱che̱ nej sô' ngà Ma̱'an, ni̱ huê nej sô' huin sa ga̱'nïn ga̱'a̱nj gànàtà' si-nùguàn' Ma̱'an Ña'anj an riñan a'ngô nej guiì.
41003015	Ni̱ ga'huij si gi̱nikaj su̱n nej sô' ni̱ gi̱ri̱ nej sô' sa kï̱j ï ruhuâ nimân nej guiì.
41003016	Ni̱ ganaguij Simón, ni̱ dugû'na Pedro gahuin siyu̱gui sô'.
41003017	Ni̱ Jacobo huin da'ní Zebedeo, ni̱ Juan huin dinḯn Jacobo, ni̱ nguèj sí nânj gutaj Boanerges raa̱ siyu̱gui nguèj sô', ni̱ nânj ruhuaj ga̱ta sí huin da'ní du'hui;
41003018	ni̱ ganaguij Andrés, Felipe, Bartolomé, Mateo, Tomás, Jacobo huin da'ní Alfeo, Tadeo, Simón sí 'na̱' riñan hio'ó Kanaán.
41003019	Ni̱ Judas Iscariote, sí nânj huin sí naga'hui' Ma̱'an Jesús. Ne' rùkù ni̱ gatûj Ma̱'an Jesús ruhuâ hue'e ngà nej sí nìkò' rukuj
41003020	Ni̱ nda nanè chre ganara'hui' ûta gà'ì nej guiì, ni̱ gà' nitaj si giyi'nï̂nj riñan nej sij ya̱ nej sij.
41003021	Ni̱ nga gunïn nej dugui' Ma̱'an Jesús, ni̱ ga'na' nej sô' guendâ ga̱na̱ka̱j nej sô' Ma̱'an; dadin' gataj nej sô': Si sinún Ma̱'an.
41003022	Sani̱ guyumân nej maestrû chru̱n ley màn Jerusalén ni̱ gataj nej sô': —Si nu̱n Beelzebú ruhuâ nimân Ma̱'an Jesús, ni̱ ô' huin sa ga'nïn' riñan nej sa kï̱j ï ni̱ rayi'î dan ni̱ ga'hue girij nej sa kï̱j ï ruhuâ nimân nej guiì.
41003023	Ni̱ gakḯn Ma̱'an Jesús ga'na' nej sij, ni̱ ga'min 'ngo̱ nuguan' ráan riñan nej sij ni̱ gata: —Dàj ga̱'hue gi̱'hiaj sichre ni̱ gi̱rij ne' ye̱'e ma̱'an ruhuâ nimân 'ngo̱ guiì rà'aj.
41003024	Ni̱ si gìyìchrà' da̱'a̱j nej guiì ni̱ka̱j ñu'unj 'ngo̱ rey, ni̱ si̱ ga'hue gi̱ngaj nâ doj yuman' ni̱ka̱j ñu'unj sô' ga̱' mánj.
41003025	Ni̱ si gìyìchrà' da̱'a̱j nej guiì màn ruhuâ 'ngo̱ hue'e, ni̱ si̱ ga'hue ga̱ nùguàn'an ruhuâ ninj gà' mánj.
41003026	Ni̱ si gu̱nï̱n' sichre ngà ma̱'an, ni̱ gìyìchrà' da̱'a, ni̱ si̱ ga'hue ga̱ne naj doj gà' mánj. Dadin' gà' ganahuij diû ga̱ne na̱nj ánj.
41003027	’Gà' si 'ngo̱ síi si̱ ga'hue ga̱tu̱ ruhuâ dukuâ 'ngo̱ sí hua̱ yiru'huee guendâ gi̱'hiaj tu̱ sô' nej rasu̱n huin si'hiaj sí dânj, dadin' gà' si̱nï̱n da'hui sô' gu̱mi̱n sô' sí yi̱ru'hue dânj, da'nga ni̱ ga'hue ga̱tu̱ sô' ni̱ gi̱'hiaj tu̱ sô' sa màn ruhuâ dukuâ sí dânj.
41003028	’Yàngà' hia nï̀n' gàtà: Ni̱ daran' nej gakï̱n' gi'hiaj nej síi ngà daran' nej nuguan' kï̱j ga'min nej sij dàj na̱nj hua ma̱'an, ni̱ ga̱'hue gi̱ni̱kaj Ma̱'an Ña'anj an nimân nìko rayi'î daran'anj.
41003029	Sani̱ ahuin na̱nj sí ga'min nuguan' kï̱j huaa riñan Ma̱'an Espíritu Santo, ni̱ nitaj àmàn huaj gi̱nika nimân nìko rayi'î sí dânj, dadin' gi̱ran' sañun sô' ni̱ gi̱nun nìgànj sô' ruhuâ rúnâko.
41003030	Dadin' gataj nej sí dânj: Si̱ nu̱n nanè kï̱j huaa ruhuâ nimanj na̱nj ánj.
41003031	Ni̱ nda ne' rùkù doj 'na̱' nej dinḯn Ma̱'an Jesús ngà nni, ni̱ gunâj nej sô' ne' ye̱' hue' dânj, ni̱ ga'nḯn nej sô' 'ngo̱ síi ga'anj gàkï̀nj Ma̱'an.
41003032	Ni̱ gataj nej guiì màn ganikàj ne' rùkù Ma̱'an Jesús: —Nni Ma'ân rè' ngà nej dinḯn rè' ni̱ nej yuguej rè' nikïn' ne' ye̱'e, ni̱ nana'hui' nej sij Ma'ân rè' na̱nj ánj.
41003033	Ni̱ gataj Ma̱'an Jesús: —Ahuin si huin nnî ngà nej dinï̂n rà'aj.
41003034	Ni̱ ni'hiaj Ma̱'an riñan nej guiì màn ganikàj ne' rùkùj ni̱ gata: —Nej suj huin nnî ngà nej dinï̂n.
41003035	Dadin' daran' nej guiì gi'hiaj sa garan' ruhuâ Ma̱'an Ña'anj an, ni̱ huê ninj huin nej dinï̂n ngà nej yugue ni̱ huin ninj nnî.
41004001	Huê danj ni̱ nne Ma̱'an Jesús nìchrùn' du'hua nne ña̱'a̱nj ni̱ gayi̱'ij gidiganj riñan nej guiì; ni̱ ganara'hui' ûta gà'ì nej guiì riñan Ma̱'an Jesús, hiô' ni̱ gatu ruhuâ barku, ni̱ ga'anj ga̱ne ruhuâ barkû; ni̱ màn nej guiì nìchrùn' du'hua nne ña̱'a̱nj.
41004002	Huê danj ni̱ gayi̱'ij gidiganj nuguan' ráan rayi'î gà'ì nej rasu̱un, ni̱ gata nga gidiganj nej yì'nï̀n' si-nùguàn' Ma̱'an Ña'anj an:
41004003	—Gu̱nïn nej suj: 'Ngo̱ sí dânj ni̱ sí unuun huin sô' ni̱ gahui sô' ga'anj gùnùn sô';
41004004	Ni̱ nga unun sô' huaj sô', ni̱ da̱'a̱j nej ka̱n dânj gininj du'hua chrej e ni̱ ga'na' nej yataj aché yàtà'a ni̱ yâ nej yô' nej ka̱n dânj.
41004005	Ni̱ a'ngô da̱'a̱j nej ka̱n dânj gininj riñan hio'ó hiëj, ñan nitaj si hua̱ nìko hio'óo; ni̱ ra'ñanj giyi'chraj, dadin' nitaj si hua̱ hio'óo ga̱'a̱nj gu̱nu̱n hia'aj.
41004006	Sani̱ nga gisîj gui, ni̱ gochroj man gi'hiaj nân; dadin' nun ga̱'a̱nj gu̱nu̱n hia'aj riki hio'óo huê danj ni̱ ganakoj.
41004007	Ni̱ a'ngô da̱'a̱j nej ka̱n dânj gininj siganï̂nj nej tanj an; ni̱ gachij nej tanj dânj ni̱ nun gà'nï̀n ninj ga̱chi̱j nej koj sà' dânj, huê danj ni̱ nun ga̱hiu chruj raa̱ nej koj sà' dânj mánj.
41004008	Ni̱ a'ngô da̱'a̱j nej ka̱n dânj gininj riñan hio'ó sà'aj, ni̱ gahiu chruj raa̱ nej koj dânj, dadin' giyichra' hue'ej ni̱ gachi, ni̱ gahiu ko̱ chi̱' chruj raj, huà'nï̀nj xia chruj raj, 'ngo̱ sientu chruj raa̱ da' go'ngo̱ nej ka̱n dânj.
41004009	Hiô' ni̱ gata: —Guiì tàj hiu'uj rakïj guendâ gu̱nïn, ni̱ gu̱nïn ninj.
41004010	Nga ganahuin 'ngo̱ rïn Ma̱'an Jesús, ngà nej sí gaché ngà Ma̱'an ni̱ nej yùhuìj nej sí 'na̱' ga̱huin chru̱n riñanj, ni̱ gachín na'anj nej sô' rayi'î nuguan' rán nânj.
41004011	Ni̱ gata gu̱nïn nej sô': —Hua̱ ni̱ña̱n si ga̱'hue ga̱ra̱n da'nga' ruhuâ nej suj nej nuguan' hua̱ huì gi'hiaj Ma̱'an Ña'anj an; sani̱ nej sí màn ne' ye̱'e, ni̱ hua̱ ni̱ña̱n si gu̱nïn nej sô' nuguan' ráan.
41004012	Ni̱ gi̱ni̱'hiaj nej sô'; sani̱ si ga'hue gi̱ni̱'in nej sô', gu̱nïn nej sô' sani̱ si̱ ga'hue ga̱ra̱n da'nga' ruhuâ nej sô'; huê danj ni̱ na'huej nej sô' ga̱na̱du̱na̱ nej sô' ma̱'an nej sô' ni̱ nitaj si gananikàj ruhuâ nej sô' rayi'î si-ga̱kïn' nej sô', hiô' ni̱ si̱ ginikâ nimân nìko rayi'î si-ga̱kïn' nej sô' mánj.
41004013	Ni̱ gataj Ma̱'an Jesús gu̱nïn nej sij: —Nun ni'in nej suj nùnj huin si ga̱ta̱j daran' nej nuguan' rán nânj ruhuaj ûn'. Dàj gi̱'hiaj nej suj, ga̱'hue ga̱ra̱n da'nga' ruhuâ nej suj a'ngô da̱'a̱j nej nuguan' rán dânj rà'aj.
41004014	Sí unuun huin sí ga'min si-nùguàn' Ma̱'an Ña'anj an.
41004015	Nej ka̱n gunun nej sô' du'hua chrej e: Huin nej guiì gunïn si-nùguàn' Ma̱'an Ña'anj an, sani̱ ne' rùkù nga gisîj gunïn ninj, ni̱ orâ chre ni̱ ga'na' sichre, ni̱ ga'ne nuguan' gunun nej sô' ruhuâ nimân ninj.
41004016	Nej ka̱n gunun nej sô' siganï̂nj nej hiëj: Huin nej guiì gunïn si-nùguàn' Ma̱'an Ña'anj an, ni̱ nda nìhià' chre hua ruhuâ ninj nga ganahuin ra'a ninj si-nùguàn' Ma̱'an Ña'anj an.
41004017	Sani̱ ñan nun gùyùmàn nìko ruhuâ ninj ni'in ninj si-nùguàn' Ma̱'an Ña'anj an, ni̱ nun ga̱nikïn' ran ninj, dadin' nga ga'na' sañuun ni̱ gata rùhuà nej síi ni'in nej sô' ninj rayi'î si-nùguàn' Ma̱'an Ña'anj an, ni̱ gininaj ruhuâ ninj ni̱ ganatûj ninj.
41004018	Nej ka̱n gunun nej sô' siganï̂nj nej koj tanj an: Huin nej guiì gunïn si-nùguàn' Ma̱'an Ña'anj an,
41004019	sani̱ gidigañu'unj nej sun màn ruhuâ yumiguìi nânj, ngà nej sa gi'hiaj ga̱huin yi̱ru'hue ninj, ni̱ ûta huin ruhuâ ninj ga̱ a'ngô nej rasu̱un riñan ninj, ni̱ nej rasu̱n nânj huin sa gi'hiaj ni̱ gininaj ruhuâ ninj ngà si-nùguàn' Ma̱'an Ña'anj an, huê danj ni̱ nitaj si gini'ñanj ninj ngà si-nùguàn' Ma̱'an Ña'anj an gà' mánj.
41004020	Nej ka̱n gunun nej sô' riñan hio'ó sà'a: Huin nej guiì gunïn si-nùguàn' Ma̱'an Ña'anj an ni̱ ganahuin ra̱'a ninj si-nùguàn' Ma̱'an Ña'anj an, ni̱ gi'hiaj ninj dàj rûn' gi'hiaj 'ngo̱ ka̱n ga'hui' ko̱ chi̱' chruj tsì'i, huà'nï̀nj xia chruj tsì'i, 'ngo̱ sientu chruj tsì'i, huê danj guyumân ruhuâ a'ngô nej guiì si-nùguàn' Ma̱'an Ña'anj an gi'hiaj ninj.
41004021	Ni̱ huê danj gataj Ma̱'an Jesús: —Nìko' sa yigï̀ïn ga'nô' guendâ gi'nïnj hu̱ij riki chrún riñun' na̱nj nî', nej si gi'nïnj hu̱ij riki nna sà'. Sê ña̱'a̱n huaj si gùtò' gita̱a ñan yàkàan guendâ gùdùgunj rà' saj ûn'.
41004022	Nitaj gà' si 'ngoj hua huì sisi̱ si̱ ga'hue gi̱ni̱'in nej guiì mánj, nùnj huin si gi'nïnj huij sani̱ dàñùn gi̱ni̱'in nej guiì na̱nj ánj.
41004023	Si hua̱ 'ngo̱ nej suj tá hiu'uj u rakïj guendâ gu̱nïn, ni̱ gu̱nïn nej suj.
41004024	Ni̱ huê danj na̱nj gataj Ma̱'an Jesús: —Hue'ê ga̱na̱nï̱n rakïj nej suj ni̱ hue'ê gu̱nïn nej suj, dadin' ngà da'nga giriñun nej suj, ni̱ huê ngà da'nga dânj gi̱ri̱ñu̱n Ma̱'an Ña'anj an nej suj; ni̱ si gadagahuin nej suj sa gunïn nej suj hiô' ni̱ gi̱ri̱ki̱ Ma̱'an Ña'anj an doj nuguan' sà'a gu̱nïn nej suj.
41004025	Dadin' sí gadagahuin sa gunïn, ni̱ gi̱ri̱ki̱ Ma̱'an Ña'anj an doj sa ga̱ra̱n da'nga' ruhuâ sô'; ni̱ sí gunïn sani̱ nun ga̱da̱gahuin sô' sa gunïn sô', ni̱ ga̱'ne̱ Ma̱'an Ña'anj an si-nùguàn'anj riñan sô'.
41004026	Ni̱ gataj Ma̱'an Jesús: —Ni̱ huê dànanj gi'hiaj sun Ma̱'an Ña'anj an, dadin' dàj rûn' gi'hiaj 'ngo̱ sí dagaman' ka̱an riki hio'óo huê danj gi'hiaj Ma̱'an.
41004027	Ni̱ gatoj sô' ne' ñàn'an ni̱ nga giyigï̀n ne' ni̱gan' a'ngô gui ni̱ ganachi sô', ni̱ gà' giyichra' ka̱n dagaman' sô' ni̱ gachi sani̱ nun gi̱ni̱'in sô' dàj gi'hia gachi mánj.
41004028	Huê gè hio'óo gi'hiaj gachra ka̱an raa̱ ka dânj, gà' si̱nï̱n ni̱ gisîj chrin' trigu ni̱ gachi, ni̱ ne' rùkù ni̱ gachra kaa raj huê danj ni̱ gachra ka̱an raj;
41004029	Ni̱ nga gà' gahuin sìkà' ka̱n dânj ni̱ ne' rùkù ni̱ ga'ne' nej sij, dadin' gà' guyumân diû si ga̱na̱ran' nej sij ni̱ ga̱na̱huin chre̱' nej ka̱n dânj.
41004030	Ni̱ gataj Ma̱'an Jesús: —Ahuin si ngà ga̱'hue ga̱ya̱ko̱' da'nga'a ngà yiñán Ma̱'an Ña̱'a̱nj nne yàtà'a rà'aj, ni̱ ngà ahuin nuguan' rán ga̱'hue gi̱'hiaj gu̱ñu̱n' nngaj rà'aj.
41004031	Huin dàj rûn' huin ka̱n kuej staj, dadin' nga dagamûn' riñan hio'óo, ni̱ huej huin ka̱n hua̱ lij doj gà' da' daran' nej ka̱n màn riñan hio'óo;
41004032	sani̱ nga gisîj dagamûn', ni̱ giyichraj ni̱ gachi, ni̱ gahuin sa nìko doj gà' da' daran' nej kuej gunun' riñan hio'óo; ni̱ ga̱'hue gi̱'hiaj nej yataj aché ne' yàtà'a sigitï̱nj nej yô' riki koj ra'a ñan hua̱ gayu̱n'un.
41004033	Ni̱ huê dànanj gidigân Ma̱'an Jesús si-nùguàn' Ma̱'an Ña'anj an, ni̱ garânj sunj ûta gà'ì nej nuguan' rán hua, dàj ga̱'hue gunïn hue'ê nej guiì.
41004034	Ni̱ nga nitaj nuguan' ráan nikaj Ma̱'an Jesús nga ga̱'mi̱n hiô' ni̱ nitaj si ga'min mánj; sani̱ nga nne 'ngo̱ rïn Ma̱'an Jesús ngà nej sí 'na' ga̱huin chru̱n riñanj ni̱ ganataj gu̱nïn nej sô' nùnj huin si ga̱ta̱j nej nuguan' rán nânj.
41004035	Ni̱ nga ginìn gui dânj ni̱ gataj Ma̱'an Jesús: —Ga̱chi̱n nê' ga̱'a̱nj ne' ané du'hua nne ña̱'a̱nj.
41004036	Ni̱ gana'nï̂n nej sij nan' nej guiì rigìi dukuâ ninj, ni̱ ginikaj nej sij Ma̱'an Jesús ga'anj nej sij ruhuâ barkû gà' hua̱ yu̱gui; ni̱ huê danj na̱nj hua̱j a'ngô nej barku ngà nej sij.
41004037	Sani̱ ûta ganachi nikaj nne ña̱'a̱nj ma̱'an ni̱ dagaman' nnee ruhuâ barkû hua̱j Ma̱'an Jesús, hiô' ni̱ gachra nnee ruhuâ barkû dânj.
41004038	Sani̱ nngaj Ma̱'an Jesús gato ñan ni̱kï̱n' chrun timón, ni̱ 'nï̱nj sa guchunj lij dan ahui Ma̱'an; ni̱ duna'nï̂nj ñan nej sij Ma̱'an ni̱ gataj nej sij: —Maestrûj. Nitaj si ganahuij ruhuâ Ma̱'ân rè' dadin' do̱j nï̀n' hua ni̱ ga̱na̱huij nê' gàhuì' mínj.
41004039	Ni̱ ganachi Ma̱'an ni̱ dugunïn gà'ij nanèe ni̱ gata gu̱nïn nne ña̱'a̱nj: —Dḯn ga̱ne du'huâ' ni̱ dḯn gi̱nun' raj. Huê danj ni̱ ga' nanèe, ni̱ dḯn chre gahuin nï̀n' gàchrà'.
41004040	Ni̱ gataj Ma̱'an Jesús gu̱nïn nej sô' huaj nngaj: —Nùnj huin saj ni̱ ûta guyu'hui' nej suj rà'aj. Ni̱ nitaj si guyumân nìko ruhuâ nej suj rà'aj.
41004041	Hiô' ni̱ ûta guyu'hui' nej sij ni'in nej sij Ma̱'an Jesús, ni̱ ga'min huì nej sij ngà nej dugui' nej sij ni̱ gataj nej sij: —Ahuin sí huin sí nânj dadin' nanèe ngà nne ña̱'a̱nj ni̱ garânj yina ngue sa ga'min sô' rà'aj.
41005001	Ni̱ ga'na' nej sij ané du'hua nne ña̱'a̱nj, riñan do'ó nej sí gù'nàj Gadarenos.
41005002	Ni̱ nga gahui Ma̱'an Jesús ruhuâ barku, ni̱ ñan gachin' nej sij nîman gahui 'ngo̱ sí dânj ni̱ nda nanè chre ga'na' sô' ni̱ ganari' dugui' sô' ngà Ma̱'an, ni̱ ruhuâ nimân sô' nne nanè kï̱j huaa.
41005003	Ni̱ nne sô' ruhuâ hue' lij ñan gachin' nej sij nej nîman, ni̱ gà' si 'ngo̱ nej síi na'hue gùnùkuaj gu̱mi̱n sí dânj, ni̱ gà' na'hue gùnùkuaj aga' kadena ga̱nu̱min sô'.
41005004	Dadin' ûta gà'ì gà' gumînj nej sij sí dânj ni̱ nu̱n aga' se'ej e yihiâ dakó sô' ni̱ a̱nu̱min sô' ngà aga' kadena, sani̱ giyi'ne' gè aga' kadena dânj gi'hiaj sô', ni̱ giyitïn' nej aga' se'ej nu̱n yihiâ dakó sô'; ni̱ gà' si 'ngo̱ síi na'hue gùnùkuaj gi̱da'a sô'.
41005005	Nikò' huaj ni̱ ne' gui ngà ne' ña̱'a̱n gaguâj hia sí dânj, ni̱ aché nun sô' riki kïj ï ngà ñan gachin' nej sij nîman, ni̱ guduran' yi'ì sô' ma̱'an sô' ngà hiëj.
41005006	Ni̱ nda ga̱n' gini'in sí dânj Ma̱'an Jesús, ni̱ gunânj sô' ga'na' sô' riñan Ma̱'an, ni̱ ganikïn' rúdàkòj sô' riñanj.
41005007	Ni̱ ûta nùkuaj gaguâj sô' ni̱ gataj sô': —Nùnj huin saj ni̱ garan' ñu'unj Ma̱'ân rè' ñùnj rà'aj Jesús, dadin' huê Ma̱'ân rè' huin Da'ní Ma̱'an Ña̱'a̱nj nne yàtà'a. Achín ni̱'hia riñan Ma̱'ân rè' ni̱ ngà riñan Ma̱'an Ña'anj an ni̱ si̱ gi'hiaj Ma̱'ân rè' si gi̱ran' sàñùnj mánj.
41005008	Dadin' gà' si̱nï̱n gataj Ma̱'an Jesús: —Ga̱hui̱ nanè kï̱j hua sò', ruhuâ nimân sí dânj ni̱ ga̱'a̱nj ráj.
41005009	Ni̱ gachín na'anj Ma̱'an Jesús ni̱ gata: —Nùnj huin si gù'nàj' rà'aj. Nanikàj nanè kï̱j hua dânj ni̱ gata: —Legión gù'nà; dadin' ûta gà'ì ran' nej ñûnj huin na̱nj ánj.
41005010	Ni̱ ûta gachín nì'hiaj nanè kï̱j hua dânj ni̱ gata sisi̱ si̱ giri Ma̱'an Jesús ga̱'an riñan hio'ó dânj.
41005011	Ni̱ nìchrùn' yi'î kïj dânj mân 'ngo̱ yi'nïn' nìko xi nej yakáa ni̱ màn nej yô' yâ nej yô'.
41005012	Ni̱ ûta gachín nì'hiaj daran' nej sa kï̱j dânj riñan Ma̱'an Jesús ni̱ gataj ninj: —Gà'nï̀nj Ma̱'ân rè' ga̱'a̱nj nej ñûnj ñan màn nej yaká màn danga' mánj, ni̱ ga̱tu̱ nej ñûnj ruhuâ nimân nej xuj ga̱ne nej ñûnj.
41005013	Ni̱ garânj yina Ma̱'an Jesús. Ni̱ gahui nej nanè kï̱j hua dânj ruhuâ nimân sí dânj, ni̱ ga'anj ninj ruhuâ nimân nej yakáa ni̱ nda huìj mîn nej yô' huin ni̱ ganahuin ña̱'anj nej yô' ni̱ guduninj nej yô' ma̱'an nej yô' riñan ganee, ni̱ gininj nej yô' ruhuâ nne ña̱'a̱nj ni̱ ganûn yichrá nej yô' huê danj ni̱ gahui' nej yô'.
41005014	Ni̱ gunânj nej sí màn dugumîn nej yakáa. Ni̱ ga'anj gànàtà' nej sô' gu̱nïn nej sí màn ruhuâ yuman' snà'ànj dânj ni̱ huê danj na̱nj ganata' nej sô' gu̱nïn nej sí màn gi'hiaj sun riñan hio'ó dânj, ni̱ gahui nej guiì màn hiuj dânj ni̱ ga'anj ni̱'hiaj ninj nùnj huin si gahuin hiuj dânj.
41005015	Ni̱ ga'na' nej guiì dânj riñan Ma̱'an Jesús ni̱ gini'hiaj ninj ri̱ña̱n sí giran' sa̱ñu̱n gi'hiaj nej nanè kï̱j hua, dadin' ginun nda 'ngo̱ legión nej nanè kï̱j huaa ruhuâ nimân sí dânj ni̱ dḯn nne sô', ni̱ gà' nu̱n sô' atsìj i ni̱ gà' ganahuin sìkà' sô'; ni̱ guyu'hui' nej guiì màn hiuj dânj gini'in ninj sí dânj.
41005016	Ni̱ ganata' nej sí gini'in daran' nej sa gahuin hiuj dânj, ni̱ dàj giran' sí ginun nanè kï̱j huaa ruhuâ nimân, ni̱ dàj giran' nej yakáa.
41005017	Ni̱ gayi'ì nej sí guchi' hiuj dânj ni̱ gachín nì'hiaj nej sô' riñan Ma̱'an Jesús ni̱ gataj nej sô' si ga̱hui̱ ni̱ ga'an ne' ye̱' du'hua do'ó nej sô'.
41005018	Ni̱ nga gatûj Ma̱'an Jesús ruhuâ barkû, ni̱ gachín nì'hiaj sí rùhuà nimân ginun nej nanè kï̱j huaa ni̱ gataj sô', si ga̱ra̱n yina Ma̱'an Jesús ni̱ ga̱'a̱nj sô' ngà Ma̱'an.
41005019	Sani̱ nun ga̱ra̱n yina Ma̱'an Jesús si ga̱'a̱nj sí dânj nngaj, ni̱ gata gu̱nïn sí dânj: —Gui̱j na̱n' dukuât ñan nne nej dugui', ni̱ ga̱na̱nï̱n' dàj nìko hua sa gi'hiaj Ma̱'an Señor ngà', ni̱ dàj gananï̂n àko ruhuaj ni'in sò'.
41005020	Ni̱ ga'anj sí dânj ni̱ gayi'ì sô' ni̱ ganata' sô' riñan nej guiì màn Decápolis sa nìko sta'u gi'hiaj Ma̱'an Jesús ngà sô'; ni̱ ûta gahuin ña̱'anj ruhuâ nej guiì nga gunïn ninj sa gahuin.
41005021	Ni̱ gatûj ñûn Ma̱'an Jesús ruhuâ barku ni̱ gachinj ga'an ané du'hua nne ña̱'a̱nj, ni̱ ganara'hui' ûta gà'ì nej guiì riñanj; ni̱ nne nìchrùnj du'hua nne ña̱'a̱nj.
41005022	Ni̱ ga'na' 'ngo̱ sí huin ña̱n riñan hue' nûhui nne hiuj dânj, ni̱ gù'nàj sô' Jairo, ni̱ orâ chre nga gini'in sô' Ma̱'an Jesús; ni̱ ganikïn' rúdàkòj sô' riñanj,
41005023	ni̱ ûta àko gachín nì'hiaj sô' riñanj ni̱ gataj sô': —Gàhuì' da'nin yànàj ruhuaj na̱nj ánj; ga̱'na̱' Ma̱'ân rè' ni̱ gùtà' Ma̱'ân rè' ra'â rè' riñânj hiô' ni̱ ga̱na̱huin.
41005024	Hiô' ni̱ ga'anj Ma̱'an Jesús ngà sí dânj; ni̱ ga'anj ûta gà'ì nej guiì nngaj ni̱ ganï̂n nï̀n' nej guiì Ma̱'an.
41005025	Ni̱ 'ngo̱ siyànà dânj ni̱ gà' gisîj yùhuìj hio'o ni̱ daran' nej gui gañanj tun.
41005026	Ni̱ ûta giran' sa̱ñunj gi'hiaj gà'ì nej sí gònò'òo ni̱ ganahuij nï̀n' si-sa̱n'an, giyitïn' rayi'î yi'ì dânj sani̱ nun ga̱'hue ga̱na̱huin, dadin' dànanj gahuin nùkuaj doj yi'ì dânj giran'anj.
41005027	Ni̱ nga gunïn siyànà dânj ga'min nej guiì rayi'î Ma̱'an Jesús, ni̱ giniko̱j ga'naj ne' rùkù yi'nïn' dânj, ni̱ gagan' ra'a atsîj ni̱ke̱ Ma̱'an Jesús.
41005028	Dadin' gata: “Hiô' si man si gàgàn' ra'á atsîj ni̱ke̱ Ma̱'an, hiô' ni̱ ga̱na̱huín.”
41005029	Ni̱ orâ dânj ni̱ giyichin' si gañanj tu; ni̱ gini'in si gà' ganahuin nneè kú riñan yi'ì gara'hue̱' man.
41005030	Ni̱ orâ chre ni̱ gini'in Ma̱'an Jesús, dadin' gini'in si gahui sa nùkuaj dânj ruhuâ nneè ku, ni̱ ganani̱ka ni̱ gini'hia riñan nej yi'nïn' nej guiì hua̱j hiuj dânj, ni̱ gata: —Ahuin si gagan' ra'a atsîj tàj yichrâ rà'aj.
41005031	Ni̱ gataj nej sí 'na̱' ga̱huin chru̱n riñanj: —Gà' ni̱'i̱n Ma̱'ân rè' si ûta gà'ì nej guiì 'na' ni̱ ûta chruj 'na̱' nê' ni̱ gataj Ma̱'ân rè': “Ahuin si gagan' ra'a ñùnj rà'aj.”
41005032	Sani̱ gini'hiaj Ma̱'an Jesús nï̀n' gàchrà' ne' rùkuj dadin' ruhuaj gi̱ni̱'in ahuin guiì gagan' ra'a Ma̱'an.
41005033	Hiô' ni̱ ûta guyu'hui' siyànà dânj, ni̱ nda nagunanj nneè ku, dadin' gà' ni'in si ganahuin nneè kú gi'hiaj Ma̱'an Jesús, ga'an ni̱ ganikïn' rúdako riñan Ma̱'an Jesús, ni̱ ganataj gu̱nïn Ma̱'an Jesús si yàngà' huej huin sa gagan' ra'a atsîj ni̱ke̱ Ma̱'an Jesús.
41005034	Ni̱ gataj Ma̱'an Jesús gu̱nïn: —Da̱'ninj, guendâ guyumân ruhuâ' ni̱ ô' huin sa gi'hiaj ni̱ ganahuîn' na̱nj ánj; na̱n' dukuât ni̱ ga̱ dïn'ïnj ruhuâ', dadin' gà' gananin' riñan sañuun na̱nj ánj.
41005035	Nga nï̀n' ga'min Ma̱'an Jesús nikïnj, ni̱ ga'na' nej sí 'na̱' ñan nne dukuâ sí huin ña̱n riñan hue' nûhui ni̱ gataj nej sô': —Nùnj huin si gi'hiâ' gakḯn chre' Ma̱'an Maestrû gà'naj ni̱ gà' gahui' da'nin yànà' gà' únj.
41005036	Sani̱ nga gunïn Ma̱'an Jesús dàj gataj nej sí dânj, ni̱ gata gu̱nïn sí huin ña̱n riñan hue' nûhui: —Si̱ guyu'huî' mánj, man si gùyùmàn yìtï̀nj ruhuâ' na̱nj ánj.
41005037	Ni̱ nun ga̱'hue si gi̱nikò' nej guiì ga̱'a̱nj ninj rukuj man 'ngo̱ rïn Pedro, ngà Jacobo ni̱ Juan sô' huin dinḯn Jacobo ga'anj ngà Ma̱'an.
41005038	Ni̱ ga'an ñan nne dukuâ sí huin ña̱n riñan hue' nûhui, ni̱ gini'in si màn nej guiì ni̱ dugue'e ninj ni̱ gaguâj hia ninj mân ninj, ni̱ ûta huin du'hua ninj mân ninj.
41005039	Ni̱ nga gatu ruhuâ hue' dânj ni̱ gata: —Nùnj huin saj ni̱ ûta aguâj hia nej suj ni̱ dugue'e nej suj rà'aj. Sê si̱ gahui' sin' yànà dan mánj, man si ato nga na̱nj ánj.
41005040	Ni̱ gayi'ì nej guiì màn hiuj dânj ni̱ ga'min duku ninj riñan Ma̱'an Jesús. Sani̱ girij ne' ye̱'e daran' ninj, ni̱ ni̱ka rej sin' yànà dânj ngà nni sin' yànà dânj ngà nej sô' hua̱j nngaj, ni̱ gatu ñan nngaj sin' yànà dânj.
41005041	Ni̱ gida'a ra'a sin' yànà dânj ni̱ gata: —Talita kumi, —ni̱ nânj ruhuaj ga̱ta sin'i̱nj gu̱nïn sò' sa gàtà ni̱ ga̱na̱chi̱ sò' ánj.
41005042	Ni̱ orâ chre ni̱ ganachi sin' yànà dânj ni̱ gaché sin' dânj, dadin' gà' hua hio' yùhuìj i. Ni̱ ûta gahuin ña̱'anj ruhuâ nej guiì màn hiuj dânj.
41005043	Sani̱ ûta ga'nïn' su̱n Ma̱'an Jesús riñan nej guiì màn hiuj dânj sisi̱ si̱ gananï̂n ninj riñan a'ngô nej guiì sa gahuin hiuj dânj, ni̱ gata si gà'huì' ninj sa ya̱ sin' yànà dânj.
41006001	Ni̱ gahui Ma̱'an Jesús hiuj dânj ni̱ ga'an yiñan, ni̱ nìkò' nej sí 'na̱' ga̱huin chru̱n riñanj ni̱ ga'anj nej sô' nngaj.
41006002	Ni̱ nga guyumân gui ganarânj rûhua, ni̱ gayi'ì Ma̱'an Jesús ni̱ gidiganj ruhuâ hue' huin nûhui; ni̱ gunïn ûta gà'ì nej guiì nej nuguan' gidigân Ma̱'an, ni̱ ûta gahuin ña̱'anj ruhuâ ninj ni̱ gataj ninj: —Dànè' gahuin chru̱n sí nânj nej nuguan' nânj rà'aj. Ni̱ ahuin si gidigân riñan sô' ni̱ gahuin chru̱n sô' ni̱ ûta hue'ê ni'in sô' ni̱ nda nanè chre ganahuin nej guiì gi'hiaj sô' rà'aj.
41006003	Sê sí nânj huin sí akôj chrun ni̱ huin si da'ní María, ni̱ dinḯn sij huin Jacobo ni̱ dinḯn sij huin José, ni̱ dinḯn sij huin Judas, ni̱ sê dinḯn sij huin Simón nej rà' saj ûn'. Sê nne nej yuguej sij ngà nê' nan rà' saj ûn'. Ni̱ nitaj si guyumân ruhuâ nej sij ni'in nej sij Ma̱'an Jesús.
41006004	Sani̱ gataj Ma̱'an Jesús: —Nï̀n' gà'chrà' ginikaj chre̱j nej guiì riñan nej sí ganata' dàj gahuin, sani̱ nitaj si ginikaj chre̱j nej guiì màn yiñán nej sô' riñan nej sô' mánj, ni̱ huê danj na̱nj nitaj si ginikaj chre̱j dugui' anêj nej sô' ngà nej dugui' ma̱'an nej sô' riñan nej sô' mánj.
41006005	Ni̱ nun ga̱'hue gi̱'hiaj Ma̱'an Jesús si ga̱na̱huin nej guiì nda nanè chre hiuj dânj mánj, man do̱j nej guiì a'nan'an ganahuin nga guta' Ma̱'an Jersús ra'a yichrá ninj.
41006006	Ni̱ ûta gahuin ña̱'anj ruhuaj dadin' nitaj si guyumân ruhuâ nej guiì màn yiñan ni'in ninj Ma̱'an. Ni̱ ga'anj gi̱di̱ganj si-nùguàn' Ma̱'an Ña'anj an riñan nej yuman' lij màn ganikàj rukû Nazaret.
41006007	Ne' rùkù ni̱ gakïn ga'na' nej yùhuìj sí 'na̱' ga̱huin chru̱n riñanj, ni̱ ga'nïn ga'anj da' huìj da' huìj ran' nej sô'; ni̱ ga'huij si gi̱nikaj su̱n nej sô' riñan nej nanè kï̱j huaa.
41006008	Ni̱ ga'nïn' sunj riñan nej sij ni̱ gata si si̱ gi̱nikaj nej sij sa ya̱ nej sij nga ga̱'a̱nj nej sij, man 'ngo̱ rïn sa ga̱'hue gi̱nikaj nej sij ga̱'a̱nj nej sij huin chrun du̱gu'nïn' nej sij riñan hio'óo; ni̱ gà' si̱ ga'hue gi̱nikaj nej sij nnanj, ni̱ si̱ ga'hue gi̱nikaj nej sij rachrúun, ni̱ gà' si̱ ga'hue gà'nï̀nj nej sij san'anj an ruhuâ si-gosâ nej sij gi̱nikaj nej sij ga̱'a̱nj nej sij.
41006009	Ni̱ man sa gi'nïnj dakó nej sij huin kanj, ni̱ si̱ ga'hue gi̱nikaj nej sij huìj muda atsìj i guendâ na̱du̱na̱ nej sij ma̱'an nej sij.
41006010	Ni̱ gata: —Dànè' gahuin nga ga̱tu̱ nej suj ruhuâ 'ngo̱ hue'e, ni̱ ga̱ne nej suj hiuj dânj nda ga̱hui̱ nej suj ga̱'a̱nj nej suj a'ngô yuman'an.
41006011	Ni̱ si hua̱ 'ngo̱ hue' nun ga̱'hue̱j nej guiì ga̱na̱huin ra̱'a ninj nej suj ni̱ nun ga̱'hue̱j ninj gu̱nïn ninj si-nùguàn' Ma̱'an Ña'a̱nj an, ni̱ ga̱hui̱ nej suj hiuj dânj, ni̱ na̱gunan' nej suj hio'ó hiaj màn riki dakó nej suj, da'nga ni̱ ga̱na̱taj dàj gi'hiaj nej guiì dânj ngà nej suj.
41006012	Ni̱ nga gahui nej sí 'na̱' ga̱huin chru̱un ga'anj nej sô', ni̱ gataj nej sô', si gànànìkàj ruhuâ nej guiì rayi'î si-ga̱kïn' ninj.
41006013	Ni̱ giri nej sô' ruhuâ nimân nej guiì ûta gà'ì nej sa kï̱j ï, ni̱ gachrîj nej sô' ga̱sîti nej guiì a'nan'an.
41006014	Ni̱ gunïn rey Herodes si ûta hue'ê ga'min nej guiì rayi'î Ma̱'an Jesús, dadin' gà' giyi'nanj siyu̱gui Ma̱'an Jesús nï̀n' gàchrà'; ni̱ gataj sô': —Gana'nï̂nj Juan Bautista siganï̂nj nej nîman rayi'î dan ni̱ ganahuin ra̱'a sij nìko suun.
41006015	Ni̱ gataj a'ngô nej sô': —Elias huin sij. Ni̱ a'ngô nej sô' gataj: —Sí gataj dàj ga̱huin huin sij, nej si huin sij go'ngo̱ nej sí gataj dàj ga̱huin.
41006016	Nga gunïn Herodes nej nuguan' nânj ni̱ gataj sô': —Sí nânj huin Juan: Sí a̱hui ga'né ni̱ gana'nï̂nj sij siganï̂nj nej nîman.
41006017	Dadin' huê Herodes huin sí ga'nïn' su̱n si ga̱'a̱nj gi̱da'a nej sij Juan, ni̱ gumînj nej sij ngà aga' kadena ni̱ gachrîj nej sij dukuâ ga'a sô' rayi'î Herodías, yugûn' yànà huin nika Felipe huin dinḯn sô'; dadin' ganakaj Herodes yugûn' dânj.
41006018	Dadin' gataj Juan gu̱nïn Herodes: —Nitaj si dùgùnàj huaj ga̱na̱ka̱j' nika dinḯnt mánj.
41006019	Sani̱ gata rùhuà yugûn' Herodías ni̱ ganï̂n ruhuâ ñûn' da̱gahui' ñûn' Juan, sani̱ nun ni'in ñûn' dàj gi̱'hiaj ñûn' ga̱'hue gàhuì' Juan.
41006020	Dadin' yu'hui' Herodes ni'in sô' Juan, dadin' ni'in sô' si Juan ni̱ huin sô' sí gi'hiaj sa ni̱ka̱a ni̱ huin sô' sí gèe, ni̱ duna'huej sô' rayi'î Juan; ni̱ nga gunïn sô' nej nuguan' gataj Juan ni̱ ûta gurugui' chì' ruhuâ sô', sani̱ huê danj na̱nj ûta garan' ruhuâ sô' gu̱nïn sô' nej nuguan' ga'min Juan.
41006021	Sani̱ guyumân 'ngo̱ gui nga huaj ga̱'hue gàhuì' Juan, gui nga ganasîj Herodes hio'o, ni̱ gi'hiaj Herodes 'ngo̱ nihia sti'nï̀ïn, ni̱ ga'hui' sô' ya nej sí ni̱ka̱j sun huin ña̱an ngà nej kapitán, ni̱ huê danj na̱nj gakḯn sô' nej sí huin ña̱n riñan yuman' Galilea.
41006022	Ni̱ gatûj da'nin yànà yugûn' Herodías, ni̱ giran'ânj siyànà dânj riñan daran' nej guiì màn hiuj dânj, ni̱ gahuin nìhià' ruhuâ Herodes ni̱ huê danj na̱nj gahuin nìhià' ruhuâ nej guiì nne ngà sô' yi'nḯn mesa; ni̱ gataj rey gu̱nïn siyànà dânj: —Ga̱'hue̱ gàchìnj' riñânj sa garan' ruhuâ' ni̱ gìrìkìj na̱nj ánj.
41006023	Ni̱ gataj Herodes si yàngà' hia nï̀n' gà'huì' sô': Ahuin na̱nj rasu̱n gàchìnj siyànà dânj, ni̱ ga̱'hue si nda da̱'a̱j nej yuman' ri̱ña̱n ni̱ka̱j ñu'unj sô' ga̱'hue nàgà'huì' sô' ra'a siyànà dânj.
41006024	Ni̱ gahui siyànà dânj ga'an ni̱ gata gu̱nïn nni: —Nùnj huin si ga̱chin rà'aj. Ni̱ gataj yugûn' dânj: —Gàchìnj sò' ahui Juan bautista na̱nj ánj.
41006025	Hiô' ni̱ nda nanè chre ga'anj siyànà dânj ñan nne rey Herodes, ni̱ gata gu̱nïn sô': —Garan' ruhuâj si akuan' nï̀n ni̱ ri̱ki̱ rè' ruhuâ 'ngo̱ rago̱'o gi̱nun ahui Juan bautista riñânj.
41006026	Ni̱ nga gunïn rey Herodes nuguan' nânj ni̱ ûta gananï̂n ruhuâ sô'; sani̱ ñan gà' gataj sô' si yàngà' hia nï̀n' gà'huì' sô' 'ngo̱ rasu̱un riñan siyànà dânj, ni̱ ñan gà' gunïn nej guiì nne ngà sô' yi'nḯn mesa huê dânj ni̱ dusîj sô' si-nùguàn' sô'.
41006027	Ni̱ orâ chre ni̱ ga'nḯn rey dânj, ga'anj 'ngo̱ si-stadû sô' guendâ gà'nè' sô' ahui Juan.
41006028	Ni̱ ga'anj sí stadû dânj ni̱ ga'ne' sô' ahui Juan nda ruhuâ dukuâ ga'a, ni̱ ni̱ka̱j sô' ahui Juan ni̱ nunj ruhuâ 'ngo̱ go'o nikaj sô' ga'na' sô' ni̱ naga'hui' sô' ra'a siyànà dânj ni̱ siyànà dânj naga'hui' ahui Juan ra'a nni.
41006029	Ni̱ nga gunïn nej sí 'na̱' ga̱huin chru̱n riñan Juan dàj gahuin, ni̱ ga'na' nej sô' ni̱ ganakaj nej sô' nneè kú Juan Bautista, ni̱ ga'anj gàchìn' nej sô' nneè kú sô' ñan gachin' nej sij nej nîman.
41006030	Huê danj ni̱ ganahuin chre̱' nej apóstol ngà Ma̱'an Jesús, ni̱ ganata' nej sô' gu̱nïn Ma̱'an Jesús, rayi'î daran' nej sa gi'hiaj nej sô', ni̱ dàj gidigân nej sô'.
41006031	Ni̱ gataj Ma̱'an Jesús: —Ga̱'na̱' ni̱nï̱n nej suj riñan hio'ó hua̱ ni'nï̱nj ïn, ni̱ ga̱na̱ra̱n ruhuâ nej suj do̱j hiuj nânj. Dadin' ûta gà'ì nej guiì huaj nan' ni̱ gà'ì ninj 'na', ni̱ nitaj si giyî'nï̱nj riñan nej sij ni̱ gà' guendâ ya̱ nej sij mánj.
41006032	Huê danj ni̱ ga'anj 'ngo̱ rïn nej sí ga'na ga̱huin chru̱un ngà Ma̱'an Jesús ruhuâ barku nda riñan hio'ó hua̱ nàkòo.
41006033	Sani̱ gini'in ûta gà'ì nej guiì nga ga'anj nej sij, ni̱ ganï̂n ruhuâ ninj dànè' ga̱'a̱nj nej sij; huê danj ni̱ gaché dàkòj ninj ni̱ gunânj ninj ga'anj ninj ni̱ gà' si̱nï̱n ninj guchi' ñan hua̱j nej sij.
41006034	Ni̱ nga gananinj Ma̱'an Jesús ruhuâ barkû ni̱ gini'in si gà' màn ûta gà'ì nej guiì, ni̱ gananï̂n àko ruhuaj ni'in ninj, dadin' dàj rûn' huin nej matsïj nitaj sí dugumîn huê danj huin ninj; Ni̱ gayi'ì Ma̱'an Jesús ni̱ gidiganj ûta gà'ì nej nuguan'an riñan ninj.
41006035	Ni̱ nga ûta hua̱j ginìn, ni̱ ga'na' nichì nej sí 'na̱' ga̱huin chru̱n riñan Ma̱'an Jesús ni̱ gataj nej sô': —Riñan hio'ó hua̱ ni'nï̱nj ïn huin hiuj nânj, ni̱ gà' hua̱j gìnìn.
41006036	Ni̱ gataj nej sô' gu̱nïn Ma̱'an Jesús, gànà'nï̀nj Ma̱'ân rè' na̱n' nej guiì ni̱ ga̱'a̱nj ninj ñan màn nej hue'e ni̱ ñan nngaj nej ranchu, ni̱ hiuj dânj gi̱ra̱n ninj rachrúun ya̱ ninj, dadin' nitaj sa ya̱ ninj hua hiuj nânj mánj.
41006037	Nanikàj Ma̱'an Jesús ni̱ gata: —Gà'huì' nej suj ya̱ ninj na̱nj ánj. Ni̱ gataj nej sij: —Ruhuâ Ma̱'ân rè' si ga̱'a̱nj gi̱ra̱n nej ñûnj rachrúun nîn', sani̱ gi̱ni'ñanj nej ñûnj san'anj ga̱huin du'hue nej guiì huìj sientu gui, da'nga ni̱ gisi gi̱ra̱n nej ñûnj rachrúun ni̱ gà'huì' nej ñûnj ya̱ nej guiì.
41006038	Ni̱ gataj Ma̱'an Jesús: —Andaj rachrúun nikaj nej suj rà'aj. Ga̱'a̱nj gi̱ni̱'hiaj nej suj ni̱ gi̱ni̱'in nej suj anda hua. Huê danj ni̱ nga gini'in nej sij andaj rachrúun hua, ni̱ ganata' nej sij gu̱nïn Ma̱'an Jesús: —Man ùn'ùn' gè rachrúun ni̱ huìj gè yukuaj a hua na̱nj ánj.
41006039	Ni̱ ga'nïn' su̱n Ma̱'an Jesús si ga̱ta̱j nej sij gu̱nïn daran' nej guiì màn hiuj dânj, si gi̱'hiaj ninj da' yi'nïn' nìko xi ma̱'an ninj ni̱ ga̱'a̱nj ga̱ne ninj riñan nej koj mare̱e.
41006040	Ni̱ da' yi'nïn'ïn ga'anj ga̱ne nej guiì hiuj dânj, da' 'ngo̱ sientu, da' huìj xia chi̱'.
41006041	Hiô' ni̱ gida'a Ma̱'a Jesús nej ùn'ùn' rachrúun ngà huìj nej yukuaj a, ni̱ ganachi nikaj ñanj ne̱' yàtà'a ni̱ ga'huij si guruhuâ Ma̱'an Ña'anj an, ni̱ ga'ne' da̱'a nej rachrúun, ni̱ ga'huij ra'a nej sí 'na̱' ga̱huin chru̱n riñanj, ni̱ gune' nej sô' ne' ña̱an; ni̱ guchra' da̱'a nguèj yukuaj dânj ni̱ ga'huij ra'a daran' nej guiì.
41006042	Ni̱ ya daran' nej guiì ni̱ gachra riki ninj.
41006043	Ni̱ ganaran' nej sij nej dasû lij gunâj dânj ni̱ ganasîj nda yùhuìj yugûti, ni̱ huê danj na̱nj ganaran' nej sij nej yukuaj gunâj.
41006044	Ni̱ gisi yâ nda ùn'ùn' mîn nej síi.
41006045	Ni̱ ne' rùkù ni̱ gi'hiaj guesâ Ma̱'an Jesús riñan nej sí 'na̱' ga̱huin chru̱n riñanj si ga̱tu̱ nej sô' ruhuâ barku ni̱ ga̱'a̱nj nej sô' ne' ña̱n ñan nngaj yuman' Betsaida, ne' ané du'hua nne ña̱'a̱nj, nga ni̱ gunâj Ma̱'an Jesús ni̱ gana'nïn nan' nej guiì dukuâ ninj.
41006046	Ni̱ ne' rùkù nga gana'nïn nan' nej guiì dukuâ ninj, ni̱ ga'an ra̱ 'ngo̱ kïj ï ni̱ ga'min ngà Ma̱'an Ña'anj an.
41006047	Ni̱ nga ginìn gui dânj, ni̱ gà' hua̱j barku nda da̱'a̱j nne ña̱'a̱nj, ni̱ 'ngo̱ rïn Ma̱'an Jesús gunâj nikïn' riñan hio'ó hua̱ ni'nï̱nj ïn.
41006048	Ni̱ nga gini'in si ûta gi'hiaj guesâ nej sij guendâ gu̱xu̱n nej sij nnee ngà chrun ruguechrà'a, dadin' nanèe ni̱ dànanj ga'huij ne' ri̱ña̱n nej sij, ni̱ gà' ruhuâ gahuin si̱'nï̱n' ne' ruhuâ giyigï̀n mánj ni̱ ga'na' Ma̱'an ni̱ ache riñan nne ña̱'a̱nj ni̱ guyumanj riñan nej sij, ni̱ ruhuaj gàchìnj ga'an ne' ña̱n doj.
41006049	Ni̱ nga gini'in nej sij ache hua riñan nne ña̱'a̱nj ni̱ gaguâj nej sij dadin' guyu'hui' nej sij, dadin' ganï̂n ruhuâ nej sij si huin 'ngo̱ sta'naj a;
41006050	Dadin' gini'in daran' nej sij, ni̱ ga'anj da'nga' nej sij sani̱ orâ chre ni̱ ga'min ngà nej sij, ni̱ gata gu̱nïn nej sij: —Ga̱ nùkuaj ruhuâ nej suj; dadin' ñùnj huin ni̱ si̱ guyu'hui' nej suj mánj.
41006051	Ni̱ gatu ngà nej sij ruhuâ barku huê danj ni̱ ganikïn' si ga'huij nanèe; ni̱ ûta gahuin ña̱'anj ruhuâ nej sij sani̱ huê danj na̱nj gahuin nìhià' ruhuâ nej sij.
41006052	Dadin' hua̱ na̱nj nun ga̱'hue ga̱ra̱n da'nga' ruhuâ nej sij dàj gi'hia nga ganahuin gà'ì nej rachrúun, dadin' ne' hua tsì ruhuâ nimân nej sij.
41006053	Ni̱ nga gachîn nej sij riñan nne ña̱'a̱nj, ni̱ ga'na' nej sij riñan hio'ó gù'nàj Genesaret, ni̱ gahuin nìchrùn' nej sij du'hua hio'ó dânj ni̱ gumînj nej sij barku nu̱n nej sij huaj nej sij.
41006054	Ni̱ gananinj nej sij ruhuâ barku, ni̱ orâ chre ni̱ ganani'in nej guiì màn hiuj dânj nej sij.
41006055	Ni̱ ga'anj gànàtà' nej guiì dânj riñan nej guiì màn ganikàj rukû yuman' dânj, ni̱ gayi'ì nej sô' ni̱ ginikaj nej sô' nej sí a'nan'an ga'na' nej sô' ni̱ tàj nej sí dânj riñan chrun ata nej sô' ga'na' nej sô', ñan gunïn nej sô' nne Ma̱'an Jesús.
41006056	Ni̱ dànè' gahuin gatûj Ma̱'an Jesús ñan hua̱ 'ngo̱ yuman' lij, ni̱ ñan nngaj 'ngo̱ yuman' snà'ànj an ni̱ riñan hio'ó gi'hiaj sun nej sij, ni̱ guchruj nej sij gingaj nej sí a'nan'an du'hua chrej e, ni̱ gachín nì'hiaj nej guiì dânj si ga̱'hue̱j Ma̱'an Jesús ni̱ gàgàn' ra'a ninj man 'huej nìkò' du'hua atsîj ni̱ke̱ Ma̱'an, ni̱ nej guiì gagan' ra'a 'huej nìkò' du'hua atsîj tàj yichrá Ma̱'an ni̱ ganahuin daran' ninj gi'hia.
41007001	Ni̱ ga'anj nichì nej sí fariseo riñan Ma̱'an Jesús, ni̱ huê danj na̱nj nara'hui' da̱'a̱j nej sí chru̱n ley, nej sô' 'na̱' yuman' snà'ànj Jerusalén.
41007002	Ni̱ gini'in nej sí nânj, si hua̱ da̱'a̱j nej sí 'na̱' ga̱huin chru̱n riñan Ma̱'an Jesús, ni̱ hua̱ kï̱j ra'a nej sô' ni̱ nun nànì'hià' nej sô' nga yâ nej sô rachrúun, ni̱ rayi'î dânj ni̱ gataj nej sij si gininj nej sô' riñan gakï̱n'ïn.
41007003	(Dadin' nej fariseo nga daran' nej judío, ni̱ ûta nikaj chre̱j nej sij si-chrej nej síchìj achij i, ni̱ nga nitaj si nani'hia' nej sij ra'a nej sij, hiô' ni̱ nitaj si yâ nej sij mánj.
41007004	Ni̱ nga gunumân nej sij ga'anj nej sij ra'huee, ni̱ nga nun nànì'hià' nej sij ra'a nej sij hiô' ni̱ nitaj si yâ nej sij. Ni̱ ni̱ka̱j chre̱j nej sij chrej giri raa̱ nej ma̱'an nej sij, huê danj na̱nj gana'nïn' nej sij nej basû garânj sun nej sij nga go'o nej sij nnee, ni̱ huê danj na̱nj gana'nïn' nej sij nej gukuaj a, huê danj na̱nj gana'nïn' nej sij nej ruj aga' garânj sun nej sij, ni̱ huê danj na̱nj gana'nïn' nej sij na tàj nej sij.)
41007005	Ni̱ gachín na'anj nej sí fariseo ngà nej sí chru̱n ley Ma̱'an Jesús ni̱ gataj nej sô': —Nùnj huin saj ni̱ nej sí 'na̱' ga̱huin chru̱n riñan Ma̱'ân rè' ni̱ nitaj si dagahuin nej sô' nej chrej gidigân nej síchìj achij i, dadin' yâ nej sô' nga hua kï̱j ra'a nej sô' rà'aj.
41007006	Ni̱ nanikàj Ma̱'an Jesús ni̱ gata: —Sí gidigañu'unj un huin nej suj ni̱ dùgùnàj hua sa ga'min Isaias rayi'î nej suj, ni̱ huê danj gachrûn sô' riñan ñanj: Yuman' nânj ni̱ man ngà nnïnj du'hua nej guiì ginikaj chre̱j ninj riñânj, sani̱ gahuin anêj nimanj ninj riñânj.
41007007	Nitaj nùnj gue̱nda̱ ni'ñanj ginûn ña̱'a̱nj nej sij riñânj, dadin' sa gidigân nej sij gahuin nej yì'nï̀n' nuguan' giri raa̱ nej síi.
41007008	Dadin' gudunâj nej suj nej nuguan' ga'nïn' su̱n Ma̱'an Ña'anj an, ni̱ ûta nìchràj ruhuâ nej suj guendâ gi̱digân nej suj nej chrej giri raa̱ nej síi.
41007009	Ni̱ huê danj na̱nj gataj Ma̱'an Jesús: —Hiô' ni̱ gudurë' nej suj nej nuguan' ga'nïn' su̱n Ma̱'an Ña'anj an, dadin' dànanj dagahuin nej suj nej nuguan' gidigân nej síchìj achij i.
41007010	Dadin' gataj Moisés: “Gi̱nikaj chre̱j nej suj riñan rej nej suj ngà riñan nni nej suj”, “Ni̱ sí ga'min si ga̱'na̱' sa yì'ìi riñan rej ngà riñan nni, ni̱ yìtï̀nj chre da'hui sô' gàhuì' sô'.”
41007011	Sani̱ gataj nej suj: Si ga̱'hue ga̱ta̱j 'ngo̱ síi gu̱nïn rej sô' ngà gu̱nïn nni sô': “Si̱ giri'í san'anj an rìkìj riñan nguèj suj, dadin' daran' san'anj nìkà ni̱ san'anj corbán huin rû'huaj” (ni̱ Corbán ruhuaj ga̱ta san'anj gà'huìj riñan Ma̱'an Ña'anj an huin na̱nj ánj).
41007012	Ni̱ huê danj ni̱ nitaj si ga'nï̂nj nej suj, si gu̱ru̱gûñu'unj nej síi rej nej sô' ngà nni nej sô'.
41007013	Ni̱ huê dànanj gi'hiaj nej suj ni̱ gudurë' nej suj si-nùguàn' Ma̱'an Ña'anj an dadin' gidigân nej suj nej chrej giri ra̱ nej ma̱'an nej suj ni̱ duguachîn nej suj nej nuguan' nânj riñan 'ngo̱ ni̱ a'ngô nej guiì. Ni̱ huê dàj rûn' ginikaj chre̱j nej suj ngà chrej nânj huê danj gi̱nikaj chre̱j nej suj ngà a'ngô nej chrej giri ra̱ nej síi.
41007014	Ni̱ gakḯn ñûn Ma̱'an Jesús ga'na' daran' nej guiì riñanj ni̱ gata gu̱nïn ninj: —Gu̱nïn daran' nej suj sa ga̱'mi̱n, ni̱ ga̱ra̱n da'nga' ruhuâ nej suj.
41007015	Gà' si 'ngo̱ nej sa yâ nej guiì ni̱ nga gatu ruhuâ riki ninj ni̱ si̱ nagi'hiaj kïj ninj mánj; dadin' daran' nej nuguan' kï̱j gahui ruhuâ du'hua nej guiì ni̱ nda ruhuâ nîman ninj gahui nej nuguan' dânj, ni̱ huê nej nuguan' dânj huin sa nagi'hiaj kï̱j ninj.
41007016	Si hua̱ 'ngo̱ nej suj tá hiu'uj rakïj guendâ gu̱nïn, ni̱ gu̱nïn nej suj.
41007017	Ni̱ gahuin anêj Ma̱'an Jesús ñan màn nej guiì rigì dânj ni̱ gatu ruhuâ hue'e, ni̱ gachín na'anj nej sí 'na̱' ga̱huin chru̱n riñanj nùnj huin si ga̱ta̱j nuguan' rán dânj ruhuâ'.
41007018	Ni̱ gataj Ma̱'an Jesús gu̱nïn nej sij: —Hua̱ na̱nj na'hue ga̱ra̱n da'nga' ruhuâ nej suj mínj. Nun garânj da'nga' ruhuâ nej suj si daran' nej sa gatûj ruhuâ riki nej guiì, ni̱ si gi'hia si ga̱na̱huin ninj guiì gakï̱n'ïn mínj,
41007019	dadin' nitaj si gatu ruhuâ nîman ninj mánj, dadin' man ruhuâ riki ninj gatu, ni̱ ne' rùkù ni̱ ri'î ninj. Dànanj gatâ dadin' daran' nej nihia yâ nej guiì ni̱ hua̱ sà' man na̱nj ánj.
41007020	Ni̱ huê danj gata: —Daran' nej nuguan' gahui ruhuâ du'hua nej guiì, ô' huin sa gi'hiaj si ga̱na̱huin ninj sa kï̱j huaa.
41007021	Dadin' nda ne' rùhuà nimân nej guiì gahui, nej nuguan' kï̱j ganï̂n ruhuâ ninj gi̱'hiaj ninj, ni̱ ganï̂n ruhuâ ninj gi̱nikaj ninj nika dugui' ninj, ni̱ ganï̂n ruhuâ ninj ga̱che̱ sìgìchrà' ninj, ganï̂n ruhuâ ninj da̱gahui' ninj.
41007022	Ganï̂n ruhuâ ninj gi̱'hiaj tu̱ ninj, ruhuâ ninj gaj doj riñan ninj, ganï̂n ruhuâ ninj gi̱'hiaj yi'ì ninj nej dugui' ninj, ganï̂n ruhuâ ninj gi̱di̱gañu'unj ninj, ûta huin ruhuâ ninj gi̱ni̱nj ninj gakï̱n'ïn ngà nej siyànàa, huin yìkòj ruhuâ ninj, ga'min yì'ì ninj riñan nej dugui' ninj, ûta huin ninj ruhuâ ninj ni̱ nitaj si chru̱n ninj ga̱na̱ka̱j guendâ ninj.
41007023	Daran' nej sa a'nan' nânj ni̱ ruhuâ nimân ninj gahui, ni̱ nagi'hiaj kïj ninj.
41007024	Huê danj ni̱ gahui Ma̱'an Jesús hiuj dânj, ni̱ ga'an riñan hio'ó Tiro ngà riñan Sidón; ni̱ gatu ruhuâ 'ngo̱ hue'e, ni̱ nun ga̱'hue̱j ruhuaj si gi̱ni̱'in nej guiì si nne hiuj dânj; sani̱ nun ga̱'hue gìyì'ìj huij riñan ninj.
41007025	Dadin' gunïn 'ngo̱ yugûn' yànà dânj si hiuj dânj nne Ma̱'an, ni̱ hua̱ 'ngo̱ da'nin yànà ñûn' nu̱n 'ngo̱ nanè kï̱j huaa ruhuâ nimân; ni̱ ga'na' ñûn' ni̱ ganikïn' rúdàkòj ñûn' yi'î Ma̱'an.
41007026	Ni̱ yiñán yugûn' yànà nânj huin riñan hio'ó Sirofenicia ni̱ nìkò' hio'ó dânj yuman' griega, ni̱ gachín nì'hiaj ñûn' riñan Ma̱'an Jesús si gi̱'hia sunuj u ni̱ gi̱rij nanè kï̱j hua nu̱n ruhuâ nimân da'nin yànà ñûn'.
41007027	Sani̱ gataj Ma̱'an Jesús gu̱nïn ñûn': —Gu̱du̱nâj sô' si ya̱ si̱nï̱n nej da'ní nda gùnùmàn riki ninj, dadin' nitaj si dùgùnàj huaj si gi̱do'o' rachrún ya̱ nej da'nî' ni̱ gu̱du̱gue' ya̱ nej yuhue lij mánj.
41007028	Nanikàj yugûn' dânj ni̱ gataj ñûn': —Huê danj yàngà' Señor; sani̱ nej yuhue lij ni̱ ganaran' nej xuj, nej dasû lij nej rachrún gahiu riki mesa gi'hiaj nej sín'in ni̱ ganakaj nej xuj yâ nej xuj.
41007029	Hiô' ni̱ gataj Ma̱'an Jesús: —Rayi'î guendâ gataj' dànanj ni̱ ga̱'a̱nj'; dadin' nanè kï̱j hua ginun ruhuâ nimân da'nin yànà' ni̱ gà' gahui ga'an na̱nj ánj.
41007030	Ni̱ nga gunukui' yugûn' dânj dukuâ ñûn' ni̱ nngaj da'nin yànà ñûn' riñan na, ni̱ gini'in ñûn' si gà' gahui nanè kï̱j hua ginun ruhuâ nimân da'nin siyànà ñûn'.
41007031	Gahui Ma̱'an Jesús ga'an riñan hio'ó Tiro, ni̱ gachinj riñan hio'ó Sidón ni̱ guyumanj ñan nu̱n nne ña̱'a̱nj gù'nàj Galilea, ni̱ guchij riñan hio'ó Decápolis.
41007032	Ni̱ ni̱ka̱j nej sij ga'na' nej sij 'ngo̱ sí sò'o ni̱ huê danj na̱nj na'hue ga̱'mi̱n hue'ê sô', ni̱ gachín nì'hiaj nej sij riñan Ma̱'an Jesús si gu̱taj ra'a ahui sí dânj dadin' ruhuâ nej sij si ga̱na̱huin sô'.
41007033	Ni̱ nika sí nânj ga'anj ane riñan nej guiì màn hiuj dânj, ni̱ gidigï dë̂j ra'a ruhuâ rakïj sí nânj, ni̱ gachra stanu ni̱ gagan' ra'a hia sí nânj.
41007034	Ni̱ ganachi nikaj ñanj yàtà'a, ni̱ ganarânj guche ni̱ gata: —Efata —ni̱ nuguan' nânj ruhuaj ga̱ta: Ga̱na̱yi̱'nï̱n sò' ánj.
41007035	Ni̱ orâ chre ni̱ ganayi'nï̂nj nguèj hiu'uj tàj rakïj sí nânj, ni̱ ganachi sa a̱nu̱min hia sô', ni̱ ga'hue ga'min hue'ê sô'.
41007036	Ni̱ ga'nïn' su̱n Ma̱'an Jesús riñan nej guiì màn hiuj dânj sisi̱ si̱ ganata' ninj riñan gà' si 'ngo̱ nej guiì; sani̱ nga ûta ga'nïn' sunj sisi̱ si̱ gananï̂n ninj rayi'î sa gi'hia, ni̱ dànanj ni̱ña̱n ninj ganata' ninj doj riñan a'ngô nej guiì.
41007037	Ni̱ ûta gahuin nìhià' ruhuâ nej guiì ni̱ gataj ninj: —Ûta hue'ê gi'hia daran'anj; dadin' gi'hia si gunïn guiì sò'o, ni̱ gi'hia si ga̱'mi̱n guiì 'mìnj in na̱nj ánj.
41008001	Nej gui dânj ni̱ màn ûta gà'ì nej guiì, ni̱ nitaj si ni̱ka̱j ninj sa ya̱ ninj, ni̱ gakḯn Ma̱'an Jesús nej sí 'na̱' ga̱huin chru̱n riñanj ni̱ gata gu̱nïn nej sô':
41008002	—Gananï̂n àko ruhuâj ni'ín nej guiì, dadin' gà' gisîj huà'nï̀nj gui mân ninj ngàj, ni̱ nitaj si ni̱ka̱j ninj sa ya̱ ninj mánj;
41008003	Ni̱ si̱ gana'nï̂n na̱n' ninj dukuâ ninj dadin' hua̱ gi̱ni̱ne̱j ninj, ni̱ huaj ninj ni̱ gi̱ni̱chre ninj ruhuâ chrej e, dadin' hua̱ da̱'a̱j ninj 'na' ûta gàn'.
41008004	Ni̱ nanikàj nej sí 'na̱' ga̱huin chru̱un ni̱ gataj nej sô': —Dànè' ga̱'hue gìrì' 'ngo̱ síi rachrúun ya̱ nej guiì riñan hio'ó nàkò nânj rà'aj.
41008005	Ni̱ gachín na'anj Ma̱'an Jesús ni̱ gata: —Andaj rachrúun nikaj nej suj rà'aj. Ni̱ gataj nej sij: —Chi̱j nikaj nej ñûnj.
41008006	Hiô' ni̱ ga'nïn' su̱n Ma̱'an Jesús riñan daran' nej guiì màn hiuj dânj si ga̱'a̱nj ga̱ne ninj riñan hio'óo; ni̱ gida'a nej chi̱j rachrúun, ni̱ nga gisîj ga'huij si guruhuâ Ma̱'an Ña'anj an, ni̱ guchra' da̱'a, ni̱ ga'huij ra'a nej sí 'na̱' ga̱huin chru̱n riñanj guendâ ga̱da'nga' nej sô' riñan nej guiì; huê danj ni̱ ga'hui' nej sô' ya daran' nej guiì màn hiuj dânj.
41008007	Ni̱ ni̱ka̱j nej sij do̱j nej yukuaj a ga'na' nej sij; ni̱ ga'hui' nej sij ra'a Ma̱'an Jesús ni̱ ga'huij si guruhuâ Ma̱'an Ña'anj an, ni̱ ga'nïn' sunj riñan nej sí 'na̱' ga̱huin chru̱un si gà'huì' nej sô' ra'a nej guiì màn hiuj dânj.
41008008	Ni̱ ya daran' nej guiì màn hiuj dânj nda gunumân riki ninj; ni̱ ganaran' nej sij nej dasû lij gunâj dânj, ni̱ ganachra chi̱j yugûti ganaran' nej sij.
41008009	Ni̱ nej guiì ya gahuin da'nga' 'ngo̱ si ga'ânj mîn; ni̱ gana'nïn nan' nej guiì dukuâ ninj.
41008010	Ni̱ nga gatûj Ma̱'an Jesús ruhuâ barku ngà nej sí 'na̱' ga̱huin chru̱n riñanj, ni̱ ga'naj riñan hio'ó gù'nàj Dalmanuta.
41008011	Ni̱ ga'na' nej sí fariseo ni̱ gayi'ì nej sô' ni̱ ganarïsna'anj nej sô' ngà Ma̱'an Jesús, ni̱ gachín nej sô' 'ngo̱ da'nga' 'na̱' ne' yàtà'a, guendâ ruhuâ nej sô' ga̱ra̱n hue̱ nej sô' Ma̱'an.
41008012	Ni̱ ganarânj guchej Ma̱'an Jesús ngà nanè nimanj ni̱ gata: —Nùnj huin saj ni̱ gachín nej guiì màn diû nânj 'ngo̱ da'nga'a rà'aj. Yàngà' hia nï̀n' tâ ni̱ si̱ ga'hue gi̱ni̱'in nej guiì nânj da'nga'a mánj.
41008013	Ni̱ guduna nej sí dânj ni̱ gatu ruhuâ barku ngà nej sí 'na' gahuin chru̱n riñanj, ni̱ ga'an ané du'hua nne ña̱'a̱nj.
41008014	Ni̱ gini'ñûn nej sij gi̱nikaj nej sij rachrúun ga̱'na̱' nej sij, ni̱ man 'ngo̱ rïn rachrúun nikaj nej sij 'na' nej sij ruhuâ barku.
41008015	Ni̱ ga'nïn' sunj riñan nej sij ni̱ gata: —Ni̱'hiaj nej suj; ni̱ ga̱ gudadû nej suj ngà chru dunu'man' garânj sun nej sí fariseo ngà Herodes, nânj huin sa gidigân nej sô'.
41008016	Ni̱ ganarïsna'anj nej sí 'na̱' ga̱huin chru̱n riñanj siganï̂nj nej ma̱'an nej sô' ni̱ gataj nej sô': —Ga'min Ma̱'an Jesús dànanj dadin' nun gi̱nikaj nê' rachrúun ga̱'na̱' nê'.
41008017	Ni̱ garânj da'nga' ruhuâ Ma̱'an Jesús sa taj nej sij ni̱ gata gu̱nïn nej sij: —Ahuin si ràyì'ì ganarïsna'anj nej suj rà'aj, ganarïsna'anj nej suj rayi'î guendâ nitaj rachrúun nikaj nej suj 'na' nej suj nî'. Hua̱ nï̀n' hua tsì ruhuâ nimân nej suj na̱nj nî'.
41008018	Hua̱ rune ñan nej suj ni̱ na'hue gi̱ni̱'in nej suj, ni̱ tàj hiu'uj u rakïj nej suj ni̱ na'hue gu̱nïn nej suj. Ni̱ na'hue ga̱na̱nun ruhuâ nej suj ûn'.
41008019	Nga guchra' da̱'a nej ùn'ùn' rachrúun siganï̂nj nej ùn'ùn' mîn nej guiì, ni̱ andaj yugûti gachra nga ganaran' nej suj rà'aj. Ni̱ gataj nej sij: —Yùhuìj.
41008020	—Ni̱ nga guchra' da̱'a nej chi̱j rachrúun ni̱ gisi yâ ga'ânj mîn nej guiì. Andaj yugûti ganachra nej dasû lij nej rachrún dânj ganaran' nej suj rà'aj. Ni̱ gataj nej sij: —Chi̱j.
41008021	Ni̱ gata: —Nùnj huin saj ni̱ hua na̱nj na'hue ga̱ra̱n da'nga' ruhuâ nej suj rà'aj.
41008022	Ni̱ ga'na' Ma̱'an Jesús ñan nngaj yuman' Betsaida; ni̱ ni̱ka̱j nej sí màn hiuj dânj ga'na' nej sô' 'ngo̱ sí hua̱ du̱chri, ni̱ gachín nì'hiaj nej sô' si gàgàn' ra'a Ma̱'an Jesús sí dânj.
41008023	Hiô' ni̱ gida'a Ma̱'an Jesús ra'a sí du̱chri dânj, ni̱ girij nika ga'an du'hua yuman'an sô'; ni̱ gachra stanu nguèj rune ñan sô', ni̱ gutaj ra'a ahui sô' ni̱ gachín na'an si gurugui' gini'hiaj sô' do̱j.
41008024	Ni̱ ganachi nikaj ñan sí dânj ni̱ gini'hiaj sô' ni̱ gataj sô': —Gurugui' gini'hiâ nej síi ni̱ dàj rûn' hua nej chrun hua nej sij na̱nj ánj.
41008025	Ni̱ guta' ñûn Ma̱'an Jesús ra'a nguèj rune ñan sí dânj ni̱ gata si gi̱ni̱'hiaj sô; huê danj ni̱ ganahuin nguèj rune ñan sô', ni̱ giyigï̀n gini'hiaj sô' nda ga̱n' ni̱ nda hue'ê chre gurugui' gini'hiaj sô' daran' nej guiì.
41008026	Ni̱ gana'nḯn Ma̱'an Jesús nan' sí dânj dukuâ sô' ni̱ gata gu̱nïn sô': —Si gatûj' ruhuâ yuman' nânj mánj, ni̱ gà' si ganatâ' gu̱nïn nej guiì màn yuman' nânj mánj.
41008027	Gahui Ma̱'an Jesús ni̱ ga'an yuman' Sesarea huin do'ó Filipo ngà nej sí ga'na' ga̱huin chru̱n riñanj. Ni̱ nga aché nej sij huaj nej sij ni̱ gachín na'an nej sí 'na̱' ga̱huin chru̱n riñanj ni̱ gata gu̱nïn nej sô'. —Dàj taj nej síi ni̱ ahuin sa huín taj nej sô' rà'aj.
41008028	Ni̱ nanikàj nej sô' ni̱ gataj nej sô': —'Ngo̱ nej sij taj si huê Ma̱'ân rè' huin Juan Bautista; ni̱ a'ngô nej sij taj si huê Ma̱'ân rè' huin Elias; ni̱ a'ngô nej sij taj si huê Ma̱'ân rè' huin go'ngo̱ nej sô' gataj dàj ga̱huin.
41008029	Ni̱ gataj Ma̱'an Jesús: —Ni̱ ahuin sa huín taj nej suj rà'aj. Hiô' ni̱ gataj Pedro: —Huê Ma'ân rè' huin Cristo.
41008030	Sani̱ ga'nïn' su̱n Ma̱'an Jesús riñan nej sí 'na̱' ga̱huin chru̱n riñanj sisi̱ si̱ ganata' nej sô' riñan gà' si 'ngo̱ nej guiì ahuin sa huin Ma̱'an.
41008031	Dadin' gidiganj riñan nej sí 'na̱' ga̱huin chru̱n riñanj ni̱ gata gu̱nïn nej sô': Hua̱ ni̱ña̱n si ûta giran' sàñùnj, ni̱ si̱ gininj hue'ê riñan nej síchìj achij i, riñan nej rej ni̱ riñan nej sí chru̱n ley ni̱ da̱gahui' nej sô' ñùnj. Sani̱ nga gahuí ni̱ ga̱chin huà'nï̀nj gui ni̱ gànà'nï̀n siganï̂nj nej nîman.
41008032	Ni̱ nda nî'nï̀nj chre ga'min Ma̱'an. Hiô' ni̱ gakḯn anêj Pedro Ma̱'an ni̱ ran' sô' Ma̱'an.
41008033	Sani̱ nanikàj Ma̱'an ni̱ gini'hia riñan nej sí 'na̱' ga̱huin chru̱n riñanj ni̱ dugunïn gà'ij Pedro ni̱ gata gu̱nïn sô': —Gu̱xu̱n ma̱'ân' riñânj sichrej. Dadin' nitaj si nu̱n ruhuâ ahuî' nej rasu̱n garan' ruhuâ Ma̱'an Ña'anj an mánj, dadin' ga'nḯn ñan' riñan nej rasu̱n garan' ruhuâ nej síi.
41008034	Ni̱ gakï̱n nej guiì ngà nej sí 'na̱' ga̱huin chru̱n riñanj ni̱ gata gu̱nïn nej sô': —Si hua̱ 'ngo̱ nej suj ruhuâ gi̱nikò' rukú Ma̱'án, ni̱ gu̱du̱nâj nej suj nej sa garan' ruhuâ nneè kú nej suj, ni̱ ga̱ ruhuâ nej suj gi̱ran' sa̱ñu̱n nej suj, ni̱ gi̱nikò' nej suj rukû Ma'án.
41008035	Dadin' daran' nej guiì ruhuâ ga̱na̱ni̱n riñan sañun hua̱ ruhuâ yumiguìi nânj ni̱ na'huej ruhuâ ninj gàhuì' ninj rayi'í, ni̱ si ganari' ninj ñan ni̱ka̱j su̱n Ma̱'an Ña'anj an ga̱ne ninj mánj, sani̱ daran' nej guiì hua̱ ruhuâ gàhuì' rayi'í ni̱ ngà rayi'î nuguan' gi'hiaj ga̱na̱ni̱n ninj, ni̱ ga̱na̱ni̱n ninj na̱nj ánj.
41008036	Dadin' ahuin gue̱nda̱ ni'ñanj si ûta gìrì' nej guiì nej rasu̱n màn ruhuâ yumiguìi nânj ga̱ riñan ninj, si ga̱'a̱nj ni̱'hia̱ ma̱'an nimân ninj rà'aj.
41008037	Ni̱ ahuin si gìrì' nej guiì na̱ru'hue ninj rayi'î ma̱'an nimân ninj rà'aj.
41008038	Dadin' ahuin na̱nj guiì giri' sinà'àj a rayi'í ngà rayi'î si-nùguàn'ànj diû màn nej sí gi'hiaj gakï̱n' nânj, ni̱ gìrì'ìj sinà'àj a rayi'î ninj nga gà'nàj ni̱ ga'na' nej ángel gèe ni̱ gi̱nikaj sùnj si-su̱n Ma̱'an Re Ña'anj an na̱nj ánj.
41009001	Ni̱ huê danj gata: —Yàngà' hia nï̀n' tâ si hua̱ da̱'a̱j nej suj màn hiuj nânj, ni̱ si̱ gahui' nej suj dadin' gi̱ni̱'in nej suj ga̱'na̱' gi̱nikaj su̱n nùkuaj sta'u Ma̱'an Ña̱'a̱nj nne yàtà'a riñan hio'ó nânj na̱nj ánj.
41009002	Ne' rùkù nga gachîn huàtàn' gui ni̱ ginikaj Ma̱'an Jesús Pedro, ngà Jacobo ni̱ Juan, ni̱ ga'anj ni̱nï̱n nej sij raa̱ 'ngo̱ kïj hua̱ yàkàan; ni̱ nadunâ Jesús Ma̱'an riñan nej sij.
41009003	Ni̱ nda ran chre ganahuin sigan'anj ni̱ nda gàtsì chre ganahuin sigan'anj, ni̱ hua̱ gàtsì atsìj i dàj rûn' hua 'hue'e, ni̱ gà' si 'ngo̱ nej sí nán atsìj i ni̱ si̱ ga'hue ga̱na̱huin gàtsij gi̱'hiaj nej sô' dàj rûn' ganahuin gàtsì atsîj nânj.
41009004	Ni̱ orâ chre ni̱ guyumân Elias ngà Moisés, ni̱ ga'min nguèj sô' ngà Ma̱'an Jesús.
41009005	Hiô' ni̱ gataj Pedro gu̱nïn Ma̱'an Jesús: —Maestrûj, dùgùnàj huaj si ga̱ne nê' hiuj nânj; ni̱ gi'hiaj nê' huà'nï̀nj hue' rekoj o, 'ngoj ga̱ne Ma̱'ân rè', ni̱ a'ngoj ga̱ne Moisés ni̱ a'ngoj ga̱ne Elías na̱nj ánj.
41009006	Sani̱ nun ni'in Pedro sa ga'min sô', dadin' do̱' si̱ ûta guyu'hui' sô'.
41009007	Hiô' ni̱ ga'na' 'ngo̱ nnga ni̱ garan gayu̱n'un riñan nej sij, ni̱ nda riñan nnga dânj ga'min Ma̱'an Ña'anj an ni̱ gata: —Huê Ma̱'an nan huin Da'nî ni̱ ûta 'ì ruhuâj ni'ín Ma̱'an; ni̱ gu̱nïn nej suj sa ga̱'mi̱n.
41009008	Ni̱ orâ chre ni̱ nga gini'hiaj nej sij, ni̱ nitaj gà' si go'ngo̱ nguèj sô' nikïn' ngà Ma̱'an Jesús, dadin' man 'ngo̱ rïn nikïn' hiuj dânj.
41009009	Ni̱ gananinj nej sij raa̱ kïj dânj, ni̱ ga'nïn' sunj riñan nej sij sisi̱ si̱ gananï̂n nej sij riñan gà' si 'ngo̱ nej guiì sa gini'in nej sij hiuj dânj, ni̱ nda gànà'nï̀nj Ma̱'an siganï̂nj nej nîman hiô' ni̱ ga'hue ga̱na̱nï̱n nej sij rayi'ij.
41009010	Ni̱ gana'nḯn sà' nej sij nej nuguan' nânj ni̱ nadigi'ñûn nej sij siganï̂nj nej ma̱'an nej sij, ni̱ ganarïsna'anj nej sij ni̱ taj nej sij dàj ga̱huin nga gànà'nï̀nj nej nîman.
41009011	Ni̱ gachín na'anj nej sij ni̱ gataj nej sij: —Nùnj huin saj ni̱ gataj nej sí chru̱n ley si ña̱'a̱n huaj si ga̱'na̱' si̱nï̱n Elías rà'aj.
41009012	Nanikàj Ma̱'an Jesús ni̱ gata: —Yàngà' ni̱ ga̱'na̱' si̱nï̱n Elías, ni̱ na̱gi̱'hiaj nàkà sô' daran' nej rasu̱un; ni̱ dàj rûn' taj riñan ñanj rayi'í, ni̱ ûta gi̱ran' sàñùnj, ni̱ nitaj nùnj ga̱huín riñan nej guiì.
41009013	Sani̱ ñùnj taj si gà' ga'na' Elías, ni̱ gi'hiaj nej sij dàj garan' ruhuâ nej sij ngà sô', dàj rûn' taj riñan ñanj rayi'î sô'.
41009014	Ni̱ nga guchi' Ma̱'an Jesús ñan nï̱kï̱n' nej sí 'na̱' ga̱huin chru̱n riñanj, ni̱ gini'in si ûta gà'ì nej guiì mân ganikàj ne' rùkù nej sô', ni̱ unïn' nej sí ga'na' ga̱huin chru̱n riñanj ngà nej sí chru̱n ley.
41009015	Ni̱ orâ chre ni̱ gini'in daran' nej guiì Ma̱'an Jesús, ni̱ gahuin ña̱'anj ruhuâ ninj, ni̱ gunânj ninj ga'na' ninj riñan Ma̱'an ni̱ gida'a ninj ra'a.
41009016	Ni̱ gachín na'anj Ma̱'an Jesús ni̱ gata: —Ahuin si ràyì'ì gunïn' nej suj ngà nej sí dânj rà'aj.
41009017	Ni̱ ga'min 'ngo̱ sí ni̱kï̱n' siganï̂nj nej guiì rigìi ni̱ gataj sô': —Maestrûj, nika da'nî ga'ná riñan Ma̱'ân rè' dadin' ruhuâ nimân sij nne 'ngo̱ nanè 'mìnj in ni̱ na'hue ga̱'mi̱n sij gi'hia mánj,
41009018	ni̱ dànè' gahuin nga gida'a nanè kï̱j hua dân sij ni̱ dunatu sij; ni̱ gahui ata̱n'an du'hua sij gi'hia ni̱ yâ ru̱j ñan' sij gi'hia, ni̱ 'na̱' gànàkò nï̀n' sij gi'hia ni̱ gatâ gu̱nïn nej sí 'na̱' ga̱huin chru̱n riñan Ma̱'ân rè' si gi̱ri̱ nej sô' ruhuâ nimân sij nanè kï̱j hua nânj sani̱ nun ga̱'hue gi̱ri̱ nej sô'.
41009019	Ni̱ nanikàj Ma̱'an Jesús ni̱ gata: —Aya̱' nej yi'nïn' na'hue gùyùmàn ruhuâ suj gà' man'. Nda àmàn da'huí ga̱né ngà nej suj gà' únj. Nda andaj da'huí ga̱ nùkuaj ruhuâj ni'ín nej suj gà' únj. Gi̱nikaj nej suj silíj dânj ga̱'na̱' nej suj ne' dànanj.
41009020	Ni̱ ni̱ka̱j nej sij ga'na' nej sij silíj nânj riñan Ma̱'an Jesús, ni̱ nga gini'in nanè kï̱j hua dânj Ma̱'an Jesús, ni̱ ûta nùkuaj nagunanj silíj dânj, ni̱ ganatûj sô' riñan hio'óo gi'hia ni̱ ûta gahuin nìta sô', ni̱ ûta nikò' ata̱n'an du'hua sô'.
41009021	Ni̱ gachín na'anj Ma̱'an Jesús rej silíj dânj ni̱ gata: —Andaj diû gà' gisîj gi'hia dànanj giran' sô' rà'aj. Ni̱ gataj rej silíj dânj: —Àsìj hua lij sij ni̱ huê dànanj gi'hia ran' sij.
41009022	Ni̱ ûta gà'ì ni̱ ga'nïn sij riñan ña'aan nga ruhuâ nnee, guendâ ruhuaj da̱gahuij sij; ni̱ si ga̱'hue gi̱'hiaj Ma̱'ân rè' ga̱na̱huin sij, ni̱ ga̱na̱nï̱n àko ruhuâ Ma̱'ân rè' ni'în rè' nej ñûnj ni̱ gu̱ru̱gûñu'unj Ma̱'ân rè' nej ñûnj.
41009023	Ni̱ gataj Ma̱'an Jesús: —Si ga̱'hue gùyùmàn ruhuâ', dadin' sí guyumân ruhuâ ni̱ daran'anj huin sa ga̱'hue gi̱'hiaj sô'.
41009024	Ni̱ orâ chre ni̱ ga'min nùkuaj rej silíj dânj ni̱ gataj sô': —Guyumân ruhuâj; ni̱ gu̱ru̱gûñu'unj Ma'ân rè' si gùyùmàn yìtï̀nj doj ruhuâj.
41009025	Ni̱ nga gini'in Ma̱'an Jesús si ûta gunânj nej guiì 'na' ninj riñanj, ni̱ dugunïn gà'ìj nanè kï̱j hua nânj ni̱ gata: —Nanè la'ñan' sò' ni̱ sô'o sò', ga'nï̂n' su̱nj riñan' ni̱ ga̱hui̱' ruhuâ nimân silíj dan ga̱'a̱nj, ni̱ si̱ nanikàj ga̱tu̱ ñûn' ruhuâ nimân sij gà' mánj.
41009026	Hiô' ni̱ gaguâj nùkuaj ñûn nanè kï̱j hua dânj, ni̱ gayi'ij ni̱ ûta nùkuaj nagunanj silíj dânj, ni̱ gahui ruhuâ nimân sô'; ni̱ dàj rûn' hua sí gà' gahui'i hua sílìj dânj gi'hia, ni̱ gataj ûta gà'ì nej guiì: Gà' gahui' silíj dan na̱nj ánj.
41009027	Sani̱ gida'a Ma̱'an Jesús ra'a silíj dânj, ni̱ gunune' ni̱kaj sô'; ni̱ ganayumàn sô' gi'hia.
41009028	Nga gunukui' Ma̱'an Jesús ruhuâ hue' ñan nne, ni̱ gachín na'anj nej sí 'na̱' ga̱huin chru̱n riñanj ni̱ gataj nej sô': —Nùnj huin saj ni̱ nun ga̱'hue gi̱ri̱ nej ñûnj ne' ye̱'e nanè kï̱j hua dânj rà'aj.
41009029	Ni̱ gataj Ma̱'an Jesús: —Nej yì'nï̀n' nanè kï̱j hua nânj ni̱ ûta 'ì ga̱hui̱ ninj, ni̱ da'hui' ga̱'mi̱n' ngà Ma̱'an Ña'anj an ni̱ ga̱ gi̱ni̱ne̱' da'nga ni̱ ga'hue ga̱hui̱ ninj na̱nj ánj.
41009030	Ni̱ nga gahui nej sij hiuj dânj ni̱ ga'anj nej sij ne' Galilea; sani̱ nun ga̱ran' ruhuâ Ma̱'an Jesús si gi̱ni̱'in nej guiì dànè' gà'àn.
41009031	Dadin' gidiganj riñan nej sí 'na̱' ga̱huin chru̱n riñanj ni̱ gata: Ni̱ nàgà'huì' nej sij ñùnj ra'a nej síi ni̱ da̱gahui' nej sô' ñùnj, sani̱ ne' rùkù nga gahuí, ni̱ gachin huà'nï̀nj gui ni̱ gànà'nï̀nj siganï̂nj nej nîman.
41009032	Sani̱ nun ga̱'hue ga̱ra̱n da'nga' ruhuâ nej sí 'na̱' ga̱huin chru̱n riñanj nej nuguan' nânj, ni̱ yu'hui' nej sô' gàchìnj na'anj nej sô' Ma̱'an.
41009033	Ni̱ guyumân nej sij Kapernaúm; ni̱ nga nne Ma̱'an Jesús ruhuâ hue'e, ni̱ gachín na'an nej sí 'na̱' ga̱huin chru̱n riñanj ni̱ gata: —Ahuin ràyì'ì ganarïsna'anj nej suj nga 'na' nê' ruhuâ chrej e rà'aj.
41009034	Sani̱ dḯn ga̱ du'hua nej sij; dadin' nga 'na' nej sij ruhuâ chrej e ni̱ ganarïsna'anj nej sij, ni̱ gataj nej sij ahuin go'ngo̱ nê' ga̱huin sí achij doj rà'aj.
41009035	Hiô' ni̱ ga'anj ga̱ne Ma̱'an Jesús ni̱ gakïn ga'na' nej yùhuìj sí 'na̱' ga̱huin chru̱n riñanj, ni̱ gata gu̱nïn nej sô': —Si hua̱ 'ngo̱ nej suj ruhuâ ga̱huin sí si̱nï̱ïn, ni̱ ga̱na̱huin nej suj sí ga̱'na̱' ne' rùkùu ni̱ ga̱huin nej suj sí gu̱na̱nj gi̱tsi riñan daran' nej guiì na̱nj ánj.
41009036	Ni̱ gida'a 'ngo̱ sílìj i, ni̱ ganïnj da̱nï̱n nej sij, ni̱ gida'a ni̱ gani̱'ñanj silíj dânj ni̱ gata:
41009037	—Ni̱ sí ganahuin ra̱'a ngà siyu̱guí 'ngo̱ sílìj i dàj rûn' hua silíj nânj, ni̱ Ma'án ganahuin ra̱'a sô'; ni̱ sí ganahuin ra̱'a Ma'án, ni̱ sê ñùnj ganahuin ra̱'a sô', dadin' ganahuin ra̱'a sô' Ma̱'an sa ga'nḯn ga'ná.
41009038	Nanikàj Juan ni̱ gataj sô': —Maestrûj, gini'in nej ñûnj si 'ngo̱ sí dânj ni̱ ngà siyu̱gui Ma̱'ân rè' giri sô' ne' ye̱'e nej nanè kï̱j huaa, ni̱ nagi'hiaj ha̱i̱ nej ñûnj dadin' nitaj si ni̱ka̱j dugui' sij ngà nê' mánj.
41009039	Sani̱ gataj Ma̱'an Jesús: —Si̱ nagi'hiaj ha̱i̱ nej suj mánj; dadin' gà' si 'ngo̱ síi ni̱ nga garânj sun sij siyu̱guí ni̱ ganahuin nej guiì gi'hiaj sij ni̱ ne' rùkù ni̱ si ga'min yì'ì sij rayi'í mánj.
41009040	Dadin' sí nitaj si gata rùhuà ni'in nê', ni̱ huin si ngà nê'.
41009041	Ni̱ ahuin na̱nj sí riki 'ngo̱ basû nnee go'o nej suj ngà siyu̱guí, guendâ nìkò' nej suj rukú, yàngà' hia nï̀n' tâ ni̱ si̱ gahuin chre sun gi'hiaj sí dânj, dadin' nàgà'huì' Ma̱'an Ña'anj an nani̱'hiaj sô'.
41009042	’Ahuin na̱nj sí gà' ni'in si-nùguàn' Ma̱'an Ña'anj an gà' nâ doj, ni̱ gi'hiaj sô' gininj 'ngo̱ nej sí hia̱j nàkà guyumân ruhuâ ni'in ñùnj riñan gakï̱n'ïn, ni̱ dùgùnàj huaj si du̱nikô' 'ngo̱ hiëj to guduguâj urruj u yihiâ sô', ni̱ gu̱du̱gue' ga̱'a̱nj sô' ruhuâ nne ña̱'a̱nj na̱nj ánj.
41009043	Si ra'ât gi'hiaj si gi̱'hiá' gakï̱n'ïn ni̱ gà'nè'; ni̱ dùgùnàj huaj si ga̱tu̱' ñan ni̱ka̱j su̱n Ma̱'an Ña'anj an nùnj huin si hua̱ ru'u ra'ât, dadin' nùnj huin si hua̱ sà' nguèj ra'ât sani̱ ga̱'a̱nj ni̱ gi̱nun nìgànj ruhuâ rúnâko ni̱ nitaj àmàn gìnà'àj ña'an nu̱n hiuj dânj,
41009044	ni̱ nej yilú màn hiuj dânj ni̱ nitaj àmàn gàhuì' nej yô', ni̱ ña'an nu̱n hiuj dânj ni̱ nitaj àmàn gìnà'a mánj.
41009045	Ni̱ si dakót gi'hiaj gi̱'hiá' gakï̱n'ïn, ni̱ gà'nè' na̱nj ánj; dùgùnàj huaj si ga̱tu̱' ñan ni̱ka̱j su̱n Ma̱'an Ña'anj an nùnj huin si hua̱ ru'u dakót, dadin' nùnj huin si hua̱ sà' nguèj dakót sani̱ ga̱'a̱nj' ni̱ gi̱nun nìgànj chre' riñan ña'an nitaj àmàn gìnà'àj na̱nj ánj,
41009046	ñan màn nej yilú huin dân nej sij ni̱ nitaj àmàn gàhuì' nej yô', ni̱ ña'an nu̱n hiuj dânj ni̱ nitaj àmàn huaj gìnà'a mánj.
41009047	Ni̱ si rune ñant huin sa gi'hiaj gi̱'hia' gakï̱n'ïn, hiô' ni̱ gi̱ri̱' na̱nj ánj; dùgùnàj huaj si ga̱tu̱' ñan ni̱ka̱j su̱n Ma̱'an Ña'anj an ngà 'ngo̱ rïn rune ñant, dadin' nùnj huin si hua̱ nguèj rune ñant sani̱ ga̱'a̱nj' riñan ña'aan gi̱nun nìgànj na̱nj ánj,
41009048	ñan màn nej yilú huin dân nej sij ni̱ nitaj àmàn gàhuì' nej yô'; ni̱ ña'an nun hiuj dânj ni̱ nitaj àmàn gìnà'a mánj.
41009049	’Dadin' dàj rûn' 'nïnj ñaan nneè nakòo ni̱ gunukuaj nâ man huê danj ga̱na̱huin sà' nimân nej da'ní Ma̱'an Ña'anj an gi̱'hiaj Ma̱'an Espíritu Santo nga ga̱chi̱n ninj riñan nej sañuun.
41009050	Sa sà'a huin ñaan; sani̱ si gànàrë̀' ñaan, ni̱ ahuin si ngà na̱gi'hiaj nì' nihiaa rà'aj. Ni̱ dàj rûn' 'nïnj ñaan nihiaa ni̱ ya da̱j man ni̱ huê danj du̱gumîn hue'ê nej suj ma̱'an nej suj riñan gakï̱n'ïn; ni̱ ga̱ dïn'ïnj gimàn nej suj ngà 'ngo̱ ni̱ a'ngô nej dugui' nej suj.
41010001	Gahui Ma̱'an Jesús hiuj dânj, ni̱ ga'an riñan hio'ó Judea ne' ané du'hua kïn Jordán, ni̱ nara'hui' ñûn nej guiì yuman'an riñan Ma̱'an, ni̱ gayi'ij gidiganj dàj rûn' gi'hiaj si̱nïnj.
41010002	Ni̱ ga'na' nichì nej sí fariseo ni̱ gachín na'anj nej sô' Ma̱'an Jesús, guendâ ruhuâ nej sô' ga̱ra̱n hue̱ nej sô' Ma̱'an ni̱ gataj nej sô', dùgùnàj huaj si 'ngo̱ sí nne nika ni̱ gu̱du̱nâj sij nika sij nî'.
41010003	Nanikàj Ma̱'an Jesús ni̱ gata: —Dàj ga'nïn' Moisés suun riñan nej suj rà'aj.
41010004	Ni̱ gataj nej sij: —Garânj yina Moisés si ga̱'hue ga̱na̱chi nikaj ñanj ata, guendâ gu̱du̱nâj síi nika sô'.
41010005	Nanikàj Ma̱'an Jesús ni̱ gata: —Guendâ ûta ganahuin tsì nimân nej suj ni̱ rayi'î dânj ni̱ garânj yina sô' ni̱ giyi'nïn' suun si ga̱'hue ga̱na̱chi nikaj na̱nj ata na̱nj ánj;
41010006	sani̱ àsìj si̱nï̱ïn nga gi'hiaj Ma̱'an Ña'anj an yumiguìi, “ni̱ gi'hia síi ngà siyànàa na̱nj ánj”.
41010007	“Rayi'î dânj ni̱ ga̱huin anêj síi riñan rej sô' ngà riñan nni sô', ni̱ ga̱na̱huin nùguàn'àn sô' ngà nika sô'.
41010008	Ni̱ ga̱na̱huin nguèj nika sô' 'ngo̱ rïn nneè.” Huê danj ni̱ sê huìj ran' nej sô' huin gà' mánj, dadin' ganahuin nguèj nika sô' 'ngo̱ rïn guiì.
41010009	Hia̱j rû'huaj ni̱ sa gà' nagi'hiaj dùguì' Ma̱'an Ña'anj an ni̱ si ga'hue gi̱'hiaj anêj síi gà' mánj.
41010010	Ni̱ nga gunukui' nej sij hue'e, ni̱ gachín na'anj ñûn nej sí 'na̱' ga̱huin chru̱un riñan Ma̱'an Jesús rayi'î nuguan' nânj.
41010011	Ni̱ gataj Ma̱'an Jesús: —Ahuin na̱nj sí dunachinikaj ñanj acta guendâ gu̱du̱nâj sô' nika sô' ni̱ ganakaj sô' a'ngô siyànàa, ni̱ gininj sô' riñan gakï̱n' ni̱ka̱j nika dugui'.
41010012	Ni̱ siyànà dunachinikaj ñanj acta guendâ gu̱du̱nâ nikaj ni̱ ganaka a'ngô síi, ni̱ ginin riñan gakï̱n' ni̱ka̱j nika dugui'.
41010013	Ni̱ ni̱ka̱j nej sij nej sílìj i ga'na' nej sij riñan Ma̱'an Jesús guendâ gàgàn' ra'a nej sô', sani̱ dugunïn gà'ì nej sí 'na̱' ga̱huin chru̱n riñanj sisi̱ si̱ ga̱'a̱nj nej sílìj i riñanj na̱nj ánj.
41010014	Ni̱ gini'in Ma̱'an Jesús si dànanj gi'hiaj nej sij, ni̱ gahuin ña̱'anj ruhuaj ni̱ gata: —Ga̱'nï̱n nej suj si ga̱'na̱' nichì nej silíj dânj riñânj, ni̱ si garan' ñu'unj nej suj mánj; dadin' huê nej silíj nânj huin da'ní Ma̱'an Ña'anj an.
41010015	Yàngà' hia nï̀n' tâ, ni̱ sí na'huej ga̱na̱huin ra̱'a Ma̱'an Rey ni̱ka̱j sun ne' yàtà'a, dàj rûn' 'hio' ngà ganahuin ro'ô' 'ngo̱ sílìj i, ni̱ si ga'hue ga̱tu̱ sí dânj ñan ni̱ka̱j su̱n Ma̱'an Ña'anj an mánj.
41010016	Ni̱ nani̱'ña̱n Ma̱'an Jesús nej sílìj i, ni̱ gutaj ra'a hio nej sô' ni̱ gata, si ga̱'na̱' sa hua̱ hue'ê riñan nej sô'.
41010017	Ni̱ nga gà' aché Ma̱'an Jesús hua ruhuâ chrej e, ni̱ nda gunânj chre 'ngo̱ sí dânj ga'na' sô' riñanj, ni̱ ganikïn' rúdàkòj sô' riñanj, ni̱ gachín na'anj sô' ni̱ gataj sô': —Maestrûj huê rè' huin 'ngo̱ sí sà'a. Nùnj huin si gi̱'hia ni̱ ga̱'hue gùnùkuìj ni̱ gané nìgànj chré ñan nne Ma̱'an Ña'anj an rà'aj.
41010018	Ni̱ gataj Ma̱'an Jesús: —Nùnj huin saj ni̱ taj' si huín 'ngo̱ sí sà'a rà'aj. Dadin' gà' si 'ngo̱ nej síi nitaj si huin nej sô' sí sà'aj mánj, dadin' man 'ngo̱ rïn Ma̱'an Ña'anj an, huin sa sà'aj na̱nj ánj.
41010019	Ni̱ gà' ni'în' nej nuguan' ga'nïn su̱n Ma̱'an Ña'anj an: “Ni̱ si̱ ginikaj nika dugui', ni̱ si̱ dagahui' guiì, ni̱ si̱ gi'hiaj tu̱', ni̱ si̱ guta' chrê' gakï̱n'ïn nej dugui', ni̱ si̱ gidigañu'unj', ni̱ gi̱nikaj chre̱j' riñan ré' ni̱ huê danj na̱nj gi̱nikaj chre̱j' riñan nnî'.”
41010020	Hiô' ni̱ nanikàj sí dânj ni̱ gataj sô': —Maestrûj, daran' nej nuguan' nânj dagahuín àsìj hua li.
41010021	Hiô' ni̱ gini'hiaj Ma̱'an Jesús riñan sí dânj, ni̱ ganahuin 'ì ruhuaj ni'in sô' ni̱ gata gu̱nïn sô': —Hua̱ 'ngo̱ rïn sa gàchin ga̱da̱gahuîn' na̱nj ánj: Ga̱'a̱nj' ni̱ gu̱du̱'hue' daran' nej rasu̱n huin si'hiát, ni̱ ga̱da'nga' riñan nej guiì ga̱ni̱ki, ni̱ ga̱na̱huin ra'â' nìko doj ne' yàtà'a; hiô' ni̱ ga̱'hue ga̱'na̱' ni̱ gi̱nikô' rukú.
41010022	Sani̱ ûta gananï̂n ruhuâ sí nânj, nga gunïn sô' nuguan' nânj, huê danj ni̱ ga'anj sô' dadin' huin sô' 'ngo̱ sí yi̱ru'huee.
41010023	Hiô' ni̱ gini'hiaj Ma̱'an Jesús nï̀n' gàchrà' ne' rùkuj, ni̱ gata gu̱nïn nej sí 'na̱' ga̱huin chru̱n riñanj: —Ûta chì' huaj ga̱tu̱ sí yi̱ru'huee ga̱ne sô' ngà Ma̱'an Ña'anj an.
41010024	Ni̱ ûta gahuin ña̱'anj ruhuâ nej sí 'na̱' ga̱huin chru̱n riñan Ma̱'an Jesús nga gunïn nej sô' nej nuguan' nânj; sani̱ nanikàj Ma̱'an Jesús, ni̱ gata gu̱nïn nej sô': —Da̱'ninj, ûta chì' huaj ga̱tu̱ nej sí a'nḯn ñan riñan nej rasu̱n du̱'hue̱e ga̱ne sô' yàtà'a na̱nj ánj.
41010025	Dànanj nitaj si chì' huaj ga̱chi̱n 'ngo̱ yuku kameyu hiu'uj tàj dakḯn ganuhuâ, gà' da' si ga̱tu̱ 'ngo̱ sí yi̱ru'huee yiñán Ma̱'an Ña̱'a̱nj nne yàtà'a.
41010026	Hiô' ni̱ ûta gahuin ña̱'anj ruhuâ nej sí 'na̱' ga̱huin chru̱n riñan Ma̱'an Jesús nga gunïn nej sô' nej nuguan' nânj, ni̱ ga'min nej ma̱'an nej sô' ni̱ gataj nej sô': —Ahuin sí gùnùkuaj ga̱na̱ni̱n gà' ûnj.
41010027	Hiô' ni̱ gini'hiaj Ma'an Jesús riñan nej sij ni̱ gata gu̱nïn nej sij: —Guendâ nej síi ni̱ ûta chì' huaj ga̱'hue ga̱da̱gahuin nej sij, sani̱ guendâ Ma̱'an Ña'anj an ni̱ sê sa chì' huin mánj; dadin' daran'anj huin sa ga̱'hue̱j gi̱'hiaj Ma̱'an Ña'anj an na̱nj ánj.
41010028	Hiô' ni̱ gayi'ì Pedro ni̱ gataj sô': —Señor, gudunâj nej ñûnj daran' sa hua̱ riñan nej ñûnj ni̱ ginikò' nej ñûnj rukû Ma̱'ân rè'.
41010029	Nanikàj Ma̱'an Jesús ni̱ gata: —Yàngà' hia nï̀n' gàtà gu̱nïn nej suj ni̱ ahuin na̱nj sí gudunâj dukuâ, gudunâj dinḯn, gudunâj yuguej, gudunâj rej, gudunâj nni, gudunâj nika, gudunâj da'ní, gudunâj do'ó, rayi'î Ma'án ngà rayi'î nuguan' gi̱'hiaj ga̱na̱ni̱n nej guiì.
41010030	Ni̱ gànàrì' nej sij 'ngo̱ sientu nej rasu̱n gudunâj nej sij; ni̱ gànàrì' nej sij dukuâ nej sij, dinḯn nej sij, yuguej nej sij, nni nej sij, da'ní nej sij, do'ó nej sij ruhuâ yumiguìi nânj, ni̱ hua̱ ni̱ña̱n si gi̱ran' sa̱ñu̱n nej sij; ni̱ nga gàhuì' nej sij ni̱ gànàrì' nej sij ñan ga̱ne nìgànj nej sij.
41010031	Sani̱ ûta gà'ì nej sí si̱nï̱ïn ni̱ ga̱na̱huin nej sô' sí na̱nikò' ne' rùkùu, ni̱ nej sí 'na̱' ne' rùkùu ni̱ ga̱na̱huin nej sô' sí si̱nï̱ïn.
41010032	Ni̱ hua̱j nej sij chrej ahui hua'anj ne' Jerusalén; ni̱ hua̱j Ma̱'an Jesús ne' ña̱an, ni̱ gahuin ña̱'anj ruhuâ nej sí nìkò' rukû Ma̱'an huaj nej sô' ni̱ guyu'hui' nej sô'. Hiô' ni̱ nanikàj Ma̱'an Jesús ni̱ gakḯn ane nej yùhuìj sí 'na̱' ga̱huin chru̱n riñanj.
41010033	Ni̱ gayi'ij ni̱ gata: —Hia̱j ni̱ gùchì' nê' Jerusalén, ni̱ nàgà'huì' nej síi ñùnj riñan nej rej huin ña̱an ngà riñan nej sí chru̱n ley; ni̱ ga̱ra̱n ruhuâ nej sô' rayi'í guendâ gàhuìj ni̱ nàgà'huì' nej sô' ñùnj riñan nej sí nàsìnùnj un.
41010034	Ni̱ ga̱'mi̱n duku nej sij riñânj ni̱ ga̱chri̱ nej sij nne'e yichrâ, ni̱ gachra stanûj nej sij riñânj, ni̱ da̱gahui' nej sij ñùnj; sani̱ ga̱chi̱n huà'nï̀nj gui ni̱ gànà'nï̀nj siganï̂nj nej nîman na̱nj ánj.
41010035	Hiô' ni̱ ga'na' nichì Jacobo ngà Juan ni̱ nguèj sô' huin da'ní Zebedeo, riñan Ma̱'an Jesús, ni̱ gataj nguèj sô': —Maestrûj, ruhuâ nguèj ñûnj si ga̱da̱gahuin Ma̱'ân rè' sa gàchìnj nguèj ñûnj riñan Ma̱'ân rè'.
41010036	Ni̱ gataj Ma̱'an Jesús: —Nùnj huin si gi̱'hia ruhuâ nguèj suj rà'aj.
41010037	Ni̱ gataj nguèj sí dânj: —Nga gi̱nikaj su̱n Ma̱'ân rè' ni̱ ga̱ra̱n yina Ma̱'ân rè' si ngo̱ nguèj ñûnj ga̱ne ne' huà' Ma̱'ân rè' ni̱ a'ngô nguèj ñûnj ga̱ne ne' chrïn Ma̱'ân rè'.
41010038	Hiô' ni̱ gataj Ma̱'an Jesús: —Nun ni'in nguèj suj sa gachín nguèj suj mánj. Ga̱'hue go̱'o̱ nguèj suj basû go'ôj nî', ni̱ ga̱'hue gàtà' nne nguèj suj dàj rûn' gàtà' nnêj nî'.
41010039	Ni̱ gataj nguèj sij: —Ga̱'hue huê danj gi̱'hiaj nguèj ñûnj. Ni̱ gataj Ma̱'an Jesús: —Yàngà' hia nï̀n' ni̱ sa nu̱n ruhuâ si-basû, ni̱ ga̱'hue go̱'o̱ nguèj suj, ni̱ dàj rûn' gàtà' nnêj ni̱ huê danj ga̱'hue gàtà' nne nguèj suj;
41010040	sani̱ guendâ ruhuâ nguèj suj si 'ngo̱ nguèj suj ga̱ne ra'á ne' huà'àj ni̱ a'ngô nguèj suj ga̱ne ra'á ne' chrḯn, ni̱ sê si-sùnj huin sun dânj si rìkìj riñan nguèj suj mánj, dadin' gà' hua̱ yu̱gui nej sí ga̱na̱huin ra̱'a ga̱ne hiuj dânj.
41010041	Nga gunïn a'ngô nej chi̱' ran' nej sí 'na̱' ga̱huin chru̱un, ni̱ gayi'ì nej sô' ni̱ gina'an ruhuâ nej sô' ni'in nej sô' Jacobo ngà Juan.
41010042	Sani̱ gakḯn Ma̱'an Jesús nej sij ni̱ gata gu̱nïn nej sij: —Ni'in nej suj si nej sí ni̱ka̱j su̱n riñan nej yuman' màn ruhuâ yumiguìi ni̱ nagi'hiaj si̱'hiaj nej sô' nej sun ni̱ka̱j nej sô', ni̱ nej sí ni̱ka̱j sun nìko doj ni̱ ga'nïn' nej sô' riñan nej sí ni̱ka̱j sun ninaj doj nî'.
41010043	Sani̱ si̱ ga'hue danj gaj siganï̂nj nej suj mánj, dadin' sí ruhuâ ga̱huin ña̱n siganï̂nj nej suj ni̱ ga̱huin nej sô' sí gu̱na̱nj gi̱'tsi riñan nej suj,
41010044	ni̱ si hua̱ 'ngo̱ nej suj ruhuâ ga̱huin ña̱n siganï̂nj nej suj, ni̱ ga̱huin nej suj sí gi'hiaj sun chre riñan a'ngô nej dugui' nej suj.
41010045	Dadin' ñùnj ni̱ nun gà'nàj guendâ gu̱na̱nj gi̱'tsi nej síi riñânj mánj, ga'ná guendâ na̱ru'huej Ma̱'án ni̱ ga̱na̱ni̱n ûta gà'ì nej guiì gi̱'hia na̱nj ánj.
41010046	Hiô' ni̱ ga'na' nej sij yuman' Jerikó; ni̱ nga gahui Ma̱'an Jesús ngà nej sí 'na̱' ga̱huin chru̱n riñanj ne' ye̱' Jerikó, ni̱ hua̱j ûta gà'ì nej guiì ngà nej sij ni̱ nne Bartimeo nìchrùn' yi'nḯn chrej e ni̱ rej sô' huin Timeo, ni̱ huin sô' 'ngo̱ sí hua̱ du̱chri, ni̱ gachín sô' karida riñan nej guiì gachîn huaj hiuj dânj.
41010047	Ni̱ gunïn sô' si gachîn Ma̱'an Jesús Nazareno hua hiuj dânj, ni̱ gayi'ì sô' ni̱ gaguâj nùkuaj sta'u sô' ni̱ gataj sô': —Jesús, Da'ní David, ga̱na̱nï̱n àko ruhuâ Ma̱'ân rè' ni'în rè' ñùnj na̱nj ánj.
41010048	Ni̱ ran' gà'ì nej guiì sô' ni̱ gataj ninj si dḯn ga̱ne du'hua sô', sani̱ dànanj dugu'nïn' sô' gaguâj nùkuaj sô' doj: Ni̱ gataj sô': —Da'ní David, gu̱ru̱gûñu'unj Ma̱'ân rè' ñùnj na̱nj ánj.
41010049	Hiô' ni̱ nga gunïn Ma̱'an Jesús ga'min sô', ni̱ ganikïnj ni̱ gata: —Gàkï̀nj nej suj ga̱'na̱' sí dânj; ni̱ gakḯn nej sij ga̱'na̱' sí hua̱ du̱chri dânj ni̱ gataj a'ngô nej sij gu̱nïn sô': —Gùyùmàn ruhuâ sò' ni̱ gi̱'hiaj guesâ ma̱'ân'; ni̱ ga̱na̱chi, dadin' gakḯn Ma̱'an Jesús ga̱'a̱nj râj.
41010050	Hiô' ni̱ guduguêj sí dânj atsìj i tàj yichrá sô', ni̱ ganachi sô' ni̱ nda guêj, guêj sô' ni̱ ga'anj sô' riñan Ma̱'an Jesús.
41010051	Nanikàj Ma̱'an Jesús ni̱ gachín na'an sí dânj: —Nùnj si̱ gi̱'hia ngà' ruhuâ' rà'aj. Ni̱ gataj sí du̱chri dânj: —Maestrûj, ruhuâj si gi̱'hiaj Ma̱'ân rè' si gànàyìgï̀n rune ñânj.
41010052	Ni̱ gataj Ma̱'an Jesús: —Gui̱j nan' dukuât dadin' guendâ guyumân ruhuâ' ni̱ rayi'î dan ni̱ ganahuîn'. Ni̱ orâ chre ni̱ ganayigï̀n rune ñan sí dânj ni̱ nìkò' sô' ga'anj sô' rukû Ma̱'an Jesús.
41011001	Nga huaj ga̱huin nìchrùn' nej sij Jerusalén, ni̱ hua̱j nej sij ñan nngaj yuman' Betania, ne' ri̱ña̱n kïj ñan màn chrun olibo, ni̱ ga'nḯn Ma̱'an Jesús ga'anj huìj sí 'na̱' ga̱huin chru̱n riñanj.
41011002	Ni̱ gata gu̱nïn nguèj sí dânj: —Ga̱'a̱nj nguèj suj yuman' nngaj ne' ña̱n mánj ni̱ nga gatûj nguèj suj ruhuâ yuman' dânj, ni̱ gànàrì' nguèj suj 'ngo̱ urruj u ni̱ a̱nu̱min xuj ni̱ gà' si 'ngo̱ síi nun gitàj yichrá xuj; ni̱ ga̱na̱chi nguèj suj ni̱ gi̱nikaj nguèj suj ga̱'na̱' nguèj suj.
41011003	Ni̱ si hua̱ 'ngo̱ sí gàchìnj na'anj ni̱ ga̱ta̱j sô': Nùnj huin saj ni̱ ganachi nguèj suj yuku dânj rà'aj. Ni̱ ga̱ta̱j nguèj suj gu̱nïn sô', Ma̱'an Señor ga̱ra̱n sunj xuj, ni̱ ne' rùkù ni̱ ga̱'na̱' na̱rë̱'ë̱j nguèj ñûnj xuj.
41011004	Ni̱ ga'anj nguèj sí dânj, ni̱ ganari' nguèj sô' urruj u ni̱ a̱nu̱min yô' ne' ye̱' riñan hue' dânj, ñan ganachran' chrej gàchrà'a ni̱ ganachi nguèj sô' urrûj dânj.
41011005	Ni̱ ni̱kï̱n' gà'ì nej síi hiuj dânj ni̱ gataj nej sô': —Nùnj huin saj ni̱ ganachi nguèj suj urrûj dânj rà'aj.
41011006	Hiô' ni̱ gataj nguèj sij dàj rûn' ga'nïn' su̱n Ma̱'an Jesús riñan nguèj sij; ni̱ garânj yina nej sí dânj, huê danj ni̱ ginikaj nguèj sij urrûj ni̱ ga'anj nguèj sij.
41011007	Ni̱ ni̱ka̱j nguèj sij ga'na' nguèj sij urrûj dânj riñan Ma̱'an Jesús, ni̱ guta' nej sij atsîj ni̱ke̱ nej sij yichrá yô'.
41011008	Ni̱ guchruj gàchrà' nej sí màn hiuj dânj atsîj ni̱ke̱ nej sô' ruhuâ chrej ñan gachîn Ma̱'an Jesús hua, ni̱ a'ngô da̱'a̱j nej sô' ga'ne' rekoj ra'a nej chrun, ni̱ guchruj nej sô' ruhuâ chrej e.
41011009	Ni̱ ga'min nùkuaj nej sí huaj ne' ña̱an ngà nej sí 'na̱' ne' rùkùu ni̱ gataj nej sô': —Hosanna. Ûta hue'ê gi'hiaj Ma̱'an sa 'na̱' ngà siyu̱gui Ma̱'an Señor.
41011010	Ûta hue'ê gi'hiaj Ma̱'an sa ga'na' gi̱nikaj su̱n riñan rej nê' David. Ni̱ ga̱'min hue'ê nê' yi'î Ma̱'an Ña'anj nne yàtà'a.
41011011	Ni̱ gatûj Ma̱'an Jesús ruhuâ yuman' snà'ànj Jerusalén, ni̱ gatu ruhuâ nûhui nìko; ni̱ gini'hia riñan daran' nej rasu̱n màn nï̀n' gàchrà' hiuj dânj, sani̱ gà' 'na̱' ga̱huin ru̱mi̱n' ni̱ ga'an yuman' Betania ngà nej yùhuìj nej sí 'na̱' ga̱huin chru̱n riñanj.
41011012	Ni̱ nga giyigï̀n a'ngô gui dânj ni̱ gahui ne' ye̱' yuman' Betania, ni̱ ganachinj yi'naa riki Ma̱'an.
41011013	Ni̱ nda ga̱n' hua ni̱ gini'in nikïn' 'ngo̱ chrun îgu ni̱ màn koj o ra'a chrun dânj, ni̱ ga'anj gi̱ni'hiâ ñan ni̱kï̱n' chrun dânj dadin' ruhuaj gìrì'ij chruj îgu yaj raa̱ chrun dânj, sani̱ nitaj gà' si 'ngo̱ chruj îgu nnûn ra'a chrun dânj gini'in dadin' man koj o mân ra'a chrun dânj, dadin' sê diû gimàn chruj îgu huin nga huaj nej sij hiuj dânj.
41011014	Hiô' ni̱ gataj Ma̱'an Jesús gu̱nïn chrun dânj: —Nitaj àmàn gìrì' nej guiì ya̱ ninj chruj îgu ga̱hiu râ' gà' mánj. Ni̱ gunïn nej sí 'na̱' ga̱huin chru̱un dàj gataj Ma̱'an Jesús gu̱nïn chrun dânj.
41011015	Ga'na' nej sij ñan nngaj, yuman' snà'ànj Jerusalén; ni̱ gatûj Ma̱'an Jesús ruhuâ hue' huin nûhui nìko, ni̱ gayi'ij ni̱ girij daran' nej sí gudu'huêj nej rasu̱un ngà nej sí girânj nej rasu̱un ruhuâ nûhui nìko; ni̱ dunatu si-mesa nej sí nadunâ san'anj an, ni̱ dunatu nej chrun yilâ huin si'hiaj nej sí gudu'huêj nej ya'àan;
41011016	Ni̱ nun ga̱'nï̱n Ma̱'an Jesús ga̱chi̱n gà' si 'ngo̱ nej sí ata nej rasu̱un nga huaj nej sô' ga̱chi̱n nej sô' ruhuâ nûhui dânj.
41011017	Ni̱ gidiganj ni̱ gata: —Sê gà' danj taj riñan ñanj ra̱' saj ûn': “Hue' huin dukuá ni̱ gù'na' hue' ñan ga̱'mi̱n nej guiì màn nï̀n' gàchrà' ruhuâ yumiguìi ngà Ma̱'an Ña'anj an”; Sani̱ gi'hiaj nej suj si ga̱huin 'ngo̱ huej ñan màn nej sí tu̱u.
41011018	Ni̱ gunïn nej sí chru̱n ley ngà nej rej huin ña̱an sa gi'hiaj Ma̱'an Jesús, ni̱ nadigi'ñûn nej sô' dàj gi'hiaj nej sô' ga̱'hue gàhuì' Ma̱'an Jesús; sani̱ yu'hui' nej sô' ni'in nej sô' Ma̱'an Jesús, dadin' nï̀n' gàchrà' yuman'an garan' ruhuâ ni'in nej yì'nï̀n' nuguan' gidigân Ma̱'an Jesús.
41011019	Sani̱ nga ginìn ni̱ gahui Ma̱'an Jesús ruhuâ yuman' snà'ànj dânj, ni̱ ga'an a'ngô hiuj u.
41011020	Ni̱ ne' ni̱gan' a'ngô gui gachin nej sij huaj nej sij hiuj dânj, ni̱ gini'in nej sij si ganakò chrun îgu ni̱ ganakò nda hia'a chrun dânj.
41011021	Hiô' ni̱ gananun ruhuâ Pedro ni̱ gataj sô': —Maestrûj, gi̱ni̱'hiaj sò', hua chrun igû ri̱ña̱n ga'min yì'ì Ma̱'ân rè' ni̱ ganakò man ndaj.
41011022	Nanikàj Ma̱'an Jesús ni̱ gata: —Gùyùmàn yìtï̀nj ruhuâ nej suj ni'in nej suj Ma̱'an Ña'anj an.
41011023	Dadin' yàngà' hia nï̀n' gàtà ni̱ ahuin na̱nj sí ga̱ta̱j gu̱nïn kïj nânj: “Gu̱xu̱n ma̱'ân' ni̱ ga̱'a̱nj' gi̱nun' ruhuâ nne ña̱'a̱nj”, ni̱ sisi̱ si̱ ganï̂n huà' ruhuâ sô' ngà ruhuâ nimân sô', ni̱ si gùyùmàn yìtï̀nj ruhuâ sô' si ga̱huin dàj rûn' gataj sô', ni̱ ga̱huin yàngà' sa gataj sô'.
41011024	Hia̱j ni̱ gàtà, si ni̱ daran' sa gàchìnj nej suj nga ga̱'mi̱n nej suj ngà Ma̱'an Ña'anj an, ni̱ si gùyùmàn ruhuâ nej suj si ga̱na̱huin ra̱'a nej suj sa gachín nej suj ni̱ gùyùmanj ga̱na̱huin ra̱'a nej suj.
41011025	Ni̱ nga a'min nej suj ngà Ma̱'an Ña'anj an, ni̱ gi̱nikaj nej suj nimân nìko, rayi'î sí ruhuâ ga̱ra̱n' ñu'unj nej suj, da'nga ni̱ gi̱nikaj Ma̱'an Rê Ña'anj nne yàtà'a nimân nìko rayi'î si-ga̱kïn' nej suj.
41011026	Dadin' si nitaj si ni̱ka̱j nej suj nimân nìko rayi'î nej dugui' nej suj, huê danj na̱nj si̱ ginikaj Ma̱'an Rê Ña̱'a̱nj nne yàtà'a nimân nìko rayi'î si-ga̱kïn' nej suj mánj.
41011027	Nanikàj ñûn nej sij ga'na' nej sij Jerusalén; ni̱ gaché nun Ma̱'an Jesús ruhuâ hue' nûhui nìko, ni̱ ga'na' nej rej huin ña̱an ngà nej sí chru̱n ley, ni̱ ngà nej síchìj achij i.
41011028	Ni̱ gachín na'anj nej sô': —Ahuin sun nikaj' ni̱ gi'hiâ' dànanj, ni̱ ahuin sa girikî suun riñan' ni̱ gi'hiâ' dànanj rà'aj.
41011029	Nanikàj Ma̱'an Jesús ni̱ gata gu̱nïn nej sij: —Ruhuâj gàchìnj na'ân 'ngo̱ nuguan'an riñan nej suj; ni̱ du̱nanikàj nej suj nuguan' dânj riñânj, hiô' ni̱ ga̱'hue gàtà gu̱nïn nej suj ahuin sun nikâ ni̱ gi'hiâ dànanj.
41011030	Nga duguata' nne Juan nej guiì, ni̱ Ña'anj an ga'nïn' su̱n riñan sij guendâ du̱guata' nne sij nî', si nej síi ga'hui' sun dânj ra'a sij sà'. Ga̱ta̱j nej suj nuguan' gachín na'ân riñan nej suj àj nï̂n.
41011031	Hiô' ni̱ naduyâ nej sij nuguan'an siganï̂nj nej ma̱'an nej sij, dàj gataj nej sij riñan Ma̱'an Jesús ni̱ gataj nej sij: —Si ga̱ta̱j nê' si Ña̱'a̱nj nne yàtà'a ga'hui' sun dânj riñan sô', hiô' ni̱ nànìkàj sij ni̱ ga̱ta̱j sij gùnï̀n': “Nùnj huin saj ni̱ nun gùyùmàn ruhuâ nej suj ni'in nej suj sô' rà'aj ga̱ta̱j sij gu̱nïn'.”
41011032	Ni̱ si ga̱ta̱j nê' si nej síi ga'hui' sun dânj ra'a sí dânj. Sani̱ yu'hui' nej sij ni'in nej sij nej sí yùmàn'an, dadin' daran' nej sô' ni'in si Juan ni̱ yàngà' huin sô' sí gataj dàj ga̱huin.
41011033	Huê danj ni̱ nanikàj nej sij ni̱ gataj nej sij gu̱nïn Ma̱'an Jesús: —Nun ni'in nej ñûnj mánj. Ni̱ nanikàj Ma̱'an Jesús ni̱ gata gu̱nïn nej sij: —Huê danj na̱nj ñùnj ni̱ si̱ ga'hue gàtà gu̱nïn nej suj ahuin sa rikî sun nânj riñânj ni̱ gi'hia dànanj mánj.
41012001	Hiô' ni̱ gayi'ì Ma̱'an Jesús ga'min nuguan' ráan ni̱ gata: —'Ngo̱ sí dânj ni̱ ganachrîj sô' gà'ì chrun uba, ni̱ gi'hiaj sô' yingâ ganikàj sô' rukû nej chrun uba, ni̱ gi'hiaj yu̱gui sô' 'ngo̱ hiu'uj u ñan ga̱nïn sô' chruj uba, ni̱ gi'hiaj sô' 'ngo̱ hue' yàkàan. ’Ni̱ girï'ïnj sô' riñan 'ngo̱ nej sí gi'hiaj sun, ni̱ gahui sô' ni̱ ga'anj gàn' sô'.
41012002	Ni̱ nga guyumân diû ga̱ne chruj uba ni̱ ga'nḯn sí yi̱ru'hue dânj 'ngo̱ sí huin si-musû sô' ga'na' riñan nej sí gi'hiaj suun, ni̱ 'na̱' sô' guendâ ga̱na̱huin ra̱'a sô' nej chruj uba riñan sí ri̱ña̱n girï'ïnj sô'.
41012003	Sani̱ gida'a nej sí màn gi'hiaj sun hiuj dânj sí huin si-musû sí yi̱ru'hue dânj, ni̱ ga'hui' nej sô' ni'hiaj sí dânj, ni̱ gana'nḯn nej sô' nan' sí dânj ni̱ nitaj nùnj ginikaj sô' huaj nan' sô' riñan si-yi̱ru'hue sô'.
41012004	Ni̱ ga'nḯn ñûn sí yiru'hue dânj ga'anj a'ngô sí huin si-musû sô'; sani̱ garrûn nej sij hiëj sí dânj ni̱ giran' yi'ì ahui sô', ni̱ gana'nï̂n nej sij nan' sô' ni̱ nun ga̱'mi̱n hue'ê nej sij riñan sô'.
41012005	Ni̱ ga'nḯn ñûn sí yi̱ru'hue dânj ga'anj a'ngô mûsu sani̱ da̱gahui' nej sij sô'; ni̱ huê danj na̱nj gi'hiaj nej sij ngà a'ngô nej sô', ni̱ ga'hui' nej sij ni'hiaj a'ngô da̱'a̱j nej sô' ni̱ a'ngô da̱'a̱j nej sô' dagahui' nej sij.
41012006	’Ni̱ hua̱ 'ngo̱ rïn da'ní sí yi̱ru'hue dânj, ni̱ ûta 'ì ruhuâ sô' ni'in sô' da'ní sô', ni̱ nda ne' rùkù nï̀n' ni̱ ga'nḯn sô' ga'anj da'ní sô' riñan nej sí dânj ni̱ gataj sô': “Gi̱nikaj chre̱j nej sij ngà da̱'nin na̱nj ánj.”
41012007	Sani̱ gataj nej sí gi'hiaj sun si-su̱n sí yi̱ru'hue nânj: “Sí nânj huin sí ga̱na̱huin ra̱'a daran' nej rasu̱n huin si'hiaj Rej sô' nga nne síchìj dânj gàhuì' sô'. Ni̱ ga̱'na̱' nej suj ni̱ da̱gahui' nê' sij, ni̱ nej rasu̱n ga̱na̱huin ra̱'a sij ni̱ ga̱na̱huin si'hiaj nê' nej rasu̱n dânj.”
41012008	Ni̱ gida'a nej sij da'ní sí yi̱ru'hue dânj ni̱ dagahui' nej sij sô', ni̱ gi̱rë̱'ë̱j nej sij ne' ye̱' ñan màn nej chrun uba sô'.
41012009	Hiô' ni̱ gachín na'anj Ma̱'an Jesús: —Ni̱ nùnj huin si gi̱'hiaj sí huin si'hiaj nej chrun uba dânj rà'aj. Ga̱'na̱' sô' ni̱ du̱nahuij sô' nej sí gi'hiaj sun riki nej chrun uba, ni̱ nàgà'huì' sô' nej chrun uba dânj ra'a a'ngô nej síi.
41012010	’Ni̱ nun ga̱hia̱ nej suj dàj taj riñan ñanj rayi'î nuguan' nânj rà' saj ûn': Hiëj gudunâj nej sí gi'hiaj sun hue'e, ga'naj ni̱ huej huin hiëj si̱nï̱n nne sikûj hue'e.
41012011	Ma̱'an Ña'anj an huin sa gi'hiaj nej nânj, ni̱ ûta gahuin ña̱'anj ruhuâ nej suj nga gini'in nej suj na̱nj nî.
41012012	Ni̱ ûta huin ruhuâ nej sij gi̱da'a nej sij Ma̱'an Jesús, dadin' garânj da'nga' ruhuâ nej sij si rayi'î nej sij ga'min Ma̱'an nuguan' rán nânj; sani̱ yu'hui' nej sij ni'in nej sij nej guiì rigìi ni̱ gudunâj nej sij Ma̱'an ni̱ ga'anj nej sij.
41012013	Ni̱ ga'nḯn nej sij ga'anj da̱'a̱j nej sí fariseo ngà da̱'a̱j nej sí herodianos, guendâ ruhuâ nej sij gànàrì' nej sij 'ngo̱ nuguan' ga̱che̱j ga̱'mi̱n Ma̱'an Jesús.
41012014	Ni̱ ga'na' nej sô' ni̱ gataj nej sô': —Maestrûj, ni'in nej ñûnj si daran' diû ni̱ ga'min Ma̱'ân rè' nuguan' yàngà'a, ni̱ nitaj si guyu'hui' Ma̱'ân rè' riñan gà' si 'ngo̱ nej síi, dadin' nitaj si ni'hiaj Ma̱'ân rè' dàj hua ne' ye̱' nej síi, dadin' gini'hiaj Ma̱'ân rè' dàj hua ruhuâ nimân nej sij, ni̱ gidigân Ma̱'ân rè' si-chrej yàngà' Ma̱'an Ña'anj an. Ni̱ dùgùnàj huaj na̱ru'hue' san'anj an riñan César nî' si nitaj si dùgùnàj huaj sà'. Ga̱'hue gu̱ru'hue nej ñûnj nî' sisi̱ si̱ ga'hue gu̱ru'hue nej ñûnj sà'.
41012015	Sani̱ garânj da'nga' ruhuâ Ma̱'an Jesús ni'in sisi̱ si̱ gidigañu'unj un nej sí dânj ni'in nej sô' Ma̱'an ni̱ gata gu̱nïn nej sô': —Nùnj huin saj ni̱ gayakaj nej suj da'nga'a ngàj rà'aj. Gi̱nikaj nej suj 'ngo̱ denario ga̱'na̱' nej suj ni̱ gi̱ni'hiâ dàj huaj.
41012016	Ni̱ ga'hui' nej sí dânj 'ngo̱ san'anj denario ra'a Ma̱'an Jesús; ni̱ gata gu̱nïn nej sô': —Ahuin sí ñan du̱'hua ni̱ ahuin sí siyu̱gui nnûn riñan san'anj nânj rà'aj. Ni̱ gataj nej sij: —Ñan du'hua César nnûn riñanj na̱nj ánj.
41012017	Nanikàj Ma̱'an Jesús ni̱ gata gu̱nïn nej sí dânj: —Nàgà'huì' nej suj ra'a César san'anj huin si'hiaj César, ni̱ nàgà'huì' nej suj riñan Ma̱'an Ña'anj an san'anj huin si'hiaj Ma̱'an Ña'anj an. Ni̱ gahuin ña̱'anj ruhuâ nej sij nga gunïn nej sij nej nuguan' ga'min Ma̱'an Jesús.
41012018	Hiô' ni̱ ga'na' nej sí saduseo riñan Ma̱'an Jesús, dadin' gataj nej sô' si nitaj si gana'nï̂nj nej nîman ni̱ gachín na'anj nej sô' ni̱ gataj nej sô':
41012019	—Maestrûj, gachrûn Moisés riñan nej ñûnj ni̱ gataj sô' si hua̱ 'ngo̱ nej sí gahui' dinḯn ni̱ gunâj nika sí dânj, sani̱ nitaj da'ní sô' ga ngà siyànà gahuin nika sô' ni̱ ga̱'hue ga̱na̱ka̱j dinḯn sô' siyànà minj dânj, da'nga ni̱ ga̱'nga̱ da'ní sí dânj ni̱ ga̱na̱huin ña̱n silíj dânj riñan sí gà' gahui'i.
41012020	Ga chi̱j dìnï̀nj sí dânj; ni̱ gayakaj sí yàhuà'a nika sô'; sani̱ gahui' sô': Ni̱ nun ga̱ da'ní sô' ngà nika sô'.
41012021	Ni̱ ganakaj dinḯn sô' sí huìj i siyànà gunâj dânj, ni̱ huê danj na̱nj gahui' sí dânj ni̱ nun ga̱ da'ní sô' ngà siyànà dânj; ni̱ ganakaj dinḯn sô' sí huà'nï̀nj ïn siyànà dânj, ni̱ gahui' sí dânj ni̱ nun ga̱ da'ní sô' ngà siyànà dânj.
41012022	Ni̱ gane nej chi̱j dìnï̀nj sô' ngà siyànà dânj huê danj ni̱ gahui' nej sô', ni̱ nun ga̱ da'ní nej sô' ngà siyànà minj dânj; ni̱ ne' rùkù nga gisîj gahui' daran' nej sô' ni̱ gahui' siyànà dânj.
41012023	Nga gànà'nï̀nj nej nîman ni̱ nga gànà'nï̀nj nej sij, ahuin go'ngo̱ nej dìnï̀nj sí nânj ga̱huin hia nika siyànà nânj rà'aj.
41012024	Hiô' ni̱ nanikàj Ma̱'an Jesús ni̱ gata gu̱nïn nej sij: —Nun ni'in nej suj sa a'min nej suj rayi'î nej nânj, ni̱ nun ni'in nej suj dàj taj si-nùguàn' Ma̱'an Ña'anj an, ni̱ dàj nùkuaj hua Ma̱'an Ña'anj an rà' saj ûn'.
41012025	Dadin' nga gànà'nï̀nj nej sij siganï̂nj nej nîman, ni̱ si̱ gayakaj nej sij nika nej sij ni̱ gà' si̱ garan ra̱'a nej sij mánj, dadin' ga̱ nej sij dàj rûn' hua nej ángel màn ne' yàtà'a.
41012026	Sani̱ rayi'î guendâ gànà'nï̀nj nej nîman. Ni̱ nun ga̱hia̱ nej suj riñan librû gachrûn Moisés ni̱ gu̱nïn nej suj dàj gataj Ma̱'an Ña'anj an nga ga'min riñan koj tanj an mínj: “Ñùnj huin Da'anj Abraham, ni̱ huê huin Da'anj Isaac ni̱ huê huin Da'anj Jacob.”
41012027	Ma̱'an Ña'anj an ni̱ sê Da'anj nej nîman huin mánj, dadin' huej huin Da'anj nej guiì hua̱ nì'nà'a; sani̱ nun ni'in nej suj dàj taj si-nùguàn' Ma̱'an Ña'anj an mánj.
41012028	Ni̱ gunïn 'ngo̱ sí chru̱n ley, si ga'min chì' nej sij rayi'î nej nuguan' nânj, ni̱ gini'in sô' si ûta hue'ê dunanikàj Ma̱'an Jesús nuguan'an riñan nej sí nânj, ni̱ gachín na'anj sô' ni̱ gataj sô': —Ahuin nuguan' huin sa si̱nï̱n giyi'nïn' su̱n riñan si-ley Ma̱'an Ña'anj an rà'aj.
41012029	Nanikàj Ma̱'an Jesús ni̱ gata: —'Ngo̱ nuguan' si̱nï̱n huin ña̱n riñan daran'anj huin nânj: “Gu̱nïn sò' Israel; dadin' Ma̱'an Señor huin Du'un', Ma̱'an Señor ni̱ 'ngo̱ rïn huin.
41012030	Ni̱ ga̱ 'ì ruhuâ' ni'în' Ma̱'an Señor huin Da'anjt ngà daran' nimânt ni̱ ngà daran' ma̱'an nimant ni̱ ngà daran' da'nga' ni̱ ngà daran' sa hua̱ nùkuaj nneè kút.” Huê nânj huin nuguan' si̱nï̱n giyi'nïn' su̱n.
41012031	Ni̱ nuguan' 'na̱' ne' rùkùu hua dàj rûn' hua nuguan' si̱nï̱n nânj: “Ga̱ 'ì ruhuâ' ni'în' nej duguît dàj rûn' 'ì ruhuâ' ni'în' ma̱'ân'.” Ni̱ nitaj a'ngô nuguan' giyi'nïn' su̱n hua nìko doj gà' da̱' nguèj nuguan' nânj mánj.
41012032	Hiô' ni̱ gataj sí chru̱n ley: —Dùgùnàj hua sa gataj rè' na̱nj Maestrûj, sa yàngà'a huin sa gataj rè', dadin' 'ngo̱ rïn Ma̱'an Ña'anj an huin ni̱ nitaj a'ngô Ña'anj an hua gà' mánj;
41012033	ni̱ ga̱ 'ì ruhuô' ngà daran' nimûnt, ni̱ ngà daran' sa garânj da'nga' ruhuô', ni̱ ngà daran' ma̱'an nimûnt, ni̱ nga daran' sa nùkuaj hua riñan nneè ku', ni̱ ga̱ 'ì ruhuô' ni'în' nej duguî' dàj rûn' 'ì ruhuô' ni'în' mu̱'ûn' ni̱ dànanj nìko doj huin gà' da' si da̱gahui' ûta gà'ì nej yuku gà'huì' riñan Ma̱'an Ña'anj an na̱nj ánj.
41012034	Hiô' ni̱ gini'in Ma̱'an Jesús si ûta sà' ganata' sí nânj nuguan'an riñanj ni̱ gata gu̱nïn sô': —Nitaj si hua̱j gàn' nìko' guendâ ga̱tu̱' ñan ni̱ka̱j su̱n Ma̱'an Ña'anj an mánj. Huê danj ni̱ nitaj gà' si 'ngo̱ síi huin ruhuâ gàchìnj na'anj Ma̱'an Jesús gà' mánj.
41012035	Ni̱ gidigân Ma̱'an Jesús riñan nej guiì ruhuâ hue' huin nûhui nìko ni̱ gata: —Nùnj huin saj ni̱ gataj nej sí chru̱n ley si Ma̱'an Cristo huin da'ní David rà'aj.
41012036	Dadin' ga'min David gi'hiaj Ma̱'an Espíritu Santo: Gataj Ma̱'an Ña'anj an gu̱nïn Ma̱'an si-Señoj: “Ga̱ne Ma̱'ân rè' ra'á ne' huà'àj, nda gu̱nu̱kua gùchrù ga̱'a̱nj gi̱ngaj nej sí unïn' ngà Ma̱'ân rè' riki dakó Ma̱'ân rè'.”
41012037	Ni̱ si du̱gû'nàj David Señor; hiô' ni̱ ga̱'hue, ga̱huin da'ní sij na̱nj nî'. Ni̱ ûta gahuin nìhià' ruhuâ nej guiì rigì màn hiuj dânj nga gunïn ninj nej nuguan' ga'min Ma̱'an Jesús.
41012038	Ni̱ gataj Ma̱'an Jesús nga gidiganj nej yì'nï̀n' nuguan' gidiganj: —Ga̱ gu̱dadû nej suj ngà nej sí chru̱n ley, dadin' ûta garan' ruhuâ nej sô' gi̱nun nej sô' atsîj ye̱'e gininj nda yihiâ yi'î nej sô', ni̱ garan' ruhuâ nej sô' si ga̱chru̱n du'hua nej guiì ra'a nej sô' nga huaj nej sô' ñan hua̱ rahue'ee,
41012039	ni̱ garan' ruhuâ nej sô' ga̱ne nej sô' riñan chrun yilâ ni̱kï̱n' dukuán ne' ña̱an ruhuâ hue' huin nûhui, ni̱ garan' ruhuâ nej sô' ga̱ne nej sô' riñan chrun yilâ ni̱kï̱n' ne' ña̱n ñan huin nihia sti'nï̀ïn;
41012040	Ni̱ ganahuij nï̀n' nej rasu̱n huin si'hiaj nej siyànà minj in ga'nêj nej sô', ni̱ mân si gi'hiaj nej sô' si ûta ye̱'e ga'min nej sô' ngà Ma̱'an Ña'anj an. Nej sí gi'hiaj dànanj ni̱ ûta nìko kastîgu ga̱na̱huin ra̱'a nej sô'.
41012041	Ni̱ nne Ma̱'an Jesús nda ne' ña̱n ñan tàj chrún ga'nḯn nej guiì san'anj an riñan Ma̱'an Ña'anj an, ni̱ nne ni'hia dàj gi'hiaj nej guiì yuman'an nga ga'nḯn ninj san'anj an ruhuâ chrún dânj; ni̱ ûta nìko san'anj an ga'nḯn ûta gà'ì nej sí yi̱ru'huee.
41012042	Ni̱ ga'na' 'ngo̱ yugûn' yànà minj in ni̱ ûta àko ran' ñûn' sani̱ ga'nḯn ñûn' huìj pesu, ruhuâ chrún tàj hiuj dânj ni̱ nguèj pesu nânj huin san'anj gù'nàj cuadrante.
41012043	Hiô' ni̱ gakḯn Ma̱'an Jesús nej sí 'na̱' ga̱huin chru̱n riñanj ni̱ gata gu̱nïn nej sô': —Yàngà' hia nï̀n' gàtà, ni̱ siyànà minj nânj huin 'ngo̱ sa ran' àko sani̱ dànanj nìko doj san'anj an ga'nïn ruhuâ chrún nânj gà' da' daran' nej guiì ga'nḯn san'anj an ruhuâ chrún nânj;
41012044	dadin' daran' nej guiì ga'nḯn san'anj an ruhuâ chrún nânj, ni̱ man san'anj gunâj riñan ninj huin; sani̱ siyànà nânj huin 'ngo̱ sa ran' àko sani̱ ga'nïn daran' san'anj ni̱ka, ni̱ san'anj nânj ga̱huin san'anj gi̱ranj sa yaj.
41013001	Ni̱ gahui Ma̱'an Jesús ruhuâ nûhui nìko nne Jerusalén, ni̱ gataj 'ngo̱ nej sô' 'na̱' ga̱huin chru̱n riñanj: —Maestrûj, gi̱ni̱'hiaj sò' ni̱ ûta hue'ê hua nej hiëj ganachrâj nej sij hue' nûhui nìko nânj, ni̱ ûta sà' hua nej hue' yàkàn xi nânj.
41013002	Nanikàj Ma̱'an Jesús ni̱ gata gu̱nïn sí dânj: —Gini'în' dàj hua hue' yàkàn xi nânj nî'. Ni̱ gàtà gu̱nïn' si gùyùmàn diû ni̱ gà' si 'ngo̱ nej hiëj nânj ni̱ si̱ gitâ yichrá nej dugui'ij, dadin' ga̱ne̱ daran'anj na̱nj ánj.
41013003	Ni̱ ga'anj Ma̱'an Jesús raa̱ kïj màn chrun olibo, ni̱ ga'anj ga̱ne ni̱ gini'hia ñan nne hue' huin nuhuî nìko. Ni̱ ga'anj anêj Pedro, Jacobo, Juan ngà Andrés riñanj ni̱ gachín na'anj nej sô' ni̱ gataj nej sô'.
41013004	—Àmàn ga̱huin nej sa gataj Ma̱'ân rè' rà'aj. Ni̱ ahuin sa ga̱huin da'nga'a nga gìsìj nej nuguan' gataj Ma'ân rè' rà'aj.
41013005	Ni̱ nanikàj Ma̱'an Jesús ni̱ gayi'ij gata gu̱nïn nej sô': —Ga̱ gu̱dadû nej suj ni̱ gi̱ni̱'hiaj nej suj ni̱ si̱ gidigañu'unj gà' si 'ngo̱ nej síi nej suj mánj.
41013006	Dadin' ga̱'na̱' ûta gà'ì nej síi ni̱ ga̱ra̱n sun nej sô' siyu̱guí ni̱ ga̱ta̱j nej sô': “Ñùnj huin Ma̱'an Cristo”; ni̱ gi̱di̱ga'ñu'unj nej sô' ûta gà'ì nej guiì.
41013007	’Ni̱ nga gunïn nej suj si 'na̱' sañuun ni̱ gùtà' nej síi ni̱ ga'min nej guiì rayi'î sañun dânj, sani̱ si̱ guyu'hui' nej suj mánj, dadin' hua̱ ni̱ña̱n si huê dànanj ga̱huin; sani̱ hua̱ nï̀n' ga̱chin ga̱na̱huij yumiguìi.
41013008	Dadin' ga̱yi̱'ij ni̱ gùtà' 'ngo̱ país ngà a'ngô país, ni̱ gùtà' 'ngo̱ rey ngà a'ngô rey; ni̱ ga̱'huij ñûn nùkuaj xi ûta gà'ì nej yuman' màn ruhuâ yumiguìi ni̱ gahuin yi'naa, ni̱ ûta gùnï̀n' nej guiì, sani̱ hia̱j gàyì'ì si̱nï̱n nej sañuun huin nej nânj.
41013009	’Sani̱ gi̱ni̱'hiaj nej suj ni̱ ga̱ gudadû nej suj ngà nej ma̱'an nej suj; dadin' nàgà'huì' nej síi nej suj riñan yi'nïn' nej sí ni̱ka̱j su̱n riñan yuman'an, ni̱ gà'huì' nej sí dânj nej suj ruhuâ hue' huin nûhui; ni̱ gi̱nikaj nej sij ga̱'a̱nj nej sij nej suj riñan nej sí ni̱ka̱j suun ni̱ huê danj na̱nj gi̱nikaj nej sij ga̱'a̱nj nej sij nej suj riñan sí huin rey, guendâ gànàtà' nej suj rayi'í riñan nej sô'.
41013010	Nga nï̀n' ga̱chin ga̱na̱huij yumiguìi ni̱ ña̱'a̱n huaj si gànàtà' nej sij nuguan' gi̱'hiaj ga̱na̱ni̱n nej guiì nï̀n' gàchrà' ruhuâ yumiguìi.
41013011	Sani̱ nga gi̱nikaj nej sij ga̱'a̱nj nej sij nej suj guendâ nàgà'huì' nej sij riñan nej sí ni̱ka̱j suun, ni̱ si̱ giriñun ruhuâ nej suj dàj ga̱ta̱j nej suj; ni̱ si giriñun ruhuâ nej suj dàj ga̱'mi̱n nej suj, dadin' Ma̱'an Ña'anj an huin sa ri̱ki̱ nuguan' ga̱'mi̱n nej suj; ni̱ sê nej suj huin sa ga̱'mi̱n orâ dânj mánj, dadin' Ma̱'an Espíritu Santo huin sa ga̱'mi̱n.
41013012	Ni̱ nàgà'huì' 'ngo̱ sí dânj dinḯn sô' guendâ da̱gahui' nej síi, ni̱ huê danj na̱nj nàgà'huì' 'ngo̱ sí dânj da'ní sô' guendâ da̱gahui' nej síi, ni̱ ga̱ta̱ rùhuà a'ngô nej sí dânj ni'in nej sô' rej nej sô', ni̱ da̱gahui' nej sô' rej nej sô' rayi'î si-nùguàn' Ma̱'an Ña'anj an.
41013013	Ni̱ si̱ gahuin yìñàn' ruhuâ nej síi ni'in nej sô' nej suj rayi'î siyu̱guí; sani̱ sí gunùkuaj ganikïn' ran nda gui gàhuì' sô' ni̱ ga̱na̱ni̱n sô'.
41013014	’Sani̱ nga gini'in nej suj ga'anj ga̱ne 'ngo̱ sí dânj ruhuâ nuhuî nìko ni̱ nagi'hiaj kï̱j sô' ni̱ gu̱du̱rë' sô' daran' nej chrej ni̱ka̱j yuman' Israel —si ahia, ni̱ ga̱ra̱n da'nga' ruhuâ sô'—, hiô' ni̱ nej sí nne yuman' Judea, ni̱ gu̱na̱nj nej sô' ga̱'a̱nj nej sô' riki kïj ï,
41013015	Ni̱ sí tàj yichrá hue'e ni̱ si̱ gananinj sô' guendâ ga̱tu̱ sô' ruhuâ dukuâ sô', ni̱ gà' si ganï̂n ruhuâ sô' ga̱na̱ka̱j sô' go'ngo̱ nej rasu̱n màn ruhuâ dukuâ sô' mánj.
41013016	Sí ga'anj kïj ï, ni̱ si̱ nanikàj sô' ga̱'na̱' ga̱na̱ka̱j sô' atsîj ni̱ke̱ sô' mánj.
41013017	Nej gui dânj ni̱ ûta gi̱ran' sa̱ñu̱n nej siyànà nu̱n ri̱ki̱, ngà nej siyànà nï̀n' hua lij da'ní.
41013018	Sani̱ Gàchìnj nì'hiaj nej suj riñan Ma̱'an Ña'anj an, sisi̱ si̱ guyumân sañun dânj riñan nej suj nga gahuin diû nu̱huij.
41013019	Dadin' nej gui dânj ni̱ ûta gi̱ran' sa̱ñu̱n nej guiì ni̱ nitaj àmàn ga̱ sañun dânj àsìj si̱nï̱ïn nga gi'hiaj Ma̱'an Ña'anj an yumiguìi, nda diû nânj ga̱huin sañuun dânj, ni̱ gà' si gaj nej gui 'na̱' ne' ña̱an mánj.
41013020	Ni̱ si nuhui' si gudugua' Ma̱'an Ña'anj an nej gui ga̱huin sañun nânj, hiô' ni̱ gà' si 'ngo̱ rïn nej guiì si̱ gananin; sani̱ rayi'î nej guiì ganagui Ma̱'an Señor, hiô' ni̱ ganaga' nej gui ga̱huin sañun dânj na̱nj ánj.
41013021	’Hiô' ni̱ si hua̱ 'ngo̱ sí ga̱ta̱j gu̱nïn nej suj: “Gi̱ni̱'hiaj nej suj dadin' hiuj nânj nikïn' Ma̱'an Cristo”, nej si ga̱ta̱j 'ngo̱ sí dânj gi̱ni̱'hiaj nej suj dadin' hiuj mánj nikïnj, ni̱ si̱ guyumân ruhuâ nej suj mánj.
41013022	Dadin' ga̱'na̱' nej sí ga̱ta̱j si huê nej sij huin Ma̱'an Cristo sani̱ huin nej sij sí gidigañu'unj un, ni̱ ga̱'na̱' nej sí ga̱ta̱j si huê nej sij huin sí ga̱ta̱j dàj gahuin sani̱ huin nej sij sí gidigañu'unj un, ni̱ gi̱'hiaj nej sij gà'ì da'nga'a, ni̱ ga̱na̱huin nej guiì a'nan'an gi̱'hiaj nej sij, ni̱ gi̱'hiaj nej sij dànanj guendâ gi̱di̱gañu'unj nej sij nej guiì ni̱ ga̱huin ni̱ gùyùmàn ruhuâ nej guiì gà' ganagui Ma̱'an Ña'anj an gi̱'hiaj nej sij na̱nj ánj.
41013023	Sani̱ hue'ê gi̱ni̱'hiaj nej suj; dadin' gà' gataj sìnï̀nj dàj gahuin.
41013024	’Sani̱ nej gui dânj ni̱ ne' rùkù nga gisîj gahuin sañun dânj, ni̱ ga̱huin ru̱mi̱n' riñan gui, ni̱ si̱ giyigï̀n riñan ahuii,
41013025	ni̱ gi̱ni̱nj nej atï' màn ne' yàtà'a, ni̱ gìyìnàn' nej sa nùkuaj màn ne' yàtà'a.
41013026	Hiô' ni̱ gi̱ni̱'in nej guiì ñùnj, dadin' gà'nàj riñan nnga ni̱ ûta nìko gi̱nikaj sùnj ni̱ nda gìyìgï̀n nï̀n' gàchrà' gi̱'hiâ.
41013027	Hiô' ni̱ gà'nï̀n ga̱'a̱nj nej ángel ni̱ na̱gi'hiaj chre̱' ninj nej guiì gà' ganaguîj, nej guiì màn ne' yìchràj a, ne' ri̱ki, ne' gisîj gui, ne' gatûj gui, nda nï̀n' gàchrà' ñan ganûn riñan hio'óo, nda nï̀n' gàchrà' ñan ganahuij riki yàtà'a.
41013028	’Ni̱ ga̱huin chru̱n nej suj dàj rûn' gidigân nuguan' rán ga'min rayi'î chrun îgu: Nga ga̱na̱huin 'ninj nej chrun ra'a, ni̱ ganasîj koj o ra'a chrun dânj, ni̱ gi̱ni̱'in nej suj si gà' gahuin nichrun' diû.
41013029	Huê danj na̱nj nej suj; ni̱ nga gini'in nej suj gahuin nej nânj, ni̱ gi̱nun ruhuâ nej suj si gà' ni̱kï̱n' nìchrùnj riñan rahue'e.
41013030	Yàngà' hia nï̀n' gàtà ni̱ nga nï̀n' gàchin ga̱na̱huij daran' nej guiì màn diû nânj gàhuì' ni̱ da'hui ga̱huin daran' nej sa gatâ.
41013031	Yàtà'a ni̱ hio'óo ni̱ ga̱na̱hui; sani̱ si-nùguàn'ànj ni̱ si̱ ganahui mánj.
41013032	’Sani̱ gui dânj ni̱ dàj orâ ga̱huin ni̱ gà' si 'ngo̱ nej guiì nun ni'in, ni̱ gà' nej ángel màn ne' yàtà'a nun ni'in ni̱ gà' nun ni'ín mánj, man 'ngo̱ rïn Ma̱'an Rê Ña̱'a̱nj nne yàtà'a huin sa ni'in na̱nj ánj.
41013033	’Hue'ê du̱gumîn nej suj ma̱'an nej suj ni̱ ga̱ gu̱dadû nej suj, dadin' nun ni'in nej suj ahuin diû ga̱huin daran' nej nânj mánj.
41013034	Huin dàj rûn' huin 'ngo̱ sí ga'anj nda gàn' ni̱ gudunâj sô' dukuâ sô', ni̱ ga'hui' sô' suun ra'a nej sí huin si-musû sô', ni̱ hua̱ da' si-su̱n da' go'ngo̱ nej sí musûj dânj, ni̱ giyi'nïn' suun riñan sí ni̱kï̱n' gana'nï̂nj riñan rahue'e, si ûta hue'ê gi̱ni̱'hiaj sô' ni̱ hue'ê du̱gumîn sô'.
41013035	Hue'ê du̱gumîn nej suj ma̱'an nej suj ni̱ ga̱ gudadû nej suj; dadin' nun ni'in nej suj dàj orâ ga̱'na̱' sí huin si-yi̱ru'hue nej suj; ga̱'hue ga̱'na̱' sô' nga gà' ginìn, nej si ga̱'na̱' sô' nga gahuin da̱'a̱j ne' ñàn'an, nej si nga gaguâj dê'lo̱j o, nej si nga ruhuâ giyigï̀n ne' ni̱ga̱n'an;
41013036	Dadin' dàj na̱nj orâ ma̱'an ga̱'na̱' sô', ga'hue si gùyùmàn sô' nga gatoj nej suj nngaj nej suj.
41013037	Nej sa gatâ riñan nej suj, ni̱ riñan daran' nej suj gatâ: Hue'ê du̱gumîn nej suj ma̱'an nej suj ni̱ ga̱ gudadû nej suj ma̱'an nej suj.
41014001	Ni̱ gàchin ahuîj gui nga gùyùmàn gi'ñanj pascua, gi'ñanj yâ nej judío rachrún nitaj si 'nï̱nj chru dunu'man'an; ni̱ nana'hui' nej rej huin ña̱an ngà nej sí chru̱n ley dàj gi'hiaj nej sô' ga̱'hue gi̱di̱gañu'unj nej sô' Ma̱'an Jesús ni̱ ga̱'hue gìrì' nej sô' da̱gahui' nej sô' Ma̱'an.
41014002	Ni̱ gataj nej sô': —Si̱ gida'a nê' sí dânj gui nga ga̱huin gi'ñanj an, dadin' ûta ga̱gua̱j nej guiì yuman'an gi̱ni̱'in ninj nê' na̱nj ánj.
41014003	Ni̱ nga nne Ma̱'an Jesús yuman' Betania, dukuâ Simón sí gù'nàj leproso, ni̱ nne yi'nḯn mesa ni̱ ga'na' 'ngo̱ siyànà ni̱ka̱j 'ngo̱ basû nu̱n nne gïn' dàj gù'nàj nardo sa hua̱ hue'ê nï̀n' ni̱ ûta du̱'hue̱; ni̱ guchra' siyànà dânj basû nu̱n nne gïn' dàj a ni̱ guta ahui Ma̱'an Jesús.
41014004	Ni̱ gina'an ruhuâ da̱'a̱j nej sí dânj, ngà nda ruhuâ nimân nej sô' ni̱ gataj nej sô': —Nùnj huin saj ni̱ gi̱rë̱' chre nne gïn' dàj nânj rà'aj.
41014005	Dadin' ga̱'hue ga̱nej ni̱ gìrì' du'hue huà'nï̀nj sientu denario, ni̱ ga̱'hue gà'huì' riñan nej guiì ga̱ni̱ki. Ni̱ ga'min nej sô' yi'î siyànà nânj.
41014006	Sani̱ gataj Ma̱'an Jesús: —Gu̱du̱nâj nej suj si gi̱'hiaj siyànà nânj dànanj; ni̱ nùnj huin saj ni̱ garan' ñu'unj nej suj siyànà nânj rà'aj. Ûta dùgùnàj hua sa gi'hia ngàj na̱nj ánj.
41014007	Daran' nej diû gimàn nej guiì ga̱ni̱ki ngà nej suj, ni̱ si ruhuâ nej suj ni̱ ga̱'hue gu̱ru̱gûñu'unj nej suj ninj; sani̱ ñùnj ni̱ sê daran' diû ga̱né ngà nej suj mánj.
41014008	Gi'hiaj siyànà nânj nda anda' gunukua; dadin' gi'hiaj yu̱gui ni̱ guta nne gïn' dàj a nneè kû guendâ gàchìn' nej sij ñùnj.
41014009	Yàngà' hia nï̀n' ni̱ dànè' gahuin nga ga̱'mi̱n nej sij si-nùguàn' Ma̱'an Ña'anj an, ni̱ nï̀n' gàchrà' ruhuâ yumiguìi, ni̱ huê dànanj gu̱nu̱na̱ nej sij sa gi'hiaj siyànà nânj ngàj.
41014010	Hiô' ni̱ Judas Iscariote, huin 'ngo̱ nej yùhuìj sí 'na̱' ga̱huin chru̱n riñanj, ni̱ ga'anj sô' riñan nej rej huin ña̱an guendâ nàgà'huì' sô' Ma̱'an.
41014011	Ni̱ nga gunïn nej rej huin ña̱an, nej nuguan' nânj ni̱ ûta gahuin nìhià' ruhuâ nej sô' ni̱ gataj nej sô' si ga̱'hue gà'huì' nej sô' san'anj an. Ni̱ ûta sà' nadigi'ñun Judas dàj gi̱'hiaj sô' ga̱'hue nàgà'huì' sô' Ma̱'an Jesús.
41014012	Gui si̱nï̱n nga gayi'ì gi'ñanj yâ nej sij rachrún nitaj si 'nï̱nj chru dunu'man'an, nga da̱gahui' nej sij matsïj 'nìnj in ya̱ nej sij pascua ni̱ gataj nej sí 'na̱' ga̱huin chru̱un gu̱nïn Ma̱'an Jesús: —Dànè' ruhuâ Ma̱'an rè' si ga̱'a̱nj gi̱'hiaj yu̱gui nej ñûnj ñan ya̱ Ma̱'an rè' pascua rà'aj.
41014013	Ni̱ ga'nïn ga'anj huìj sí 'na̱' ga̱huin chru̱n riñanj ni̱ gata gu̱nïn nguèj sô': —Ga̱'a̱nj nguèj suj yuman' snà'ànj nânj, ni̱ ga̱hui̱ 'ngo̱ sí dânj gànàrì' nguèj suj ni̱ ata sô' 'ngo̱ sigù nnee huaj sô'; ni̱ ginikò' nguèj suj sí dânj ga̱'a̱nj nguèj suj,
41014014	ni̱ hue' ñan ga̱tu̱ sí dânj, ni̱ ga̱ta̱j nguèj suj gu̱nïn sí dùkuà hue' dânj: “Taj Ma̱'an Maestrû: Ni̱ dànè' tá hue' hua̱ ni'nï̱nj gi'hiâ' ñan ga̱'hue yàj matsïj ï guendâ pascua ngà nej sí 'na̱' ga̱huin chru̱n riñânj rà'aj.”
41014015	Ni̱ gidigân sí dânj 'ngo̱ hue' hua̱ ni'nï̂nj tàj yichrá a'ngô hue'e ni̱ gà' hua̱ yu̱gui; ni̱ hiuj dânj gi̱'hiaj yu̱gui nej suj ya̱ nê'.
41014016	Ni̱ ga'anj nguèj sí 'na̱' ga̱huin chru̱n riñan Ma̱'an Jesús ni̱ gatûj nguèj sô' ruhuâ yuman' snà'ànj dânj; ni̱ ganari' nguèj sô' dàj rûn' gataj Ma̱'an Jesús; ni̱ gi'hiaj yu̱gui nguèj sô' sa ya̱ nej sij guendâ gi'ñanj pascua.
41014017	Ni̱ nga ginìn ni̱ ga'na' Ma̱'an Jesús ngà nej yùhuìj sí 'na̱' ga̱huin chru̱n riñanj.
41014018	Ni̱ ga'anj ga̱ne nej sij yi'nḯn mesa ni̱ nga gayi'ì nej sij yâ nej sij, ni̱ gataj Ma̱'an Jesús: —Yàngà' hia nï̀n' tâ ni̱ hua̱ 'ngo̱ nej suj nne ya ngàj, ni̱ nej suj huin sí nàgà'huì' ñùnj.
41014019	Hiô' ni̱ gayi'ì nej sí nne hiuj dânj ni̱ gananï̂n ruhuâ nej sô', ni̱ gataj nej sô' riñan da' go'ngo̱ nej sô': —Ñùnj huin nî'. Ni̱ gataj 'ngo̱ ni̱ a'ngô nej sô': —Ñùnj huin nî'.
41014020	Nanikàj Ma̱'an Jesús ni̱ gata: —'Ngo̱ nej yùhuìj ran' nej suj huin, ni̱ sí gidigï̂j ra'a ruhuâ go'o ngàj huin.
41014021	Yàngà' hia nï̀n' ni̱ hua̱ gà'àn dàj rûn' taj si-nùguàn' Ma̱'an Ña'anj an rayi'í, sani̱ ûta gi̱ran' sa̱ñu̱n sí nàgà'huì' ñùnj riñan nej rej huin ña̱an. Dànanj dùgùnàj huaj si nun ga̱'nga̱ sí dânj.
41014022	Ni̱ nga nï̀n' yâ nej sij mân nej sij, ni̱ gida'a Ma̱'an Jesús rachrúun ni̱ ga'huij si guruhuâ Ma̱'an Ña'anj an, ni̱ guchra' da̱'a ni̱ ga'huij ra'a nej sí 'na̱' ga̱huin chru̱n riñanj, ni̱ gata: —Gi̱da'a nej suj ni̱ ya̱ nej suj dadin' huê nânj huin nneè ku.
41014023	Ni̱ gida'a basû nun nne chruj uba, ni̱ nga gisîj ga'huij si guruhuâ Ma̱'an Ña'anj an, ni̱ ga'huij ra'a nej sí 'na̱' ga̱huin chru̱n riñanj; ni̱ go'o daran' nej sô' nne chruj uba.
41014024	Ni̱ gata: —Huê nânj huin tun Ma'án sa na̱gi̱'hiaj nàkàj si-nùguàn' Ma̱'an Ña'anj an ngà nej guiì, ni̱ gañan rayi'î ûta gà'ì nej guiì.
41014025	Yàngà' hia nï̀n' gàtà gu̱nïn nej suj si si̱ go'ôj nne chruj uba, nda gui go̱'o̱ nàkà ñún ñan gi̱nikaj sun Ma̱'an Ña'anj an na̱nj ánj.
41014026	Nga gisîj gachrá nej sij chra'a riñan Ma̱'an Ña'anj an, ni̱ gahui nej sij ga'anj nej sij raa̱ kïj ñan màn chrun olibo.
41014027	Hiô' ni̱ gataj Ma̱'an Jesús: —Daran' nej suj ga̱na̱nï̱n ruhuâ ni̱ du̱gue'e nej suj ni'in nej suj ñùnj ñan' hia̱j; dadin' huê danj taj riñan ñanj: “Dagahuí Ma̱'an sí ni̱kï̱n' dugumîn nej matsïj ï ni̱ gàyà'nï̀n nej matsïj ï.”
41014028	Sani̱ ne' rùkù nga gànà'nï̀nj siganï̂nj nej nîman, ni̱ gà'àn ne' ña̱an riñan nej suj nda Galilea.
41014029	Hiô' ni̱ gataj Pedro: —Nùnj huin si ga̱na̱nï̱n ruhuâ a'ngô nej sij ni̱ du̱gue'e nej sij ni'in sij Ma̱'án rè', sani̱ ñùnj ni̱ si̱ gudugue'é mánj.
41014030	Ni̱ gataj Ma̱'an Jesús: —Yàngà' hia nï̀n' gàtà riñan' si ñan' hia̱j, ni̱ nga nï̀n' gàchin gìsìj huà' ga̱gua̱j dê'lo̱j o ni̱ gà' gisîj huà'nï̀nj ga̱ta̱j' si nun ni'în' ñùnj.
41014031	Hiô' ni̱ nun gìyìchìn' si ga̱'mi̱n Pedro ni̱ gataj sô': —Asà' dàj huaj ni̱ ga̱'hue gàhuìj ngà Ma'ân rè', ni̱ si̱ gudunâ Ma'ân rè' mánj. Ni̱ huê dànanj gataj daran' nej sí ga'na' ga̱huin chru̱n riñan Ma̱'an Jesús.
41014032	Huê danj ni̱ ga'na' nej sij ñan gù'nàj Getsamaní, ni̱ gataj Ma̱'an Jesús gu̱nïn nej sí 'na̱' ga̱huin chru̱n riñanj. —Ga̱ne nej suj hiuj nânj, dadin' ga̱'a̱nj gà'mìn ngà Ma̱'an Ña'anj an.
41014033	Ni̱ ga'anj ane doj ngà Pedro, ngà Jacobo ni̱ ngà Juan, ni̱ gayi̱'ij ni̱ ûta gananï̂n ruhuaj ni̱ ûta gahuin rùguì'i ruhuaj.
41014034	Ni̱ gata gu̱nïn nej sô': —Ûta gananï̂n ruhuâ ma̱'an nimânj ni̱ nda gàhuìj rûn' hia; gùnàj nej suj hiuj nânj ni̱ hue'ê du̱gumîn nej suj ma̱'an nej suj ni̱ si̱ gatoj nej suj mánj.
41014035	Ni̱ ga'an ne' ña̱n doj ni̱ ganikïn' rúdàko riñan hio'óo, ni̱ gachín ni̱'hia riñan Ma̱'an Ña'anj an ni̱ gata si ga̱'hue, ni̱ ga̱chi̱n orâ chì' nânj riñânj.
41014036	Nga ga'min ngà Ma̱'an Ña'anj an ni̱ gata: —Ta̱ lij Ma̱'ân rè' huin Rê ni̱ daran' nej rasu̱un huin sa ga̱'hue gi̱'hiaj Ma̱'ân rè'; gi̱'hiaj anêj Ma̱'ân rè' basû nânj riñânj; sani̱ sê sa garan' ruhuâj huin sa gi̱'hiaj Ma̱'ân rè' mánj, gi̱'hiaj Ma̱'ân rè' dàj garan' ruhuâ Ma̱'ân rè' na̱nj ánj.
41014037	Ni̱ orâ nga nanikàj Ma̱'an Jesús ga'naj ñan màn nej sij ni̱ ganari'ij si gà' gatoj nej sij mân nej sij, ni̱ gata gu̱nïn Pedro: —Simón. Gà' gatoj' na̱nj nî'. Nun gu̱nu̱kuá' ga̱ne nì'nà' 'ngo̱ rïn orâ ngàj mínj.
41014038	Ga̱ne nì'nà' nej suj ni̱ ga̱'mi̱n nej suj ngà Ma̱'an Ña'anj an, da'nga ni̱ si gininj nej suj riñan gakï̱n'ïn nga duguane' sichre riñan nej suj; dadin' nanè nimân nej suj ni̱ hua̱ ruhuaj si nànà'huì' nej suj Ma̱'an Ña'anj an, sani̱ nneè kú nej suj ni̱ gininaj ruhuaj.
41014039	Hiô' ni̱ ga'anj ga̱'mi̱n ñûn Ma̱'an Jesús ngà Ma̱'an Ña'anj an, ni̱ huê dàj rûn' gataj sìnï̀nj ni̱ huê danj gataj ñunj.
41014040	Ni̱ nga nanika ga'na' ñunj ni̱ gà' gatoj ñûn nej sij mân nej sij ganari'ij, dadin' ûta 'na̱' nnej e riñan nej sij; ni̱ na'hue gìrì' nej sij sa ga̱ta̱j nej sij gu̱nïn.
41014041	Ni̱ gà' gisîj huà'nï̀nj nanika ga'naj ni̱ gata gu̱nïn nej sij: —Ga̱to̱j nej suj ni̱ ga̱na̱ra̱n ruhuâ nej suj. Dadin' gà' gisîj ora, ni̱ gi̱ni̱'hiaj nej suj dadin' nàgà'huì' 'ngo̱ sí dânj ñùnj riñan nej sí gakï̱n'ïn.
41014042	Ga̱na̱chi nej suj ni̱ ga̱'a̱nj nê'; dadin' gà' gahuin nìchrùn' sí nàgà'huì' ñùnj.
41014043	Orâ chre ni̱ nga nï̀n' a'min Ma̱'an Jesús nikïnj hiuj dânj, ni̱ ga'na' Judas, ni̱ sô' huin 'ngo̱ sí ni̱ka̱j dugui' ngà nej yùhuìj, ni̱ ûta gà'ì nej síi 'na̱' ngà sô' ni̱ ni̱ka̱j nej sí dânj yîti ngà chrun gurûtin 'na̱' nej sô', dadin' ga'nḯn nej rej huin ña̱an ngà nej sí chru̱n ley ni̱ nej síchìj achij i ga'na' nej sô.
41014044	Ni̱ gataj sí naga'hui' dânj ahuin da'nga' gi̱digân sô' nga nàgà'huì' sô' Ma̱'an Jesús ni̱ gataj sô': —Sí ri̱ña̱n ga̱chru̱n du'huá ni̱ huê sí dânj huin; ni̱ gi̱da'a nej suj ni̱ gi̱nikaj nej suj ga̱'a̱nj nej suj sô' ni̱ si̱ giriñun ruhuâ nej suj dadin' yìtï̀nj ni̱ huê sô' huin.
41014045	Ni̱ nga guyumân Judas Iscariote, ni̱ ga'anj nichì sô' riñan Ma̱'an Jesús ni̱ gataj sô': —Maestrûj, Maestrûj gataj sô'. Ni̱ gachrûn du̱'hua sô' yi'nḯn riñan Ma̱'an Jesús.
41014046	Hiô' ni̱ gida'a nej sí 'na̱' ngà Judas Iscariote Ma̱'an Jesús.
41014047	Sani̱ 'ngo̱ sí ni̱kï̱n' hiuj dânj ni̱ giri sô' si-yitî sô', ni̱ guduran' yi'ì sô' si-musû rej huin ña̱n nï̀n'ïn ni̱ ga'ne' sô' rakïj sí dânj.
41014048	Ni̱ nanikàj Ma̱'an Jesús ni̱ gata: —Dàj rûn' gi'hiaj 'ngo̱ nej sí nìkò' sí tu̱u nga nikaj nej sô' yiti ni̱ gu̱rûtin 'na' nej sô' huê danj gi'hiaj nej suj nga ga'na' gi̱da'a nej suj ñùnj.
41014049	Daran' nej gui gané ngà nej suj ni̱ gidigán ruhuâ hue' huin nûhui, ni̱ nun gi̱da'a nej suj ñùnj; sani̱ huê dànanj ga̱huin da'nga ni̱ gisîj nuguan'an dàj rûn' taj riñan ñanj si-nùguàn' Ma̱'an Ña'anj an.
41014050	Hiô' ni̱ gudunâj daran' nej sí 'na̱' ga̱huin chru̱un Ma̱'an Jesús, ni̱ gunânj nej sô' ni̱ ga'anj nej sô'.
41014051	Sani̱ nìkò' 'ngo̱ sí ña̱an huaj sô' rukû Ma̱'an Jesús, ni̱ garán sô' 'ngo̱ atsîj gàtsìi nneè kú sô' sani̱ gida'a nej sí hua̱j ngà Judas Iscariote sí nânj;
41014052	sani̱ gudunâj sô', atsîj gàtsì garán sô' nneè kú sô', ni̱ hua̱ nneè sô' ni̱ gunânj sô' ni̱ ga'anj sô'.
41014053	Ni̱ ni̱ka̱j nej sí dânj ga'anj nej sô' Ma̱'an Jesús riñan rej huin ña̱n nï̀n'ïn, ni̱ ganara'hui' daran' nej rej huin ña̱an ngà nej sí chru̱n ley ni̱ ngà nej síchìj achij màn ruhuâ yuman'an.
41014054	Ni̱ nda gàn' nikò' Pedro huaj sô' ni̱ guchi' sô' nda ne' rùhuà riñan hue' huin dukuâ rej huin ña̱n nï̀n'ïn, ni̱ nne sô' ganahuin gï̀n sô' ña'aan, ngà nej policia.
41014055	Sani̱ nana'hui' nej rej huin ña̱an ngà daran' nej sí huin yi'nïn' nej sí ni̱ka̱j su̱n riñan yuman'an 'ngo̱ sí gànàtà' 'ngo̱ sa a'nan' gi'hiaj Ma̱'an Jesús, da'nga ni̱ ga'hue nàgà'huì' nej sô' guendâ da̱gahui' nej síi Ma̱'an Jesús; sani̱ na'hue gànàrì' nej sô' sí gànàtà'.
41014056	Dadin' ûta gà'ì nej síi ga'min nuguan' gidigañu'unj un rayi'î Ma̱'an Jesús, sani̱ ûta gachej ga'min nej sô'.
41014057	Hiô' ni̱ ganayumàn 'ngo̱ sí dânj, ni̱ ga'min sô' nuguan' gidigañu'unj un rayi'î Ma̱'an Jesús ni̱ gataj sô'.
41014058	—Gunïn nej ñûnj sa gataj sí dânj: “Ga'hue du̱guanêj hue' nûhui nìko sa gi'hiaj ra̱'a nej síi, ni̱ yichrá huà'nï̀nj gui ni̱ gànàsìj ñûn a'ngoj gi̱'hia sani̱ sê ngà ra'a síi ga̱na̱huin mánj.”
41014059	Sani̱ gà' danj ni̱ na'hue gànàtà' gu̱ña̱n nej sí dânj.
41014060	Hiô' ni̱ ganayumàn rej huin ña̱n nï̀n'ïn siganï̂nj nej guiì ni̱ ga'anj sô' nda da̱nï̱n dânj, ni̱ gachín na'anj sô' Ma̱'an Jesús ni̱ gataj sô': —Nitaj gà' si 'ngo̱ nuguan'an du̱nanikàj rè', yi'î sa garânj ruhuâ nej sij rayi'î rè ûn'.
41014061	Sani̱ dḯn huin du'hua Ma̱'an Jesús, ni̱ nitaj gà' si 'ngo̱ nuguan'an dunani̱ka riñan rej dânj. Ni̱ gachín na'anj ñûn rej huin ña̱n nï̀n'ïn Ma̱'an Jesús, ni̱ gataj sô': —Huê Ma̱'ân rè' huin Cristo, Da'ní Ma̱'an Ña'anj an nî'.
41014062	Ni̱ nanikàj Ma̱'an Jesús ni̱ gata: —Huê ñùnj huin ru'mínj; ni̱ gi̱ni̱'in nej suj si ga̱né ne' ra̱'a huà' Ma̱'an Ña'anj an ñan ni̱ka̱j sunj ni̱ gà'nàj riñan nnga màn ne' yàtà'a.
41014063	Hiô' ni̱ nga gunïn rej huin ña̱an nï̀n'ïn nej nuguan' nânj, ni̱ gutù sô' sigan' sô' ni̱ gataj sô': —Nùnj huin si gi̱'hiaj nê' nànà'huì' nê' a'ngô sí gànàtà' gà' ûnj.
41014064	Gunïn nej suj si ga'min kï̱j sij riñan Ma̱'an Ña'anj an ni̱ dàj huin ruhuâ nej suj rà'aj. Ni̱ daran' nej sí màn hiuj dânj gataj si hua̱ ni̱ña̱n si gahuin kastîgu Ma̱'an Jesús, ni̱ da'hui ga̱huij.
41014065	Ni̱ gayi'ì nej sí dânj ni̱ gachra stanûj nej sô' riñan Ma̱'an, ni̱ garán nej sô' riñanj ni̱ ga'hui' nej sô' guchru'u Ma̱'an, ni̱ gataj nej sô': —Ga̱ta̱j sò' ahuin sí ga'hui' ni̱'hiâ' staj. Ni̱ gara'hui nej sí policia riñan Ma̱'an Jesús.
41014066	Ni̱ ni̱kï̱n' Pedro ne' nìkà' riñan hue' huin dukuâ rej huin ña̱n nï̀n'ïn, ni̱ ga'na' 'ngo̱ siyànà gi'hiaj sun riñan rej huin ñan nï̀n'ïn.
41014067	Ni̱ gini'in siyànà dânj ni̱kï̱n' Pedro ganahuin gï̀n sô' ña'aan, ni̱ gini'hiaj siyànà dânj riñan sô' ni̱ gata: —Huê' huin sa ni̱ka̱j dugui' ngà Ma̱'an Jesús 'na̱' riñan hio'ó Nazaret huaj.
41014068	Sani̱ nun ga̱'hue̱j sô' si ni̱ka̱j dugui' sô' ngà Ma̱'an Jesús, ni̱ gataj sô': —Nun ni'ín sí gataj' dânj, ni̱ gà' nun garânj da'nga' ruhuâj sa gataj' dan mánj. Ni̱ gahui sô' ni̱ ga'anj ga̱nikïn' sô' ñan gatûj nej guiì riñan rahue'e.
41014069	Ni̱ gini'in ñûn siyànà huin musû dânj, ni̱ gayi'ij ni̱ gata gunïn a'ngô nej sí ni̱kï̱n' hiuj dânj: —Sina'u nânj huin sa ni̱ka̱j dugui' ngà Jesús.
41014070	Sani̱ nun ga̱'hue̱j ñûn Pedro si ni̱ka̱j dugui' sô' ngà Ma̱'an Jesús. Ni̱ ne' rùkù doj ni̱ gayi'ì nej sí màn hiuj dânj ni̱ gataj nej sô' gu̱nïn Pedro: —Yàngà' hia nï̀n' ni̱ huê' huin sí ni̱ka̱j dugui' ngà Ma̱'an Jesús; dadin' sí màn yuman' Galilea huîn'.
41014071	Hiô' ni̱ gayi'ì Pedro ni̱ ga'min yi'ì sô' rayi'î Ma̱'an Jesús ni̱ gataj sô': —Ni'in yàngà' Ma̱'an Ña'anj an si nun ni'ín sí ràyì'ì ga'min nej suj dânj mánj.
41014072	Ni̱ gisîj huà' gaguâj dê'lo̱j o, hiô' ni̱ gananun ruhuâ Pedro nej nuguan' gataj Ma̱'an Jesús: “Nga nï̀n' ga̱chin gìsìj huà' gaguâj dê'lo̱j o ni̱ gà' gisîj huà'nï̀nj ga̱ta̱j' si nun ni'în' ñùnj.” Ni̱ gananun ruhuâ Pedro nej nuguan' nânj ni̱ gayi'ì sô' ni̱ ûta gudugue'e sô'.
41015001	Ni̱ nga nï̀n' ûta hua ni̱gan', ni̱ gà' gisîj daga'min dugui' nej rej huin ña̱an ngà nej síchìj achij i, ni̱ ngà nej sí chru̱n ley ni̱ ngà daran' nej sí ni̱ka̱j sun riñan yuman'an, hiô' ni̱ gumînj nej sij Ma̱'an Jesús ni̱ ni̱ka̱j nej sij ga'anj nej sij, ni̱ naga'hui' nej sij ra'a Pilato.
41015002	Ni̱ gachín na'anj Pilato Ma̱'an Jesús ni̱ gataj sô': —Huê Ma̱'an rè' huin Rey ni̱ka̱j su̱n riñan nej sí judío nî'. —Nanikàj Ma̱'an Jesús ni̱ gata: Dàj rûn' taj' ni̱ huê danj huín.
41015003	Ni̱ ûta gà'ì gakï̱n'ïn guta' nej rej huin ña̱an, rayi'î Ma̱'an Jesús.
41015004	Ni̱ gachín na'anj ñûn Pilato Ma̱'an Jesús ni̱ gataj sô': —Nitaj gà' si 'ngo̱ nuguan'an nikaj' ga̱ta̱j' ûn'. Gi̱ni̱'hiaj sò' dadin' ûta gà'ì nuguan'an garânj ruhuâ nej sij rayi'î râj.
41015005	Sani̱ gà' si 'ngo̱ nuguan'an nun du̱nanikàj Ma'an Jesús riñan nej sij; ni̱ gahuin ña̱'anj ruhuâ Pilato ni'in sô' sa gi'hiaj Ma̱'an Jesús.
41015006	Hia̱j ni̱ dùgùnàj huaj dadin' gui huin gi'ñanj an ni̱ gana'nï̂n ra'a Pilato 'ngo̱ sí nne dukuâ ga'a, ahuin na̱nj sí gàchìnj nej sí yuman'an.
41015007	Ni̱ hua̱ 'ngo̱ sí dânj ni̱ gù'nàj sô' Barrabás, ni̱ 'nïnj sô' dukuâ ga'a ngà a'ngô nej sí ni̱ka̱j dugui' ngà sô' dadin' gunïn' nej sô' ngà nej sí ni̱ka̱j suun ni̱ dagahui' nej sô' nîman nga guta' nej sô'.
41015008	Ni̱ ga'na' ûta gà'ì nej guiì ni̱ gayi'ì ninj ni̱ gataj ninj gu̱nïn Pilato si gànà'nï̀nj ra'a sô' 'ngo̱ síi dàj rûn' gi'hiaj sô' daran' nej hio'o.
41015009	Nanikàj Pilato ni̱ gataj sô': —Ruhuâ nej suj si gìrìj ruhuâ dukuâ ga'a Rey ni̱ka̱j sun riñan nej judío nî'.
41015010	Dadin' ni'in Pilato sisi̱ si̱ huin yìkòj ruhuâ nej rej huin ña̱n nï̀n'in ni'in nej sô' Jesús rayi'î dânj ni̱ garânj ruhuâ nej sô' rayi'ij.
41015011	Sani̱ daga'min nej rej huin ña̱an ngà nej sí yuman'an si gàchìnj nì'hiaj nej guiì riñan Pilato si gi̱ri̱ sô' dukuâ ga'a sí gù'nàj Barrabás.
41015012	Nanikàj ñûn Pilato ni̱ gataj sô': —Nùnj si gi̱'hia ngà sí dugûnàj nej suj Rey ni̱ka̱j su̱n riñan nej judío rà'aj.
41015013	Ni̱ gayi'ì ñûn nej sí dânj ni̱ gaguâj nùkuaj nej sô' ni̱ gataj nej sô': —Ruhuâ nej ñûnj si du̱nikò' rùgùtsì rè' sí dânj riñan rugutsìi.
41015014	Ni̱ gataj Pilato gu̱nïn nej sij: —Ahuin gakï̱n' gi'hiaj sí nânj rà'aj. Sani̱ dànanj dugu'nïn' nej sij gaguâj nùkuaj nej sij doj ni̱ gataj nej sij: —Ruhuâ nej ñûnj si du̱nikò' rùgùtsì rè' riñan rugutsìi sí dânj.
41015015	Ni̱ guendâ garan' ruhuâ Pilato, si ga̱na̱huin nìhià' ruhuâ nej guiì yuman'an, ni̱ giri sô' ruhuâ dukuâ ga'a sí gù'nàj Barrabás, ni̱ naga'hui' sô' Ma̱'an Jesús guendâ du̱guañun nej stâdu Ma̱'an, ni̱ ne' rùkù nga gisîj duguañun nej stâdu Ma̱'an Jesús ni̱ ga'anj du̱nikò' rùgùtsì nej sô' riñan rugutsìi Ma̱'an.
41015016	Hiô' ni̱ ginikaj nej stâdu ga'anj nej sô' Ma̱'an Jesús riñan dukuâ suun, ñan nne nej sô', ni̱ ganakḯn nej sô' ni̱ ganahuin chre̱' daran' nej stâdu hiuj dânj.
41015017	Ni̱ gana'nḯn nej sô' 'ngo̱ atsîj ma̱re ginun Ma̱'an Jesús, ni̱ ga'nḯn nej sô' 'ngo̱ korona tanj ganachrâj nej ma̱'an nej sô' ahui Ma̱'an.
41015018	Ni̱ gayi'ì nej sô' ni̱ ga'min nej sô' ngà Ma̱'an Jesús ni̱ gataj nej sô': —Huê Ma̱'an rè' huin rey ni̱ka̱j su̱n riñan nej sí judío. Ni̱ nne nì'nà' Ma̱'an Rey ni̱ka̱j su̱n riñan nej sí judío.
41015019	Ni̱ guta' nej sô' chrun ahui, ni̱ gachra stanûj nej sô' riñanj, ni̱ ganikïn' rúdàkòj nej sô' riñanj ni̱ man si gi'hiaj nej sô' si ginikaj chre̱j nej sô' riñanj.
41015020	Ne' rùkù nga gisîj ga'min duku nej sô' riñanj, ni̱ giri nej sô' atsîj ma̱re ga'nḯn nej sô' Ma̱'an, ni̱ gana'nḯn nej sô' sigan'anj, ni̱ giri nej sô' ne' ye̱'e guendâ ga̱'a̱nj du̱nikò' rùgùtsì nej sô' riñan rugutsìi Ma̱'an.
41015021	Ni̱ gi'hiaj guesâ nej sij riñan 'ngo̱ sí gachîn huaj hiuj dânj, ni̱ huê sô' huin Simón sí 'na̱' riñan hio'ó Sirene ni̱ huin sô' rej Alejandro ngà Rufo, dadin' hia̱j 'na' niki sô' ga'anj sô' kïj ï, ni̱ gi'hiaj guesâ nej sij si ga̱ta sô' rugutsìi ga̱'a̱nj sô'.
41015022	Ni̱ ni̱ka̱j nej sij ga'anj nej sij Ma̱'an Jesús ñan gù'nàj Golgota, ni̱ nuguan' nânj ruhuaj ga̱ta: Ñan màn kúu.
41015023	Ni̱ ga'hui' nej sij nne bino ganachej dugui' ngà gono'ô gù'nàj mirra go̱'o̱ Ma̱'an Jesús; sani̱ nun go̱'oj.
41015024	Nga gisîj dunikò' rùgùtsì nej sij Ma̱'an, ni̱ gunuchra' da̱'a̱j nej sij atsîj yè'è nunj, ni̱ guduku nej sij número dadin' ruhuâ nej sij gi̱ni̱'in nej sij ahuin sa ga̱nunj riñan da' go'ngo̱ nej sij.
41015025	Ni̱ gà' gisîj aga' 'ï̀ïn nga dunikò' rùgùtsì nej sij Ma̱'an.
41015026	Ni̱ nuguan' ràyì'ì gahui' Ma̱'an Jesús huin: “REY NI̱KA̱J SU̱N RIÑAN NEJ JUDÍO.”
41015027	Ni̱ huê danj na̱nj dunikò' nej sij ngà Ma̱'an Jesús huìj sí gi'nïnj sun tu̱u riñan rugutsìi, 'ngo̱ sí dânj ginikò' ra'a ne' huà'aj, ni̱ a'ngô sí dânj ginikò' ra'a ne' chrïn.
41015028	Ni̱ gahuin yàngà' dàj rûn' taj riñan ñanj si-nùguàn' Ma̱'an Ña'anj an: “Dadin' dàj rûn' gi'hiaj nej sij ngà nej sí gakï̱n'ïn huê danj gi'hiaj nej sij ngà Ma̱'an Jesús.”
41015029	Ni̱ nej sí gachîn huaj ñan nìkò' Ma̱'an Jesús ni̱ ga'min kï̱j nej sô' riñan Ma̱'an, ni̱ nda dugunûn ahui nej sô' ni̱ gataj nej sô': —Sò' taj si ga̱'hue du̱guane' hue' huin si-nùhuì Ma̱'an Ña'anj an, ni̱ yichrá huà'nï̀nj gui ni̱ ga̱'hue na̱gi̱'hiaj ñûn' a'ngôj gataj'.
41015030	Gi̱'hia sò' si ga̱na̱ni̱n Ma̱'ân', ni̱ ga̱na̱ni̱nj' riñan rugutsìi dan àj nï̂n.
41015031	Ni̱ huê danj na̱nj ga'min duku nej rej, ni̱ huê danj na̱nj gi'hiaj nej sí chru̱n ley ni̱ gataj nej sô' gu̱nïn nej dugui' nej sô: —Gananin a'ngô nej guiì gi'hiaj sij, ni̱ na'hue du̱nanin sij Ma̱'an sij ûn'.
41015032	Hia̱j ni̱ ga̱na̱ni̱nj Ma̱'an Cristo huin Rey riñan yuman' Israel riñan rugutsìi, ni̱ gùyùmàn ruhuô' ni'în' sij. Ni̱ huê danj na̱nj gachîn nguèj sí nìkò' riñan rugutsìi nuguan'an riñan Ma̱'an Jesús.
41015033	Nga gisîj aga' yùhuìj i, ni̱ gahuin ru̱mi̱n' nï̀n' gàchrà' ruhuâ yumiguìi nda gisîj aga' huà'nï̀nj ïn
41015034	Ni̱ nga gisîj aga' huà'nï̀nj ïn ni̱ ga'min nùkuaj Ma̱'an Jesús ni̱ gata: —Eloi, Eloi, lama sabactani —nuguan' nânj ruhuaj ga̱ta: Sò' huin Da'ân, ni̱ sò' huin Da'an, nùnj saj ni̱ gudunâj 'ngo̱ rïn Ma̱'ân rè' ñùnj rà'aj.
41015035	Ni̱ nga gunïn da̱'a̱j nej sí màn hiuj dânj ni̱ gataj nej sô': —Gi̱ni̱'hiaj nej suj dadin' gakḯn sij ga̱'na̱' Elias.
41015036	Ni̱ gunânj 'ngo̱ sí dânj ga'anj sô' nga gunïn sô' ga'min Ma̱'an Jesús, ni̱ gida'a sô' 'ngo̱ rumin lij gachïj ï ni̱ guta' sô' raa̱ 'ngo̱ chrun ni̱ gutâj sô' nne ganachej ngà na'hui hiùu ni̱ ga'hui' sô' go'o Ma̱'an Jesús ni̱ gataj sô': —Gu̱dunâj nej suj, ni̱ gi̱ni'hiaj nê' si ga̱'na̱' du̱naninj Elias sij na̱nj ánj.
41015037	Sani̱ ûta nùkuaj ga'min Ma̱'an Jesús, huê danj ni̱ gahuij.
41015038	Hiô' ni̱ giyi'ne' da̱'a̱j atsîj mmanj nìkò' ruhuâ hue' huin nûhui dânj ni̱ ganahuin huìj dasû, àsìj gayakaj ne' yìchràj a nda gininj ne' ri̱ki.
41015039	Ni̱ nga gini'in stadû Kapitán ni̱kï̱n' dugumîn hiuj dânj ga'min Ma̱'an Jesús ni̱ gataj sô': —Yàngà' hia nï̀n' ni̱ Da'ní Ma̱'an Ña'anj an huin sí nânj.
41015040	Ni̱ nda gàn' nikïn' da̱'a̱j nej siyànàa gini'hiaj ninj, ni̱ siganï̂nj nej siyànà dânj nikïn' María Magdalena, nni Jacobo sô' hua̱ lij doj ni̱ huê siyànà nânj huin nni José ngà Salomé.
41015041	Ni̱ nej siyànà nânj huin sa nìkò' rukû Ma̱'an Jesús, nga nne yuman' Galilea ni̱ gunânj gi̱tsi ninj riñanj; ni̱ ûta gà'ì nej siyànàa ga'na' ngà Jesús nda yuman' snà'ànj Jerusalén.
41015042	Gui nânj huin gui gi̱'hiaj yu̱gui nej sij, dadin' gahuin niìn sti'nï̀ïn gui ganarânj rûhua ni̱ gà' 'na̱' gahuin ru̱mi̱n' gui dânj.
41015043	Ni̱ yiñán José huin Yuman' Arimetea, ni̱ huin sô' 'ngo̱ sí ni̱ka̱j su̱n riñan yuman'an, ni̱ nne sô' ana'huìj sô' nga gùyùmàn diû gi̱nikaj su̱n Ma̱'an Ña'anj an riñan nej guiì, dadin' nitaj si yu'hui' sô' ni̱ ga'na' sô' ni̱ ganachin' sô' nneè kú Ma̱'an Jesús riñan Pilato.
41015044	Ni̱ gahuin ña̱'anj ruhuâ Pilato nga gunïn sô' si gà' gahui' Ma̱'an Jesús; ni̱ gakḯn sô' ga'na' sí huin kapitán, ni̱ gachín na'anj sô' sí dânj si yàngà' gà' gahui' Ma̱'an Jesús.
41015045	Ni̱ nga gunïn sô' gataj stadû kapitán si yàngà' hia gahui' Ma̱'an Jesús, huê danj ni̱ naga'hui' sô' nneè kú Ma̱'an Jesús ra'a José,
41015046	Ni̱ ga'anj gi̱ra̱n José 'ngo̱ atsîj gàtsìi, ni̱ naduninj sô' nneè kú Ma̱'an Jesús riñan rugutsìi, ni̱ duri'ñânj sô' atsîj gàtsìi nneè kú Ma̱'an Jesús, ni̱ ga'anj gàchìn' sô' ruhuâ hiu'uj gà' hua̱ yu̱gui riñan 'ngo̱ huej e, ni̱ garán sô' hiëj ne' ri̱ña̱n huej ñan gachin' sô' nneè kú Ma̱'an Jesús.
41015047	Ni̱ gini'in María Magdalena ngà María nni José ñan gachin' nej sij nneè kú Ma̱'an Jesús.
41016001	Nga gachîn gui ganarânj ruhuâ, ni̱ ga'anj gi̱ra̱n María Magdalena, María huin nni Jacobo, nga Salomé sa gïn' dàj a guendâ gu̱ta̱ ninj nneè kú Ma̱'an Jesús.
41016002	Ni̱ hua̱ ni̱gan' sta'u ga'na' ninj ñan gachin' nej sô' nneè kú Ma̱'an Jesús, ni̱ gui gudûngu huin, sani̱ gà' gisîj gui nga guyumân ninj ñan gachin' nej sô' nneè kú Ma̱'an Jesús.
41016003	Ni̱ a'min nej Ma̱'an ninj ni̱ gataj ninj: —Ahuin sa guruguñu'unj gu̱xu̱n hiëj garán ñan gachin' ninj nneè kú Ma̱'an Jesús rà'aj.
41016004	Sani̱ nga gini'hiaj ninj hiuj dânj, ni̱ gini'in ninj si gà' giyi'nï̂nj hiëj garán riñan hiu'uj dânj, ni̱ ûta nìko hua hiëj dânj.
41016005	Ni̱ nga gatûj ninj ñan gachin' nej sô' nneè kú Ma̱'an Jesús, ni̱ gini'in ninj nne 'ngo̱ sí ña̱an ne' huà' ninj, ni̱ nu̱n sô' 'ngo̱ atsîj ye'èe ni̱ hua̱ gàtsì nï̀n' atsîj dânj; ni̱ nga gini'in ninj sí dânj ni̱ ûta guyu'hui' ninj.
41016006	Sani̱ gataj sô' gu̱nïn ninj: —Si̱ guyu'hui' nej suj mánj, nana'hui' nej suj Ma̱'an Jesús Nazareno Ma̱'an sa dunikò' rùgùtsì nej sij riñan rugutsìi nî'. Gà' gana'nïn siganï̂nj nej nîman ni̱ nitaj nngaj hiuj nânj gà' mánj; gi̱ni̱'hiaj nej suj ñan guchruj nej sij ginga.
41016007	Ga̱'a̱nj nej suj, ni̱ gànàtà' nej suj gunïn nej sô' ga'na' ga̱huin chru̱n riñanj ni̱ huê danj na̱nj ga̱ta̱j nej suj gu̱nïn Pedro. “Dadin' gà' hua ne' ña̱n doj riñan nej suj nda Galilea; ni̱ hiuj dânj gi̱ni̱'in nej suj Ma̱'an dàj rûn' gatâ gu̱nïn nej suj.”
41016008	Ni̱ gunânj nej siyànà dânj ni̱ guxun ninj Ma̱'an ninj ñan gachin' nej sô' nneè kû Ma̱'an Jesús, dadin' ûta guyu'hui' ninj ni̱ nda nagunanj nneè kú ninj; ni̱ gà' si 'ngo̱ nuguan'an nun ga̱'mi̱n ninj.
41016009	Ni̱ nga gana'nï̂nj Ma̱'an Jesús ne' ni̱gan' gui si̱nï̱n gayi'ì semana, ni̱ gà' si̱nï̱n ganikïnj riñan María Magdalena, siyànà rùhuà nimân girij nda chi̱j nej nanè kï̱j huaa.
41016010	Ni̱ ga'anj gànàtà' siyànà nânj, gu̱nïn a'ngô nej sí ni̱ka̱j dugui' ngà Ma̱'an Jesús, sani̱ do̱' si dugue'e nej sô' mân nej sô' ni̱ ûta gananï̂n ruhuâ nej sô'.
41016011	Ni̱ nga gunïn nej sô' si hua̱ nì'nà' Ma̱'an Jesús, dadin' gataj nej siyànà nânj si gini'in ninj Ma̱'an Jesús, sani̱ gà' danj ni̱ nun gùyùmàn ruhuâ nej sô' sa gataj ninj.
41016012	Sani̱ ne' rùkù ni̱ ganikïn' Ma̱'an Jesús riñan huìj sô' gaché huaj, dadin' hua̱j nguèj sô' kïj ï.
41016013	Ni̱ ga'anj nguèj sí nânj ni̱ ganata' nguèj sô' gu̱nïn a'ngô nej sí ga'na' ga̱huin chru̱n riñan Ma̱'an Jesús, sani̱ gà' dânj ni̱ nun gùyùmàn ruhuâ nej sô' sa gataj nguèj sí dânj.
41016014	Ni̱ nda ne' rùkù nï̀n' ni̱ ganikïn' Ma̱'an Jesús riñan nej yùhuìj sí ga'na' ga̱huin chru̱n riñanj, nga nne nej sô' rukû mesa ni̱ gahuin hu̱e riñan nej sô' guendâ nun gùyùmàn ruhuâ nej sô' sa ganata' a'ngô nej sí gà' gini'in si gà' gana'nï̂nj Ma̱'an siganï̂nj nej nîman.
41016015	Ni̱ gataj Ma̱'an Jesús gu̱nïn nej sij: —Ga̱'a̱nj nej suj nï̀n' gàchrà' ruhuâ yumiguìi ni̱ gànàtà' nej suj nuguan' gi̱'hiaj ga̱na̱ni̱n nej guiì.
41016016	Ni̱ guiì guyumân ruhuâ ni̱ gata' nne ninj, ni̱ ga̱na̱ni̱n ninj; sani̱ guiì nun gùyùmàn ruhuâ ni̱ ga̱'a̱nj ni̱'hia̱ ninj.
41016017	Ni̱ nej da'nga' nânj huin sa gi̱'hiaj nej sí guyumân ruhuâ ni'in ñùnj: Ni̱ ngà siyu̱guí ni̱ gi̱ri̱ nej sô' nej nanè kï̱j huaa ruhuâ nimân nej guiì, ni̱ ga̱'mi̱n nej sô' a'ngô nuguan' nàkàa.
41016018	Ni̱ gi̱da'a nej sij yukuáa ngà ra'a nej sij, ni̱ si̱ go̱'o̱ nej sij nne da̱gahui' guiì, ni̱ si̱ gahui' nej sij gi̱'hiaj nne dânj; gùtà' nej sij ra'a nej sij yichrá nej guiì a'nan'an, ni̱ ga̱na̱huin ninj gi̱'hiaj nej sij.
41016019	Ni̱ ne' rùkù nga ga'min Ma̱'an Señor ngà nej sij, ni̱ gahui ni̱ ga'an ne' yàtà'a, ni̱ ga'anj ga̱ne ra'a ne' huà' Ma̱'an Ña'anj an.
41016020	Ni̱ nga gahui nej sij ga'anj nej sij, ni̱ ganata' nej sij si-nùguàn' Ma̱'an Ña'anj an nï̀n' gàchrà', ni̱ gurugûñu'unj Ma̱'an Señor rukû nej sij ni̱ nagi'hiaj yi̱tïn si-nùguàn'anj riñan nej sí ga'na' ga̱huin chru̱un, dadin' ganahuin nej guiì a'nan'an gi'hiaj nej sô'. Ni̱ huê danj huin rû'huaj na̱nj ánj.
42001001	Ûta gà'ì ran' nej sij gachrûn riñan ñanj rayi'î daran' nej sa gahuin yàngà' gi'hiaj Ma̱'an Ña'anj an siganï̂nj nê',
42001002	dàj rûn' ganata' nej sí gini'in si̱nï̱n gà' da' nê' dadin' gini'in nej sô' ngà rune ñan nej sô', ni̱ gahuin nej sô' sí ganata' si-nùguàn' Ma̱'an Ña'anj an.
42001003	Dadin' ne' rùkù nga gisîj ûta gùdadu nadigi'ñûnj daran' nej sa gahuin nga gayi̱'ij àsìj si̱nï̱ïn, ni̱ dùgùnàj huaj rû'huaj ni̱ gachrûnj da' nìkò' dugui'ij, riñan' huîn' 'ngo̱ sí ûta sà' ni'in na̱nj Teófilo.
42001004	Da'nga ni̱ gini'in hue'ê' rayi'î nej sa yàngà' gà' gi̱digân nej sij riñan'.
42001005	Gane 'ngo̱ sí dânj nej gui nga ginikaj su̱n rey Herodes riñan hio'ó Judea, ni̱ gahuin sô' rej riñan nej yi'nïn' nej dùguì' sachij Abías ni̱ gù'nàj sô' Zacarías; ni̱ nika sô' huin 'ngo̱ nej da'nin sì'nï̀n Aarón, ni̱ gù'nàj siyànà dânj Elisabet.
42001006	Ni̱ gahuin nguèj ni̱ka̱ sô' sa ni̱ka̱a riñan Ma̱'an Ña'anj an, ni̱ ûta hue'ê dagahuin nguèj ni̱ka̱ sô' daran' nej su̱n giyi'nïn' su̱n gi'hiaj Ma̱'an Señor.
42001007	Sani̱ nitaj da'ní nguèj ni̱ka̱ sô' hua̱ dadin' siyànà a̱tïn gahuin Elisabet, ni̱ gu̱ña̱n chre ni̱ gà' ûta gachij nguèj ni̱ka̱ sô'.
42001008	Ni̱ Zacarías huin rej ni̱ diû dânj ganunj gu̱na̱nj gi̱tsi yi'nïn' ni̱ka̱j dugui' ngà sô' riñan Ma̱'an Ña'anj an.
42001009	Dàj rûn' hua̱ chre̱j ginikaj nej dùguì' sachij rej, ni̱ gininj número riñan sô' guendâ du̱guaka sô' sikíi riñan Ma̱'an Ña'anj an, ni̱ gatûj sô' ruhuâ si-nùhuì Ma̱'an Ña'anj an.
42001010	Ni̱ màn daran' nej guiì rigìi ne' yè'e ni̱ a'min ninj ngà Ma̱'an Ña'anj an mân ninj orâ nga gaka sikíi.
42001011	Ni̱ guyumân 'ngo̱ si-ángel Ma̱'an Señor ni̱ ganikïnj ne' huà' ña̱n ni̱kï̱n' si-na ña'anj ri̱ña̱n duguaka nej sij sikíi.
42001012	Ni̱ ga'anj da'nga' Zacarías, nga gini'in sô' ángel ni̱kï̱n' riñan sô' ni̱ gida'a sa yu'hui'i dânj sô'.
42001013	Sani̱ gataj ángel dânj gu̱nïn sô': —Zacarías, si̱ guyu'huî' mánj; dadin' gà' gu̱nïn Ma̱'an Ña'anj an sa gachín' riñanj, ni̱ ga̱ 'ngo̱ da'ní' ne'ej na'uu ngà nika' Elisabet, ni̱ du̱gu'nàj' Juan gahuin siyu̱gui ne'ej dânj.
42001014	Ni̱ ûta ga̱na̱huin nìhià' ruhuâ', ni̱ huê danj na̱nj ûta ga̱na̱huin nìhià' ruhuâ gà'ì nej guiì nga ga̱'nga̱ ne'ej dânj;
42001015	Dadin' gahuin 'ngo̱ sí gi̱nikaj sun nìko riñan Ma̱'an Ña'anj an. Ni̱ si̱ go'oj nne chruj uba ngà a'ngô nej nne yi̱na̱j a, ni̱ nga nï̀n' nunj ruhuâ riki nni ni̱ gà' gane Ma̱'an Espíritu Santo ruhuâ nimanj.
42001016	Ni̱ gi̱'hia si̱ ûta gà'ì nej sí huin da'ní Israel na̱du̱na̱ nej sô' ma'an nej sô' ni̱ gùyùmàn ruhuâ nej sô' ni'in nej sô' Da'anj nej sô'.
42001017	Ni̱ ga̱'na̱' Juan ne' ña̱an riñan Ma̱'an Señor ngà nanè nimân ni̱ ngà nuguan' nùkuaj ga'min Elías, guendâ gi̱'hiaj sô' si ga̱na̱huin 'ì ruhuâ nej síchìj achij i ni'in nej sô' da'ní nej sô', ni̱ nej sí na'huej gùyùmàn ruhuâ ni̱ gùyùmàn ruhuâ nej sô' ni̱ gi̱'hiaj nej sô' dàj rûn' gi'hiaj nej sí gi'hiaj sa ni̱ka̱a, guendâ gi̱'hiaj yu̱gui nej sô' ma̱'an nej sô' ni̱ gahuin nej sô' 'ngo̱ yuman' ga̱ ruhuâ da̱gahuin riñan Ma̱'an Señor.
42001018	Ni̱ gataj Zacarías gu̱nïn ángel dânj: —Dáj gi̱'hia gi̱ni̱'ín nânj rà'aj. Dadin' ñùnj ni̱ gà' achî, ni̱ huê danj na̱nj gà' achij nikâj.
42001019	Nanikàj ángel dânj ni̱ gata: —Ñùnj huin Gabriel, ni̱ nìkï̀nj riñan Ma̱'an Ña'anj an ni̱ huê Ma̱'an huin sa ga'nḯn ga'ná, guendâ gàtà nuguan' hue'ê ga̱ riñan'.
42001020	Hia̱j ni̱ gahuin 'mìnj ni̱ si̱ ga'hue ga̱'mi̱n' nda gui ga̱'nga̱ da'nít, guendâ nun gùyùmàn ruhuâ' ni'în si-nùguàn'ànj, ni̱ huê danj ga̱huin nda gìsìj diû.
42001021	Ni̱ ànà'huìj nej guiì yùmàn'an mân ninj síchìj Zacarías, ni̱ ûta huin ruhuâ ninj guendâ ûta gahuin ràn sô' ruhuâ hue' huin nûhui.
42001022	Sani̱ nga gahui sô' ruhuâ hue' nûhui nìko ni̱ na'hue ga̱'mi̱n sô'; ni̱ ganï̂n ruhuâ nej sí màn ne' ye̱' dânj si hua̱ 'ngo̱ sa gini'in sô' ruhuâ huê' nûhui nìko. Ni̱ man si gidigân sô' ngà dë̂j ra'a sô' nga ruhuâ sô' ga̱'mi̱n sò', ni̱ gà' 'ngo̱ na'hue ga̱'mi̱n sô' gà' mánj.
42001023	Ni̱ nga ganahuij nej gui gunânj gi̱tsi sô' riñan Ma̱'an Ña'anj an ni̱ nan' sô' dukuâ sô'.
42001024	Ne' rùkù nga gachîn nej gui dânj ni̱ ginun ri̱ki Elizabet, ni̱ gane ni̱nïnj dukuaj nda gisîj ùn'ùn' ahuii, ni̱ gata:
42001025	“Ma̱'an Señor huin sa gi'hiaj dànanj ngàj nej gui nânj, ni̱ gananï̂n àko ruhuaj ni'in ñùnj ni̱ ga'ne sinà'àj a riñânj siganï̂nj nej guiì.”
42001026	Ahui huàtàn'an ni̱ ga'nḯn Ma̱'an Ña'anj an ga'na' ángel Gabriel riñan yuman' snà'ànj Nazaret huin hio'ó ni̱ka̱j ñu'unj Galilea.
42001027	Ni̱ María huin siyu̱gui 'ngo̱ siyànà ña̱an ni̱ ga̱' hua̱ yu̱gui ga̱huin nika sô' gù'nàj José, huin 'ngo̱ si'nï̂n huin da'ní nej da'ní David.
42001028	Ni̱ gatûj ángel ñan nne siyànà dânj ni̱ gata: —Man yu̱gue' ga̱na̱huin nìhià' ruhuâ rè' dadin' huin rè' 'ngo̱ siyànà gi'hiaj sa hua̱ hue'ê siganï̂nj a'ngô nej siyànàa, ni̱ Ma̱'an Señor huin ngà rè'.
42001029	Nga gini'in siyànà nânj ni̱ nga gu̱nïn nej nuguan' gataj ángel ni̱ ga'anj da'ngaj, ni̱ ganï̂n ruhuaj ni̱ gata gu̱nïn ma̱'an, nùnj huin saj ni̱ ga'min ángel dànanj gà' ûnj.
42001030	Hiô' ni̱ gataj ángel gu̱nïn: —María, si̱ guyu'hui' mánj, dadin' gi'hiaj sà' Ma̱'an Ña'anj an ngà'.
42001031	Hia̱j ni̱ gi̱nun rikî' ne'ej, ni̱ ga̱'nga̱ 'ngo̱ da'ní' ne'ej na'uu, ni̱ du̱gû'nàj' siyu̱gui JESÚS.
42001032	Ni̱ gahuin ne'ej dânj sa gi̱nikaj sun nìko, ni̱ huin Da'ní Ma̱'an Ña̱'a̱nj ni̱ka̱j sun yàkàan; ni̱ naga'hui' Ma̱'an Señor huin Ña'anj an gi̱nika si-su̱n David.
42001033	Ni̱ gi̱nikaj sunj riñan nej da'ní Jacob daran' diû, ni̱ nitaj àmàn ga̱na̱huij suun gi̱nika mánj.
42001034	Hiô' ni̱ gataj María gu̱nïn ángel: —Dàj gahuin nga gìsìj nej nuguan' gataj' dânj rà'aj. Dadin' hua̱ nun gàyàkà nikâj rà'aj.
42001035	Nanikàj ángel ni̱ gata: —Ma̱'an Espíritu Santo ga̱'na̱' riñan', ni̱ Ma̱'an Ña̱'a̱nj nne yàtà'a gi̱'hiaj gi̱nun ri̱kî'; ni̱ ne'ej ga̱'nga̱ gi̱'hiá' gahuin 'ngo̱ sà' gè nï̀n'ïn, ni̱ gù'na Da'ní Ma̱'an Ña'anj an.
42001036	Ni̱ duguît Elisabet, ni̱ gà' achi sani̱ ganari'ij ne'ej ginun ri̱ki, ni̱ gà' gisîj huàtàn' ahuii nun ri̱ki, ni̱ 'ngo̱ siyànà a̱tïn gahuin gataj nej guiì;
42001037	Dadin' guendâ Ma̱'an Ña'anj an ni̱ nitaj gà' 'ngo̱ sa chì'i hua̱ mánj.
42001038	Ni̱ gataj María: —Ñùnj huin 'ngo̱ si-musû Ma̱'an Señor; ni̱ ga̱'hue gi̱'hiá' ngàj dàj rûn' gataj riñânj. Huê danj ni̱ ga'anj ángel dânj.
42001039	Hiô ni̱ ganayumàn María nga gu̱nïn nej nuguan' nânj ni̱ nda nanè chre ga'an kï̱j ñan màn nej chrun ñan nngaj 'ngo̱ yuman' snà'ànj huin do'ó Judá.
42001040	Ni̱ ga'an ñan nne dukuâ Zacarías, ni̱ nga guchij ni̱ gata, man le' gu̱nïn Elisabet.
42001041	Ni̱ nga gunïn Elisabet ga'min María, ni̱ nda guêj ne'ej nu̱n ruhuâ riki, ni̱ gachra ruhuâ nimanj gi'hiaj Ma̱'an Espíritu Santo.
42001042	Ni̱ gayi'ì Elisabet ni̱ ûta nùkuaj ga'min ni̱ gata: —Huîn' 'ngo̱ siyànà gi'hiaj sa hua̱ hue'ê siganï̂nj nej siyànàa, ni̱ sa gèe huin ne'ej nu̱n riki' dânj.
42001043	Nùnj huin saj ni̱ giri' ni̱'hia, si ga̱'na̱' gi̱ni̱'hiaj nni Ma̱'an si-Señoj ñùnj gà' ûnj.
42001044	Dadin' nga gunḯn ga'min' ni̱ nda guêj ne'ej nu̱n ruhuâ rikí, guendâ gahuin nìhià' ruhuaj.
42001045	Ni̱ ûta ganahuin nìhià' ruhuâ siyànà guyumân ruhuâ, dadin' gisîj nuguan'an dàj rûn' gataj Ma̱'an Señor.
42001046	Hiô' ni̱ gataj María: Ûta ga'min hue'ê ma̱'an nimânj rayi'î Ma̱'an Señor dadin' ûta nìko huaj,
42001047	Ni̱ ganahuin nìhià' ruhuâ nanè nimânj ni'in Ma̱'an Ña'anj gi̱'hiaj ga̱na̱ni̱nj.
42001048	Dadin' gini'hia ñùnj sani̱ huín 'ngo̱ musû ninaj chre, sani̱ àsìj gui hia̱j ni̱ gayakaj ga'anj ne' ña̱an ni̱ ga̱ta̱j nej guiì si huín 'ngo̱ siyànà nitaj si gananï̂n ruhuâ ni̱ gu̱nu̱na̱ ninj rayi'í daran' diû.
42001049	Dadin' ûta nìko hua sa gi'hiaj Ma̱'an Ña'anj an ngàj ni̱ ûta nùkua; ni̱ sa gèe huin siyu̱gui Ma̱'an.
42001050	Ni̱ gananï̂n àko ruhuâ Ma̱'an Ña'anj an ni'in da' hio'o ni̱ da' hio'o nej guiì nitaj si̱ gi'hiaj gakï̱n'ïn riñanj.
42001051	Ni̱ gi'hiaj ga̱nan Ma̱'an Ña'anj an riñan nej guiì gunïn' ngà Ma̱'an; ni̱ duya̱'nïnj nej guiì hu̱e ngà daran' nej sa a'nan' ganï̂n ruhuâ nimân ninj.
42001052	Ni̱ guxun Ma̱'an Ña'anj an nej guiì ni̱ka̱j sun yàkàan ñan nne ninj nikaj su̱n ninj ni̱ gi'hia si ga̱na̱huin ña̱n nej guiì ninaj chre.
42001053	Ni̱ ga'huij sa ya nej guiì gànìki ni̱ ga'huij a'ngô rasu̱n ga̱chin riñan ninj, ni̱ ga'nej Ma̱'an Ña'anj an nej rasu̱un riñan nej guiì hua̱ yi̱ru'huee ni̱ ganahuin gànìki ninj gi'hia.
42001054	Ni̱ gurugu'ñun rukû yuman' Israel huin si-musuj, ni̱ gananun ruhuaj ni̱ ginika sun ga̱ rûhua ngà nej guiì màn yuman' dânj.
42001055	Dàj rûn' ga'min ngà rej nê', sachij Abraham ni̱ ngà nej da'ní ñûn' daran' diû ga̱'na̱' ne' ña̱an.
42001056	Ni̱ gane María dukuâ Elisabet huà'nï̀nj ahuii; ni̱ ne' rùkù ni̱ gana'naj dukuaj.
42001057	Ni̱ gisîj diû ga̱'nga̱ da'ní Elisabet, huê danj ni̱ ga'nga 'ngo̱ ne'ej na'uu.
42001058	Ni̱ gunïn nej guiì màn ñan nne Elisabet ni̱ gunïn nej dugui'ij si ûta nìko hua sa gi'hiaj Ma̱'an Ña'anj an nngaj ni̱ dàj nìko gananï̂n àko ruhuaj, ni̱ ûta ganahuin nìhià' ruhuâ nej guiì nngaj.
42001059	Ni̱ nga gisîj tï̱nj gui ni̱ ni̱ka̱j nej sij ne'ej ga'na' nej sij guendâ gà'nè' nej sô' nnïnj arán raa̱ nneè nà'àj ne'ej, ni̱ du̱gû'nàj nej sij Zacarías gahuin siyu̱gui ne'ej dânj dadin' huê danj gù'nàj rej ne'ej dânj;
42001060	sani̱ nanikàj nni ne'ej dânj ni̱ gata: —Sê danj ga̱huin siyu̱gui mánj, Juan gù'na na̱nj ánj.
42001061	Ni̱ gataj nej sô': —Nùnj huin saj ni̱ du̱gû'nò' dànanj sij únj. Dadin' nitaj gà' si 'ngo̱ nej duguît gù'nàj dànanj únj.
42001062	Ni̱ gachín na'anj nej sij ngà ra'a nej sij rej ne'ej dânj, dàj garan' ruhuâ sô' du̱gû'nàj sô' ne'ej dânj.
42001063	Ni̱ gachín sô' 'ngo̱ ruguechrà' lij ni̱ gachrûn sô', ni̱ taj riñan ruguechrà' dânj: “Juan gahuin siyu̱gui sij na̱nj ánj.” Ni̱ gahuin ña̱'anj ruhuâ daran' nej sij nga gunïn nej sij nuguan' nânj.
42001064	Ni̱ orâ dânj ni̱ gayi'ij ni̱ gisiki' hia sachij Zacarías, ni̱ ga'min hue'ê sô' riñan Ma̱'an Ña'anj an.
42001065	Ni̱ ûta guyu'hui' nej guiì màn ña̱n nne sô'; ni̱ gaya'nï̀n sa gahuin nânj da' hua̱ nï̀n' gàchrà' nej yuman' màn kï̱j Judea.
42001066	Ni̱ daran' nej guiì gini'in dàj gahuin ni̱ ga'nï̂n ninj nej nuguan' nânj ruhuâ nimân ninj ni̱ gataj ninj: —Ahuin su̱n gi̱nikaj silíj nânj gà' ûnj. Dadin' guruguñu'unj Ma̱'an Ña'anj an sij únj.
42001067	Ni̱ ûta ganahuin nùkuaj sachij Zacarías gi'hiaj Ma̱'an Espíritu Santo, ni̱ ga'min sô' nej sa ga̱huin ni̱ gataj sô':
42001068	Ûta hue'ê gi'hiaj Ma̱'an Señor ni̱ka̱j ñu'unj riñan yuman' Israel, dadin' ga'na' gi̱ni'hiâ riñan yiñan ni̱ gi'hia si ga̱na̱ni̱n yiñan.
42001069	Ni̱ ga̱na̱chi nika 'ngo̱ sí ûta nìko nikaj su̱n ni̱ huê sô' gi̱'hiaj ga̱na̱ni̱n nê'. Ni̱ huin sô' 'ngo̱ nej dugui' David huin 'ngo̱ musu riñan Ma̱'an Ña'anj an.
42001070	Dàj rûn' ga'min nga garânj sunj du'hua nej si-profetaj nej sí gè gimân àsìj nâ.
42001071	Gi'hia si ga̱na̱ni̱n' riñan nej sí gu̱nïn' ngò', ni̱ ga̱na̱ni̱n' riñan nej sí nitaj si 'ì ruhuâ ni'in ñùn'.
42001072	Ni̱ gananï̂n àko ruhuaj ngà rej nê', ni̱ gananun ruhuaj ni'in nej nuguan' gè guchij 'ngo̱ du'hua ngà nej sô'.
42001073	Ni̱ gata gu̱nïn rej nê' Abraham, si hua̱ ni̱ña̱n si ri̱kij nani̱'hiaj nê'.
42001074	Ni̱ nga gi'hia gananin' riñan nej sí gunïn' ngò', ni̱ si̱ guyu'hui' guendâ gu̱na̱nj gi̱tsi' riñan Ma̱'an Ña'anj an mánj.
42001075	Ni̱ na̱gi̱'hiaj hue'ê nê' nimân nê' ni̱ gi̱'hiaj nê' sa ni̱ka̱a, daran' nej gui ga̱ nì'nà' nê'.
42001076	Ni̱ sò' huîn' 'ngo̱ sílìj i, ni̱ ga̱huîn' si-profeta Ma̱'an Ña̱'a̱nj nne yàtà'a, dadin' ga̱'a̱nj' ne' ña̱an riñan Ma̱'an Señor, da'nga ni̱ gi'hiaj yuguî' nej guiì ri̱ña̱n ga̱'mi̱n Ma̱'an.
42001077	Guendâ gi̱di̱gân' si huej huin sa gi̱'hiaj ga̱na̱ni̱n yiñan, ni̱ huej huin sa ga̱'hue gi̱nikaj nimân nìko rayi'î si-ga̱kïn' nej guiì.
42001078	Ni̱ ûta huin ruhuâ Ma̱'an Du'un' ngà nimanj guendâ gu̱ru̱gûñu'un ñùn', ni̱ ga'naj nda ne' yàtà'a ni̱ dàj rûn' gisîj gui ne' ni̱gan' da' gui ni̱ giyigï̀n gi'hia ni̱ huê danj ga̱'hue ga̱ra̱n da'nga' ruhuâ nê' gi̱'hia.
42001079	Ni̱ ga̱'hue gi̱'hia ga̱ra̱n da'nga ruhuâ nej guiì nne riñan gakï̱n'ïn, dadin' gà' huin ninj guiì gahui'i rayi'î nej si-ga̱kïn' ninj; ni̱ ga̱'hue gi̱di̱ganj ga̱che̱ ninj chre̱j hua̱ dïn'ïnj.
42001080	Ni̱ gachij silíj dânj ni̱ gahuin ran nanè nimân sô', ni̱ gane sô' riñan hio'ó hua̱ nî'nï̀nj ïn nda gui gi̱di̱gân sô' Ma̱'an sô' riñan nej guiì màn Israel.
42002001	Gahuin nej gui dânj ni̱ ga'nïn' su̱n Augusto César, nï̀n' gàchrà' riñan hio'ó ni̱ka̱j ñu'unj sô', si̱ ga̱'a̱nj gùnùtà' daran' nej guiì siyu̱gui ninj riñan 'ngo̱ librû tàj yiñán ninj.
42002002	Librû nânj huin sa ganachra si̱nï̱n nej sij nga ginikaj su̱n Sirenio ni̱ gahuin sô' gobernador riñan hio'ó Siria.
42002003	Ni̱ ga'anj gùnùtà' daran' nej guiì siyu̱gui ninj, riñan librû tàj da' go'ngo̱ nej yuman' snà'ànj ni̱ka̱j ñu'unj riñan ninj.
42002004	Ni̱ gahui José ruhuâ yuman' snà'ànj Nazaret huin do'ó Galilea, ni̱ ga'anj sô' yuman' snà'ànj gù'nàj Belén huin yiñán David ni̱ Judea huin sa ni̱ka̱j ñu'unj riñan hio'ó nânj, dadin' dugui' sô' gahuin David;
42002005	guendâ gànàtà' siyu̱gui nguèj ni̱ka̱ sô' María, siyànà gà' hua̱ yu̱gui guendâ ga̱huin nika sô', ni̱ gà' nu̱n ri̱ki̱ siyànà dânj.
42002006	Ni̱ nga nï̀n' nne nguèj ni̱ka̱ sô' hiuj dânj, ni̱ guyumân diû ga̱'nga̱ da'ní María.
42002007	Ni̱ ga'nga da'ní María ne'ej yàhuà'aj, ni̱ duri'ñan atsîj i yichrá ne'ej dânj, ni̱ guchru gingaj ne'ej dânj ña̱n gachra nej sij sa yâ nej yuku, dadin' nitaj hue'e hua gi̱rï'ïnj nej guiì màn hiuj dânj gùnàj nguèj ni̱ka̱ sij.
42002008	Ni̱ màn nej sí màn dugumîn matsïj ï riñan hio'ó dânj, dadin' gà' 'ngo̱ gunâj nej sô' ne' ñàn'an riñan hio'ó dânj guendâ du̱gumîn nej sô' dân nej sô' matsïj ï.
42002009	Ni̱ orâ dânj ni̱ ga'na' 'ngo̱ si-ángel Ma̱'an Señor ni̱ ganikïnj riñan nej sô', ni̱ nda raa̱n chre ganikàj ne' rùkù nej sô' ngà sinàn Ma̱'an Señor; ni̱ ûta guyu'hui' nej sô' gi'hia.
42002010	Ni̱ gataj ángel dânj gu̱nïn nej sô': —Si̱ guyu'hui' nej suj mánj; dadin' 'na̱' gànànï̀nj 'ngo̱ nuguan' hua̱ hue'ê riñan nej suj ni̱ ûta ga̱na̱huin nìhià' ruhuâ nej suj, ni̱ huê danj na̱nj ga̱na̱huin nìhià' ruhuâ daran' nej guiì yùmàn'an nga gu̱nïn ninj nuguan' nânj:
42002011	Dadin' hia̱j ga'nga 'ngo̱ ne'ej gi̱'hiaj ga̱na̱ni̱n nej guiì ruhuâ yuman' snà'ànj huin yiñán David, ni̱ huej huin Ma̱'an Cristo.
42002012	Ni̱ nânj ga̱huin 'ngo̱ da'nga'a gi̱ni̱'in nej suj: Ni̱ gànàrì' nej suj 'ngo̱ ne'ej ni̱ gani'ña̱nj âtsij i yichra, ni̱ nga ñan gachra nej sij sa yâ nej yuku.
42002013	Ni̱ orâ chre ni̱ guyumân ûta gà'ì nej ángel màn ne' yàtà'a ngà ángel dânj ni̱ ganikïn' ninj ña̱n ni̱kï̱n' ángel dânj, ni̱ ûta ga'min hue'ê ninj riñan Ma̱'an Ña'anj an, ni̱ gataj ninj:
42002014	Ûta nìko hua su̱n ni̱ka̱j Ma̱'an Ña'anj ne' yàtà'a, ni̱ hua̱ dïn'ïnj siganï̂nj nej síi riñan hio'óo, ni̱ ûta hue'ê hua ruhuâ Ma̱'an guendâ gi̱'hia ga̱na̱ni̱n nej guiì.
42002015	Ni̱ gahuin nga gahui nej ángel ga'anj ninj ne' yàtà'a ni̱ gataj 'ngo̱ ni̱ a'ngô nej sí ni̱kï̱n' dugumîn nej matsïj ï gu̱nïn nej dugui' nej sô': —Ga̱'a̱nj nê', nda yuman' Belén, ni̱ gi̱ni̱'în' nùnj huin si gahuin hiuj dânj, dadin' gà' gataj na'anj Ma̱'an Señor gu̱nïn'.
42002016	Ni̱ nda nanè chre ni̱ ga'anj nej sij yuman' Belén, ni̱ ganari' nej sij María ngà José, ni̱ nngaj ne'ej lij dânj ñan gachra nej sô' sa yâ nej yuku.
42002017	Ni̱ nga gini'in nej sij ne'ej dânj, ni̱ ganata' nej sij dàj gu̱nïn nej sij gataj nej ángel rayi'î ne'ej dânj.
42002018	Ni̱ nga gu̱nïn daran' nej guiì màn hiuj dânj nej nuguan' nânj, ni̱ gahuin ña̱'anj ruhuâ ninj nga gu̱nïn ninj sa ganata' nej sí dugumîn nej matsïj ï.
42002019	Sani̱ gana'nï̂n sà' María nej nuguan' nânj, ni̱ nadigi'ñunj ngà ruhuâ nimanj rayi'î nej nuguan' nânj.
42002020	Ni̱ gananikàj nej sí ni̱kï̱n' dugumîn nej matsïj ï ga'anj nej sô', ni̱ gahuin nìhià' ruhuâ nej sô ni̱ ga'min hue'ê nej sô' yi'î Ma̱'an Ña'anj an rayi'î nej nuguan' gunïn nej sô' ni̱ sa gini'in nej sô', dadin' gahuin yàngà' dàj rûn' gataj nej ángel gu̱nïn nej sô'.
42002021	Ni̱ gisîj tï̱nj gui guendâ ga̱'na̱' gà'nè' nej sij nnïnj arán raa̱ nneè nà'àj ne'ej, ni̱ dugû'nàj nej sij siyu̱gui JESÚS, dadin' huê danj dugû'nàj ángel ga̱huin siyu̱gui ne'ej dânj nga nï̀n' ga̱chin gi̱nun ri̱ki nni.
42002022	Nga ganahuin gui nagi'hiaj sà' nguèj ni̱ka̱ sij ma̱'an sij, dàj rûn' giyi'nïn' suun gi'hiaj Moisés, ni̱ ni̱ka̱j nguèj ni̱ka̱ sij ne'ej ga'na' nguèj ni̱ka̱ sij, yuman' snà'ànj Jerusalén guendâ digan nej sij ne'ej riñan Ma̱'an Ña'anj an.
42002023	Dàj rûn' nnunj riñan si-ley Ma̱'an Señor: “Daran' ne'ej na'u ga'nga si̱nï̱n ruhuâ dukuâ ni̱ gù'na sa gèe riñan Ma̱'an Señor,
42002024	Ni̱ ga'anj da̱gahui' nguèj ni̱ka̱ sij huìj gunïïn nej sij huìj ya'àan riñan Ma̱'an Ña'anj an: Dàj rûn' taj riñan ñanj si-nùguàn' Ma̱'an Ña'anj an.”
42002025	Ni̱ nne 'ngo̱ síchìj gù'nàj Simeón ruhuâ yuman' snà'ànj Jerusalén, ni̱ sí gi'hiaj sa ni̱ka̱a ni̱ sí ni̱ka̱j chre̱j riñan Ma̱'an Ña'anj an huin sô', ni̱ nne sô' gana'huìj sô' si gi̱'hiaj Ma̱'an Ña'anj an si ga̱na̱ni̱n Israel; ni̱ nne Ma̱'an Espíritu Santo ngà sô'.
42002026	Ni̱ gà' gataj Ma̱'an Espíritu Santo gu̱nïn sô', si hua̱ ni̱ña̱n si gi̱ni̱'in sô' Ma̱'an si-Cristo Ma̱'an Ña'anj an ni̱ ga̱'hue gàhuì' sô'.
42002027	Ni̱ gataj Ma̱'an Espíritu Santo si ga̱'a̱nj sô' ruhuâ nuhuî nìko nne Jerusalén. Ni̱ ni̱ka̱j José ngà María ne'ej Jesús ga'na' nguèj ni̱ka̱ sij, guendâ gàhuì' yuku rayi'ij dàj rûn' giyi'nïn' suun riñan ley.
42002028	Ni̱ gida'a sachij Simeón gana̱n sô' ne'ej Jesús, ni̱ ga'min hue'ê sô' riñan Ma̱'an Ña'anj an.
42002029	Ni̱ gataj sô': Señor, hia̱j ni̱ ga̱'hue gàhuìj ni̱ nda dïn'ïnj chre hua ruhuâj, dadin' dàj rûn' gataj Ma̱'ân rè' gu̱nḯn ni̱ huê danj gahuin;
42002030	Dadin' gà' gini'ín ngà rune ñânj Ma̱'an sa ga'nḯn Ma̱'ân rè' ga'na' ni̱ Ma̱'an gi̱'hiaj ga̱na̱ni̱n nej guiì,
42002031	Ni̱ gà' gi'hiaj yu̱gui Ma̱'ân rè' si gi̱ni̱'in daran' nej yùmàn'an Ma̱'an;
42002032	Ni̱ huê Ma̱'an gi̱'hiaj gìyìgï̀n riñan nej guiì nàsìnùnj un, ni̱ gahuin 'ngo̱ sa nìko riñan yiñán Ma̱'ân rè' yuman' Israel.
42002033	Ni̱ ûta gahuin ña̱'anj ruhuâ José ngà María ni'in sô' sa gataj nej guiì ni'in ninj rayi'î Ma̱'an Jesús.
42002034	Ni̱ ga'min hue'ê Simeón yi'î ne'ej ni̱ gataj sô' gu̱nïn nni María: —Silíj nânj ni̱ hua̱ yu̱gui sij guendâ gi̱'hiaj sij ga̱na̱tu̱ ûta gà'ì nej guiì ni̱ hua̱ yu̱gui sij guendâ ga̱na̱chi nikaj sij ûta gà'ì nej guiì màn yuman' Israel, ni̱ ga̱huin nânj 'ngo̱ da'nga'a ni̱ gi̱ni̱'în' sisi̱ si̱ garânj yina nej guiì sa ga̱'mi̱n sij mánj.
42002035	Ni̱ huê dànanj gahuin da'nga ni̱ ga̱'hue gi̱ni̱'in Ma̱'an Ña'anj an dàj ganï̂n ruhuâ ma̱'an nimân ûta gà'ì nej guiì, ni̱ ga̱chi̱n 'ngo̱ yîti da̱'a̱j sa nu̱n ruhuâ nimânt.
42002036	Ni̱ ni̱kï̱n' 'ngo̱ sachij gù'nàj Ana hiuj dânj, ni̱ huin sachij dânj siyànà ganata' dàj ga̱huin, ni̱ huin sachij dânj nika sô' gù'nàj Fanuel, huin yi'nïn' Aser, ni̱ gà' ûta ata sachij dânj hio'o, ni̱ hua̱ li nga gayaka Fanuel ni̱ gane chi̱j hio'o ngà sô',
42002037	Ni̱ gà' gisîj ga̱'ânj xia hio'o huin sachij dânj siyànà minj in; ni̱ nitaj si gudunâj sachij dânj guendâ ga̱'an ñan nne hue' huin nûhui, ni̱ gunânj gi̱tsi sachij dânj riñan Ma̱'an Ña'anj an ne' ñàn'an ngà ne' gu̱ni'ñanj an, ni̱ hua̱ da̱'a̱j nej gui ni̱ ga gi̱ni̱ne̱j sachij dânj, guendâ ga'min ngà Ma̱'an Ña'anj an.
42002038	Ni̱ huê gè orâ nânj, ga'na' sachij dânj, ni̱ ga'huij si guruhuâ Ma̱'an Ña'anj an, ni̱ ganataj rayi'î ne'ej dânj riñan daran' nej guiì gana'huìj si ga̱'na̱' 'ngo̱ sa gi̱'hiaj ga̱na̱ni̱n nej guiì màn Jerusalén.
42002039	Ne' rùkù nga gisîj dagahuin nguèj sij daran' nej su̱n taj riñan si-ley Ma̱'an Señor, ni̱ nanikàj nguèj ni̱ka̱ sij ni̱ nan' nguèj sij Galilea, ni̱ ga'anj nguèj sij yuman' snà'ànj Nazaret.
42002040	Ni̱ gachij Ma̱'an Jesús ni̱ gahuin nùkuaj nanè nimanj riñan Ma̱'an Ña'anj an, ni̱ ûta gahuin chrunj; ni̱ ûta gurugu'ñunj Ma̱'an Ña'anj an rukuj.
42002041	Ni̱ da' hio'o hua'anj rej Ma̱'an Jesús ngà nni yuman' snà'ànj Jerusalén nga guyumân gi'ñanj pascua;
42002042	Ni̱ hio' yùhuìj i huaj Ma̱'an Jesús, ni̱ ga'anj nej sij yuman' snà'ànj Jerusalén dàj rûn' ginikaj chre̱j nej sij nga ginun nej gi'ñanj an.
42002043	Nga ganahuij gi'ñanj an ni̱ gana'na' nej sij dukuâ nej sij ni̱ gunâj Ma̱'an Jesús ruhuâ yuman' snà'ànj Jerusalén, ni̱ nun gi̱ni̱'in José ngà María si gunâj Ma̱'an Jesús hiuj dânj.
42002044	Ni̱ ganï̂n ruhuâ nguèj ni̱ka̱ sij si hua̱j Ma̱'an Jesús siganï̂nj a'ngô da̱'a̱j nej silíj hua̱j nan' hiuj dânj; ni̱ gà' gisîj 'ngo̱ gui gaché nej sij huaj nan' nej sij; ni̱ gayi'ì nguèj ni̱ka̱ sij ni̱ nana'hui' nguèj sij siganï̂nj nej dugui' nguèj sij nga siganï̂nj nej guiì ni'in nguèj sij.
42002045	Sani̱ ña̱n nun gànàrì' nguèj sij, ni̱ nanikàj ñûn nguèj sij ga'anj nànà'huì' nguèj sij Ma̱'an Jesús ruhuâ yuman' snà'ànj Jerusalén.
42002046	Ni̱ nda gachîn huà'nï̀nj gui da'nga ganari' nguèj nika sij Ma̱'an Jesús, ni̱ nne da̱nï̱n ña̱n nne nej sí gidigân si-nùguàn' Ma̱'an Ña'anj an, ni̱ gunïn nej sô' sa ga'min ni̱ gachín na'an nej sô' riñanj sa chì' huaa.
42002047	Ni̱ ûta gahuin ña̱'anj ruhuâ daran' nej sí dânj nga gunïn nej sô' nuguan' ga'min Ma̱'an, dadin' ûta sà' ni'in ni̱ ûta sà' dunani̱ka nuguan'an riñan nej sô'.
42002048	Ni̱ nga gini'in nguèj ni̱ka̱ sô' si hiuj dânj nne ni̱ ûta gahuin ña̱'anj ruhuâ nguèj ni̱ka̱ sô', ni̱ gataj nni Ma̱'an Jesús gu̱nïn: —Tu', nùnj huin saj ni̱ gi'hiâ' dànanj ngà nguèj ñûnj rét rà'aj. Dadin' ûta gahuin ruhuâ nguèj ñûnj ni̱ ûta nana'hui' nguèj ñûnj sò' rà'aj.
42002049	Hiô' ni̱ nanikàj Ma̱'an Jesús ni̱ gata: —Nùnj huin saj ni̱ nana'hui' nguèj suj ñùnj rà'aj. Nun ni'in nguèj et si hua̱ ni̱ña̱n si da'huí ga̱né ni̱ gi̱'hiaj sûnj si-su̱n Ma̱'an Rê rà' saj ûn'.
42002050	Sani̱ nun ga̱'hue ga̱ra̱n da'nga' ruhuâ nguèj ni̱ka̱ sij nej nuguan' ga'min Ma̱'an Jesús.
42002051	Huê danj ni̱ nanika na'anj ngà nguèj sij ni̱ gane Nazaret, ni̱ dagahuin daran' sa gataj nguèj ni̱ka̱ sij gu̱nïn. Ni̱ ganachra sà' nni ruhuâ nimân' daran' nej nuguan' nânj.
42002052	Ni̱ gahuin yàkàn kú Ma̱'an Jesús, ni̱ huê danj na̱nj ûta hue'ê gahuin chrunj doj, ni̱ ûta garan' ruhuâ Ma̱'an Ña'anj an ni'in sa gi'hiaj Ma̱'an, ni̱ huê danj na̱nj garan' ruhuâ nej síi ni'in nej sô' sa gi'hiaj Ma̱'an.
42003001	Gisîj hio' yi̱nu̱n'un nikaj su̱n Tiberio César, nga gahuin Poncio Pilato gobernador riñan hio'ó Judea, ni̱ Herodes gahuin gobernador riñan hio'ó Galilea, ni̱ dinḯn sô' Felipe gahuin gobernador riñan hio'ó Iturea ni̱ huê sô' nikaj su̱n riñan hio'ó gù'nàj Traconites, ni̱ Lisanias gahuin gobernador riñan hio'ó Abilinia.
42003002	Ni̱ Anás ngà Kaifás gahuin rej huin ña̱n nï̀n'ïn, ni̱ ga'na' si-nùguàn' Ma̱'an Ña'anj an riñan Juan Bautista, gahuin da'ní sachij Zacarías, nga nne sô' riñan hio'ó nàkòo.
42003003	Ni̱ ga'anj Juan Bautista riñan a'ngô nej hio'ó màn ganikàj rukû kïn Jordán, ni̱ ganata' sô' si-nùguàn' Ma̱'an Ña'anj an ni̱ gataj sô' si da'hui nej guiì ni̱ nànìkàj ruhuâ ninj rayi'î si-ga̱kïn' ninj ni̱ gàtà' nne ninj, da'nga ni̱ ga'hue gi̱nikaj Ma̱'an Ña'anj an nimân nìko rayi'î si-ga̱kïn' ninj.
42003004	Dàj rûn' nnunj riñan ñanj librû 'na̱' nuguan' ga'min Isaias, sô' gataj dàj ga̱huin nga gataj sô': Ga'min 'ngo̱ sí dânj riñan hio'ó nàkòo ni̱ gataj sô': “Gi̱'hiaj yu̱gui nej suj nimân nej suj ga̱tu̱ Ma̱'an Señor; Na̱gi̱'hiaj ni̱ka̱ nej suj ma̱'an nej suj dàj rûn' garan' ruhuâ Ma̱'an.
42003005	Dàj rûn' nagi'hiaj gu̱ña̱n nej sij ña̱n hua̱ yinée, ni̱ dàj rûn' ganaga' daran' nej kï̱j yàkàan ni̱ ganaga' daran' nej dakan ni̱ ganahuin ni̱ka̱ riñan hio'óo; ni̱ dàj rûn' ganahuin ni̱ka̱ daran' nej chre̱j hua̱ guhiùu, ni̱ ga̱na̱huin ni̱ka̱ ruhuâ nej chre̱j kï̱j hua̱a ni̱ huê danj na̱gi̱'hiaj ni̱ka̱ nej suj nimân nej suj riñan Ma̱'an Ña'anj an;
42003006	Ni̱ gi̱ni̱'in daran' nej guiì si ga̱'hue gi̱'hiaj Ma̱'an Ña'anj an ga̱na̱ni̱n ninj.”
42003007	Ni̱ gataj Juan gu̱nïn nej guiì 'na̱' gàtà' nne riñan sô': —Dàj rûn' gi'hiaj nej yì'nï̀n' nej yukuáa nga gunânj nej yô' riñan sañuun huê danj gi'hiaj nej suj ni̱ ahuin si gataj si gu̱na̱nj nej suj riñan sa̱ñu̱n 'na̱'a rà'aj.
42003008	Gi̱'hiaj nej suj si hia nï̀n' gùrùguì' sa sà'a riñan nej suj, si yàngà' gà' gananikàj ruhuâ nej suj ngà nej si-ga̱kïn' nej suj ni̱ ga̱na̱huin ra̱'a Ma̱'an Ña'anj an nej suj: “Ni̱ si̱ gayi'ì nej suj ga̱ta̱j nej suj siganï̂nj nej ma̱'an nej suj, rej nej ñûnj huin Abraham”; dadin' Ma̱'an Ña'anj an ni̱ ga̱'hue gi̱'hia si ga̱'nga̱ da'ní Abraham siganï̂nj nej hiëj nânj.
42003009	Ni̱ gà' hua̱ yu̱gui aga' a'ne' chrun nga guendâ ga̱'nej hia'a nej chrun; ni̱ daran' nej chrun nitaj si̱ gahiu chruj sà'a raa̱ ni̱ gìyì'nej ni̱ gà'nï̀nj nej sij riñan ña'aan gi̱nunj.
42003010	Ni̱ gachín na'anj nej guiì rìgìi ni̱ gataj ninj: —Hiô' ni̱ nùnj huin si gi̱'hiaj nej ñûnj rà'aj.
42003011	Ni̱ nanikàj Juan ni̱ gataj sô': —Sí ni̱ka̱j huìj atsìj i ni̱ gà'huì' sô' 'ngo̱j ra'a sí nitaj sigan'; ni̱ sí hua̱ sa yâ ni̱ gà'huì' sô' ya̱ guiì nitaj sa ya̱.
42003012	Ni̱ huê danj na̱nj ga'na' gàtà' nne nej sí ga'nêj san'anj an, ni̱ gataj nej sô': —Maestrûj. Nùnj huin si gi̱'hiaj nej ñûnj ni̱ ga̱'hue ga̱na̱ni̱n nej ñûnj rà'aj.
42003013	Ni̱ gataj Juan: —Si̱ gunuta' nej suj doj yichrá san'anj ga̱'ne̱ nej suj riñan nej guiì mánj.
42003014	Ni̱ huê danj gachín na'anj da̱'a̱j nej sí stâdu ni̱ gataj nej sô': —Nùnj huin si gi̱'hiaj nej ñûnj ni̱ ga̱'hue ga̱na̱ni̱n nej ñûnj rà'aj. Nanikàj Juan ni̱ gataj sô': —Si̱ ga'nêj nej suj doj san'anj an riñan nej guiì mánj, ni̱ si̱ guta' chre nej suj gakï̱n'ïn yichrá nej guiì mánj; ga nìhià' ruhuâ nej suj ngà sa'anj gahuin du'hue nej suj.
42003015	Ni̱ ûta hue'ê gayakaj guendâ nej guiì mân ninj sani̱ nitaj si hua̱ dïn'ïnj ruhuâ ninj, ni̱ ganarïj na'anj ninj ngà nimân ninj ni̱ gataj ninj si Juan huin Ma̱'an Cristo.
42003016	Nanikàj Juan ni̱ gataj sô' gu̱nïn daran' nej guiì: —Ñùnj ni̱ yàngà' duguata' nnêj ngà nnee nej suj; sani̱ ne' rùkùj 'na̱' 'ngo̱ sí dânj ni̱ ûta nikaj su̱n sô' gà' da' ñùnj, ni̱ nitaj guèndàj ga̱na̱chí nnïnj 'nï̱nj kanj 'nï̱nj dakó sô' mánj; ni̱ Ma̱'an sô' huin sa du̱guata' nne ngà Ma̱'an Espíritu Santo ni̱ ngà ña'aan nej suj.
42003017	Ni̱ 'nï̱nj 'ngo̱ hué ña̱'a̱an ra'a Ma̱'an, guendâ na̱gi̱'hiaj sà'aj si-trigûj ni̱ guxunj nej chrin'in siganï̂nj nej trigu ni̱ ganaran'anj nej trigû hua̱ sà'aj ni̱ ga̱na̱chra sà'aj ruhuâ si-gùchrùj nej trigû dânj, sani̱ ga̱chri̱ ña'an nej chrin' trigu riñan ña'an nitaj àmàn gìnà'àj.
42003018	Huê dànanj ga'min Juan, ni̱ dugunïn gà'ì sô' nej guiì si da'hui ninj gi̱'hiaj ninj sa sà'a ni̱ ganata' sô' nej nuguan' nàkàa riñan nej guiì yùmàn'an.
42003019	Hiô' ni̱ dugunïn gà'ì Juan síchìj Herodes, guendâ ganakaj sô' nika dinḯn sô' Felipe, ni̱ huê danj na̱nj dugunïn gà'ì sô' rayi'î daran' nej gakï̱n' gi'hiaj síchìj dânj.
42003020	Sani̱ nu̱n ga̱'hue̱j sô' ga̱na̱ka̱j guendâ sô' nej nuguan' gataj Juan, ni̱ dànanj gi'hiaj sô' a'ngô gakï̱n'ïn: Dadin' gachrîj sô' Juan dukuâ ga'a.
42003021	Ni̱ gahuin nga ga'na' gàtà' nne daran' nej guiì yùmàn'an, huê danj ni̱ ga'anj gàtà' nne Ma̱'an Jesús; ni̱ a'min ngà Ma̱'an Ña'anj an, ni̱ ganayî'nï̀nj ne' yàtà'a,
42003022	Ni̱ gininj Ma̱'an Espíritu Santo ga'naj ahui Ma̱'an Jesús ni̱ huaj, dàj rûn' hua ya'àan, ni̱ ga'min Ma̱'an Ña'anj an nda ne' yàtà'a ni̱ gata: —Sò' huin da'nî ni̱ ûta 'ì ruhuâj ni'ín sò'; ni̱ ûta gahuin nìhià' ruhuâj ni'ín sò'.
42003023	Ni̱ da'nga' 'ngo̱ si hio' ko̱ chi̱'i huaj Ma̱'an Jesús nga gayi'ij ganataj si-nùguàn' Ma̱'an Ña'anj an, ni̱ gataj nej sij ni̱ si gu̱ruhuaj ni̱ gahuin da'ní José, ni̱ José huin da'ní sachij Elí,
42003024	ni̱ Elí huin da'ní Matat, ni̱ Matat huin da'ní Leví, ni̱ Leví huin da'ní Melqui, ni̱ Melqui huin da'ní Jana, ni̱ Jana huin da'ní José,
42003025	ni̱ José huin da'ní Matatías, ni̱ Matatías huin da'ní Amós, ni̱ Amós huin da'ní Nahum, ni̱ Nahum huin da'ní Esli, ni̱ Esli huin da'ní Nagai,
42003026	ni̱ Nagai huin da'ní Maat, ni̱ Maat huin da'ní Matatías, ni̱ Matatías huin da'ní Semei, ni̱ Semei huin da'ní José, ni̱ José huin da'ní Judá,
42003027	ni̱ Judá huin da'ní Joana, ni̱ Joana huin da'ní Resa, ni̱ Resa huin da'ní Zorobabel, ni̱ Zorobabel huin da'ní Salatiel, ni̱ Salatiel huin da'ní Neri,
42003028	ni̱ Neri huin da'ní Melqui, ni̱ Melqui huin da'ní Adi, ni̱ Adi huin da'ní Cosam, ni̱ Cosam huin da'ní Elmodan, ni̱ Elmodan huin da'ní Er,
42003029	ni̱ Er huin da'ní Josué, ni̱ Josué huin da'ní Eliezer, ni̱ Eliezer huin da'ní Jorim, ni̱ Jorim huin da'ní Matat,
42003030	ni̱ Matat huin da'ní Leví, ni̱ Leví huin da'ní Simeón, ni̱ Simeón huin da'ní Judá, ni̱ Judá huin da'ní José, ni̱ José huin da'ní Jonán, ni̱ Jonán huin da'ní Eliaquim,
42003031	ni̱ Eliaquim huin da'ní Melea, ni̱ Melea huin da'ní Mainán, ni̱ Mainán huin da'ní Matata, ni̱ Matata huin da'ní Natán,
42003032	ni̱ Natán huin da'ní David, ni̱ David huin da'ní Isaí, ni̱ Isaí huin da'ní Obed, ni̱ Obed huin da'ní Booz, ni̱ Booz huin da'ní Salmón, ni̱ Salmón huin da'ní Naasón,
42003033	ni̱ Naasón huin da'ní Aminadad, ni̱ aminadad huin da'ní Aram, ni̱ Aram huin da'ní Esrom, ni̱ Esrom huin da'ní Fares, ni̱ Fares huin da'ní Judá,
42003034	ni̱ Judá huin da'ní Jacob, ni̱ Jacob huin da'ní Isaac, ni̱ Isaac huin da'ní Abraham, ni̱ Abraham huin da'ní Taré, ni̱ Taré huin da'ní Nacor,
42003035	ni̱ Nacor huin da'ní Serug, ni̱ Serug huin da'ní Ragau, ni̱ Ragau huin da'ní Peleg, ni̱ Peleg huin da'ní Heber, ni̱ Heber huin da'ní Sala,
42003036	ni̱ Sala huin da'ní Kainán, ni̱ Kainán huin da'ní Arfaxad, ni̱ Arfaxad huin da'ní Sem, ni̱ Sem huin da'ní Noé, ni̱ Noé huin da'ní Lamec,
42003037	ni̱ Lamec huin da'ní Matusalén, ni̱ Matusalén huin da'ní Enoc, ni̱ Enoc huin da'ní Jared, ni̱ Jared huin da'ní Mahalaleel, ni̱ Mahalaleel huin da'ní Kainán,
42003038	ni̱ Kainán huin da'ní Enos, ni̱ Enos huin da'ní Set, ni̱ Set huin da'ní Adán, ni̱ Adán huin da'ní Ma̱'an Ña'anj an.
42004001	Ni̱ nda nìchra chre ruhuâ nimân Ma̱'an Jesús, nne Ma̱'an Espíritu Santo, ni̱ gahuin anêj Ma̱'an Jesús du'hua kïn Jordán, huê danj ni̱ ginikaj Ma̱'an Espíritu Santo ga'an Ma̱'an Jesús riñan hio'ó nàkòo.
42004002	Ni̱ gane Ma̱'an Jesús huìj xia gui riñan hio'ó nàkòo, ni̱ gayakaj sa nàsà'a da'nga'a ngà Ma̱'an, ni̱ nga gisîj huìj xia gui gane hiuj dânj, ni̱ gayi̱'ij ni̱ ganachinj yi'naa riki.
42004003	Hiô' ni̱ gataj sa nàsà'a gu̱nïn Ma̱'an: —Si yàngà' huîn' da'ní Ma̱'an Ña'anj an, ni̱ ga̱ta̱j sò' gu̱nïn hiëj nânj ni̱ ga̱na̱huin rachrúun ni̱ ya̱'.
42004004	Nanikàj Ma̱'an Jesús ni̱ gata: —Huê gà' danj nnunj riñan ñanj: “Sê man ngà rachrúun ga̱'hue ga̱ nì'nà' síi mánj, dadin' ga̱'hue ga̱ nì'nà' sij ngà si-nùguàn' Ma̱'an Ña'anj an.”
42004005	Ni̱ ni̱ka̱j sa nàsà'a ga'an raa̱ 'ngo̱ kï̱j yàkàan Ma̱'an Jesús, ni̱ orâ chre gidiganj riñan Ma̱'an Jesús daran' nej yuman' màn nï̀n' gàchrà' ruhuâ yumiguìi.
42004006	Ni̱ gataj sa nàsà'a gu̱nïn Ma̱'an Jesús: —Riñan' nàrìkìj daran' nej país màn nânj, ngà daran' nej sa nìko hua̱ riñan ninj; dadin' gà' ganahuin ra'á daran'anj ni̱ ga̱'hue gà'huìj riñan nej guiì garan' ruhuâj.
42004007	Si ga̱nikïn' rúdàkòj' ni̱ ginùn ña̱'a̱nj riñânj, ni̱ nàrìkìj daran' nej nânj ga̱na̱huin si'hiát.
42004008	Nanikàj Ma̱'an Jesús ni̱ gata: —Gu̱xu̱n sichre sò' ma̱'ân' riñânj, dadin' gà' danj nnunj riñan ñanj: “Ni̱ riñan Ma̱'an Señor huin Da'ânj' ginùn ña̱'a̱nj, ni̱ riñan 'ngo̱ rïn Ma̱'an gu̱na̱nj gi̱tsî'.”
42004009	Ni̱ ni̱ka̱j sichre ga'an Ma̱'an Jesús ña̱n nngaj yuman' snà'ànj Jerusalén, ni̱ ganïnj ganikïn' Ma̱'an Jesús raa̱ sìhià hue' huin nûhui nìko ni̱ gata: —Si huîn' Da'ní Ma̱'an Ña'anj an, ni̱ gue̱j hiuj nânj ni̱ gi̱ni̱nj ga̱'a̱nj nda nìkà' mánj.
42004010	Dadin' huê danj nnunj riñan ñanj: Ni̱ gà'nï̀nj Ma̱'an Ña'anj an nej si-ángel ga̱'na̱' du̱gumîn ninj sò'.
42004011	Ni̱ gàrà'huè' ninj sò', huê dânj ni̱ si̱ ge'ë̂j dakót ngà nej hiëj mánj.
42004012	Nanikàj Ma̱'an Jesús ni̱ gata: —Ni̱ huê danj taj riñan ñanj si-nùguàn' Ma̱'an Ña'anj an: “Ni̱ si̱ ga̱'hue ga̱ya̱ka̱j' da'nga'a ngà Ma̱'an Señor huin Dan'anj' mánj.”
42004013	Ni̱ nga gisîj gayakaj da'nga' sa nàsà'a ngà Ma̱'an Jesús, ni̱ gahuin ane riñan Ma̱'an Jesús 'ngo̱ diû.
42004014	Huê danj ni̱ ga'anj Ma̱'an Jesús nda Galilea ngà sun ga'hui' Ma̱'an Espíritu Santo riñanj, ni̱ ûta ga'min hue'ê nej guiì ni'in ninj Ma̱'an da' hua̱ nï̀n' gàchrà' riñan hio'ó màn ganikàj rukû yuman' dânj.
42004015	Ni̱ gidigân Ma̱'an Jesús ruhuâ huê' huin si-nùhuì nej sij, ni̱ ûta ga'min hue'ê nej sij rayi'î Ma̱'an.
42004016	Ni̱ ga'na' Ma'an Jesús yuman' Nazaret, yuman' ñan gane nga gachi; ni̱ gui ganarânj rûhua huin gui dânj ni̱ gatu ruhuâ hue' huin si-nùhuì nej sij, dàj rûn' hua chrej ni̱ka, ni̱ ganayumanj ni̱ gahia riñan ñanj si-nùguàn' Ma̱'an Ña'anj an.
42004017	Ni̱ ga'hui' nej sij ra'a librû gachrûn Isaias sô' gataj dàj ga̱huin, ni̱ nga naguchraj riñan ñanj dânj, ni̱ ganari'ij ñan gachrûn' sô' dànanj:
42004018	Nne Si-Espíritu Ma̱'an Señor ngàj, dadin' ganaguij ñùnj guendâ gànàtàj si-nùguàn' Ma̱'an Ña'anj an riñan nej guiì hua̱ ninaj ngà nanè nimân; ni̱ ga'nïn gà'àn guendâ gi̱'hia ga̱na̱huin nimân nej guiì giran' sa̱ñu̱n ngà nimân, ni̱ gi'hia si ga̱hui̱ nej guiì nne ni̱nï̱n' dukuâ ga'a ni̱ gi'hia si ga̱na̱huin rune ñan nej guiì du̱chri; ni̱ ga̱huin dïn'ïnj ruhuâ nej guiì giran' sañuun.
42004019	Ni̱ gànàtàj si hio' nânj huin hio' ûta ganahuin 'ì ruhuâ Ma̱'an Ña'anj an ni'in nej guiì.
42004020	Ni̱ durumin ñanj si-nùguàn' Ma̱'an Ña'anj an, ni̱ naga'huij ra'a sí ni̱kï̱n' gidigân hiuj dânj, ni̱ ga'anj ga̱ne ni̱ ûta hue'ê ga'nḯn ña̱n nej guiì màn ruhuâ hue' dânj riñanj.
42004021	Ni̱ gayi'ij ni̱ gata gu̱nïn nej guiì màn hiuj dânj: —Gu̱nïn daran' nej suj si gui hia̱j ni̱ gisîj nuguan' nânj.
42004022	Ni̱ ûta hue'ê gi'hiaj Ma̱'an Jesús gataj daran' nej guiì, ni̱ ûta gahuin ña̱'anj ruhuâ ninj nga gu̱nïn ninj nej nuguan' hua̱ hue'ê ga'min Ma̱'an Jesús, ni̱ gataj ninj: —Sê da'ní José huin sí nânj rà' sa ûn'.
42004023	Ni̱ gataj Ma̱'an Jesús gu̱nïn ninj: —Yìtï̀nj chre ni̱ ga̱ta̱j nej suj 'ngo̱ guentû nânj riñânj: “Ma̱'ân rè' huin sí gònò'òo, ni̱ gi̱'hiaj gònò'ò rè' Ma̱'ân rè'”; ni̱ ga̱'hue gataj nej suj: “Nej sa gunïn nej ñûnj gi'hiaj Ma̱'ân rè' ruhuâ yuman' Kapernaúm, ni̱ huê danj gi̱'hiaj Ma̱'ân rè' si ga̱na̱huin nej guiì yiñán Ma̱'ân rè'.”
42004024	Ni̱ gataj Ma̱'an Jesús: —Yàngà' hia nï̀n' gàtà, ni̱ gà' si̱ 'ngo̱ nej sí gataj dàj gahuin nun gi̱ni̱nj hue'ê riñan nej guiì màn ruhuâ yiñán nej sô'.
42004025	Ni̱ yàngà' hia nï̀n' gàtà ni̱ nga diû gane Elías ni̱ ûta gimân nej siyànà minj in ruhuâ yuman' Israel, sani̱ nga ganarán yàtà'a ni̱ nun gàmàn' huà'nï̀nj hio'ó tá huàtàn' ahuii, ni̱ ûta gahuin yi'naa nï̀n' gàchrà' riñan hio'óo;
42004026	sani̱ nun gà'nï̀nj Ma̱'an Ña'anj an ga̱'a̱nj sô' riñan gà' si̱ 'ngo̱ nej siyànà dânj, dadin' dànanj ga'nḯn Ma̱'an Ña'anj an ga'anj sô' riñan 'ngo̱ siyànà minj nne yuman' Sarepta riñan hio'ó Sidón.
42004027	Ni̱ ûta gimân gà'ì nej sí nnùn yi'ì lepra ruhuâ yuman' Israel diû nga gane Eliseo sô' gataj dàj gahuin; sani̱ gà' si 'ngo̱ nej sô' nun ga̱na̱huin sà' nneè kú, màn 'ngo̱ rïn Namán sí nne yuman' Siria ganahuin gi'hiaj Eliseo.
42004028	Nga gunïn daran' nej sí màn ruhuâ hue' huin nûhui, ni̱ ûta gina'an ruhuâ nej sô' nga gunïn nej sô' nej nuguan' gataj Ma̱'an Jesús gu̱nïn nej sô';
42004029	Huê danj ni̱ ganayumàn nej sí màn hiuj dânj, ni̱ giri nej sô' ne' ye̱' yuman' snà'ànj dânj ga'anj Ma̱'an Jesús, ni̱ ni̱ka̱j nej sô' ga'anj nej sô' raa̱ kï̱j ña̱n tàj yuman' snà'ànj huin yiñán nej sô', dadin' ruhuâ nej sô' gu̱du̱guêj nej sô' Ma̱'an Jesús riñan ganee.
42004030	Sani̱ gachîn Ma̱'an Jesús siganï̂nj nej sô' ni̱ ga'an a'ngô hiuj u.
42004031	Ni̱ ga'anj Ma̱'an Jesús yuman' Kapernaúm huin do'ó yuman' Galilea, ni̱ gidiganj riñan nej guiì màn hiuj dânj nej gui ganarânj rûhua.
42004032	Ni̱ ûta gahuin ña̱'anj ruhuâ nej guiì rayi'î nej yì'nï̀n' nej nuguan' ga'min Ma̱'an, dadin' ga'min dàj rûn' ga'min nej sí ni̱ka̱j suun.
42004033	Ni̱ ruhuâ hue' huin nuhuî dânj nne 'ngo̱ sí dânj ni̱ ruhuâ nimân sô' nun 'ngo̱ nanè kï̱j hua̱a, ni̱ ûta nùkuaj gaguâj nanè kï̱j hua dânj:
42004034	—Ni̱ gataj nanè kï̱j hua̱ dânj: Nùnj huin si huin ruhuâ Ma̱'ân rè' ni'în rè' nej ñûnj rà'aj, Jesús Nazareno. Ga'na' Ma̱'ân rè' guendâ du̱nahuij Ma̱'ân rè' nej ñûnj nî'. Ni̱ ni'ín si huin Ma̱'ân rè' 'ngo̱ sa gè huin Da'ní Ma̱'an Ña'anj an.
42004035	Ni̱ dugunïn gà'ì Ma̱'an Jesús sa kï̱j dânj ni̱ gata: —Dḯn ga̱ne du'huá' ráj, ni̱ ga̱hui̱ ruhuâ nimân sí dânj ni̱ ga̱'a̱nj ráj. Hiô' ni̱ dunatûj sa kï̱j dânj sí nânj siganï̂nj nej guiì màn hiuj dânj; ni̱ gahui ruhuâ nimân sô' ni̱ ga'an, ni̱ nun gi̱ran' sa̱ñu̱n sô' gi̱'hia gà' mánj.
42004036	Ni̱ ûta gahuin ña̱'anj ruhuâ daran' nej guiì, ni̱ ganarïsna'anj ninj siganï̂nj nej ma̱'an ninj ni̱ gataj ninj: —Ahuin nuguan' huin na̱nj rà'aj, dadin' a'min dàj rûn' ga'min 'ngo̱ sí ni̱ka̱j suun ni̱ ga'nïn' sunj riñan nej nanè kï̱j hua̱a, ni̱ gahui ninj ruhuâ nimân nej guiì ni̱ ga'anj ninj rà'aj.
42004037	Ni̱ gaya'nï̀n nuguan' sà' gi'hiaj Ma̱'an Jesús nï̀n' gàchrà' riñan daran' nej yuman' màn ganikàj hiuj dânj.
42004038	Hiô' ni̱ ganayumàn Ma̱'an Jesús ni̱ gahui ruhuâ si-nùhuì nej sij, ni̱ ga'an ña̱n nne dukuâ nni yìchèj Simón. Ni̱ gini'in si̱ ûta nun gachi'i nni yìchèj sô'; ni̱ gachín nì'hiaj nej sô' riñan Ma̱'an si gi̱'hia ga̱na̱huin sachij dânj.
42004039	Ni̱ gudugua' Jesús Ma̱'an riñan sachij dânj, ni̱ dugunïn gà'ij yi'ì gàchì'i; huê danj ni̱ giyichin' si̱ ginun gachi'i sachij dânj, ni̱ orâ chre ni̱ ganayumàn sachij dânj, ni̱ gunânj gi̱tsi sachij dânj riñan nej sij.
42004040	Ni̱ nga gata' gui raa̱ kï̱j ï, ni̱ ni̱ka̱j daran' nej guiì màn hiuj dânj nej guiì a'nan'an ngà ahuin na̱nj yi'ì gara'hue̱' ninj ga'na' ninj riñan Ma̱'an Jesús; ni̱ guta' Ma̱'an ra'a ahui da' go'ngo̱ nej guiì dânj, ni̱ ganahuin ninj gi'hiaj Ma̱'an.
42004041	Ni̱ gahui nej sa nàsà'a ruhuâ nimân ûta gà'ì nej guiì, ni̱ ga'min nùkuaj nej sa nàsà' dânj ni̱ gataj ninj: —Sò' huin Da'ní Ma̱'an Ña'anj an. Sani̱ dugunïn gà'ì Ma̱'an Jesús ni̱ nu̱n ga̱'nïn ga̱'mi̱n ninj, dadin' ni'in ninj si huê Ma̱'an Jesús huin Cristo.
42004042	Ni̱ nga gà' giyigï̀n a'ngô gui dânj, ni̱ gahui Ma̱'an Jesús ni̱ ga'an riñan hio'ó nàkòo; ni̱ nana'hui' nej guiì rigìi Ma̱'an, ni̱ guchi' ninj ña̱n nne Ma̱'an, ni̱ gida'a ninj gara'hue̱' ninj Ma̱'an dadin' na'huêj ruhuâ ninj si ga̱huin ane riñan ninj.
42004043	Sani̱ gataj Ma̱'an Jesús: —Hua̱ ni̱ña̱n nï̀n' si gà'àn a'ngô nej yuman' snà'ànj màn a'ngô hiuj u, dadin' da'huí ga̱'a̱nj gànàtàj si-nùguàn' Ma̱'an Ña'anj an riñan nej guiì; dadin' huê rayi'î sun dânj ga'nḯn Ma̱'an Ña'anj an ga'ná.
42004044	Ni̱ ganata' Ma̱'an Jesús si-nùguàn' Ma̱'an Ña'anj an riñan nej guiì ruhuâ nej huê' huin nuhuî màn riñan hio'ó Galilea.
42005001	Gahuin 'ngo̱ gui dânj nga ni̱kï̱n' Ma̱'an Jesús nìchrùn' du'hua nne ña̱'a̱nj nu̱n Genesaret, ni̱ ûta ganara'hui' nej guiì riñan Ma̱'an dadin' ruhuâ ninj gu̱nïn ninj si-nùguàn' Ma̱'an Ña'anj an.
42005002	Ni̱ gini'in Ma̱'an Jesús nikïn' huìj barku nìchrùn' du'hua dahue̱ nu̱n hiuj dânj; ni̱ gananinj nej sí giri yukuaj a ruhuâ barkû dânj, ni̱ gana'nïn' nej sô' nnanj giri yukuaj a mân nej sô'.
42005003	Ni̱ gatûj Ma̱'an Jesús ruhuâ 'ngo̱ barku, huin si'hiaj Simón, ni̱ gachín nì'hiaj Ma̱'an Jesús riñan Simón si gi̱'hiaj sô' sunuj u ni̱ gi̱'hiaj anêj sô' doj si-barkû sô' du'hua hio'ó nàkòo; ni̱ ga'anj ga̱ne Ma̱'an Jesús ruhuâ barkû dânj, ni̱ gayi'ì Ma̱'an Jesús ni̱ gidiganj si-nùguàn' Ma̱'an Ña'anj an riñan nej guiì màn hiuj dânj.
42005004	Ni̱ nga gisîj ga'min ni̱ gata gu̱nïn Simón: —Gi̱nikaj sò' barkû dan ni̱ ga̱'a̱nj nda ña̱n hua̱ gùnùn ruhuâ nne ña̱'a̱nj, ni̱ gà'nï̀nj nnanj giri yukuaj a ni̱ gìrì' yukuaj a.
42005005	Nanikàj Simón, ni̱ gataj sô': —Maestrûj, da' hua̱ gè ña̱n' nânj gi'hiaj sun nej ñûnj, sani̱ nitaj yukuaj a giri' nej ñûnj; sani̱ ngà si-nùguàn' Ma̱'an rè' ni̱ gà'nï̀n nnanj giri yukuaj a ruhuâ nne ña̱'a̱nj.
42005006	Ni̱ nga gisîj ga'nḯn nej sij nnanj ruhuâ nne ña̱'a̱nj, ni̱ nda gachra chre nnanj giri' nej sij yukuaj a, ni̱ nda guyutù nnanj dânj gi'hiaj nej yukuaj a.
42005007	Hiô' ni̱ gi'hiaj ra'a nej sij riñan a'ngô da̱'a̱j nej sí ni̱ka̱j dugui' ngà nej sij ni̱ ga'na' nej sô' ngà a'ngô barku, guendâ gu̱ru̱gûñu'unj nej sô' nej sij; ni̱ ga'na' nej sô' ni̱ gachra nda gu̱ña̱n nguèj barkû dânj giri' nej sij yukuaj a, ni̱ nda ganaga' nguèj barkû dânj ruhuâ nnee.
42005008	Ni̱ nga gini'in Pedro nej nânj, ni̱ ganikïn' rúdàkòj sô' riñan Ma̱'an Jesús ni̱ gataj sô': —Gu̱xu̱n rè' Ma̱'ân rè riñânj, na̱nj Señor, dadin' huín sí gakï̱n'ïn.
42005009	Dadin' rayi'î guendâ ûta giri' nej sij nej yukuaj a, ni̱ ûta guyu'hui' Pedro, ni̱ huê danj na̱nj ûta guyu'hui' nej sí ni̱ka̱j dugui' ngà sô'.
42005010	Ni̱ huê dânj na̱nj guyu'hui' Jacobo ngà Juan, huin da'ní síchìj Zebedeo, dadin' nej sô' gi'hiaj sun nùguàn'àn ngà Simón. Ni̱ gataj Ma̱'an Jesús gu̱nïn Simón: —Si̱ guyu'huî' mánj; dadin' àsìj gui hia̱j ni̱ gahuîn' sí gìrì' nej síi gi̱nikò' rukú.
42005011	Ni̱ ne' rùkù nga guru'man ra'a nej sij si-barkû nej sij ga'an riñan hio'ó hua̱ nàkòo, ni̱ gudunâj nej sij daran' nej sa hua̱ riñan nej sij, ni̱ ginikò' nej sij rukû Ma̱'an Jesús ni̱ ga'anj nej sij nngaj.
42005012	Ni̱ gahuin nga nne Ma̱'an Jesús ruhuâ 'ngo̱ nej yuman' snà'ànj dânj, ni̱ nne 'ngo̱ sí nnùn yi'ì lepra hiuj dânj, ni̱ nga gini'in sô' Ma̱'an Jesús, ni̱ ganikïn' rúdàkòj sô' ni̱ gudugua' sô' nda riñan hio'óo hio sô' ni̱ gachín nì'hiaj sô' ni̱ gataj sô': —Señor, si ruhuâ Ma̱'ân rè' ni̱ ga̱'hue gi̱'hiá rè' ga̱na̱huín na̱nj ánj.
42005013	Hiô' ni̱ dunukuâ Ma̱'an Jesús ra'a, ni̱ gagan' ra'a sí dânj ni̱ gata: —Ruhuâj si ga̱na̱huin sà' nneè kút. Ni̱ orâ chre ni̱ giyi'nèj yi'ì lepra riñan nneè kú sô'.
42005014	Ni̱ ga'nïn' Ma̱'an Jesús suun riñan sí dânj sisi̱ si̱ ganata' sô' gu̱nïn gà' si̱ 'ngo̱ nej guiì; sani̱ gataj Ma̱'an Jesús: —Gà'ànj' ni̱ gi̱digân' ma̱'ân' riñan rej ni̱ gà'huì' 'ngo̱ yuku guendâ ganahuin sà' nneè kút, dàj rûn' giyi'nïn' suun gi'hiaj Moisés. Guendâ gi̱ni̱'in nej sij sa sà' gi'hiaj Ma̱'an Ña'anj an ngà' ráj.
42005015	Sani̱ ûta ga'min hue'ê nej guiì rayi'î Ma̱'an Jesús ni̱ da' gui ni̱ dànanj ûta gà'ì nej guiì huin sa gunïn rayi'î sa sà' gi'hiaj Ma̱'an Jesús; ni̱ ûta nara'hui' nej guiì dadin' ruhuâ ninj gu̱nïn ninj sa ga'min Ma̱'an Jesús, ni̱ ruhuâ ninj si gi̱'hiaj Ma̱'an Jesús si ga̱na̱huin ninj riñan nej yi'ì gara'hue̱' ninj.
42005016	Sani̱ gahuin anêj Ma̱'an Jesús riñan nej guiì dânj ni̱ ga'an riñan hio'ó hua̱ ni'nï̀nj ïn, ni̱ ga'min ngà Ma̱'an Ña'anj an.
42005017	Gahuin 'ngo̱ gui dânj nga nikïn' Ma̱'an Jesús gidiganj, ni̱ nne nej sí fariseo ngà nej sí maestrû chru̱n ley, ni̱ nej sí nânj ga'na' nej yuman' màn Galilea, ngà Judea ni̱ Jerusalén; ni̱ nne Ma̱'an Ña'anj an ngà Jesús rayi'î dânj ga'hue ganahuin nej guiì gi'hia.
42005018	Hiô' ni̱ guyumân gà'ì ran' nej sí dânj ni̱ ata nej sô' 'ngo̱ sí na'hue gìsìkì' nneè kú ni̱ tàj sí dânj riñan nna nikaj nej sô' 'na̱' nej sô', ni̱ ruhuâ nej sô' ga̱tu̱ nej sô' nda ruhuâ hue' ña̱n nne Ma̱'an Jesús dadin' ruhuâ nej sô' si gùchì' sí a'nan' nânj nda ne' ri̱ña̱n Ma̱'an Jesús.
42005019	Sani̱ nitaj dàj huaj ga̱'huê gùchì' nej sô' nda ña̱n ni̱kï̱n' Ma̱'an Jesús dadin' ûta nìchra mân guiì ruhuâ hue' dânj, huê danj ni̱ gahui nej sô' yichrá hue'e, ni̱ guta' nej sô' 'ngo̱ hiu'uj u, ni̱ tàj sí na'hue gìsìkì' nânj riñan nna ni̱ guduninj nej sij sô' ñan ni̱kï̱n' Ma̱'an Jesús.
42005020	Ni̱ nga gini'in Ma̱'an Jesús si ûta nìko guyumân ruhuâ nej sij, ni̱ gata gu̱nïn sí na'hue gìsìkì' nneè kú: —Gà' ginikâ nimân nìko rayi'î nej si-ga̱kï̂nt.
42005021	Hiô' ni̱ gayi'ì nej sí chru̱n ley ngà nej sí fariseo ni̱ ganï̂n a'nan' ruhuâ nej sô' ngà nda ruhuâ nimân nej sô' ni̱ gataj nej sô': “Ahuin sí nânj ni̱ ga'min kï̱j sô' riñan Ma̱'an Ña'anj an rà'aj. Ahuin sí ga̱'hue gi̱'hiaj gànàrë̀' si-ga̱kïn' 'ngo̱ guiì ni̱ si̱ 'ngo̱ rïn Ma̱'an Ña'anj an huin sa ga̱'hue gi̱'hiaj gànàrë̀' si-ga̱kïn' ninj rà'aj.”
42005022	Hiô' ni̱ ni'in Ma̱'an Jesús, dàj ganï̂n ruhuâ nej sij ni̱ nanika ni̱ gata gu̱nïn nej sij: —Nùnj huin si a'min nej suj ngà nda ruhuâ nimân nej suj rà'aj.
42005023	Ahuin sa nitaj si hua̱ chì' ga̱'hue gàtà ruhuâ nej suj rà'aj: “Gà' ginikâ nimân nìko rayi'î nej si-ga̱kï̂nt”, nej si gàtà: “Ga̱na̱chi sò' ni̱ ga̱che̱ ráj.”
42005024	Sani̱ guendâ gi̱ni̱'i̱n nej suj si ñùnj ni̱ ni̱ka̱j sùnj riñan hio'óo guendâ ga̱'hue na̱du̱rë'ë́ si-ga̱kïn' nej guiì. Ni̱ gata gu̱nïn sí na'hue gìsìkì' nneè kú dânj: —Riñan sò' tâ: Ni̱ ga̱na̱chî sò' ni̱ ga̱na̱ka̱j nna tàj', ni̱ na̱n' dukuâ' ráj.
42005025	Ni̱ orâ chre ni̱ ganachi sí dânj ni̱ gini'in daran' nej guiì màn hiuj dânj, ni̱ ganakaj sô' nna tàj sô' ni̱ nan' sô' dukuâ sô', ni̱ ga'min hue'ê sô' yi'î Ma̱'an Ña'anj an.
42005026	Ni̱ ûta gahuin ña̱'anj ruhuâ daran' nej guiì màn hiuj dânj, ni̱ ûta ga'min hue'ê ninj yi'î Ma̱'an Ña'anj an; ni̱ ûta guyu'hui' ninj, ni̱ gataj ninj: —Hia̱j ni̱ gini'in nê' sa sà' nìko xi gi'hiaj Ma̱'an Ña'anj an na̱nj ánj.
42005027	Ne' rùkù nga gisîj gahuin nej nânj ni̱ gahui Ma̱'an Jesús ni̱ ga'an, ni̱ gini'in nne Leví hue' ñan naru'hue nej guiì san'anj huin kuestu dadin' huin sô' sí ga'nêj san'anj an guendâ gobierno ni̱ gata gu̱nïn sô': —Gi̱nikô' sò' rukú.
42005028	Ni̱ gudunâj sí nânj daran' sa màn riñan sô', ni̱ ganayumàn sô' ni̱ ga'anj sô' ngà Jesús.
42005029	Ni̱ gi'hiaj Leví 'ngo̱ nihia nìko dukuâ sô'; ni̱ nne ûta gà'ì nej sí ga'nêj san'anj guendâ gobierno ngà a'ngô nej guiì yi'nḯn mesa ngà sô'.
42005030	Ni̱ ga'min nej sí chru̱n ley ngà nej sí fariseo yi'î nej sí ga'na' ga̱huin chru̱n riñan Ma̱'an Jesús ni̱ gataj nej sô': —Nùnj huin saj ni̱ ya nej suj ni̱ go'o nej suj ngà nej sí ga'nêj san'anj an guendâ sí gobierno ni̱ ngà nej sí gakï̱n'ïn rà'aj.
42005031	Nanikàj Ma̱'an Jesús ni̱ gata: —Nej sí sà'a ni̱ nitaj si̱ nana'hui' nej sô' sí gònò'òo mánj, nej sí a'nan' ngà nneè kú huin sí nana'hui' sí gònò'òo na̱nj ánj.
42005032	Nu̱n gà'nàj guendâ gàkï̀n nej sí ganï̂n ruhuâ si huin nej sô' sí ni̱ka̱a mánj, ga'ná guendâ gi̱'hia si nànìkàj ruhuâ nej sí gi'hiaj gakï̱n'ïn, rayi'î si-ga̱kïn' nej sô'.
42005033	Hiô' ni̱ gataj nej sí dânj: —Nùnj huin saj ni̱ nej sí 'na̱' ga̱huin chru̱n riñan Juan ni̱ ûta gà'ì gui ni̱ ga gi̱ni̱ne̱j nej sô' nga ga'min nej sô' ngà Ma̱'an Ña'anj an, ni̱ huê dânj na̱nj gi'hiaj nej sí 'na̱' ga̱huin chru̱n riñan nej sí fariseo, sani̱ nej sí 'na̱' ga̱huin chru̱n riñan Ma̱'ân rè' ni̱ yâ nej sô' ni̱ go'o nej sô' rà'aj.
42005034	Ni̱ gataj Ma̱'an Jesús: —Ga̱'hue ga̱ta̱j nej suj gu̱nïn nej sí nne gi'ñanj ñan ga̱ra̱n ra̱'a 'ngo̱ sí dânj, si ga̱ gi̱ni̱ne̱j nej sô' ngà nï̀n' nne sí ga̱huin nika siyànà dânj na̱nj nî'.
42005035	Sani̱ gùyùmàn gui ni̱ gàhuì' sí huin nika siyànà dânj, hiô' ni̱ hua̱ da̱'a̱j nej gui ni̱ ga̱ gi̱ni̱ne̱j nej sô'.
42005036	Ni̱ gataj Ma̱'an Jesús 'ngo̱ nuguan' ráan: —Gà' si̱ 'ngo̱ síi si̱ ga'ne' 'ngo̱ dasû atsîj nàkàa ni̱ gànà'nï̀nj sô' atsîj dânj riñan 'ngo̱ atsîj re'èe; dadin' si dànanj gi̱'hiaj sô' ni̱ sê màn 'ngo̱ rïn atsîj nàkà dânj gùyùtù gi'hiaj sô', ni̱ gà' danj ni̱ si̱ ganari'ij gi̱nun riñan atsîj nàkà dânj ngà atsîj re'è dânj mánj.
42005037	Ni̱ nitaj gà' si̱ 'ngo̱ síi ga'nḯn nne bino nàkàa ruhuâ nnïnj re'èe, dadin' gùyùtù nnïnj re'è dânj gi̱'hiaj nne bino nàkàa ni̱ gañanj nï̀n' nne bino, ni̱ gìrë̀' nnïnj re'è dânj gi̱'hia.
42005038	Sani̱ nne bino nàkàa ni̱ ruhuâ nnïnj nàkàa da'huî' ga̱chro'; ni̱ gu̱ña̱n chre gùnùkuaj ngue.
42005039	Ni̱ sí gà' gu'ñun go'o nne bino nun gà' nâ ni̱ si̱ ga'huej ruhuâ sô' go̱'o̱ sô' nne bino nàkàa; dadin' gataj sô': “Si nne bino nu̱n gà' nâ dânj huin nne bino sà' hua̱ doj gà' da' nne bino nàkà dânj.”
42006001	Gahuin 'ngo̱ gui ganarânj ruhuâ ni̱ gachin Ma̱'an Jesús hua ñan gunun nej sij trigu, ni̱ girihiâj nej sí 'na̱' ga̱huin chru̱n riñanj ka trigu, ni̱ gôj nej sô' ngà ra'a nej sô' ni̱ yâ nej sô'.
42006002	Ni̱ gataj da̱'a̱j nej sí fariseo: —Nùnj huin saj ni̱ gi'hiaj nej suj dànanj ni̱ nitaj si dùgùnàj huaj dadin' hia̱j huin gui ganarânj rûhua rà'aj.
42006003	Nanikàj Ma̱'an Jesús ni̱ gata: —Nun ga̱hia̱ nej suj, ni̱ gi̱ni̱'in nej suj dàj gi'hiaj David nga ganachinj yi'na'a riki sij ni̱ ganachinj yi'naa riki nej sí ni̱ka̱j dugui' ngà sij mínj.
42006004	Dàj gi'hiaj sij nga gatûj sij ruhuâ dukuâ Ma̱'an Ña'anj an, ni̱ gida'a sij nej rachrún ga'hui' nej guiì riñan Ma̱'an Ña'anj an, ni̱ nitaj gue̱nda̱ sij ya̱ sij nej rachrún dânj, dadin' man nej rej huin nej sí hua̱j ga̱'hue ya̱ nej rachrún dânj, ni̱ huê danj na̱nj ga'hui' sij yâ nej sí ni̱ka̱j dugui' ngà sij mínj.
42006005	Ni̱ gataj Ma̱'an Jesús a'ngô nuguan'an: —Ñùnj huin Ma̱'an Señor ni̱ ga'nḯn riñan gui ganarânj ruhuâ.
42006006	Gahuin nga guyumân a'ngô gui ganarânj rûhua, ni̱ gatûj Ma̱'an Jesús ruhuâ huê' huin nûhui ni̱ gidiganj si-nùguàn' Ma̱'an Ña'anj an riñan nej guiì màn hiuj dânj; ni̱ ni̱kï̱n' 'ngo̱ sí dânj ni̱ ganakò ra'a sô' ne' huà' sô'.
42006007	Ni̱ màn nej sí chru̱n ley ngà nej sí fariseo naga'naj nej sô', dadin' ruhuâ nej sô' gi̱ni̱'in nej sô' si gui ganarânj ruhuâ ni̱ gi̱'hiaj Ma̱'an Jesús si ga̱na̱huin sí dânj, da'nga ni̱ ga'hue ga̱ra̱n ruhuâ nej sô' rayi'î Ma̱'an.
42006008	Sani̱ gà' ni'in Ma̱'an Jesús dàj ganï̂n ruhuâ nej sij; ni̱ gata gu̱nïn sí ganakò ra'a dânj: —Gànàyùmàn sô' ni̱ ganikï̂n' da̱nï̱n hiuj nânj. Ni̱ ganayumàn sí dânj ni̱ ganikïn' sô' da̱nï̱n ña̱n màn nej sij.
42006009	Hiô' ni̱ gataj Ma̱'an Jesús: —Gàchìnj na'ân 'ngo̱ nuguan'an nej suj: Dùgùnàj huaj si gi̱'hio' sa sà'a gui ganarânj ruhuâ nî', si dùgùnàj hua̱j si gi̱'hio' sa a'nan'an sà'. Dùgùnàj huaj si gi̱'hio si ga̱na̱ni̱n 'ngo̱ guiì nî' si dùgùnàj huaj si gi̱'hio' si gàhuì' 'ngo̱ guiì sà'.
42006010	Ni̱ gini'hiaj Ma'an Jesús riñan daran' nej guiì màn ganikàj ne' rùkuj, ni̱ gata gu̱nïn sí dânj: —Du̱nukuâ sò' ra'ât ánj. Ni̱ dunukuâ sí dânj ra'a sô', ni̱ ganahuin ra'a sô'.
42006011	Ni̱ ûta gina'an ruhuâ nej sí dânj, ni̱ nadigi'ñun nej sô' dàj gi̱'hiaj nej sô' ngà Ma̱'an Jesús.
42006012	Nej gui dânj ni̱ ga'anj Ma̱'an Jesús raa̱ 'ngo̱ kï̱j ï guendâ ga̱'mi̱n ngà Ma̱'an Ña'anj an, ni̱ da' hua̱ gè 'ngo̱ ñan'an gane ga'min ngà Ma̱'an Ña'anj an.
42006013	Ni̱ nga giyigï̀n ne' ni̱gan' a'ngô gui, ni̱ gakḯn Ma̱'an Jesús nej sí ga'na' ga̱huin chru̱n riñanj, ni̱ ganaguij yùhuìj nej sô', ni̱ dugû'na si ga̱huin nej sô' apóstol:
42006014	Ni̱ gakïn Simón, ni̱ huê sô' dugû'na Pedro, ni̱ gakïn Andrés huin dinḯn Pedro, ni̱ gakïn Jacobo ngà Juan, Felipe ngà Bartolomé,
42006015	ni̱ gakïn Mateo, Tomás, Jacobo huin da'ní síchìj Alfeo, ni̱ gakïn Simón sô' gù'nàj Zelote,
42006016	gakïn Judas sô' huin da'ní Jacobo, ni̱ gakïn Judas Iscariote, sí nânj huin sí gudu'huêj Ma̱'an riñan nej rej.
42006017	Ni̱ gananinj Ma̱'an Jesús raa̱ kï̱j dânj, ni̱ gahuin ranj doj ña̱n hua̱ ta riñan hio'óo ngà nej sí 'na̱' ga̱huin chru̱n riñanj ni̱ ngà nej guiì rigì 'na̱' riñan hio'ó Judea, nej guiì 'na̱' Jerusalén ni̱ nej guiì màn du'hua nne ña̱'a̱nj nu̱n yuman' Tiro, nej guiì màn Sidón, ni̱ ga'na' nej guiì nânj dadin' ruhuâ ninj gu̱nïn ninj ni̱ ruhuâ ninj ga̱na̱huin ninj gi̱'hiaj Ma̱'an.
42006018	Ni̱ gi'hiaj Ma̱'an Jesús si ga̱na̱huin nej guiì giran sa̱ñu̱n gi'hiaj nej nanè kï̱j hua̱a.
42006019	Ni̱ ûta huin ruhuâ nej guiì gàgàn' ra'a ninj Ma̱'an Jesús dadin' gahui 'ngo̱ sa nùkuaj dânj ruhuâ nimân Ma̱'an ni̱ ganahuin daran' nej guiì gi'hiaj Ma̱'an.
42006020	Ni̱ ganachi nikaj ñan Ma̱'an Jesús riñan nej sí 'na̱' ga̱huin chru̱n riñanj ni̱ gata gu̱nïn nej sô': —Ga̱na̱huin nìhià' ruhuâ nej suj huin ganìki, dadin' ga̱ne nej suj ñan gi̱nikaj su̱n Ma̱'an Ña'anj an.
42006021	’Ga̱na̱huin nìhià' ruhuâ nej suj ganachinj yina'a riki, dadin' gìrì' nej suj ya̱ nej suj. ’Ga̱na̱huin nìhià' ruhuâ nej suj dugue'e hia̱j dadin' ga̱'nga̱' nej suj.
42006022	’Ga̱ nìhià' ruhuâ nej suj si nun gi̱ni̱nj hue'ê nej suj riñan nej guiì, ni̱ gi'hiaj anêj nej sô' riñan nej sô' nej suj, ni̱ ran' nej sô nej suj, ni̱ gataj nej sô' si huin nej suj sí a'nan'an, rayi'î guendâ guyumân ruhuâ nej suj ni'in nej suj ñùnj.
42006023	Gui dânj ni̱ ga̱na̱huin nìhià' ruhuâ nej suj, ni̱ ga̱huin nne̱ nej suj, dadin' ûta nìko hua̱ sa ga̱na̱huin ra̱'a nej suj yàtà'a; dadin' huê dànanj gi'hiaj rej nej sí dânj ngà nej sô' gataj dàj ga̱huin.
42006024	’Sani̱ ûta gi̱ran' sa̱ñu̱n nej suj nej sí yiru'huê dânj. Dadin' gà' ûta ganahuin nìhià' ruhuâ nej suj ngà nej sa màn ruhuâ yumiguìi.
42006025	’Sani̱ ûta gi̱ran' sa̱ñu̱n nej suj nej guiì nitaj àmàn giran' yi'naa. Dadin' ûta ga̱na̱chinj yi'naa riki nej suj. ’Ni̱ ûta gi̱ran' sa̱ñu̱n nej suj a'nga' gui hia̱j. Dadin' ûta ga̱na̱nï̱n ruhuâ nej suj ni̱ gu̱du̱gue̱'e nej suj ni̱ ga̱gua̱j hia nej suj.
42006026	’Ûta gi̱ran' sa̱ñu̱n nej suj nga ga̱'mi̱n hue'ê daran' nej guiì rayi'î nej suj. Dadin' huê dànanj ga'min hue'ê rej nej suj rayi'î nej profeta gidigañu'unj un.
42006027	’Ni̱ a'mînj riñan nej suj unïn dânj: Ni̱ ga̱ 'ì ruhuâ nej suj ni'in nej suj guiì gunïn' ngà nej suj, ni̱ gi̱'hiaj nej suj sa sà'a riñan nej guiì ri̱ña̱n gininj 'ì nej suj;
42006028	ga̱'mi̱n hue'ê nej suj riñan nej sí ga'min kï̱j riñan nej suj, ni̱ gàchìnj nì'hiaj nej suj riñan Ma̱'an Ña'anj an rayi'î nej sí ganachi nikaj nuguan' gidigañu'unj un rayi'î nej suj.
42006029	Si gà'huì' 'ngo̱ sí dânj ànèj yi'nḯn riñan nej suj ni̱ gà'huì' nej suj ané yi'nḯn riñan nej suj gà'huì' sô'; ni̱ si̱ hua̱ 'ngo̱ sí ruhuâ ga̱'ne̱ reto nej suj, ni̱ si gàchìnj sô' sigan' nej suj ni̱ gà'huì' nej suj sigan' nej suj ra'a sô'.
42006030	Ahuin na̱nj sí gàchìnj 'ngo̱ rasu̱un riñan nej suj, ni̱ gà'huì' nej suj sa gachín sô' riñan nej suj, ni̱ si gida'a sô' 'ngo̱ nej rasu̱n huin si'hiaj nej suj, ni̱ si̱ ganachin' nej suj rasu̱n danj riñan sô' mánj.
42006031	Si ruhuâ nej suj ga̱'mi̱n hue'ê nej síi ngà nej suj, ni̱ huê danj ga̱'mi̱n hue'ê nej suj ngà nej sô'.
42006032	’Dadin' si 'ì ruhuâ nej suj ni'in nej suj man nej guiì 'ì ruhuâ ni'in nej suj. Ni̱ ahuin sa sà' ga̱na̱huin ra̱'a nej suj hiô' rà'aj, dadin' huê danj gi'hiaj nej sí gakï̱n'ïn ni̱ man ngà nej sí ni̱ka̱j dugui' ngà nej sô' 'ì ruhuâ nej sô'.
42006033	Ni̱ si̱ man ngà nej guiì gi'hiaj sa sà'a ngà nej suj gi'hiaj nej suj sa sà'a. Ni̱ ahuin 'ngo̱ sa sà' ga̱na̱huin ra̱'a nej suj rà'aj. Dadin' huê dànanj gi'hiaj nej guiì ga̱kï̱n'ïn ngà nej dugui' ninj.
42006034	Si ga'hui' yikḯn nej suj riñan nej guiì huaj ga̱'hue na̱ru̱'hue. Ni̱ ahuin 'ngo̱ sa sà' ga̱na̱huin ra̱'a nej suj rà'aj. Dadin' nej guiì gi'hiaj gakï̱n'ïn ni̱ ga'hui' yikḯn ninj riñan nej guiì gi'hiaj gakï̱n'ïn, dadin' huin ruhuâ ninj gànàtà' doj yichrá si-sa̱n'a̱nj ninj.
42006035	Ga̱ 'ì ruhuâ nej suj ni'in nej suj nej guiì gunïn' ngà nej suj, ni̱ gi̱'hiaj nej suj sa sà'a ngà ninj ni̱ gà'huì' yikḯn nej suj sani̱ si̱ gana'huìj nej suj gànàtà' yichrá si-sa̱n'a̱nj nej suj mánj, hiô' ni̱ nìko hua̱ sa ga̱na̱huin ra̱'a nej suj gi̱'hiaj Ma̱'an Ña'anj an, hiô' ni̱ ga̱'hue ga̱huin nej suj da'ní Ma̱'an Ña̱'a̱nj nne yàtà'a; dadin' Ma̱'an Ña'anj an ni̱ gananï̂n àko ruhuaj ni'in nej guiì gi'hiaj gakï̱n'ïn ngà nej guiì kï̱j hua̱a.
42006036	Ga̱huin nej suj guiì ga̱na̱nï̱n àko ruhuâ ni'in a'ngô nej dugui', dàj rûn' gananï̂n àko ruhuâ Ma̱'an Ña'anj nne yàtà'a ni'in nej guiì.
42006037	’Ni̱ si̱ guta' chre' nej suj gakï̱n'ïn nej dugui' nej suj hiô' ni̱ si̱ ga'min gakï̱n' Ma̱'an Ña'anj an riñan nej suj mánj; ni̱ si̱ gataj nej suj si gà' 'ngo̱ girë' 'ngo̱ guiì, hiô' ni̱ si̱ gu̱durë' Ma̱'an Ña'anj an nej suj mánj; gi̱ni̱kaj nej suj nimân nìko ngà nej dugui' nej suj, ni̱ huê danj na̱nj gi̱nikaj Ma̱'an Ña'anj an nimân nìko rayi'î nej suj.
42006038	Gà'huì' nej suj ni̱ ga̱na̱huin ra̱'a nej suj; hue'ê ga̱ 'ngo̱ da'nga' gi̱ri̱ñu̱n nej suj ni̱ ga̱chi̱n doj riñan sa gà'huì' nej suj, ni̱ nagunan' nej suj si na̱gimàn ran nej rasu̱n gà'huì' nej suj, ni̱ nda nìhià' chre ga̱ ruhuâ nej suj nga gà'huì' nej suj; dadin' dàj rûn' hua da'nga' giriñun nej suj ni̱ huê danj ga̱ da'nga' ga̱na̱huin ra̱'a nej suj.
42006039	Ni̱ ga'min Ma̱'an Jesús 'ngo̱ nuguan' ráan ni̱ gata: —Ni̱ ga̱'hue gi̱digân 'ngo̱ sí go̱'oj chrej e ga̱che̱ a'ngô sí go̱'oj na̱nj nî'. Ni̱ sê gu̱ña̱n chre gi̱ni̱nj nguèj sij ruhuâ 'ngo̱ hiu'uj u rà' saj ûn'.
42006040	Sí 'na̱' ga̱huin chru̱n ni̱ si̱ ga'hue gà'nï̀n' sô' doj riñan si-maestrû sô' mánj; sani̱ nga ga̱huin chru̱n hue'ê sô'; ni̱ ga̱'hue ga̱huin sô' dàj rûn' huin si-maestrû sô'.
42006041	’Nùnj huin saj ni̱ gini'hiaj' reke' nu̱n ruhuâ rune ña̱n dinḯnt, ni̱ nitaj si̱ gini'hiaj' kaj nu̱n ruhuâ rune ña̱n' ma̱'ân' rà'aj.
42006042	Dàj gi'hiâ' ga̱'hue ga̱ta̱j' gu̱nïn dinḯnt: “Di̱nï̂nj, ga̱ra̱n yina sò' si̱ gìrìj reke' nu̱n ruhuâ rune ñan'.” Si ruhuâ rune ñan' nun 'ngo̱ kaj a ni̱ nitaj si gurugui' hue'ê gi̱ni̱'hiaj rà'aj. Sí gidigañu'unj un huîn' na̱nj ánj, gi̱ri̱ si̱nï̱n sò' kaj nu̱n ruhuâ rune ñant, hiô' ni̱ ga̱'hue gìyìgï̀n hue'ê rune ñant ni̱ ga̱'hue gi̱ri̱' reke' nu̱n ruhuâ rune ña̱n dinḯnt.
42006043	’Sê chrun sà'a huin chrun ga'hui' chruj a'nan'an mánj, ni̱ sê chrun a'nan'an huin chrun ga'hui' chruj sà'a mánj.
42006044	Dadin' da' go'ngo̱ chrun ni̱ ga̱'hue gi̱ni̱'în' ahuin chrun huin nga gahiu chruj tsì'i raj; dadin' si̱ ga'hue ga̱hiu chruj îgu raa̱ chrun tanj an, ni̱ si̱ ga'hue ga̱hiu chruj uba gà'nè' raa̱ koj ataan mánj.
42006045	Sí sà'a, ni̱ nej sa sà' màn ruhuâ nimân sij gi̱ri̱ sij nga ga'min sij, ni̱ sí kï̱j hua̱a, ni̱ nej sa kï̱j màn ruhuâ nimân sij gi̱ri̱ sij nga ga̱'mi̱n sij; dadin' nej sa màn nìko doj ruhuâ nimân 'ngo̱ síi huin sa giri sij nga ga̱'mi̱n' sij.
42006046	’Nùnj huin saj ni̱ gataj nej suj, “Señor, Señor gu̱nḯn”, ni̱ nitaj si dagahuin nej suj sa gatâ gu̱nïn nej suj rà'aj.
42006047	Daran' nej guiì 'na̱' riñânj ni̱ gunïn ninj si-nùguàn'anj ni̱ dagahuin ninj, ni̱ gàtà si huin ninj dàj rûn' huin.
42006048	'Ngo̱ sí gi'hiaj dukuâ dadin' gán sô' ni̱ gi'hiaj gùnùn sô' yinée, ni̱ gune' sô' yi'î dukuâ sô' riñan huej e; ni̱ nga gaman' ni̱ gachra nnee, ni̱ ûta nùkuaj gagan' kïn riñan hue' dânj, sani̱ nun gìsìkì' hue' dânj gi'hiaj kïn, dadin' nne ran yi'ij riñan huej e.
42006049	Sani̱ guiì gunïn si-nùguàn' Ma̱'an Ña'anj an, sani̱ nitaj si da̱gahuin ninj, ni̱ huin ninj dàj rûn' huin 'ngo̱ sí gune' dukuâ riñan hio'óo, dadin' nitaj si nne ran yi'ij riñan huej e; ni̱ nga gagan' nùkuaj kïn ngà hue' dânj, ni̱ orâ chre ni̱ ganatu ni̱ gà' 'ngo̱ gane daran'anj.
42007001	Ne' rùkù nga gisîj ga'min Ma̱'an Jesús si-nùguàn' Ma̱'an Ña'anj an riñan nej guiì yuman'an, ni̱ gatu ruhuâ yuman' Kapernaúm.
42007002	Ni̱ a'nan' 'ngo̱ si-musû sí stadû kapitán, ni̱ ûta 'ì ruhuâ sô' ni'in sô' sí dânj, sani̱ do̱j gàchin ni̱ gàhuì' sí dânj.
42007003	Ni̱ nga gunïn sí stadû kapitán si gununâ nej guiì rayi'î Ma̱'an Jesús, ni̱ ga'nḯn sô' ga'anj da̱'a̱j nej síchìj achij i huin judío, guendâ ga̱'a̱nj ga̱'mi̱n àko nej sô' riñan Ma̱'an Jesús si gi̱'hia sunuj u ni̱ gà'naj ni̱ gi̱'hia si̱ ga̱na̱huin si-musû sí nânj.
42007004	Ni̱ ga'na' nej síchìj nânj riñan Ma̱'an Jesús ni̱ ûta àko gachín nì'hiaj nej sô' ni̱ gataj nej sô': —Gi̱'hiá rè' sunuj u ni̱ ga̱na̱huin si-musû sí nânj;
42007005	dadin' 'ì ruhuâ sij ni'in sij nej guiì màn yiñûn', dadin' huê sij gi'hiaj 'ngo̱ hue' nûhui hiuj nânj.
42007006	Ni̱ ga'anj Ma̱'an Jesús ngà nej síchìj nânj, sani̱ nga nï̀n' gàchin gùchì' nej sij ñan nne dukuâ stadû kapitán, ni̱ ga'nḯn sô' ga'anj nej sí ni̱ka̱j dugui' ngà sô' riñan Ma̱'an Jesús ni̱ gataj nej sô': —Señor, si̱ giriñun ruhuâ Ma̱'ân rè', dadin' hia ni̱ nitaj guèndàj si ga̱tu̱ Ma̱'ân rè' ruhuâ dukuá;
42007007	dadin' gà' ni'ín si sê sí sà'a huín rayi'î dânj ni̱ nun gùchìj riñan Ma̱'ân rè'; sani̱ ga̱'nï̱n' Ma̱'ân rè' suun ni̱ ga̱'hue ga̱na̱huin sí huin si-musûj.
42007008	Dadin' ñùnj ni̱ huín 'ngo̱ sí ni̱ka̱j suun, ni̱ ni̱ka̱j sùnj riñan nej stâdu; ni̱ gata gu̱nïn 'ngo̱ sí dânj: Gui̱j sò' si-sùnj ni̱ hua'anj sô'; ni̱ gatâ gu̱nïn a'ngô sí dânj: Gu̱hua̱' sò' ni̱ ga'na' sô'; ni̱ gatâ gu̱nïn sí huin si-musûj: Gi̱'hiâ sò' sun nan ni̱ dagahuin sô' sa gatâ gu̱nïn sô'.
42007009	Ni̱ nga gunïn Ma̱'an Jesús nej nuguan' nânj, ni̱ ûta gahuin ña̱'anj ruhuaj ni'in sí nânj, ni̱ nani̱ka ni̱ gata gu̱nïn nej guiì nìkò' rukuj: —Yàngà' hia nï̀n' tâ ni̱ gà' ruhuâ yuman' Israel nun gànàrì'ìj gà' si̱ 'ngo̱ nej guiì guyumân ruhuâ nìko doj dàj rûn' guyumân ruhuâ sí nânj gà' mánj.
42007010	Ni̱ nga nanikàj nej sí ga'anj riñan Ma̱'an Jesús nan' nej sô' dukuâ stadû kapitán, ni̱ gà' ganahuin sí a'nan' dânj nga gunukui' nej sô'.
42007011	Gahuin nga gachin gui dânj, ni̱ hua̱j Ma̱'an Jesús yuman' snà'ànj gù'nàj Naín, ni̱ ûta huaj nej sí 'na̱' ga̱huin chru̱un ngà Ma̱'an, ni̱ ûta gà'ì nej guiì huaj nngaj.
42007012	Ni̱ nga guchi' Ma̱'an Jesús nìchrùn' riñan rahue' nu̱n riñan yuman' snà'ànj dânj, ni̱ gà' ata nej sô' 'ngo̱ nîman hua̱j nej sô' guendâ ga̱'a̱nj gàchìn' nej sô' ni̱ 'ngo̱ rïn sí gà' gahui' dânj huin riñan nni sô', dadin' siyànà minj in huin siyànà dânj; ni̱ ûta gà'ì nej guiì màn yuman' snà'ànj nânj 'na̱' ngà siyànà dânj.
42007013	Ni̱ nga gini'in Ma̱'an Señor Jesús siyànà nânj, ni̱ gananï̂n àko ruhuaj ni'in siyànà dânj, ni̱ gata gu̱nïn siyànà dânj: —Si̱ gudugue'ê' mánj.
42007014	Ni̱ ga'anj nichì Ma̱'an Jesús, ni̱ gagan' ra'a chrún nu̱n nîman dânj; ni̱ ganikïn' nej sí ata chrún nu̱n nîman hiuj dânj. Ni̱ gataj Ma̱'an: —Lâ'uj gu̱nïn sò' sa tâ ni̱ ga̱na̱chi' râj.
42007015	Hiô' ni̱ gana'nï̂nj nimân dânj, ni̱ gayi'ij ni̱ ga'min. Huê danj ni̱ naga'hui' Ma̱'an Jesús sí nânj ra'a nni sô'.
42007016	Ni̱ ûta guyu'hui' daran' nej guiì màn hiuj dânj, ni̱ ga'min hue'ê ninj yi'î Ma̱'an Ña'anj an ni̱ gataj ninj: —Ûta nìko hua 'ngo̱ sô' gataj dàj ga̱huin, ganachinikaj Ma̱'an Ña'anj an siganï̂nj nê': Ni̱ ga'na' gi̱ni̱'hiaj Ma̱'an Ña'anj an yiñan.
42007017	Ni̱ gaya'nï̀n sa sà' gi'hiaj Ma̱'an Jesús da' hua̱ nï̀n' gàchrà' riñan hio'ó Judea, ni̱ da' hua̱ nï̀n' gàchrà' riñan nej hio'ó màn ganikàj rukû Judea.
42007018	Ni̱ ganata' nej sô' ga'na' gahuin chru̱n riñan Juan daran' nej sa gini'in nej sô'. Ni̱ gakḯn sô' huìj sí ga'na' ga̱huin chru̱n riñan sô'.
42007019	Ni̱ ga'nḯn sô' ga'anj gàchìnj na'anj nguèj sí ga'na' ga̱huin chru̱n riñan sô' Ma̱'an Jesús ni̱ gataj nguèj sí dânj gu̱nïn Ma̱'an Jesús: Huê Ma̱'ân rè' huin sí ga'nḯn Ma̱'an Ña'anj an ga̱'na̱' riñan nej ñûnj nî', si gànà'huìj nej ñûnj ga̱'na̱' a'ngô síi sà'.
42007020	Nga guyumân nguèj sí nânj riñan Ma̱'an Jesús ni̱ gataj nguèj sô': —Juan Bautista ga'nḯn ga'na' nguèj ñûnj riñan Ma'ân rè', guendâ gàchìnj na'anj nguèj ñûnj Ma̱'ân rè': Sò' huin sa ga̱'na' gi'hiaj Ma̱'an Ña'anj an nî', si gànà'huìj nej ñûnj ga̱'na̱' a'ngô síi sà'.
42007021	Ni̱ orâ dânj ni̱ gi'hiaj Ma̱'an Jesús ganahuin ûta gà'ì nej guiì a'nan'an ni̱ nej guiì àrà'huè' sa yì'ìi, ni̱ huê danj na̱nj ganahuin gà'ì nej guiì àrà'huè' nej nanè kï̱j hua̱a, ni̱ ga'hue gi̱ni'hiaj ûta gà'ì nej sí du̱chri gi'hiaj Ma̱'an Jesús.
42007022	Ni̱ nanikàj Ma̱'an Jesús ni̱ gata: —Ga̱'a̱nj nej suj, ni̱ gànàtà' nej suj gu̱nïn Juan sa gini'in nej suj ngà nej sa gunïn nej suj: Ni̱ ganayigï̀n rune ñan nej sí du̱chri, ni̱ gaché nej sí go̱chro̱j o, ni̱ ganahuin sà' nneè nej sí nnùn yi'ì lepra, ni̱ ganayi'nï̂nj ruhuâ rakïj nej sí sò'o, ni̱ gana'nï̂nj nej nîman, ni̱ ganata' nej sij si-nùguàn' Ma̱'an Ña'anj an riñan nej guiì gànìki.
42007023	Ni̱ ganahuin nìhià' ruhuâ sí nun nànìkàj rùkù nga gunïn sô' sa ga'mînj.
42007024	Ni̱ nga ga'anj nguèj sí ga'nḯn Juan ga'na', ni̱ gayi'ì Ma̱'an Jesús gununaj rayi'î Juan riñan nej guiì màn hiuj dânj ni̱ gata: —Ahuin sa gini'in nej suj nga gahui nej suj ga'anj nej suj riñan hio'ó nàkòo rà'aj. Gini'in nej suj 'ngo̱ hio nagunan' nanèe nî'.
42007025	Sani̱. Dàj hua sô' gini'in nej suj rà'aj. Ûta sà' hua atsîj nu̱n sij nî'. Gi̱ni̱'hiaj nej suj dadin' nej sí nu̱n atsîj sà' xi ni̱ nne nej sij ruhuâ hue' ñan ni̱ka̱j su̱n 'ngo̱ rey.
42007026	Sani̱. Nga gahui nej suj ga'anj nej suj ni̱ ahuin sa gini'in nej suj rà'aj. Gini'in nej suj 'ngo̱ sô' gataj dàj gahuin nî'. Yàngà', hia nï̀n' tâ, si Juan ni̱ ni̱ka̱j sô' sun yàkàn doj gà' da' a'ngô nej sô' gataj dàj gahuin.
42007027	Ni̱ huê rayi'î sí nânj huin sa taj riñan ñanj: Hia̱j rû'huaj, ni̱ gà'nï̀n ga̱'a̱nj si̱nï̱n 'ngo̱ sí gu̱na̱nj gi̱tsi riñan' ni̱ ga̱'a̱nj si̱nï̱n sô' ne' ña̱an riñan', ni̱ sí nânj gi̱'hiaj yu̱gui si-chrej Ma̱'ân'.
42007028	Ni̱ gàtà, si nej sí ga'nga riki nej siyànàa ni̱ nitaj a'ngô sí gataj dàj gahuin huin ña̱n doj gà' da' Juan Bautista; sani̱ Ma̱'an sa hua̱ lij doj ni̱ dànanj ginika su̱n yàkàn doj riñan Juan gui nga gi̱nikaj su̱n Ma̱'an Ña'anj an na̱nj ánj.
42007029	Ni̱ nga gunïn da' hua̱ gè yuman'an, ngà daran' nej sí ga'nêj san'anj an, ni̱ ganakaj guendâ nej sô' si Ña'anj an huin 'ngo̱ sa ni̱ka̱a huê danj ni̱ gata' nne nej sô' dàj rûn' gidigân Juan.
42007030	Sani̱ nej sí fariseo ngà nej sí gananï̂n rayi'î ley ni̱ nun ga̱na̱da'a nej sô' nej chrej garan' ruhuâ Ma̱'an Ña'anj an ga̱da̱gahuin nej sô' ni̱ huê danj na̱nj nun ga̱'hue̱j nej sô' gàtà' nne nej sô' mánj.
42007031	Ni̱ gataj Ma̱'an Señor: —Ahuin si ngà, ga̱'hue ga̱ya̱ka̱j da'ngá ngà nej guiì màn diû nânj, ni̱ ahuin si ngà na̱gi̱'hiaj gùñànj ninj rà'aj.
42007032	Ni̱ huin ninj dàj rûn' gi'hiaj nej silíj nne riñan ra'huee, dadin' a'min nej sô' riñan a'ngô nej dugui' nej sô' ni̱ gataj nej sô': “Gachrá nej ñûnj chra'a ngà rihiaa, sani̱ nun gi̱ra̱n'a̱nj nej suj; ni̱ gachrá nej ñûnj chra' hua̱ rùguì'i sani̱ nun gu̱du̱gue̱'e nej suj.”
42007033	Dadin' ga'na' Juan Bautista, ni̱ nun ya̱ sô' rachrúun ni̱ nun go̱'o̱ sô' nne bino ni̱ gataj nej suj: Sí nu̱n sa kï̱j ï ruhuâ nimân huin sô'.
42007034	Ni̱ ga'ná ni̱ yaj ni̱ go'oj, ni̱ gataj nej suj: Sí nânj ni̱ ûta gachîn gà' yâ sô' ni̱ gachîn gà' go'o sô'. Ni̱ ni̱ka̱j dugui' sô' ngà nej sí ga'nêj san'anj an ni̱ ni̱ka̱j dugui' sô' ngà nej sí gi'hiaj gakï̱n'ïn.
42007035	Sani̱ nej sa sà' ni'in sô', huê nej sa sà' dânj huin sa gurugui' gi'hiaj daran' nej da'ní sô'.
42007036	Ni̱ gakḯn 'ngo̱ sí fariseo si ga̱'a̱nj Ma̱'an Jesús ni̱ yaj ngà sô'. Ni̱ nga gatûj Ma̱'an Jesús ruhuâ dukuâ sí fariseo, ni̱ ga'anj ga̱ne rukû Mesa.
42007037	Hiô' ni̱ ga'na' 'ngo̱ siyànà nne ruhuâ yuman' snà'ànj nânj, ni̱ gahuin siyànà dânj 'ngo̱ siyànà gakï̱n'ïn, ni̱ nga gunïn si nne Ma̱'an Jesús yi'nḯn mesa ruhuâ dukuâ sí fariseo, ni̱ ginika 'ngo̱ aga' nu̱n nne gï̀n' dàj a ga'naj ña̱n nne Ma̱'an Jesús.
42007038	Ni̱ nne siyànà dânj ne' rùkù Ma̱'an Jesús nìchrùn' yi'ij, ni̱ dugue'e ni̱ gayi'ij ni̱ guta nne riñanj dakó Ma̱'an Jesús, ni̱ duna̱koj ngà duhuê ahui; ni̱ gachrûn du̱'hua, ni̱ guta nne gï̀n' da̱'a̱j dakó Ma̱'an Jesús.
42007039	Nga gini'in sí fariseo gakḯn hue' ñan guchi' Ma̱'an Jesús, dàj gi'hiaj siyànà nânj ngà Ma̱'an Jesús, ni̱ gataj sô' gu̱nïn ma̱'an sô': “Si huin sí nânj, 'ngo̱ sí gataj dàj ga̱huin, ni̱ ga̱'hue gi̱ni̱'in sô' dàj hua si-ga̱kïn' siyànà nânj ni̱ gi̱ni'in sô' sun 'nï̱nj siyànà nânj, dadin' huin 'ngo̱ siyànà gakï̱n'ïn.”
42007040	Hiô' ni̱ nanikàj Ma̱'an Jesús, ni̱ gata: —Simón, hua̱ 'ngo̱ nuguan'an nika gàtà gu̱nïn' râj. Ni̱ gataj sí dânj: —Ga̱'hue ga̱ta̱j Ma̱'ân rè' gu̱nḯn na̱nj Maestrûj.
42007041	Ni̱ gataj Ma̱'an Jesús: —'Ngo̱ sí dânj ni̱ sí guruguñu'unj san'anj an huin sô' ni̱ hua̱ huìj sí da'hui riñan sô', 'ngo̱ sí dânj da'hui ùn'ùn' sientu denario, ni̱ a'ngô sí dânj da'hui huìj xia chi' denario riñan sô'.
42007042	Sani̱ nitaj san'anj an riñan nguèj sô' guendâ na̱ru̱'hue nguèj sô' riñan sí guruguñu'unj san'anj an riñan nguèj sô', ni̱ ginikaj sí yiru'hue dânj nimân nìko ngà nguèj sí dânj. Ni̱ gataj Ma̱'an Jesús riñan Simón. Ga̱ta̱j sò' ahuin go'ngo̱ nguèj sí nânj ga 'ì doj ruhuâ ni'in sí yiru'huê dânj staj.
42007043	Nanikàj Simón, ni̱ gataj sô': —Anï̂n ruhuâj si ga 'ì doj ruhuâ sí gada'hui nìko riñan sí yiru'hue dânj. Huê danj ni̱ gataj Ma̱'an Jesús: —Ûta hue'ê ganakaj guendâ' na̱nj ánj.
42007044	Huê danj ni̱ nanikàj Ma̱'an Jesús ni̱ gini'hia riñan siyànà nânj, hiô' ni̱ gata gu̱nïn Simón sí fariseo: —Ni'în' dàj gi'hiaj siyànà nânj ngàj nî'. Dadin' gatû ruhuâ dukuât, sani̱ nun ri̱ki̱' nnee gu̱ta̱ dakô; sani̱ siyànà nânj ni̱ gana'nïnj nne rune ñanj dakô, ni̱ duna̱koj ngà duhuê ahui dakô.
42007045	Ni̱ nun ga̱chru̱n du'huâ' yi'nḯn riñânj; sani̱ siyànà nânj, ni̱ àsìj nga gatû ruhuâ dukuât ni̱ nitaj àmàn giyichin' ruhuaj si ga̱chru̱n du̱'hua dakô mánj.
42007046	Ni̱ nun gu̱ta̱' nne gasîti ahuí; sani̱ siyànà nânj ni̱ guta nne gï̀n' da̱'a̱j nguèj dakô.
42007047	Rayi'î dan ni̱ gatâ gu̱nïn' si gà' na̱du̱rë'ë́ daran' nej si-ga̱kïnj, dadin' ûta ganahuin 'ì ruhuaj ni'in ñùnj; sani̱ sí riñan do̱j gi̱nika nimân nìko, ni̱ do̱j ga̱na̱huin 'ì ruhuâ sô' ni'in sô' ñùnj.
42007048	Ni̱ gataj Ma̱'an Jesús gu̱nïn siyànà dânj: —Ni̱ gà' ginika nimân nìko rayi'î nej si-ga̱kï̂nt na̱nj ánj.
42007049	Ni̱ gayi'ì nej sí nne rukû mesa ngà Ma̱'an Jesús, ni̱ ga'min nej sô' ngà ma̱'an nej sô' ni̱ gataj nej sô': —Ahuin sí huin nânj, ni̱ ga̱'hue gi̱ni̱kaj sô' nimân nìko rayi'î si-ga̱kïn' nej guiì rà'aj.
42007050	Ni̱ gataj Ma̱'an Jesús gu̱nïn siyànà nânj: —Guendâ guyumân ruhuâ' ni̱ rayi'î dan ni̱ gananin', ni̱ ga̱ dïn'ïnj ruhuâ' ni̱ na̱n' dukuât na̱nj ánj.
42008001	Gahuin ne' rùkù dânj, ni̱ ga'anj Ma̱'an Jesús daran' nej yuman' snà'ànj màn hiuj dânj ni̱ a'ngô nej yuman'an, ni̱ ganataj ni̱ ga'min nuguan' gi'hiaj ga̱na̱ni̱n nej guiì, ni̱ huê danj huaj nej yùhuìj nej sí 'na̱' ga̱huin chru̱un ngà Ma̱'an,
42008002	Ni̱ hua̱j da̱'a̱j nej siyànà ganahuin riñan yi'ìi ni̱ nej siyànà gara'hue̱' nej nanè kï̱j huaa: Ni̱ hua̱j María ni̱ huej huin sa gù'nàj Magdalena, ni̱ ruhuâ nimanj gahui chi̱j nanè kï̱j huaa,
42008003	ni̱ hua̱j Juana siyànà huin nika sô' gù'nàj Chuza, sí nânj huin sí dugumîn nej rasu̱n huin si'hiaj síchìj Herodes, ni̱ hua̱j siyànà gù'nàj Susana, ni̱ hua̱j ûta gà'ì nej siyànà hua̱ si'hiaj ni̱ ga'hui' ninj riñan Ma̱'an Jesús.
42008004	Ganahuin chre̱' ûta gà'ì nej guiì, 'na̱' da' go'ngo̱ nej yuman' snà'ànj an riñan Ma̱'an Jesús, ni̱ ga'min nuguan' ráan riñan ninj ni̱ gata.
42008005	—Ni̱ gahui sí gunuun ga'anj gùnùn sô' nej kaan; ni̱ nga dagaman' sô' nej kaan huaj sô', ni̱ da̱'a̱j nej ka̱n dânj gininj ruhuâ chrej e ni̱ gurûn nej guiì nej ka̱n dânj, ni̱ ga'na' nej yataj aché ne' yàtà'a ni̱ yâ nej xuj nej ka̱n dânj.
42008006	A'ngô da̱'a̱j nej ka̱n dânj gininj riñan hio'ó hua̱ hiëj; ni̱ nga gisîj koj o nej ka̱n dânj, ni̱ ganakò nej koj dânj dadin' nitaj si hua̱ nìko hio'óo riñan nej hiëj ga̱'a̱nj gùnùn hia'a nej koj dânj.
42008007	A'ngô da̱'a̱j nej ka̱n dânj gininj siganï̂nj nej koj tanj an, ni̱ gu̱ña̱n chre giyichra' nej ka̱n dânj ngà nej koj tanj an, sani̱ gahuin yi̱'ij ni̱ gahuij gi'hiaj nej koj tanj an.
42008008	Ni̱ a'ngô da̱'a̱j nej ka̱n dânj gininj riñan hio'ó hua̱ sà'a, ni̱ giyichraj ni̱ gachi ni̱ gahiu 'ngo̱ siêntu chruj raa̱ 'ngo̱ rïn ka̱an. Ni̱ ga'min nùkuaj Ma̱'an ni̱ gata: —Guiì tàj hiu'uj u rakïj guendâ gu̱nïn ni̱ gu̱nïn ninj.
42008009	Ni̱ gachín na'an nej sí 'na̱' gahuin chru̱n riñan Ma̱'an Jesús ni̱ gataj nej sô': Nùnj huin si ga̱ta̱j nuguan' rán nânj ruhuâ' rà'aj.
42008010	Ni̱ gataj Ma̱'an Jesús: —Nej suj ni̱ ga̱'hue ga̱ra̱n da'nga ruhuâ nej suj nej nuguan' hua̱ huìi ñan ni̱ka̱j su̱n Ma̱'an Ña'anj an; sani̱ ga̱'mi̱n nuguan' ráan riñan a'ngô nej guiì, da'nga ni̱ gi̱ni̱'hiaj ninj sani̱ si̱ ga'hue gi̱ni̱'in ninj, ni̱ gu̱nïn ninj sani̱ si̱ ga'hue ga̱ra̱n da'nga' ruhuâ ninj.
42008011	’Nânj huin sa ga̱ta̱j nuguan' ráan ruhuaj: Kaan huin si-nùguàn' Ma̱'an Ña'anj an.
42008012	Ni̱ ka̱n gininj ruhuâ chrej e huin nej guiì gunïn si-nùguàn' Ma̱'an Ña'anj an, ni̱ orâ chre ni̱ ga'na' sa nàsà'a ni̱ ga'ne si-nùguàn' Ma̱'an Ña'anj an ruhuâ nimân nej guiì dânj, guendâ si̱ guyumân yìtï̀nj ruhuâ ninj ni̱ si̱ gananin ninj mánj.
42008013	Nej ka̱n gininj riñan hio'ó hiëj huin nej guiì gunïn si-nùguàn' Ma̱'an Ña'anj an, ni̱ ûta nìhià' hua ruhuâ ninj nga ganahuin ra̱'a ninj si-nùguàn' Ma̱'an Ña'anj an; sani̱ ñan nu̱n gi̱ni̱nj si-nùguàn' Ma̱'an Ña'anj an nda gùnùn ruhuâ nimân ninj; man do̱j nï̀n' diû guyumân ruhuâ ninj, ni̱ nga guyumân sañuun riñan ninj ni̱ nu̱n ga̱'hue gùnùkuaj ninj ni̱ huê danj ni̱ gudunâj ninj si-nùguàn' Ma̱'an Ña'anj an na̱nj ánj.
42008014	Nej ka̱n gininj siganï̂nj tanj an, huin nej guiì gunïn si-nùguàn' Ma̱'an Ña'anj an, sani̱ ñan ûta huin ruhuâ ninj ga̱huin yi̱ru'hue ninj ni̱ ûta huin ruhuâ ninj ga̱na̱huin nìhià' ruhuâ ninj ngà nnè kú ninj, huê dan ni̱ gininaj ruhuâ ninj ni̱ nitaj si gurugui' gà' si 'ngo̱ nej sa sà'a gi̱'hiaj ninj mánj.
42008015	Sani̱ nej ka̱n gininj riñan hio'ó sà'a, huin nej guiì hua̱ sà' ruhuâ nimân ni̱ huin ninj nej guiì gi'hiaj sa ni̱ka̱a dadin' dugumîn ninj nej nuguan' gunïn ninj, ni̱ dagahuin ninj nej nuguan' gunïn ninj ni̱ ûta guyumân ruhuâ nej guiì ni'in ninj si-nùguàn' Ma̱'an Ña'anj an gi'hiaj ninj, ni̱ ganikïn' ran ninj ngà si-nùguàn' Ma̱'an Ña'anj an.
42008016	’Gà' si 'ngo̱ nej guiì ni̱ nga gachrûn ninj ña'aan ni̱ nitaj si ga'nḯn huì ninj ginunj ruhuâ 'ngo̱ sigùu mánj, ni̱ gà' nitaj si gachrîj ninj gi'nïn riki nna tàj ninj mánj, dadin' guta' ninj gita ñan yàkàan da'nga ni̱ ga'hue gùdùgunj ga̱che̱ nej guiì hua̱j ruhuâ rahue'e.
42008017	Dadin' gà' si̱ 'ngo̱ nej sa gi'hiaj nej guiì ni̱ si̱ ga'hue gìyì'ìj huì man mánj, dadin' dàñùn gùrùguì'ij gi̱ni̱'in nej guiì; ni̱ nùnj huin si hua̱ huì man sani̱ dàñùn da'hui gùrùguì'ij ni̱ gi̱ni̱'in nej guiì.
42008018	’Gi̱ni̱'hiaj nej suj dàj hua sa gunïn nej suj; dadin' nej guiì garânj da'nga' ruhuâ si-nùguàn' Ma̱'an Ña'anj an ni̱ ga̱'huij doj ga̱ra̱n da'nga' ruhuâ ninj; ni̱ daran' nej guiì garânj da'nga' ruhuâ do̱j si-nùguàn' Ma̱'an Ña'anj an, sani̱ si nitaj si dagahuin ninj sa ni'in ninj ni̱ ga̱'ne̱ Ma̱'an Ña'anj an do̱j sa ni'in ninj dânj na̱nj ánj.
42008019	Hiô' ni̱ ga'na' nni Ma̱'an Jesús ngà nej dinïn; sani̱ nitaj si hua̱ ni'nï̱nj gùchì' nej sij nda ñan ni̱kï̱n' Ma̱'an Jesús dadin' ûta nìchra man nej guiì hiuj dânj.
42008020	Ni̱ gataj na'anj a'ngô nej sô' riñan Ma̱'an Jesús. Ni̱ gataj nej sô': —Nni Ma̱'ân rè' ngà nej dinḯn Ma̱'ân rè' nikïn' ne' ye̱'e ni̱ ruhuâ nej sij ga̱'mi̱n nej sij ngà Ma̱'ân rè'.
42008021	Hiô' ni̱ nanikàj Ma̱'an Jesús ni̱ gata: —Nnî ni̱ nej dinï̂n huin nej guiì gunïn si-nùguàn' Ma̱'an Ña'anj an, ni̱ dagahuin ninj.
42008022	Gahuin nej gui dânj ni̱ gatûj Ma̱'an Jesús ruhuâ barku ngà nej sí ga'na' ga̱huin chru̱n riñanj ni̱ gata: —Ga̱chi̱n nê' nda ané du'hua dahue̱ man ga̱'a̱nj nê'. Huê danj ni̱ gachîn nej sij ga'anj nej sij riñan nnee.
42008023	Sani̱ nga nï̀n' huaj nej sij ga̱chi̱n nej sij riñan dahue̱ dânj, ni̱ atoj Ma̱'an Jesús nga. Ni̱ gayi̱'ij ni̱ ûta nùkuaj ga̱'huij nanèe riñan dahue̱ dânj; ni̱ dagaman' nnee ni̱ gachra nï̀n' nnee ruhuâ barku ni̱ gi'hia si̱ ganaga' barku dânj ruhuâ nnee.
42008024	Ni̱ ga'na' nichì nej sí 'na̱' ga̱huin chru̱n riñan Ma̱'an Jesús, ni̱ gataj nej sô': —Maestrûj, Maestrûj gi'hiá rè' si̱ ga̱na̱ni̱n nê' dadin' ga̱na̱huij nê' gàhuì' na̱nj ánj. Ni̱ gana'nï̂nj ña̱n Ma̱'an Jesús, ni̱ dugunïn gà'ij nanèe ngà nne ña̱'a̱nj; ni̱ gà' nanèe ngà nne ña̱'a̱nj ganayumàn dânj ni̱ nda dïn'ïnj chre gahuin.
42008025	Ni̱ gataj Ma̱'an Jesús: —Dànè' ga'anj sa guyumân ruhuâ nej suj rà'aj. Ni̱ guyu'hui' nej sij ni̱ gahuin ña̱'anj ruhuâ nej sij, ni̱ gataj nej sij riñan 'ngo̱ ni̱ a'ngô nej sij: —Ahuin sí huin sô', dadin' ga'nïn' su̱n sô' riñan nej nanèe ngà nne ña̱'a̱nj, ni̱ gadagahuin nguèj e' sa ga'min sô' rà'aj.
42008026	Ni̱ guchi' nej sij riñan hio'ó Geraseno, dadin' hio'ó nânj nngaj ané nne ña̱'a̱nj Galilea.
42008027	Ni̱ nga guchi' nej sij riñan hio'ó dânj, ni̱ ga'na' 'ngo̱ sí màn yuman' snà'ànj dânj riñan Ma̱'an Jesús, ni̱ gà' ûta nâ nne nanè kï̱j hua̱a ruhuâ nimân sô'; ni̱ nitaj sigan' sô' nun sô', ni̱ gà' nitaj si nne sô' dukuâ sô', dadin' ñan gachin' nej sij nîman nne sí dânj.
42008028	Ni̱ nga gini'in sí dânj Ma̱'an Jesús, ni̱ gayi'ì sô' ni̱ ûta nùkuaj gaguâj sô', ni̱ ganikïn' rúdàkòj sô' yi'î Ma̱'an Jesús ni̱ gayi'ì sô' ni̱ ûta nùkuaj ga'min sô' ni̱ gataj sô': —Nùnj huin si huin ruhuâ Ma̱'ân rè' ni'în rè' ñùnj, rà'aj Jesús dadin' huê Ma̱'ân rè' huin Da'ní Ma̱'an Ña̱'a̱nj ni̱ka̱j su̱n nï̀n' gàchrà' rûhua yumiguìi. Ni̱ gachín ni̱'hiâ riñan Ma̱'ân rè' ni̱ si̱ gi'hiaj Ma̱'ân rè' si gi̱ran' sàñùnj mánj.
42008029	Dadin' ga'nïn' su̱n Ma̱'an Jesús si ga̱hui̱ nanè kï̱j huaa ruhuâ nimân sí dânj, dadin' ûta gà'ì ni̱ giran' sa̱ñu̱n sí dânj gi'hiaj nanè kï̱j huaa; ni̱ ànùmin sô' ngà aga' kadena ni̱ nun aga' se'ej e yihiâ dakó sô', huê danj na̱nj dugumîn nej policia sô' sani̱ ga'ne' gè sô' aga' kadena, ni̱ gi'hiaj nanè kï̱j huaa si ga̱'a̱nj sô' riñan hio'ó nàkòo.
42008030	Ni̱ gachín na'anj Ma̱'an Jesús sí dânj, ni̱ gata: —Dàj gù'nàj' rà'aj. Ni̱ gataj sí dânj: —Legión gù'nà. —Dadin' ûta gà'ì ran' nej nanè kï̱j huaa nne ruhuâ nimân sí dânj.
42008031	Ni̱ gachín nì'hiaj nej nanè kï̱j hua dânj riñan Ma̱'an Jesús sisi̱ si̱ ga'nïn ga̱'a̱nj ninj ruhuâ hiu'uj hua̱ ru̱mi̱n' xi nu̱n riki hio'óo.
42008032	Ni̱ màn ûta gà'ì nej yakáa ya nej yô' ña̱n ni̱kï̱n' kï̱j dânj, ni̱ gachín nì'hiaj nej nanè kï̱j hua̱ dânj si̱ ga̱'nï̱n Ma̱'an Jesús ni̱ ga̱tu̱ ninj ruhuâ nimân nej yakáa ga̱ne ninj; ni̱ ga'nï̂nj Ma̱'an Jesús gatûj ninj ruhuâ nimân nej yakáa.
42008033	Huê danj ni̱ gahui nej nanè kï̱j hua dânj ruhuâ nimân sí dânj, ni̱ gatûj ninj ruhuâ nimân nej yakáa; ni̱ ganahuin ña̱'anj nej yô' ni̱ gunânj nej yô' ga'anj nej yô' ña̱n ni̱kï̱n' 'ngo̱ huej yàkàn xi ni̱ guduninj nej yô' ma̱'an nej yô' ruhuâ dahue̱e, ni̱ ganûn yichrá nej yô' ni̱ gahui' nej yô'.
42008034	Ni̱ nga gini'in nej sí dugumîn nej yakáa dàj gahuin, ni̱ gunânj nej sô' ni̱ ga'anj gànàtà' nej sô' gu̱nïn nej sí màn ruhuâ yuman' snà'ànj dânj ngà riñan nej guiì màn da' hua̱ nï̀n' gàchrà' riñan hio'ó dânj.
42008035	Ni̱ gahui nej guiì màn yuman' dânj dadin' ruhuâ ninj gi̱ni̱'in ninj sa gahuin hiuj dânj; ni̱ ga'na' ninj riñan Ma̱'an Jesús, ni̱ ganari' ninj sí giran' sa̱ñu̱n gi'hiaj nanè kï̱j huaa ni̱ nne sô' yi'î Ma̱'an Jesús, ni̱ gà' gananun sô' atsìj i ni̱ gà' ganakaj sô' a'ngô raa̱ sô'; ni̱ guyu'hui' nej guiì dânj nga gini'in ninj Ma̱'an Jesús.
42008036	Ni̱ gananï̂n nej sí gini'in dàj gahuin, ni̱ ganata' nej sô' dàj gi'hiaj Ma̱'an Jesús ga'hue ganahuin ni̱ gananin sí giran' sa̱ñu̱n gi'hiaj nej nanè kï̱j hua dânj.
42008037	Hiô' ni̱ gachín nì'hiaj daran' nej guiì rìgì màn ganikàj nï̀n' gàchrà' rukû do'ó nej sí geraseno, si gi̱'hiaj Ma̱'an Jesús sunuj u ni̱ ga̱hui ga̱'an riñan do'ó nej sô', dadin' ûta guyu'hui' nej sô' ni'in nej sô' Ma̱'an. Ni̱ gatûj Ma̱'an ruhuâ barku gaché riñan nnee, huê danj ni̱ nani̱ka ni̱ ga'an ñan ga'naj.
42008038	Ni̱ gachín nì'hiaj sí rùhuà nimân giri Ma̱'an Jesús nej nanè kï̱j huaa, si ga̱ra̱n yina Ma̱'an Jesús si ga̱'a̱nj sô' ngà Ma̱'an; sani̱ gana'nḯn Ma̱'an Jesús na̱n' sô' dukuâ sô' ni̱ gata gu̱nïn sô':
42008039	—Nanikàj na̱n' dukuât, ni̱ gànàtà' gu̱nïn nej duguît si ûta nìko hua sa gi'hiaj Ma̱'an Ña'anj an ngà raj. Huê dânj ni̱ nan' sí dânj dukuâ sô' ni̱ duya'nï̀n sô' da' hua̱ nï̀n' gàchrà' ruhuâ yuman' snà'ànj dânj dàj hua̱ sa gi'hiaj Ma̱'an Jesús ngà sô'.
42008040	Nga nanikàj Ma̱'an Jesús ne' ané du'hua dahue̱ dânj, ni̱ ganahuin ra̱'a nej guiì rigìi Ma̱'an ni̱ ûta gahuin nìhià' ruhuâ ninj; dadin' màn daran' ninj ana'huìj ninj Ma̱'an.
42008041	Hiô' ni̱ ga'na' síchìj gù'nàj Jairo, dadin' huin sô' 'ngo̱ sí huin ña̱n riñan hue' nuhuî nne hiuj dânj, ni̱ ganikïn' rúdàkòj sô' yi'î Ma̱'an Jesús, ni̱ gachín nì'hiaj sô' si ga̱ra̱n yina Ma̱'an Jesús ga̱tu ruhuâ dukuâ sô'.
42008042	dadin' hua̱ 'ngo̱ rïn da'nin yànà sô' ni̱ hua̱j sin' yànà dânj 'ngo̱ si hiô' yùhuìj i, ni̱ gà' ruhuâ gàhuì' sin' yànà dânj. Ni̱ nga nï̀n' aché Ma̱'an Jesús hua, ni̱ ganï̂n nï̀n' nej guiì rigìi Ma̱'an.
42008043	Sani̱ 'ngo̱ siyànà dânj ni̱ gà' gisîj hio' yùhuìj i gañanj tun man, ni̱ ganahuij nï̀n' si-sa̱n'an ganaru'hue riñan nej sí gònò'òo, sani̱ nun ga̱na̱huin gi̱'hiaj gà' si̱ 'ngo̱ nej sí dânj,
42008044	Ni̱ ga'na' nichì siyànà dânj rukû Ma̱'an Jesús ni̱ gagan' ra'a 'huej nìkò' du'hua atsîj ni̱ke̱ Ma̱'an Jesús; ni̱ orâ chre ni̱ giyichin' si gañanj tun siyànà dânj.
42008045	Hiô' ni̱ gataj Ma̱'an Jesús: —Ahuin si gagan' ra'a ñùnj rà'aj. Ni̱ nun ga̱'hue̱j nej sí hua̱j ngà Ma̱'an Jesús si gagan' ra'a nej sô' Ma̱'an Jesús, hiô' ni̱ gataj Pedro ni̱ huê danj na̱nj gataj a'ngô nej sô' hua̱j ngà sô': —Maestrûj, ganï̂n nï̀n' nej guiì rigìi sò' ni̱ rânj ra'a ninj sò' ni̱ gataj Ma̱'ân rè': “Ahuin si gagan' ra'a ñùnj ûnj.”
42008046	Sani̱ gataj Ma̱'an Jesús: —Hua̱ 'ngo̱ sa gagan' ra'a ñùnj; dadin' gini'ín si gahui sa nùkuaj dânj ruhuâ nimânj.
42008047	Hiô' ni̱ nga gini'in siyànà dânj si nun ga̱huin huì sa gi'hia, ni̱ ga'naj ni̱ nda nagunan' chre nneè ku, ni̱ ganikïn' rúdàko yi'î Ma̱'an Jesús, ni̱ ganataj riñan daran' nej guiì yùmàn'an nùnj huin saj ni̱ gagan' ra'a Ma̱'an Jesús, ni̱ nda nanè chre ganahuin.
42008048	Ni̱ gataj Ma̱'an Jesús: —Da̱'ninj, guendâ guyumân ruhuâ' ni̱ ganahuîn', ga̱ dïn'ïnj ruhuâ ni̱ ga̱'a̱nj' na̱nj ánj.
42008049	Ne̱' nikïn' Ma̱'an Jesús ga'min hiuj dânj, ni̱ ga'na' 'ngo̱ sí nne dukuâ síchìj huin ña̱n riñan hue' nûhui nne hiuj dânj ni̱ gataj sô': —Gà' gahui' da'nin yànàt; ni̱ si̱ gakḯn chrê' ga̱'na̱' Ma̱'an Maestrû gà' mánj.
42008050	Nga gunïn Ma̱'an Jesús sa gataj sí nânj ni̱ gata: —Si̱ guyu'huî' mánj; man si gùyùmàn ruhuâ' ni̱ ga̱na̱huin da'nít na̱nj ánj.
42008051	Ni̱ nga gatûj Ma̱'an Jesús ruhuâ hue' dânj, ni̱ nun ga̱'hue si̱ ga̱'a̱nj gà' si̱ 'ngo̱ nej guiì nngaj, man Pedro, ngà Jacobo, ngà Juan, ngà rej sin' yànà dânj ni̱ ngà nni sin' dânj gatûj ruhuâ hue'e nngaj.
42008052	Ni̱ ûta gudugue'e nej guiì ni̱ gaguâj hia ninj yi'î sin' yànà dânj. Sani̱ gataj Ma̱'an Jesús: —Si̱ gudugue'e nej suj; dadin' sê si̱ gahui' sin' yànà dan mánj, man si ato nga na̱nj ánj.
42008053	Ni̱ ga'min duku nej guiì màn hiuj dânj riñan Ma̱'an Jesús, dadin' gà' ni'in ninj si gà' gahui' sin' yànà dânj.
42008054	Sani̱ gida'a Ma̱'an Jesús ra'a sin' yànà dânj, ni̱ ga'min nùkua ni̱ gata: —Ga̱na̱chi áj.
42008055	Hiô' ni̱ nanikàj ñûn nanè nimân sin' yànà dânj; ni̱ orâ chre ni̱ ganachi sin' yànà dânj; ni̱ ga'nïn' su̱n Ma̱'an Jesús si gà'huì' nej sij sa ya̱ sin' yànà dânj.
42008056	Ni̱ gahuin ña̱'anj ruhuâ nguèj ni̱ka̱ rej sin' yànà dânj; sani̱ ga'nïn' su̱n Ma̱'an Jesús sisi̱ si̱ gananï̂n nguèj ni̱ka̱ sij sa gahuin hiuj dânj.
42009001	Nga gisîj nagi'hiaj chre̱' Ma̱'an Jesús nej yùhuìj nej sí ga'na' ga̱huin chru̱n riñanj, ni̱ gi'hia si ga̱na̱huin nùkuaj nej sij, ni̱ gi'hia si gi̱nikaj su̱n nej sij riñan daran' nej sa kï̱j ï ni̱ ga̱'hue ga̱na̱huin daran' nej guiì a'nan'an gi̱'hiaj nej sij.
42009002	Ni̱ ga'nḯn Ma̱'an Jesús ga'anj nej sij guendâ gànàtà' nej sij si-nùguàn' Ma̱'an Ña'anj an, ni̱ ga'nïn' sunj si gi̱'hiaj nej sij ga̱na̱huin nej guiì a'nan'an.
42009003	Ni̱ gata gu̱nïn nej sij: —Si̱ ginikaj nej suj sa ya̱ nej suj nga huaj nej suj ruhuâ chrej e, ni̱ si̱ ginikaj nej suj chrun du̱gu'nïn' nej suj riñan hio'óo, ni̱ si̱ ga'hue gi̱nikaj nej suj nnanj, ni̱ rachrúun, ni̱ san'anj an, ni̱ si̱ ga̱'hue gi̱nikaj nej suj huìj atsìj i guendâ gi̱nun nej suj.
42009004	Ni̱ ahuin na̱nj hue' ña̱n ga̱tu̱ nej suj, ni̱ gùnàj nej suj hiuj dânj, nda gui ga̱hui̱ nej suj ga̱'a̱nj nej suj.
42009005	Ni̱ si nun ga̱'hue̱j nej sij ga̱na̱huin ra'a nej sij nej suj, ni̱ ga̱hui̱ nej suj ruhuâ yuman' snà'ànj dânj, ni̱ na̱gunan' nej suj hio'ó hia̱j màn riki siganï̂nj nej suj ni̱ o' huin sa gànàtà' dàj gi'hiaj nej sij ngà nej suj.
42009006	Ni̱ nga gahui nej sij ga'anj nej sij ni̱ gachîn nej sij ñan màn nej ranchu, ni̱ ganata' nej sij si-nùguàn' Ma̱'an Ña'anj an riñan nej guiì màn hiuj dânj ni̱ gi'hiaj nej sij si ga̱na̱huin nej guiì a'nan'an dànè' gahuin ñan guchi' nej sij.
42009007	Ni̱ gunïn síchìj Herodes tetrarca daran' nej sa sà' gi'hiaj Ma̱'an Jesús; ni̱ gurugui' chì' ruhuâ sô' dadin' gataj daran' nej guiì, si gana'nï̂nj Juan siganï̂nj nej nîman;
42009008	Ni̱ a'ngô da̱'a̱j nej guiì gataj: Si Elías huin sa ga'na' ñûn; ni̱ a'ngô da̱'a̱j ninj gataj: Si 'ngo̱ nej profeta gane diû ri̱ki gana'nï̂nj siganï̂nj nej nîman.
42009009	Ni̱ gataj Herodes: —Ñùnj ga'nïn' su̱n ni̱ ga'ne' nej sij ahui Juan; hiô' ni̱ ahuin sí huin sí nânj dadin' ûta gunḯn sa gi'hiaj sô' rà'aj. Ni̱ ûta huin ruhuâ sô' gi̱ni'in sô' Ma̱'an Jesús.
42009010	Nga nanikàj nej sí ga'anj gi̱di̱gân si̱nï̱n si-nùguàn' Ma̱'an Ña'anj an, ni̱ ganata' nej sô' daran' nej sa gi'hiaj nej sô'. Ni̱ ni̱ka̱j Ma̱'an Jesús ga'an nej sij ni̱ gahuin ane ngà nej sij riñan hio'ó hua̱ nàkòo huin do'ó yuman' snà'ànj gù'nàj Betsaida.
42009011	Ni̱ nga gunïn nej guiì si ga'anj Ma̱'an Jesús yuman' snà'ànj dânj, ni̱ nìkò' ninj ga'anj ninj Ma̱'an; ni̱ ganahuin ra'a Ma̱'an ninj ni̱ ganataj si-nùguàn' Ma̱'an Ña'anj an riñan ninj, ni̱ gi'hia si ga̱na̱huin nej guiì a'nan'an.
42009012	Sani̱ gà' 'na̱' gìnìn; ni̱ ga'na' nichì nej yùhuìj sí ga'na' ga̱huin chru̱n riñan Ma̱'an Jesús, ni̱ gataj nej sô': —Gànà'nï̀nj rè' na̱n' nej guiì, da'nga ni̱ ga'anj ninj nej ranchu ni̱ riñan hio'ó màn ganikàj rukû ña̱n màn nê' nânj, da'nga ni̱ gìrì' ninj ñan gùnàj ninj ni̱ gìrì' ninj sa ya̱ ninj; dadin' ña̱n màn nê' nânj ni̱ hio'ó nàkòo huin.
42009013	Ni̱ gataj Ma̱'an Jesús: —Gà'huì' nej suj sa ya̱ nej guiì nânj. Ni̱ gataj nej sí 'na̱' ga̱huin chru̱un gu̱nïn Ma̱'an Jesús: —Man ùn'ùn' gè rachrúun ni̱ huìj gè yukuaj a nikaj nej ñûnj, si ga̱'a̱nj gi̱ra̱n nej ñûnj nihia yâ daran' nej guiì rigì nânj sà'.
42009014	Ni̱ màn da'nga' 'ngo̱ si̱ ùn'ùn' mîn nej síi. Hiô' ni̱ gataj Ma̱'an Jesús gu̱nïn nej sí 'na̱' ga̱huin chru̱n riñanj: —Ga̱ta̱j nej suj si ga̱'a̱nj ga̱ne nej guiì da' yi'nïn'ïn, da' huìj xia chi̱' da' huìj xia chi̱'.
42009015	Ni̱ huê danj gi'hiaj nej sô', ni̱ gataj nej sô' si ga̱'a̱nj ga̱ne daran' nej guiì riñan hio'óo.
42009016	Ni̱ gida'a Ma̱'an Jesús nej ùn'ùn' rachrúun ngà huìj yukuaj a, ni̱ ganachi ni̱ka̱j ñanj ne' yàtà'a ni̱ ga'huij si guruhuâ Ma̱'an Ña'anj an, ni̱ ga'nej nej rachrúun ni̱ ga'huij ra'a nej sí ga'na' gahuin chru̱n riñanj ni̱ gune' nej sô' riñan nej guiì.
42009017	Ni̱ ya daran' nej guiì ni̱ gunumân riki ninj; ni̱ ganaran' nej sij nej rachrún gunâj dânj, ni̱ ganasîj nda yùhuìj yugûti nej rachrún dasû lij dânj ganachra ganaran' nej sij.
42009018	Gahuin 'ngo̱ gui dânj nga nne anêj Ma̱'an Jesús a'min ngà Ma̱'an Ña'anj an, ni̱ nne nej sí ga'na' ga̱huin chru̱un ngà Ma̱'an; ni̱ gachín na'an nej sô' ni̱ gata: —Ahuin sa huín gataj nej guiì rà'aj.
42009019	Ni̱ nanikàj nej sô' ni̱ gataj nej sô': —Da̱'a̱j nej sij gataj si huê Ma̱'ân rè' huin Juan Bautista; ni̱ a'ngô da̱'a̱j nej sij gataj si huê Ma̱'ân rè' huin Elías; ni̱ a'ngô da̱'a̱j nej sij gataj si huê Ma̱'ân rè' huin 'ngo̱ nej sô' gataj dàj ga̱huin nej sô' gane diû nâ ni̱ gana'nï̂nj sô' siganï̂nj nej nîman.
42009020	Ni̱ gataj Ma̱'an Jesús: —Dàj anîn ruhuâ nej suj, ni̱ ahuin sa huín taj nej suj rà'aj. Hiô' ni̱ nanikàj Pedro ni̱ gataj sô': —Huê Ma̱'ân rè' huin Cristo Da'ní Ma̱'an Ña'anj an.
42009021	Sani̱ gataj Ma̱'an Jesús gu̱nïn nej sí ga̱'na' ga̱huin chru̱n riñanj, si̱ gananï̂n nej sô' nej nuguan' nânj riñan gà' si 'ngo̱ rïn nej guiì, ni̱ ûta duguta sunj riñan nej sô' sisi̱ si̱ gananï̂n nej sô' rayi'î nuguan' nânj
42009022	ni̱ gata: —Hua̱ ni̱ña̱n si̱ ûta gi̱ran' sàñùnj, ni̱ si̱ gininj hue'é riñan nej síchìj achij i, ngà nej rej huin ña̱an ni̱ ngà nej sí chru̱n ley ni̱ gàhuìj, sani̱ ga̱chin huà'nï̀nj gui ni̱ gànà'nï̀n siganï̂nj nej nîman.
42009023	Ni̱ gata riñan daran' nej sí ga'na' ga̱huin chru̱n riñanj: —Si hua̱ 'ngo̱ nej suj ruhuâ gìnikò' rukú, ni̱ gu̱dunâj nej suj daran' nej sa garan' ruhuâ nneè kú nej suj, ni̱ ga̱ ruhuâ nej suj gi̱ran' sa̱ñu̱n nej suj da' gui ni̱ gìnikò' nej suj ñùnj.
42009024	Dadin' daran' nej guiì na'huej ruhuâ gi̱ran' sa̱ñu̱n, ni̱ ga̱'a̱nj ni̱'hia ninj; ni̱ daran' nej guiì hua̱ ruhuâ gi̱ran' sa̱ñu̱n rayi'í, ni̱ ga̱na̱ni̱n ninj.
42009025	Dadin' nùnj guèndà ni'ñanj si gìrì' nej guiì daran' nej sa màn ruhuâ yumiguìi ga̱ riñan ninj, si gu̱durë' ninj ma̱'an ninj nej si ga̱'a̱nj ni̱'hia̱ ninj rà'aj.
42009026	Dadin' nej guiì giri' sinà'àj a rayi'í ngà rayi'î si-nùguàn'ànj, ni̱ gìrì' nà'à ni'ín guiì dânj nga ga̱'na̱' gi̱nikaj sùnj, ni̱ huê danj na̱nj gìrì' Ma̱'an Rê Ña'anj an sinà'àj a rayi'î nej guiì dânj, nga ga̱'na̱' gi̱nikaj su̱n Ma̱'an ngà nej ángel huin sa gèe.
42009027	Sani̱ yàngà' hia nï̀n' gàtà ni̱ hua̱ da̱'a̱j nej guiì màn hiuj nânj, ni̱ si̱ gahui' ninj dadin' gi̱ni̱'in ninj ga̱'na̱' gi̱nikaj su̱n Ma̱'an Ña'anj an riñan ninj.
42009028	Ne' rùkù nga gachîn 'ngo̱ si tï̱nj gui nga ga'min Ma̱'an Jesús nej nuguan' nânj, ni̱ ni̱ka̱j Ma̱'an ga'an Pedro, Juan ni̱ Jacobo, raa̱ 'ngo̱ kï̱j ï guendâ ga̱'mi̱n ngà Ma̱'an Ña'anj an.
42009029	Ni̱ nga nï̀n' a'min ngà Ma̱'an Ña'anj an, ni̱ nadunâ riñan Ma̱'an, ni̱ ganahuin gàtsì nï̀n' si-ga'anj ni̱ nda ran chre ganahuin atsîj dânj.
42009030	Ni̱ ni̱kï̱n' huìj síi ga'min nguèj sô' ngà Ma̱'an Jesús, ni̱ 'ngo̱ sô' huin Moisés ni̱ a'ngô sô' huin Elías,
42009031	ni̱ nda raa̱n chre ganahuin rukû nej sij, ni̱ narïsna'anj nguèj sij ngà Ma̱'an Jesús si hua̱ ni̱ña̱n si ga̱huij ruhuâ yuman' snà'ànj Jerusalén.
42009032	Ni̱ ûta ga'na' nnej e riñan Pedro ni̱ huê danj na̱nj ga'na' nnej e riñan nej sô' nne ngà Pedro; sani̱ gunùkuaj nej sij gane nì'nà' nej sij, ni̱ gini'in nej sij si nda raa̱n chre ganahuin Ma̱'an Jesús, ni̱ huê danj na̱nj nda raa̱n chre ganahuin nguèj sô' ni̱kï̱n' ngà Ma̱'an Jesús.
42009033	Ni̱ nga guxun nej sô' ma̱'an nej sô' riñan Ma̱'an Jesús, ni̱ gataj Pedro gu̱nïn Ma̱'an Jesús: —Maestrûj, dùgùnàj hua̱j rû'huaj si ga̱ne nê' hiuj nânj; ni̱ gi̱'hio' huà'nï̀nj hue' rekoj o, 'ngo̱j gane Ma̱'ân rè', ni̱ a'ngoj gane Moisés, ni̱ a'ngoj gane Elías; sani̱ nun ni'in da'nga' Pedro sa ga̱'mi̱n sô' mánj.
42009034	Nga nï̀n' ga̱'mi̱n Pedro nej nuguan' nânj ni̱ ga'na' 'ngo̱ nnga ni̱ garan; ni̱ guyu'hui' nej sij nga gini'in nej sij gatûj nej sô' siganï̂nj nga dânj.
42009035	Ni̱ gunïn nej sij ga'min 'ngo̱ sa ga'min siganï̂nj nnga dânj, ni̱ gata: —Nânj huin Da'nî ni̱ ûta 'ì ruhuâj ni'ín Ma̱'an; ni̱ gu̱nïn nej suj nej nuguan' ga̱ta gu̱nïn nej suj.
42009036	Ni̱ nga gisîj ga'min sa ga'min dânj, ni̱ gini'in nej sí 'na̱' ga̱huin chru̱un si 'ngo̱ rïn Ma̱'an Jesús nikïn' hiuj dânj; sani̱ dḯn gahuin du'hua nej sô', ni̱ nej gui dânj ni̱ nun ga̱na̱nï̱n nej sô' sa gini'in nej sô' riñan gà' si̱ 'ngo̱ nej guiì.
42009037	Ni̱ a'ngô gui dânj nga gananinj nej sij yi'î kïj dânj, ni̱ ûta gà'ì nej guiì gahui ga'anj ganahuin ra̱'a nej sij.
42009038	Ni̱ siganï̂nj nej guiì rìgì dânj nikïn' 'ngo̱ sí dânj ni̱ ûta nùkuaj ga'min sô' ni̱ gataj sô': —Maestrûj, gachín nì'hia riñan Ma̱'ân rè' ni̱ ruhuâj si gi̱ni̱'hiaj Ma̱'ân rè' da'nin dadin' a'nan' sij, ni̱ 'ngo̱ rïn sij huin riñânj;
42009039	Ni̱ dàj na̱nj orâ ni̱ gida'a 'ngo̱ nanè kï̱j hua̱a sij, ni̱ dàj na̱nj orâ ni̱ gayi'ì sij ni̱ gaguâj hia sij gi'hia, ni̱ ûta nagunanj sij, ni̱ nìkò' ata̱n'an du'hua sij gi'hiaj, ni̱ ûta dugua'ij sij, ni̱ nda nuhui' si sà' dan gana'nï̂n ra'a sij.
42009040	Ni̱ gachín ni̱'hia riñan nej sí ga'na' ga̱huin chru̱n riñan Ma̱'ân rè' si̱ gi̱ri̱ nej sô' ruhuâ nimân da'nî nanè kï̱j hua̱ nânj, sani̱ nun ga̱'hue gi̱ri̱ nej sô' mánj.
42009041	Nanikàj Ma̱'an Jesús ni̱ gata gu̱nïn nej sí dânj: —Aya̱' nej yi'nïn' suj dadin' nitaj si guyumân nìko ruhuâ nej suj, yi'nïn' gi'hiaj gakï̱n' suj gà' man'. Nda andaj diû da'huí gané ngà nej suj ni̱ ga̱ nùkuaj ruhuâj ngà nej suj gà' únj. Gi̱nikaj da'nî' ga̱'na̱' ne' dànanj na̱nj ánj.
42009042	Ni̱ nga gahuin nìchrùn' silíj dânj riñan Ma̱'an Jesús ni̱ dunatûj nanè kï̱j hua̱ dânj sô' ni̱ ûta nùkuaj nagunanj silíj dânj; sani̱ dugunïn gà'ì Ma̱'an nanè kï̱j hua dânj, ni̱ gi'hia si ganahuin silíj nânj, ni̱ naga'huij silíj dânj ra'a rej sô'.
42009043	Ni̱ ûta gahuin ña̱'anj ruhuâ daran' nej guiì rayi'î sa nìko sta'u gi'hiaj Ma̱'an Ña'anj an. Ni̱ ûta gahuin ña̱'anj ruhuâ daran' nej guiì rayi'î nej sa gi'hiaj Ma̱'an Jesús, ni̱ gata gu̱nïn nej sí ga'na' gahuin chru̱n riñanj:
42009044	—Hue'ê gu̱nïn nej suj nuguan' gàtà; dadin' nàgà'huì' nej sij ñùnj ra'a nej síi.
42009045	Sani̱ nun ga̱'hue ga̱ra̱n da'nga' ruhuâ nej sí ga'na' ga̱huin chru̱un nej nuguan' nânj, dadin' hua̱ nï̀n' hua huì man riñan nej sô' ni̱ nun ga̱'hue ga̱ra̱n da'nga' ruhuâ nej sô'; sani̱ yu'hui' nej sô' gàchìnj na'anj nej sô' nej nuguan' nânj riñan Ma̱'an Jesús.
42009046	Hiô' ni̱ gayi'ì nej sí ga'na' ga̱huin chru̱un ni̱ ganarïsna'anj na'anj nej sô' ni̱ gataj nej sô', ahuin go'ngo̱ nê' gahuin sí gà'nï̀n' doj gà' únj.
42009047	Ni̱ gini'in Ma̱'an Jesús, si dànanj ganï̂n ruhuâ nimân nej sij, ni̱ gida'a 'ngo̱ sílìj i, ni̱ ganïnj yi'nïn.
42009048	Ni̱ gata: —Ahuin na̱nj sí ganahuin ra̱'a 'ngo̱ sílìj i ngà siyu̱guí, ni̱ ñùnj ganahuin ra̱'a nej sô'; ni̱ ahuin na̱nj sí ganahuin ra̱'a ñùnj, ni̱ ganahuin ra̱'a nej sô' Ma̱'an sa ga'nḯn ga'ná; dadin' sí nagi'hiaj lij doj ma̱'an siganï̂nj nej suj; ni̱ sí dânj ga̱huin sí achij doj siganï̂nj nej suj.
42009049	Hiô' ni̱ nanikàj Juan ni̱ gataj sô': —Maestrûj, gini'in nej ñûnj si giri 'ngo̱ sí dânj nanè kï̱j hua̱a ruhuâ nimân nej guiì ngà siyu̱gui Ma̱'ân rè'; ni̱ nagi'hiaj ha̱i̱ nej ñûnj dadin' nitaj si gaché sij ngà nê'.
42009050	Ni̱ gataj Ma̱'an Jesús: —Si̱ nagi'hiaj ha̱i̱ nej suj mánj; dadin' sí nitaj si gata rùhuà nê' ni̱ huin sij ngà nê'.
42009051	Nga gisîj diû na̱n' ñûn Ma̱'an Jesús yàtà'a, ni̱ ga'an Jerusalén, ni̱ nun ga̱nï̱n yu'hui' ruhuâj.
42009052	Ni̱ ga'nḯn Ma̱'an Jesús ga'anj nej sí ga'na' ga̱huin chru̱n riñanj, ni̱ gatûj nej sô' ruhuâ yuman' huin yiñán nej sí màn yuman' Samaria guendâ gi̱'hiaj yu̱gui nej sô' ña̱n gùnàj nej sij.
42009053	Sani̱ nu̱n ga̱'hue̱j nej sí màn yuman' Samaria ga̱na̱huin ra̱'a nej sô' Ma̱'an, dadin' dàj rûn' huaj si ne' Jerusalén gà'àn huaj.
42009054	Ni̱ gini'in Jacobo ngà Juan sa gi'hiaj nej sí nânj ngà nej sij ni̱ gataj nguèj sô': —Señor ruhuâ Ma̱'ân rè' si gi̱'hiaj nguèj ñûnj si gi̱ni̱nj ña'aan yàtà'a, dàj rûn' gi'hiaj Elías, ni̱ ga̱na̱huij nej sij ga̱ka̱ nî'.
42009055	Hiô' ni̱ nanikàj Ma̱'an Jesús ni̱ dugunïn gà'ij nguèj sij ni̱ gata gunïn nguèj sij: —Nun ni'in nguèj suj dàj hua nanè nimân nguèj suj mánj;
42009056	dadin' nun gà'nàj guendâ gi̱'hia si ga̱'a̱nj ni̱'hia̱ ma̱'an nimân nej guiì mánj, ga'ná guendâ ga̱na̱ni̱n ninj na̱nj ánj. Huê dânj ni̱ ga'anj nej sij a'ngô ranchu gi'hiaj Ma̱'an Jesús.
42009057	Nga nï̀n' gaché nej sij hua̱j nej sij ruhuâ chrej e, ni̱ gataj 'ngo̱ sí dânj gu̱nïn Ma̱'an Jesús: —Señor, dànè' gahuin ga̱'a̱nj Ma̱'ân rè' ni̱ gi̱nikó rukû Ma̱'ân rè'.
42009058	Ni̱ gataj Ma̱'an Jesús gu̱nïn sí dânj: —Nej yune ni̱ hua̱ ruhuâ huej e ganarânj ruhuâ nej yô', ni̱ nej yataj aché yàtà'a ni̱ hua̱ sigï̂tï̀nj in ñan ganarânj ruhuâ nej yô'; sani̱ ñùnj ni̱ nitaj si̱ hua̱ ña̱n ga̱na̱ra̱n ruhuâj mánj.
42009059	Ni̱ gataj Ma̱'an Jesús gu̱nïn a'ngô sí dânj: —Ga̱'na̱' sò' ni̱ gi̱nikô' rukú. Ni̱ gataj sí dânj: —Señor, ga̱ra̱n yina Ma̱'ân rè' si gà'àn ni̱ nga gahui' rê ni̱ nga gisîj gachín sij ni̱ gà'nàj ni̱ gi̱nikó rukû Ma̱'ân rè'.
42009060	Ni̱ gataj Ma̱'an Jesús: —Gu̱du̱nâj sò' si nej sí gà' gahui'i ni̱ gàchìn' nej sô' sí gà' gahui' ngà nej sô', sani̱ sò' ni̱ ga̱'na̱' ni̱ ga̱'a̱nj gànàtà' si-nùguàn' Ma̱'an Ña'anj an riñan nej guiì.
42009061	Hiô' ni̱ gataj a'ngô sí dânj gu̱nïn Ma̱'an Jesús: —Señor; gi̱nikó rukû Ma̱'ân rè', sani̱ ga̱ra̱n yina Ma̱'ân rè' si gà' si̱nï̱n ga̱'a̱nj gi̱da̱'aj ra'a nej dugui'í màn dukuá ni̱ gà'nàj.
42009062	Ni̱ gataj Ma̱'an Jesús: —Gà' si̱ 'ngo̱ sí gida'a ne nga ganachej sô' hio'óo, ni̱ si̱ ga'hue nànìkàj sô' gi̱ni̱'hiaj sô' ne' rùkù sô' mánj, ni̱ huê dànanj si ga'hue nànìkàj rùkù sí ruhuâ gi̱nikò' rukú, dadin' si huê dànanj gi̱'hiaj sô' hiô' ni̱ nitaj si hua̱ yu̱gui sô' guendâ gi̱'hiaj su̱n sô' si-su̱n Ma̱'an Ña'anj an mánj.
42010001	Ne' rùkù nga gahuin nej nânj, ni̱ ganagui Ma̱'an Señor a'ngô hua'nï̂nj xia chi̱' nej sí ga'na' ga̱huin chru̱n riñanj, ni̱ ga'nïn ga'anj da' huìj da' huìj ran' nej sij ne' ña̱n ñan nngaj nej yuman' snà'ànj ñan ga̱'a̱nj Ma̱'an.
42010002	Ni̱ gata gu̱nïn nej sij: —Yàngà' ni̱ ûta nìko suun hua, sani̱ do̱j nï̀n' nej sí gi̱'hiaj sun hua; rayi'î dan ni̱ gàchìnj nì'hiaj nej suj riñan Ma̱'an Ña'anj an si ga̱'nïn ga̱'na̱' nej sí gi̱'hiaj sun riki si-sùnj.
42010003	Ni̱ gà'nï̀n ga̱'a̱nj nej suj; ni̱ dàj rûn' huin matsïj ï huin nej suj siganï̂nj nej yuku stuj u.
42010004	Ni̱ si̱ ginikaj nej suj nnanj, ni̱ sichràn'an, ni̱ si̱ ginikaj nej suj kanj ga̱'a̱nj nej suj; ni̱ si̱ ga'min nej suj ngà si 'ngo̱ nej guiì nga gànàrì' nej suj ruhuâ chrej e mánj.
42010005	Ahuin na̱nj hue' ña̱n ga̱tu̱ nej suj ni̱ nga gùchì' nej suj ni̱ ga̱ta̱j nej suj: “Ga̱ dïn'ïnj ruhuâ nej suj màn ruhuâ hue' nânj.”
42010006	Ni̱ si nej guiì hua̱ dïn'ïnj ruhuâ huin nej guiì màn ruhuâ hue' ñan gùchì' nej suj, ni̱ sa dïn'ïnj ga'min nej suj dânj gi̱'hiaj ga̱na̱huin dïn'ïnj ruhuâ ninj; ni̱ si nej guiì hue huin nej guiì dânj, ni̱ nànìkàj sa dïn'ïnj ga'min nej suj riñan nej suj.
42010007	Ni̱ si ganahuin ra̱'a nej guiì dânj nej suj ni̱ gùnàj nej suj ruhuâ hue' ñan guchi' nej suj, ni̱ ya̱ nej suj ni̱ go̱'o̱ nej suj sa ri̱ki̱ nej guiì dùkuà hue' ñan guchi' nej suj; dadin' sí gi'hiaj suun ni̱ hua̱ ni̱ña̱n si̱ ga̱ du'hue sô'. Ni̱ si̱ gaché nej suj da' hue'e da' hue'e mánj.
42010008	Ahuin na̱nj yuman' snà'ànj ñan gùchì' nej suj, ni̱ si ganahuin ra̱'a nej guiì màn hiuj dânj nej suj; ni̱ ya̱ nej suj sa ri̱ki̱ ninj;
42010009	Ni̱ si màn guiì a'nan'an hiuj dânj, ni̱ ga̱ta̱j nej suj gu̱nïn nej guiì dânj: “Ni̱ gà' gahuin nìchrùn' Ma̱'an Ña'anj an guendâ gi̱nikaj sunj riñan nej suj.”
42010010	Sani̱ ahuin na̱nj yuman' snà'ànj gatûj nej suj, ni̱ na'huej nej guiì ga̱na̱huin ra̱'a ninj nej suj, ni̱ ga̱hui̱ nej suj ruhuâ yuman' dânj ni̱ nga gaché nej suj huaj nej suj, ni̱ ga̱ta̱j nej suj:
42010011	“Nda hio'ó hiaj màn ruhuâ yuman' snà'ànj nânj, sa guta riki dakó nej ñûnj na̱gunan' nej ñûnj, guendâ nun gùyùmàn ruhuâ nej suj sa gataj nej ñûnj, ni̱ ruhuâ nej ñûnj si̱ gi̱ni̱'in nej suj, si̱ gà' gahuin nìchrùn' Ma'an Ña'anj an guendâ gi̱ni̱kaj sunj riñan nej suj.”
42010012	Ni̱ gàtà gu̱nïn nej suj si nga gùyùmàn gui nagi'hiaj Ma̱'an Ña'anj an guenda riñan nej suj ni̱ dànanj do̱j gi̱ran' sa̱ñu̱n nej guiì gimân yuman' Sodoma gà' da' nej guiì gimân yuman' snà'ànj nânj.
42010013	’Ûta gi̱ran' sa̱ñu̱n nej suj guiì màn ruhuâ yuman' Corazín. Ni̱ ûta gi̱ran' sa̱ñu̱n nej suj guiì màn ruhuâ yuman' Betsaida. Ni̱ si̱ riñan nej guiì gimân ruhuâ yuman' Tiro ngà nej guiì gimân ruhuâ yuman' Sidón ni̱ gi'hiaj Ma̱'an Ña'anj an si ga̱na̱huin nej guiì a'nan'an dàj rûn' gi'hia ngà nej suj, ni̱ àsìj gui dânj ni̱ gananun ninj atsîj hua ni̱ñanj xi ni̱ dagaman' ninj hiaj yichrá ninj, ni̱ gà' gananikàj ruhuâ ninj ngà rayi'î nej si-ga̱kïn' ninj.
42010014	Sani̱ nga gùyùmàn diû na̱gi̱'hiaj Ma̱'an Ña'anj an guenda ngà nej suj ni̱ dànanj ûta gi̱ran' sa̱ñu̱n nej suj, gà' da' nej guiì gimân yuman' Tiro ngà nej guiì gimân yuman' Sidón.
42010015	Ni̱ sò' huîn' yuman' Kapernaúm, ni̱ ganachi nikaj' ma̱'ân' nda yàtà'a, sani̱ na̱du̱ninj Ma̱'an Ña'anj an sò' ni̱ gi̱ran' sa̱ñu̱n' riñan rúnâko.
42010016	’Nej guiì gunïn sa ga̱'mi̱n nej suj ga'na' ga̱huin chru̱n riñânj, ni̱ gunïn ninj sa ga̱'mînj; ni̱ nej guiì na'huej ga̱na̱huin ra̱'a nej nuguan' ga'min nej suj, ni̱ na'huej ninj ga̱na̱huin ra̱'a ninj si-nùguàn'ànj, ni̱ nej guiì na'huej ga̱na̱huin ra̱'a ñùnj, ni̱ na'huej ninj ga̱na̱huin ra̱'a ninj Ma̱'an sa ga̱'nḯn ga'ná.
42010017	Ni̱ nga gunumân nej huà'nï̀nj xia yùhuìj nej sí ga'nḯn Ma̱'an Jesús ga'anj gànàtà' si-nùguàn' Ma̱'an Ña'anj an, ni̱ ûta ganahuin nìhià' ruhuâ nej sô' ni̱ gataj nej sô': —Señor, nda nej nanè kï̱j huaa dagahuin riñan nej ñûnj ngà siyu̱gui Ma̱'ân rè'.
42010018	Ni̱ gataj Ma̱'an Jesús: —Ni̱ gini'in yàngàj si gininj sichre ne' yàtà'a ni̱ huaj dàj rûn' hua sinàn du'hui.
42010019	Gi̱ni̱'hiaj nej suj dadin' gà' rikîj sun nùkuaj riñan nej suj ni̱ dàj rûn' gi'hiô' nga guduyâ yi'î' nej yukuáa ni̱ guduyâ yi'î' nej yikïïn, ni̱ huê danj gi̱'hiaj ga̱nan nej suj riñan daran' nej sa yì'ì ganï̂n ruhuâ sa gunïn' ngà nej suj, ni̱ nitaj gà' si 'ngo̱ sa yì'ìi gi̱'hiaj ga̱nan riñan nej suj mánj.
42010020	Sani̱ si̱ gahuin nìhià' sta'u ruhuâ nej suj si dagahuin nej nanè kï̱j hua̱a sa ga'min nej suj mánj, ga̱na̱huin nìhià' ruhuâ nej suj si gà' ganata' siyu̱gui nej suj riñan ñanj librû tàj ne' yàtà'a.
42010021	Ni̱ huê orâ dânj ni̱ gi'hiaj Ma̱'an Espíritu Santo si ûta ganahuin nìhià' ruhuâ Ma̱'an Jesús ni̱ gayi'ij ni̱ gata: —Ga'min hue'é riñan Ma̱'ân rè' na̱nj Tâ', dadin' huê Ma̱'ân rè' huin Rê, Ma̱'an Señor ni̱ka̱j su̱n ne' yàtà'a ngà riñan hio'óo, dadin' gachrîj huì Ma̱'ân rè' nej nuguan' nânj riñan nej sí chru̱n nï̀n' ruhuâ ngà riñan nej sí sà' garânj da'nga' ruhuâ, ni̱ ganadigân Ma̱'ân rè' riñan nej sílìj i. Ni̱ huê danj gi'hiá rè', na̱nj Tâ', dadin' huê dànanj garan' ruhuâ Ma̱'ân rè'.
42010022	’Daran' nej suun ganahuin ra'á gi'hiaj Ma̱'an Rê; ni̱ gà' si 'ngo̱ nej guiì nun ni'in si huín Da'ní Ma̱'ân rè', ni̱ man 'ngo̱ rïn Ma̱'an huin sa ni'in ñùnj; ni̱ gà' si̱ 'ngo̱ nej guiì nitaj si ni'in ahuin sa huin Ma̱'an mánj, man 'ngo̱ rḯn huin sa ni'in Ma̱'an, ni̱ ñùnj gi̱'hiaj ga̱ra̱n da'nga' ruhuâ nej guiì ri̱ña̱n garan' ruhuaj ga̱na̱di̱gán.
42010023	Ni̱ nga nikïn' ngo̱ rïn Ma̱'an Jesús ngà nej sô' 'na̱' ga̱huin chru̱n riñanj ni̱ gini'hia riñan nej sô', ni̱ gata gu̱nïn nej sô': —Ga̱na̱huin nìhià' ruhuâ nej guiì gini'in ngà rune ñan ninj ni̱ dàj rûn' hua sa gini'in nej suj.
42010024	Dadin' ñùnj taj si ûta gà'ì nej sô' gataj dàj ga̱huin ngà nej rey gane diû ri̱ki ni̱ ûta gahuin ruhuâ nej sô' gi̱ni̱'in nej sô' sa gini'in nej suj, sani̱ nun gi̱ni̱'in nej sô'; ni̱ ûta gahuin ruhuâ nej sô' gu̱nïn nej sô' sa gu̱nïn nej suj, sani̱ nun gu̱nïn nej sô' mánj.
42010025	Ni̱ nne 'ngo̱ sí ûta sà' chru̱n si-ley Ma̱'an Ña'anj an hiuj dânj ni̱ ganayumàn sô', guendâ ruhuâ sô' ga̱ya̱ka̱j sô' da'nga'a ngà Ma̱'an Jesús, ni̱ gataj sô': —Maestrûj, nùnj huin si gi̱'hia ni̱ ga̱'hue ga̱ne nìgàn yàtà'a rà'aj.
42010026	Ni̱ gataj Ma̱'an Jesús gu̱nïn sí dânj: —Nga gahia' riñan si-ley Ma̱'an Ña'anj an. Ni̱ dàj taj si-nùguàn' Ma̱'an Ña'anj an rà'aj.
42010027	Nanikàj sí dânj ni̱ gataj sô': —“Ga̱ 'ì ruhuâ' ni'în' Ma̱'an Señor huin Da'anjt ngà daran' nimânt, ni̱ ngà daran' ma̱'an nimânt, ni̱ ngà daran' sa hua̱ nùkuaj hua̱ nneè kút, ni̱ ngà daran' da'ngât; ni̱ ga̱ 'ì ruhuâ' ni'în' nej duguît dàj rûn' 'ì ruhuâ' ni'în' ma̱'ân'.”
42010028	Ni̱ gataj Ma̱'an Jesús gu̱nïn sí dânj: —Ûta dùgùnàj hua sa dunanikàj' riñânj; ni̱ da̱gahuîn' nej nuguan' nânj, ni̱ ga̱ne nìgànj' na̱nj ánj.
42010029	Sani̱ guendâ ruhuâ sí nânj, du̱na'huej sô' rayi'î nuguan' gachín na'anj sô, ni̱ gataj sô' gu̱nïn Ma̱'an Jesús: —Ahuin nej sí huin nej dugui'í rà'aj.
42010030	Rayi'î nuguan' nânj ni̱ nanikàj Ma̱'an Jesús ni̱ gata: —'Ngo̱ sí dânj ni̱ gahui sô' ruhuâ yuman' snà'ànj Jerusalén ni̱ ga'anj sô' chrej hua̱j yuman' Jerikó, ni̱ gida'a gè nej sí tu̱u, ni̱ gi'hiaj tu̱ nej sô' daran' si'hiaj sí dânj; ni̱ guduran' yi'ì nej sô' sí dânj, ni̱ gudunâj nej sô' nngaj sí nânj ni̱ ga'anj nej sô' ni̱ do̱j hua̱j ni̱ gàhuì' sí dânj.
42010031	Ni̱ nàsìnùnj chre ni̱ gachîn 'ngo̱ rej huaj sô' chrej ñan nngaj sí dânj, ni̱ gini'in sô' si giran' yi'ì sí dânj sani̱ gachîn anêj sô' ni̱ ga'anj sô'.
42010032	Ni̱ ne' rùkù ni̱ gachîn 'ngo̱ levita, huaj sô' chrej ña̱n nngaj sí dânj, ni̱ nga gini'in sô' si̱ giran' yi'ì sí dânj, ni̱ gachîn anêj sô' ni̱ ga'anj sô'.
42010033	Sani̱ gachîn 'ngo̱ sí 'na̱' yuman' Samaria chrej ñan nngaj sí nânj huaj sô' ni̱ gini'in sô' si giran' yi'ì nï̀n' ruhuâ sí dânj, ni̱ guruguñu'unj sô' sí dânj;
42010034	Ni̱ ga'anj nichì sô' ñan nngaj sí dânj, ni̱ gana'nïn' sô' gasîti ngà nne alkol ñan giran' yi'ì dânj ni̱ gudutâj sô' atsìj i nneè kú sí dânj; ni̱ ganachi nikaj sô' ni̱ guta' sô' yichrá dân sô' urruj u, ni̱ ginikaj sô' ga'anj sô' ñan hua̱ hue' mesû, ni̱ dugumîn sô' sí giran' yi'ì dânj.
42010035	Ni̱ a'ngô gui dânj nga huaj sô' ga̱'a̱nj sô', ni̱ giri sô' huìj san'anj denario, ni̱ ga'hui' sô' ra'a sí girï'ïnj hue' mesû, ni̱ gataj sô' gu̱nïn sí dânj: “Du̱gumîn sò' sí nânj; ni̱ daran' nej sa gùtï̀n' ngà sij, ni̱ na̱ru'huej riñan' nga nànìkàj ñún gà'nàj.”
42010036	Ahuin go'ngo̱ nej huà'nï̀nj sí nânj ga 'ì ruhuâ ni'in sí giran' yi'ì gi'hiaj nej sí tu̱u rà'aj.
42010037	Ni̱ gataj sí nânj: —Sí gananï̂n àko ruhuâ ni'in sí giran' yi'ì dânj huin sí 'ì ruhuâ. Hiô' ni̱ gataj Ma̱'an Jesús: —Ga̱'a̱nj' ni̱ huê dànanj gi̱'hiá' ngà nej duguît na̱nj ánj.
42010038	Gahuin 'ngo̱ gui dânj ni̱ nga gaché Ma̱'an Jesús hua, ni̱ gatu ruhuâ 'ngo̱ yuman'an; ni̱ ga'an dukuâ 'ngo̱ siyànà gù'nàj Marta ni̱ ganahuin ra̱'a siyànà dânj Ma̱'an.
42010039	Ni̱ hua̱ 'ngo̱ yuguij siyànà dânj ni̱ gù'na María, ni̱ ga'na' María ni̱ ga'anj ga̱ne yi'î Ma̱'an Jesús, ni̱ gunïn nej nuguan' ganata' Ma̱'an Jesús riñanj.
42010040	Sani̱ Marta ni̱ do' si ûta ganahuij ruhuaj gi'hiaj sunj, ni̱ ga'an ni̱ gata gu̱nïn Ma̱'an Jesús: —Señor. Nùnj huin saj ni̱ nitaj si̱ giriñun ruhuâ Ma̱'ân rè' ni̱ ga̱ta̱j rè' gu̱nïn yuguî si gu̱ru̱gûñu'un ñùnj dadin' gi'hiaj su̱n 'ngo̱ rḯn rà'aj. Ga̱ta̱j Ma̱'ân rè' gu̱nïn ni̱ gu̱ru̱gûñu'un ñùnj.
42010041	Nanikàj Ma̱'an Jesús, ni̱ gata: —Marta, Marta, ûta ganahuij ruhuâ' gi'hiaj sun' ni̱ nitaj si hua̱ dïn'ïnj ruhuâ' mánj.
42010042	Sani̱ man 'ngo̱ rïn suun huin sa ña̱'a̱n doj; ni̱ María huin sa ganagui sun ña̱'a̱n huaa, ni̱ nitaj si huaj gi̱yi̱'ne̱ sa ganahuin ra̱'a mánj.
42011001	Gahuin 'ngo̱ gui dânj nga nne Ma̱'an Jesús a'min ngà Ma̱'an Ña'anj an 'ngo̱ hiuj dânj, ni̱ nga gisîj ga'min Ma̱'an ngà Ma̱'an Ña'anj an ni̱ gataj 'ngo̱ nej sí 'na̱' ga̱huin chru̱n riñanj: —Señor, gi̱digân Ma̱'ân rè' dàj ga̱'mi̱n nej ñûnj ngà Ma̱'an Ña'anj an, dadin' Juan Bautista ni̱ gidigân sô' dàj ga'min nej sí ga'na' ga̱huin chru̱n riñan sô' ngà Ma̱'an Ña'anj an.
42011002	Ni̱ gataj Ma̱'an Jesús: —Nga ruhuâ nej suj ga̱'mi̱n nej suj ngà Ma̱'an Ña'anj an, ni̱ dànanj gataj nej suj: Taj Ma̱'ân rè' huin Rej nej ñûnj nne yàtà'a, sa gèe huin siyu̱gui Ma̱'ân rè'. Ga̱'na̱' gi̱nikaj su̱n Ma̱'ân rè' riñan nej ñûnj. Dàj rûn' ginikaj su̱n Ma̱'ân rè' yàtà'à, huê danj gi̱nikaj su̱n Ma̱'ân rè' riñan hio'ó nânj.
42011003	Ni̱ rachrún rikî Ma̱'ân rè' ya nej ñûnj hia̱j a'hioj, ni̱ ri̱ki̱ Ma̱'ân rè' daran' nej gui ya̱ nej ñûnj.
42011004	Ni̱ ginikaj Ma̱'ân rè' nimân nìko rayi'î nej gakï̱n' gi'hiaj nej ñûnj riñan Ma̱'an Ma̱'ân rè', dadin' huê danj ginikaj nej ñûnj nimân nìko rayi'î daran' nej sí gi'hiaj gakï̱n'ïn riñan nej ñûnj. Ni̱ si̱ ga'nḯn ra'a Ma̱'ân rè' si gi̱ni̱nj nej ñûnj riñan gakï̱n'ïn nga duguane' sichre riñan nej ñûnj, ni̱ gi̱'hiaj Ma̱'ân rè' si ga̱na̱ni̱n nej ñûnj riñan daran' nej sa a'nan'an.
42011005	Ni̱ gataj Ma̱'an Jesús: —Ahuin go'ngo̱ nej suj ni̱ si̱ hua̱ 'ngo̱ sí ni̱ka̱j dugui' ngà nej suj, ni̱ ga'anj nej suj dukuâ sí dânj da̱'a̱j ne' nà'an ni̱ ga̱ta̱j nej suj gu̱nïn sô': “Di̱nï̂nj, ri̱ki̱ yikḯn rè' huà'nï̀nj rachrún gìrì'ìj,
42011006	Dadin' ñan nné guyumân 'ngo̱ sí ni̱ka̱j dugui' ngàj ni̱ nda gàn' ga'na' sô', ni̱ nitaj nùnj hua gà'huìj yâ sô' mánj.”
42011007	Ni̱ gi̱'hiaj nê' guenda si sí ni̱ka̱j dugui' ngà nej suj ni̱ ga̱'mi̱n sô' nda ruhuâ dukuâ sô' ni̱ ga̱ta̱j sô': “Si̱ ganari' nnej e riñânj mánj; dadin' gà' ganaran riñan rahue'e, ni̱ gà' nngaj nej da'nin riñan na ngàj; ni̱ si̱ ga'hue ga̱na̱chí ni̱ rìkìj sa gachîn' mánj.”
42011008	Ñùnj taj ni̱ nùnj huin si̱ na'huej ruhuâ sí dânj ga̱hui̱ sô' ruhuâ dukuâ sô', sani̱ guendâ nun ga̱ra̱n' ruhuâ sô' si gi̱'hiaj sí dânj si gi̱ri̱ ruhuâ sô' huê danj, ni̱ ga̱hui̱ sí dânj ruhuâ dukuâ sô' ni̱ gà'huì' sô' sa gachín sí ni̱ka̱j dugui' ngà sô'.
42011009	Ñùnj taj: Ni̱ gàchìnj nej suj ni̱ ri̱ki̱ Ma̱'an Ña'anj an; nànà'huì' nej suj ni̱ gànàrì' nej suj; gi̱ta ra'a nej suj riñan rahue'e, ni̱ ga̱na̱'nï̱n nej sij ga̱tu̱ nej suj.
42011010	Dadin' daran' sí gachín ni̱ ga̱na̱huin ra̱'a sô'; ni̱ sí nana'hui' ni̱ gànàrì' sô'; ni̱ sí gita ra'a riñan rahue'e, ni̱ ga̱na̱'nï̱n nej sô' riñan rahue'e ga̱tu̱ sí dânj.
42011011	’Ni̱ si̱ hua̱ da'ní nej suj, ni̱ si gàchìnj sô' rachrúun ya̱ sô' ni̱ gìsìj ruhuâ nej suj gà'huì' nej suj hiëj ya̱ sô' na̱nj nî'. Ni̱ si gàchìnj sô' yukuaj a ya̱ sô' ni̱ gìsìj ruhuâ nej suj gà'huì' nej suj yukuáa ya̱ sô' na̱nj nî'.
42011012	Ni̱ si gàchìnj sô' chruj yâ sô', ni̱ gìsìj ruhuâ nej suj gà'huì' nej suj yikïïn ya̱ sô' na̱nj nî'.
42011013	Ni̱ si nej suj ni̱ huin nej suj sí a'nan'an, ni̱ ni'in sà' nej suj dàj hua sa gà'huì' nej suj ra'a da'ní nej suj. Dàj gà' Ma̱'an Rê nne yàtà'a ni̱ ga̱'hue ga̱'huij Espíritu Santo ra'a nej guiì gàchìnj riñanj.
42011014	Ni̱ giri Ma̱'an Jesús 'ngo̱ sa kï̱j ï ruhuâ nimân 'ngo̱ sí 'mìnj in; ni̱ nga gahui nanè kï̱j hua̱ dânj, ni̱ ga'hue ga'min sí 'mìnj dânj; ni̱ ûta gahuin ña̱'anj ruhuâ nej guiì rayi'î sa ga̱huin.
42011015	Sani̱ gataj da̱'a̱j nej sí màn hiuj dânj: —Giri sí nânj sa kï̱j ï, ruhuâ nimân nej guiì dadin' Beelzebú sa a'nïn' riñan nej sa kïj ï ga'hui' su̱n dânj ra'a sô' rayi'î dan ga'hue giri sô' nej sa kï̱j ï ruhuâ nimân nej guiì.
42011016	Ni̱ a'ngô da̱'a̱j nej sí dan gachín 'ngo̱ da'nga' ga'na' ne' yàtà'a riñan Ma̱'an Jesús, guendâ ruhuâ nej sô' ga̱ya̱ka̱j nej sô' da'nga'a ngà Ma̱'an.
42011017	Sani̱ ni'in Ma̱'an Jesús, dàj ganï̂n ruhuâ nej sij ni̱ gata gu̱nïn nej sij: —Daran' yuman'an nga giyi'chra' da̱'a ni̱ ga̱na̱hui; ni̱ 'ngo̱ hue' gà' giyichra' da̱'a̱j ni̱ man si̱ nne guendâ ga̱na̱tu.
42011018	Ni̱ si̱ sichre ni̱ guchra da̱'a nej dugui'ij, ni̱ dàj gi̱'hia ga̱'hue gùnùkua ga̱ne naj doj rà'aj. Dadin' gataj nej suj si Beelzebú huin sa gi'hiaj rayi'î dânj ga'hue girîj ne' ye̱'e nej sa kï̱j ï hia̱j do̱j.
42011019	Ni̱ si Beelzebú huin sa gi'hiaj ni̱ rayi'î dânj ni̱ ga'hue girîj ne' ye̱'e nej sa kï̱j ï. Ni̱ ahuin sa ga'hui' suun riñan da'ní nej suj ni̱ ga'hue giri nej sô' nej sa kï̱j ï ne' ye̱'e rà'aj. Hia̱j ni̱ nej sô' huin sa ga̱na̱ka̱j guendâ nej nuguan' ga'min nej suj.
42011020	Ni̱ si ngà dë̂j ra'a Ma̱'an Ña'anj an huin sa gi'hiaj ni̱ ga'hue girîj ne' yè'e nej sa kï̱j ï hiô' ni̱ ruhuaj ga̱ta si yàngà' hia nï̀n' ni̱ gà' gahuin nichrun' Ma̱'an Ña'anj an guendâ gi̱ni̱kaj sunj riñan nej suj.
42011021	’Ni̱ si 'ngo̱ síi ni̱ hua̱ ran nne sô' ni̱ hua̱ chrun rihia'a gi'hiaj sô' guendâ du̱gumîn sô' nej sa màn ruhuâ dukuâ sô', hiô' ni̱ hua̱ dïn'ïnj mân daran' nej rasu̱n hua̱ riñan sô'.
42011022	Sani̱ ñùnj huin sí nùkuaj dânj ni̱ ga'nê daran' nej sa garânj sun sichre riñanj, ni̱ gi'hiaj ga̱nânj sichre, dadin' nej sa garânj sun dânj huin sa gi'hiaj ni̱ ûta giri' nukua, huê danj ni̱ ganakâ daran' nej sa gahuin si'hiaj sichre.
42011023	’Sí nitaj si huin ngàj ni̱ gunïn' sô' ngàj; ni̱ sí nitaj si ganaran' ngàj ni̱ dànanj duya'nï̀n nï̀n' sô'.
42011024	’Nga gahui 'ngo̱ nanè kï̱j hua̱a ruhuâ nimân nej guiì, ni̱ gaché nunj riñan hio'ó nakòo, ni̱ nana'huij ñan ga̱na̱ra̱n ruhuaj; ni̱ na'hue gànàrì'ij ñan ga̱na̱ra̱n ruhuaj, ni̱ gata: “Nànìkàj ñún na̱'a̱nj ñan gahui ga'ná.”
42011025	Ni̱ nga gunukuij ña̱n gane si̱nïnj, ni̱ ganari'ij si̱ gà' ganaka' nej sô' ni̱ gà' nagi'hiaj nìhià' nej sô' ruhuâ hue' ña̱n gane.
42011026	Hiô' ni̱ ga'anj ga̱kïn, a'ngô chi̱j nej nanè kï̱j hua̱ doj gà' da'aj: Ni̱ gatûj ninj ni̱ ga'anj ga̱ne ninj ruhuâ nimân sí dânj; ni̱ dànanj ûta kï̱j ganahuin sí nânj gà' da' sa gi'hiaj si̱nï̱n sô'.
42011027	Nga nï̀n' ga'min Ma̱'an Jesús nej nuguan' nânj, ni̱ gayi'ì 'ngo̱ siyànà 'na̱' siganï̂nj nej guiì rigìi ni̱ ga'min ni̱ gata: —Ûta ga̱na̱huin nìhià' ruhuâ siyànà ginun ri̱ki sò', ni̱ sa yi̱'ña̱nj gutsî'.
42011028	Sani̱ dànanj gataj Ma̱'an Jesús: —Dànanj ga̱na̱huin nìhià' ruhuâ nej guiì gunïn si-nùguàn' Ma̱'an Ña'anj an, si gana'nḯn sà' ninj si-nùguàn' Ma̱'an Ña'anj an ni̱ dagahuin ninj na̱nj ánj.
42011029	Ni̱ ganahuin mintû nï̀n' nej guiì rigìi, ni̱ gayi'ì Ma̱'an Jesús ni̱ gata gu̱nïn ninj: —Nej yì'nï̀n' nej guiì màn nânj ni̱ guiì kï̱j hua̱a huin ninj; ni̱ gachín ninj da'nga'a gi̱ni̱'in ninj, sani̱ si̱ ga'hue gi̱ni'in ninj da'nga'a mánj, dadin' sa giran' Jonás huin sa ga̱na̱ka̱j guendâ ninj.
42011030	Dadin' sa giran' Jonás ga̱huin 'ngo̱ da'nga'a riñan nej guiì gimân yuman' Ninive, ni̱ huê danj na̱nj ñùnj ni̱ huín 'ngo̱ da'nga'a riñan nej yi̱'nï̱n' nej guiì màn diû nânj.
42011031	Reyna ga'na' ne' ri̱ki ni̱ gànàyùmàn ñûn' gui nga na̱gi̱'hiaj Ma̱'an Ña'anj an guenda ngà yi'nïn' nej guiì nânj ni̱ ga̱ra̱n ruhuâ ñûn' rayi'î ninj, ni̱ gi̱'hia̱j ñûn' si ga̱huin kastîgu ninj; dadin' ga'na' ñûn' nda ga̱n' xi guendâ ruhuâ ñûn' gi̱ni̱'in ñûn' dàj nìko ni'in Salomón, sani̱ dànanj hua̱j huin sa ni̱kï̱n' hiuj nânj gà' da' Salomón.
42011032	Nej guiì gimân yuman' Ninive ni̱ gànàyùmàn ninj gui nga na̱gi'hiaj Ma̱'an Ña'anj an guenda riñan nej yi'nïn' nânj, ni̱ ga̱ra̱n ruhuâ ninj rayi'î nej guiì nânj, ni̱ gi̱'hiaj ninj si ga̱'a̱nj ni̱'hia̱ nej guiì nânj; dadin' nga ga'min Jonás si-nùguàn' Ma̱'an Ña'anj an riñan ninj ni̱ gananikàj ruhuâ ninj ngà rayi'î si-ga̱kïn' ninj, ni̱ dànanj nìko hua̱ sa ni̱kï̱n' hiuj nânj gà' da' Jonás.
42011033	’Gà' si̱ 'ngo̱ guiì si̱ ga'hue ga̱chri̱ huì lampara gi'nïnj huìj riki 'ngo̱ chrún giriñun ninj mánj, dadin' guta' ninj lampara dânj ñan hua yàkàan, da'nga ni̱ gudugunj riñan nej guiì nga ga̱tu̱ ninj ruhuâ hue'e.
42011034	Ña'an gudugùn nneè kút huin rune ñant, ni̱ si rune ñant huin sa sà'a; ni̱ nï̀n' gàchrà' nneè kút giyigï̀n, ni̱ si rune ñant huin sa yi'ìi ni̱ hua̱ ru̱mi̱n' nï̀n' gàchrà' nneè kút.
42011035	Gi̱ni̱'hiaj sò' dadin' si nuhuij ni̱ sa giyigï̀n hua̱ nneè kút, ni̱ huin sa ru̱mi̱n'in.
42011036	Ni̱ huê danj ni̱ si nï̀n' gàchrà' nneè kút giyigï̀n, hiô' ni̱ nitaj si hua̱ do̱j sa ru̱mi̱n'in nneè kút mánj, ni̱ huaj dàj rûn' hua nga gudugùn ña'aan hiô' ni̱ nda hue'ê chre giyigï̀n nï̀n' gàchrà' nneè kút.
42011037	Ni̱ nga gisîj ga'min Ma̱'an Jesús, ni̱ ûta àko gachín nì'hiaj 'ngo̱ sí fariseo si gà'an dukuâ sô' ni̱ yaj ngà sô', ni̱ nga gatûj Ma̱'an Jesús ruhuâ hue'e, ni̱ ga'anj ga̱ne yi'nḯn mesa.
42011038	Ni̱ gini'in sí fariseo si nun nànì'hià' Ma̱'an Jesús ra'a nga yaj, ni̱ gahuin ña̱'anj ruhuâ sô'.
42011039	Sani̱ gataj Ma̱'an Señor: —Hia̱j ni̱ nitaj si dùgùnàj hua sa gi'hiaj nej suj nej sí fariseo, dadin' gi'hiaj nej suj dàj rûn' gi'hiaj nej guiì gana'nïn' ne' ye̱' basu ni̱ ne̱' ye̱' go'o, ni̱ huê danj gi'hiaj nej suj ni̱ ûta hue'ê nagi'hiaj nej suj ne' ye̱' nej suj sani̱ ruhuâ nimân nej suj ni̱ nda nìchra chre mân gakï̱n' tu̱u ngà a'ngô nej gakï̱n'ïn.
42011040	Sí na'huej ga̱ya̱ka̱j guendâ huin nej suj. Ni̱ Ma̱'an sa gi'hiaj nneè kú nej suj, ni̱ sê Ma̱'an gi'hiaj nimân nej suj rà' saj ûn.
42011041	Gà'huì' nej suj sa hua̱ riñan nej suj riñan nej guiì gànìki ni̱ ga̱na̱huin sà' nï̀n' gàchrà' nej suj.
42011042	’Sani̱ ûta gi̱ran' sa̱ñu̱n nej suj nej sí fariseo. Dadin' ga'hui' nej suj diezmo koj menta, ni̱ ga'hui' nej suj diezmo koj ruda ni̱ ga'hui' nej suj diezmo daran' nej kuej gunun nej suj, sani̱ gudunâj nej suj guendâ gi̱'hiaj nej suj sa ni̱ka̱a ni̱ gudunâj nej suj guendâ ga̱ 'ì ruhuâ nej suj ni'in nej suj Ma̱'an Ña'anj an. Nej nânj huin sa ña̱'a̱n da'hui nej suj gi̱'hiaj nej suj, ni̱ nun da'hui nej suj gu̱du̱nâj nej suj guendâ gà'huì' nej suj diezmo nej mánj.
42011043	’Ûta gi̱ran' sa̱ñu̱n nej suj nej sí fariseo dânj. Dadin' ûta huin ruhuâ nej suj ga̱ne nej suj riñan nej chrun yilâ. ni̱kï̱n' si̱nï̱n dukuán ne' ña̱an, ni̱ ûta huin ruhuâ nej suj si gi̱da'a nej guiì ra̱'a nej suj nga nikïn' nej suj riñan ra'huee,
42011044	’Ûta gi̱ran' sa̱ñu̱n nej suj, nej sí chru̱n ley ni̱ nej suj sí fariseo, dadin' huin nej suj sí gidigañu'unj un. Ni̱ huin nej suj dàj rûn' huin ñan gachin' nej sô nej nîman dadin' nitaj si rugui' si nngaj nîman hiuj dânj, ni̱ nej sí aché ne' ña̱n ñan gachin' nej sô' nej nîman ni̱ nun ni'in nej sô' si nngaj nîman riki hio'ó ña̱n aché nej sô' hua̱j nej sô'.
42011045	Nanikàj 'ngo̱ sí ganata' si-ley Ma̱'an Ña'anj an ni̱ gataj sô': —Maestrûj, nga ga'min Ma̱'ân rè' nej nuguan' nânj, ni̱ riñan nej ñûnj ga'min Ma̱'ân rè' ni̱ gi'hiá rè' si gìrì' nej ñûnj sinà'àj a.
42011046	Ni̱ gataj Ma̱'an Jesús: —Ûta gi̱ran' sa̱ñu̱n nej suj nej sí ganata' si-nùguàn' Ma̱'an Ña'anj an. Dadin' guta' nej suj rasu̱n a'ìi dakan yikó nej síi guendâ ga̱ta nej sô' sani̱ na'hue gùnùkuaj nej sô' ga̱ta nej sô' dadin' ûta à'ij, sani̱ nej ma̱'an nej suj ni̱ gà' si 'ngo̱ dë̂j ra'a nej suj nitaj si gata nej suj nej rasu̱n dânj mánj.
42011047	’Ûta gi̱ran' sa̱ñu̱n nej suj, nej sí na̱gi'hiaj ñan gachin' nej sij nej sô' gataj dàj gahuin dadin' nej sô' dânj dagahui' rej nej suj.
42011048	Huê danj ni̱ gini'in nej suj dàj giran' nej sô' ni̱ ga gu̱ña̱n ruhuâ nej suj ngà nej sa gi'hiaj rej nej suj; dadin' yàngà' hia nï̀n' ni̱ huê nej sô' dagahui' nej si-profeta Ma̱'an Ña'anj an, ni̱ hua̱ ruhuâ nej suj ngà sa gi'hiaj nej sô' dadin' nagi'hiaj nej suj ñan nngaj nneè kú nej sô'.
42011049	’Huê danj ni̱ gà' ûta sà' ni'in Ma̱'an Ña'anj an nej nânj rayi'î dan ni̱ gata: “Gà'nï̀n nej sô' ga̱ta̱j dàj gahuin ni̱ gà'nï̀n nej sô' gi̱di̱gân si̱nï̱n si-nùguàn' Ma̱'an Ña'anj an; ni̱ da̱gahui' nej suj nej sô' ni̱ a'ngô da̱'a̱j nej sô' gata rùhuà nej suj.”
42011050	Da'nga ni̱ gànàchìn' Ma̱'an Ña'anj an guenda riñan nej yi'nïn' nej guiì nânj rayi'î tun nej sô' gataj dàj gahuin àsìj nga gi'hiaj Ma̱'an Ña'anj an yumiguìi,
42011051	àsìj tun Abel ni̱ nda tun Zacarías, sô' gahui' da̱nï̱n ñan ni̱kï̱n' si-na ña'anj an ruhuâ hue' nûhui; ni̱ huê danj gatâ ni̱ ga̱na̱chi̱n' Ma̱'an Ña'anj an guenda riñan nej guiì nânj.
42011052	’Ûta gi̱ran' sa̱ñu̱n nej suj, nej sí ganata' si-nùguàn' Ma̱'an Ña'anj an. Dadin' ga'nêj nej suj aga' ra̱'a guendâ ga̱'hue gi̱ni̱'in nej guiì Ma̱'an Ña'anj an; ni̱ nitaj si gatûj nej suj yiñán Ma̱'an Ña'anj an, ni̱ huê danj na̱nj nitaj si ga'nï̂nj nej suj ga̱tu̱ a'ngô nej guiì ruhuâ ga̱tu̱ yiñán Ma̱'an Ña'anj an mánj.
42011053	Ni̱ nga a'min Ma̱'an Jesús nej nuguan' nânj, ni̱ gayi'ì nej sí chru̱n ley nga nej sí Fariseo ni̱ ûta nagi'hiaj chì' nej sô' ngà Ma̱'an, ni̱ ûta gi'hiaj nej sô' si ga̱'mi̱n Ma̱'an rayi'î ûta gà'ì nej nuguan'an;
42011054	Ni̱ ûta gayakaj nej sô' da'nga'a, ni̱ ûta gahuin ruhuâ nej sô' gu̱nïn nej sô' si ga̱che̱j 'ngo̱ nuguan'an ga̱'mi̱n Ma̱'an Jesús da'nga ni̱ ga'hue ga̱ra̱n ruhuâ nej sô' rayi'î Ma̱'an.
42012001	Huê danj ni̱ ganara'hui' ûta gà'ì mîn nej guiì rigìi, ni̱ nda ganatûj nej dugui' ninj gi'hiaj ninj, ni̱ gayi'ì Ma̱'an Jesús ni̱ gata gu̱nïn nej sí ga'na' ga̱huin chru̱n riñanj: —Sa gi̱'hiaj nej suj huin si ga̱ gu̱dadû nej suj ngà chru dunu'man rachrúun, nânj huin nej sa gi'hiaj nej sí fariseo, dadin' huin nej sô' sí gidigañu'unj un.
42012002	Dadin' gà' si 'ngo̱ nuguan'an nitaj si huaj ga̱huin huì, sisi̱ si̱ ga'hue gi̱ni̱'in nej guiì mánj; ni̱ nùnj huin si gi'nïnj huìj, sani̱ dàñùn da'hui gini'in nej guiì na̱nj ánj.
42012003	Hiô' ni̱ daran' sa ga'min nej suj ñan hua̱ ru̱mi̱n'in, ni̱ dàñùn gu̱nïn nej guiì; ni̱ sa ga'min nej suj nga hua rán riñan 'ngo̱ rahue'e, ni̱ nda yichrá hue'e ga̱'mi̱n nùkuaj nej sô' guendâ gu̱nïn a'ngô nej guiì.
42012004	’Sani̱ ñùnj taj, gu̱nïn nej suj: Ni̱ si̱ guyu'hui' nej suj ni'in nej suj sí dagahui' nneè kú nej suj mánj, dadin' ne' rùkù ni̱ nitaj a'ngô sa ga̱'hue gi̱'hiaj nej sô' gà' mánj.
42012005	Sani̱ gi̱digán ahuin sa ngà gi̱nun yu'hui' ruhuâ nej suj: Gu̱yu'hui' nej suj ni'in nej suj Ma̱'an Ña'anj an dadin' nùnj huin si gà' gahui' nej suj, ni̱ ni̱ka̱j sunj ni̱ ga̱'hue ga̱'nïn ga̱'a̱nj nej suj ruhuâ rúnâko: Yàngà' huin sa gatâ, ni̱ gu̱yu'hui' nej suj ni'in nej suj Ma̱'an Ña'anj an.
42012006	’Sê huìj san'anj an du̱'hue̱ ùn'ùn' yilio rà' saj ûn'. Ngà daran' nej nânj, ni̱ nun gi̱ni̱'ñu̱n Ma'an Ña'anj an ni'in gà' si 'ngo̱ nej xuj mánj.
42012007	Ni̱ ni̱ka̱j Ma̱'an Ña'anj an guenda andaj huê mân ahui nej suj, dadin' dànanj ûta du̱'hue̱ nej suj gà' da' ûta gà'ì nej yilio na̱nj ánj.
42012008	’Ñùnj taj ni̱ daran' nej sí ganata' riñan a'ngô nej guiì si ni'in nej sij ñùnj, ni̱ huê danj na̱nj gànàtàj riñan nej ángel si ni'ín nej sij na̱nj ánj.
42012009	Sani̱ nej sí gataj si nun ni'in nej sô' ñùnj riñan a'ngô nej guiì, ni̱ gàtà si nun ni'ín nej sô' riñan nej si-ángel Ma̱'an Ña'anj an.
42012010	’Daran' nej guiì ga'min kï̱j riñânj, ni̱ ga̱'hue gi̱nikaj Ma̱'an Ña'anj an nimân nìko rayi'î ninj; sani̱ guiì ga'min kï̱j rayi'î Ma̱'an Espíritu Santo, ni̱ nitaj àmàn huaj gi̱nikaj Ma̱'an Ña'anj an nîman nìko rayi'î nuguan' kï̱j ga'min ninj mánj.
42012011	’Nga ginikaj nej síi ga'anj nej sô' nej suj ruhuâ hue' huin nûhui, ni̱ nga ginikaj nej sô' ga̱'a̱nj nej sô' nej suj riñan guesì, ni̱ nga ginikaj nej sô' ga̱'a̱nj nej sô' nej suj riñan nej sí ni̱ka̱j suun, ni̱ si̱ giriñun ruhuâ nej suj dàj du̱nanikàj nej suj nuguan'an riñan nej sô', ni̱ si̱ giriñun ruhuâ nej suj dàj ga̱ta̱j nej suj gu̱nïn nej sô' mánj,
42012012	nga ga'min nej suj, ni̱ Ma̱'an Espíritu Santo huin sa gi̱di̱gân dàj ga̱'mi̱n nej suj orâ dânj.
42012013	Ni̱ gataj 'ngo̱ nej sí rìgì màn hiuj dânj: —Maestrûj, ga̱ta̱j rè' gu̱nïn dinï̂n ni̱ ga̱ra̱n yina sij ni̱ gùnùchrà' da̱'a̱j nguèj ñûnj nej rasu̱un ga̱na̱huin ra̱'a nguèj ñûnj.
42012014	Ni̱ gataj Ma̱'an Jesús: —Ahuin sí rikî suun ra'á ni̱ ga̱huín guesì ni̱ gùnùchrà' dà'à rasu̱un ni̱ nàrìkìj ra'a nguèj suj rà'aj.
42012015	Ni̱ gataj Ma̱'an Jesús: —Gi̱ni̱'hiaj nej suj, ni̱ ga̱ gu̱dadû nej suj ni̱ si gà' huaj do̱j riñan nej suj ni̱ si̱ ganï̂n ruhuâ nej suj gaj doj riñan nej suj mánj: Dadin' sê nej rasu̱n hua̱ riñan nej síi huin sa ga̱'hue gi̱'hiaj ga̱ nì'nà' nìgànj nej sô' mánj.
42012016	Ni̱ huê danj na̱nj ga'min Ma̱'an Jesús 'ngo̱ nuguan' ráan ni̱ gata: —Ni̱ gunun 'ngo̱ sí dânj riñan do'ó sô' ni̱ gahui ûta nìko sa ya riñan hio'ó dânj ganaran' sô'.
42012017	Ni̱ ga'min sô' ngà ma̱'an sô' ni̱ gataj sô: “Nùnj huin si gi̱'hia, dadin' nitaj dànè' hua ga̱na̱chra sà'àj nej si'hia rà'aj.”
42012018	Ni̱ gataj sô' gu̱nïn ma̱'an sô': “Dànanj gi̱'hia: Ni̱ du̱guanêj hue' ña̱n ganachra sà'àj nej si'hia, ni̱ gi̱'hia a'ngô hue' nìko doj, ni̱ hiuj dânj ga̱na̱chra sà'àj daran' nej si-tán ngà daran' nej sa hua̱ riñânj;
42012019	Ni̱ gàtà gu̱nïn ma̱'an nimânj; ûta gà'ì nej rasu̱un mân sà' gi'hiô' ni̱ gùnùkua gà'ì hio'o ga̱ra̱n sun'; ga̱na̱ra̱n ruhuô', ni̱ yô', ni̱ go̱'o̱', ni̱ ga̱na̱huin nìhià' ruhuô'.”
42012020	Sani̱ gataj Ma̱'an Ña'anj an gu̱nïn sí nânj: 'Ngo̱ sí na'hue ga̱ya̱ka̱j guendâ huîn', dadin' si ñan' hia̱j ni̱ ga̱'na̱' ga̱na̱ka̱j nej sij ma̱'an nimânt; ni̱ ahuin sa ga̱na̱huin ra̱'a nej sa ganachra sà' dânj rà'aj.”
42012021	Huê dànanj gi̱ran' sí gahuin yi̱ru'hue, dadin' sê sí yi̱ru'huee huin sô' riñan Ma̱'an Ña'anj an mánj.
42012022	Ne' rùkù ni̱ gataj Ma̱'an Jesús gu̱nïn nej sí ga'na' ga̱huin chru̱n riñanj: Huê danj gatâ gu̱nïn nej suj: —Ni̱ si̱ giriñun ruhuâ nej suj dàj gi̱'hiaj nej suj ga̱'hue ga̱ nì'nà' nej suj, ni̱ dàj gi̱'hiaj nej suj ga̱'hue gìrì' nej suj sa yâ nej suj; ni̱ dàj gi̱'hiaj nej suj gìrì' nej suj âtsij i gi̱nun nej suj.
42012023	Dadin' sê man rayi'î sa yo̱' ngà sa ga̱ nì'nò' huin sa ña̱'a̱n doj, ni̱ sê man rayi'î atsîj ga̱rrûn' nneè kû' huin sa ña̱'an doj mánj.
42012024	Gi̱ni̱'hiaj nej suj dàj gi'hiaj nej yakaa dadin' nitaj si gunun nej xuj 'nḯïn, ni̱ nitaj si giri nej xuj nnaà; ni̱ nitaj si ganahuin ra̱'a nej xuj sa yâ nej xuj gi'hiaj nej guiì, ni̱ nitaj guchrùu hua̱ gi'hiaj nej xuj, sani̱ Ma'an Ña'anj an huin sa ga'hui' ya nej xuj. Ni̱ nitaj si du̱'hue̱ nej suj doj gà' da' nej yataj a rà' saj ûn'.
42012025	Ahuin go'ngo̱ nej suj ni̱ nùnj huin si ûta ga̱huin ruhuâ nej suj ni̱ ga̱'hue gùnùkuaj nej suj ga̱na̱huin yàkàn nej suj a'ngô dane na̱nj nînj.
42012026	Sani̱ si na'hue gùnùkuaj nej suj ga̱chi̱j nej suj doj. Ni̱ nùnj huin saj ni̱ ûta huin ruhuâ nej suj ga̱ doj sa ya̱ nej suj ni̱ ga̱ gà'ì atsìj i garán nej suj nneè kú nej suj rà'aj.
42012027	’Gi̱ni̱'hiaj nej suj dàj gi'hiaj hia̱j lirio, ni̱ dàj gi'hia nga gahuin yàkanj; ni̱ nitaj si gi'hiaj sunj, ni̱ nitaj si ganan sigan'anj; sani̱ ñùnj taj, ni̱ gà' Salomón ni̱ ngà daran' nej sa ga riñan sô' ni̱ nun ga̱ sà' doj sigan' sô' dàj rûn' nìhià' hua̱ nej hia̱j nânj mánj.
42012028	Ni̱ si dànanj nìhià' hua̱ nej koj màn riñan hio'óo gi'hiaj Ma̱'an Ña'anj an hia̱j, ni̱ a'hioj ni̱ ga̱chri̱ ña'an nej sô' ruhuâ guchrúun. Ni̱ si̱ ga̱'hue rìkìj sigan' nej suj ûn', do̱j nï̀n' guyumân ruhuâ nej suj ni'in nej suj Ma̱'an Ña'anj an na̱nj ánj.
42012029	Ni̱ si̱ giriñun ruhuâ nej suj dànè' gìrì' nej suj sa ya̱ nej suj, ni̱ dànè' gìrì' nej suj sa go̱'o̱ nej suj, ni̱ si̱ ûta ga̱huin ruhuâ nej suj rayi'î nej nânj.
42012030	Dadin' nej guiì nun ni'in Ma̱'an Ña'anj an ni̱ ûta huin ruhuâ ninj rayi'î nej rasu̱n ga̱chin riñan ninj; sani̱ Ma̱'an Rê nne yàtà'a ni̱ gà' ni'in si ga̱chin nej rasu̱n nânj riñan ninj.
42012031	Sani̱ gà' si̱nï̱n nànà'huì' nej suj ahuin sa garan' ruhuâ Ma̱'an Ña'anj an da̱gahuin nej suj, ni̱ daran' nej rasu̱n ga̱chin riñan nej suj ni̱ ri̱ki̱ Ma̱'an na̱nj ánj.
42012032	’Si̱ guyu'hui' nej suj dadin' nùnj huin si huin nej suj 'ngo̱ yi'nïn' lij nej guiì nìkò' rukú, ni̱ ganï̂n hue'ê ruhuâ Ma̱'an Rej nej suj Ña'anj an ni̱ gi'hia si gi̱nikaj su̱n nej suj riñan nej guiì.
42012033	Gu̱du̱'hue̱ nej suj sa hua̱ riñan nej suj, ni̱ gà'huì' nej suj san'anj dânj riñan nej guiì gànìki; gi̱'hiaj yu̱gui nej suj nnanj si̱ ga'hue ga̱na̱huij, ni̱ ga̱na̱chra sà' nej suj si'hiaj nej suj yàtà'a ñan nitaj si huaj ga̱na̱hui, ña̱n nitaj si huaj gùchì' sí tu̱u, ni̱ ña̱n nitaj si màn yahuì lij guendâ gu̱du̱rë' nej xuj.
42012034	Dadin ña̱n gimàn nej rasu̱n huin si'hiaj nej suj, ni̱ hiuj dânj ga̱ne nej suj ni̱ ûta ga̱na̱huij ruhuâ nej suj gu̱na̱nj gi̱tsi nej suj riñan Ma̱'an.
42012035	’Ni̱ dàj rûn' anu̱min ran riki 'ngo̱ síi, huê danj ga̱nikïn' ran nej suj ngà si-nùguàn Ma̱'an Ña'anj an ni̱ dàj rûn' gudugùn hue'ê ña'aan huê danj gùrùguì' hue'ê sa sà' gi̱'hiaj nej suj.
42012036	Ni̱ gi̱'hiaj nej suj dàj rûn' gi'hiaj nej musû ni̱kï̱n' dugumîn ni̱ ànà'huìj nej sô' nga gùnùmàn si-yi̱ru'hue nej sô', dadin' ga'anj si-yi̱ru'hue nej sô' ñan garan ra̱'a 'ngo̱ síi, ni̱ nga gunumân sí dânj ni̱ nga ga̱'mi̱n sô', ni̱ orâ chre ni̱ ga̱na̱'nï̱n nej sô' riñan rahue'e ga̱tu̱ sí dânj dadin' gà' ni̱kï̱n' chru̱n nej sô' guendâ ga̱na̱'nï̱n nej sô' riñan rahue'e.
42012037	Ga̱ nìhià' ruhuâ nej sí musû nne nì'nà', dadin' nga gùnùmàn si-yi̱ru'hue nej sô'; ni̱ yàngà' hia nï̀n' gàtà ni̱ gi̱'hiaj yu̱gui síchìj dânj ma̱'an sô', ni̱ ga̱ta̱j sô' si ga̱'a̱nj ga̱ne nej sij yi'nḯn mesa ni̱ ga̱'na̱' sô' ni̱ gà'huì' sô' sa ya̱ nej sij.
42012038	Ni̱ nùnj si ga̱'na̱' sí yi̱ru'hue dânj ruhuâ 'ngo̱ si aga' yùhuìj i ne' ñàn' mánj, nej si ga̱'na̱' sô' ruhuâ 'ngo̱ aga' huà'nï̀nj ïn ne' ruhuâ si̱'nï̱n' mánj, ni̱ si hua̱ nì'nà' sí dânj nne sô' gànàrì' sí yi̱ru'hue dânj, ni̱ ûta ga̱huin nìhià' ruhuâ sô' ni'in sô' nej si-musû sô'.
42012039	Ni̱ gu̱nïn nej suj nuguan' nânj, ni̱ si gà' ni'in 'ngo̱ sí huin rej nej sílìj i dàj orâ ga̱'na̱' sí tu̱u, ni̱ ga̱ne nì'nà' sô' ni̱ du̱gumîn sô' dukuâ sô', ni̱ si̱ ga'nï̂nj sô' gi̱'hiaj tu̱ sí tu̱u sa màn ruhuâ dukuâ sô'.
42012040	Ni̱ huê danj na̱nj ga̱ne nì'nà' nej suj, ni̱ ga̱ yu̱gui nej suj dadin' ga̱'naj 'ngo̱ orâ nga nitaj si̱ ànà'huìj nej suj na̱nj ánj.
42012041	Hiô' ni̱ gataj Pedro: Señor. Ga'min Ma̱'ân rè' nuguan' rán nânj riñan nej ñûnj nî', si ga'min Ma̱'ân rè' riñan daran' nej guiì sà'.
42012042	Ni̱ gataj Ma̱'an Señor: —Ahuin sí musû huin sí ûta hue'ê dagahuin ni̱ ûta hue'ê garânj da'nga' ruhuâ, dadin' huê sí musû gi'hiaj dànanj ga̱na̱huin ra̱'a suun gi̱'hiaj si-yiru'hue sô', dadin' àsìj nngaj gui gi'hiaj yu̱gui sô' ni̱ ga'hui' sô' sa ya̱ nej guiì màn dukuâ si-yi̱ru'hue sô'.
42012043	Ga̱ nìhià' ruhuâ sí musû dânj, si huê dànanj gi'hiaj sô' nne sô', nga ga̱'na̱' si-yi̱ru'hue sô'.
42012044	Yàngà' hia nï̀n' gàtà si ga̱chru̱n su̱n yi̱ru'hue dânj guendâ gi̱nikaj ñu'unj sô' riñan daran' nej rasu̱n màn ruhuâ dukuâ yi̱ru'hue dânj.
42012045	Sani̱ si ga̱ta̱j sí musû dânj gu̱nïn nimân sô': Gahuin ràn si-yi̱ru'huej ga̱'na̱' sô'; huê danj ni̱ gàyì'ì sô' ni̱ gà'huì' sô' ni'hiaj nej musû na'uu ngà nej musû yànà ri̱ña̱n ni̱ka̱j ñu'unj sô', ni̱ sê man si yâ sô' ni̱ go'o sô' dadin' nagunï̂n sô',
42012046	Huê dânj ni̱ ga̱'na̱' si-yi̱ru'hue sô' 'ngo̱ gui nga nitaj si̱ ànà'huìj sô', ni̱ 'ngo̱ orâ nga nitaj si ni'in sô', ni̱ ûta gi̱ran' sa̱ñu̱n sô' gi̱'hiaj si-yi̱ru'hue sô', ni̱ ga̱'ne̱ si-yi̱ru'hue sô' sun ganahuin ra̱'a sô' ni̱ gu̱ne̱' sô' ga̱ne sí dânj ña̱n nne nej sí nitaj si dagahuin.
42012047	’Ni̱ sí musû ni'in sà' ahuin sa garan' ruhuâ si-yi̱ru'hue sô' da̱gahuin sô', ni̱ nun gi̱'hiaj yu̱gui sô' ma̱'an sô', ni̱ nun da̱gahuin sô' sa garan' ruhuâ si-yi̱ru'hue sô, ni̱ ûta nìko kastîgu ga̱na̱huin ra̱'a sô'.
42012048	Sani̱ guiì nun ni'in si gakï̱n'ïn huin sa gi'hiaj ninj, ni̱ ninaj doj gi̱ran' sa̱ñu̱n ninj; dadin' daran' nej guiì ganahuin ra̱'a nìko si-nùguàn' Ma̱'an Ña'anj an, ni̱ ûta nìko gànàchìn' Ma̱'an Ña'anj an guenda riñan ninj.
42012049	’Ga'ná ni̱ gachrûnj ña'aan riñan hio'óo, ni̱ ûta huin ruhuâj si ûta hio ga̱nu̱n man ga̱'an nï̀n' gàchrà'.
42012050	Ni̱ da'huí gàtà' nnej ni̱ hua̱ ni̱ña̱n si gàchìnj riñan 'ngo̱ sañuun ûta chì' hua ni̱ hua̱ ni̱ña̱n si giran' sàñùnj; ni̱ ûta gananï̂n ruhuâj nda gui gùyùmàn sañun dânj.
42012051	Ganï̂n ruhuâ nej suj si ga'ná guendâ gi̱'hia ga̱ dïn'ïnj riñan hio'ó nî'. Sê danj huin mánj: Sa tâ huin si ga'ná guendâ gìyìchrà' da̱'a̱j nej dùguì' nej guiì.
42012052	Ni̱ àsìj hia̱j ni̱ gayakaj ga'anj ne' ña̱an, ni̱ si màn ùn'ùn' nej dùguì' nej guiì ruhuâ 'ngo̱ hue'e ni̱ gìyìchrà' da̱'a̱j ninj dadin' hua̱ da̱'a̱j ninj gùyùmàn ruhuâ ni'in si-nùguàn' Ma̱'an Ña'anj an ni̱ a'ngô da̱'a̱j ninj si̱ guyumân ruhuâ, huà'nï̀nj ran' ninj ga̱na̱ka̱j dugui' ni̱ gùnï̀n' ninj ngà huìj ran ninj, ni̱ gùnï̀n' huìj ran' ninj ngà huà'nï̀nj ran' ninj.
42012053	Ni̱ gìyìchrà' da̱'a̱j ninj ni̱ gùnï̀n' síchìj achij dânj ngà da'nin na'u sô', ni̱ gùnï̀n' sí hua̱ lij dânj ngà rej sô'; ni̱ gùnï̀n' yugûn' achij dânj ngà da'nin yànà ñûn', ni̱ gu̱nï̱n' siyànà dânj ngà nni, ni̱ gùnï̀n' yugûn achij dânj ngà da'nin yàkò' ñûn', ni̱ gùnï̀n' siyànà yàkò' dânj ngà nni yi̱che.
42012054	Ni̱ huê danj na̱nj gataj Ma̱'an Jesús gu̱nïn nej guiì rìgì màn hiuj dânj: —Ni̱ nga gini'in nej suj mân nnga ne' gatûj gui ni̱ gataj nej suj: Ûta gàmàn' rû'huaj na̱nj ánj; ni̱ huê danj gahuin yàngà'.
42012055	Ni̱ nga gahui nanèe ne' ri̱ki ni̱ gataj nej suj: Ga̱huin ña̱'an rû'huaj; ni̱ huê danj gahuin yàngà'.
42012056	Sí gidigañu'unj suj gà' man'. Chru̱n nej suj ga̱ya̱ka̱j guendâ nej suj dàj hua yàtà'a ni̱ dàj hua riñan hio'ó. Sani̱ nùnj huin saj ni̱ nitaj si gayakaj guendâ nej suj dàj hua diû nânj rà'aj.
42012057	’Nùnj huin saj ni̱ nitaj si dugu'nïn' nej suj, gi̱'hiaj nej suj sa ni̱ka̱a siganï̂nj nej ma̱'an nej suj rà'aj.
42012058	Nga nï̀n' hua nì'nà' nej suj ruhuâ yumiguìi nânj, ni̱ du̱gu'nïn' nej suj ni̱ gàchìnj nej suj nimân nìko riñan sí ri̱ña̱n gi'hiaj nej suj gakï̱n'ïn, dadin' sisi̱ si̱ ganachin' nej suj nimân nìko rayi'î si-ga̱kïn' nej suj, ni̱ hua na̱nj tàj gè gakï̱n' dânj riñan guesì, ni̱ rayi'î gakï̱n' dânj ni̱ ga̱huin kastîgu nej suj gi̱'hiaj guesì, ni̱ gu̱ne̱' ni̱nï̱n' sô' nej suj ni̱ ga̱'a̱nj nej suj dukuâ ga̱'a na̱nj ánj.
42012059	Gàtà sisi̱ si̱ ga'hue ga̱tu̱ nej suj ñan ni̱ka̱j su̱n Ma̱'an Ña'anj an, sisi̱ si̱ gananikàj ruhuâ nej suj rayi'î si-ga̱kïn' nej suj mánj.
42013001	Ni̱ huê gè diû nânj nikïn' da̱'a̱j nej sí dânj ni̱ ganata' nej sô' riñan Ma̱'an Jesús, dàj giran' nej sí màn yuman' Galilea nga dagahui' Pilato ni̱ dunachej sô' tun nej sí dânj, ngà tun nej yuku ga'hui' nej sô' riñan Ma̱'an Ña'anj an.
42013002	Nanikàj Ma̱'an Jesús, ni̱ gata: —Ganï̂n ruhuâ nej suj si nej sí galileo giran' dànanj, ni̱ gahuin nej sô' sí ga̱kï̱n' doj gà' da' a'ngô da̱'a̱j nej sí galileo ruhuâ nej suj nî'.
42013003	Ñùnj taj: Ni̱ sê danj huin mánj; ni̱ sisi̱ si̱ nanikàj ruhuâ nej suj rayi'î si-ga̱kïn' nej suj, ni̱ gu̱ña̱n chre ni̱ ga̱'a̱nj ni̱'hia̱ daran' nej suj.
42013004	Ganï̂n ruhuâ nej suj si nej sí ga̱kï̱n' doj gahuin nej yi̱nu̱n' huà'nï̀nj nej sí yìchràj gata' hue' yàkàn gane Siloé gà' da' nej sí màn yuman' Jerusalén nî'.
42013005	Ñùnj taj: Ni̱ sê danj huin mánj; ni̱ sisi̱ si̱ gananikàj ruhuâ nej suj rayi'î nej gakï̱n' gi'hiaj nej suj, ni̱ gu̱ña̱n chre ni̱ ga̱'a̱nj ni̱'hia̱ daran' nej suj.
42013006	Ni̱ ga'min Ma̱'an Jesús nuguan' ráan ni̱ gata: —Gana'chrîj 'ngo̱ sí dânj 'ngo̱ chrun îgu ñan màn nej chrun uba, ni̱ ga'na' nànà'huì' sô' chruj îgu raa̱ chrun dânj, sani̱ nu̱n gìrì' sô' gà' si̱ 'ngo̱ chruj îgu ya̱ sô' raa̱ chrun dânj.
42013007	Ni̱ gataj sô' gu̱nïn sí dugumîn nej chrun uba: “Gà' gisîj hio' huà'nï̀nj ïn 'na' nànà'huìj chruj îgu raa̱ chrun nânj, sani̱ nitaj chruj îgu mân raj mánj; ga̱'ne̱' chrun dan na̱nj ánj. Nùnj huin saj ni̱ gudurë' chre hio'óo rà'aj.”
42013008	Hiô' ni̱ nanikàj sí dugumîn chrun îgu ni̱ gataj sô': “Señor gu̱du̱nâj sò' ga̱ne chrun îgu dan da' hua̱ gè hio' nan, ni̱ gàn gànìkà yi'ij, ni̱ ga̱chrá a'nuj yi'ij.
42013009	Ni̱ si ne' ña̱n doj ni̱ nitaj chruj îgu ga̱hiu raj, ni̱ dùgùnàj huaj; ni̱ gìyì'nej na̱nj ánj.”
42013010	Ni̱ huin gui ganarânj ruhuâ nga gidigân Ma̱'an Jesús ruhuâ hue' huin nûhui.
42013011	Ni̱ hiuj dânj nne 'ngo̱ siyànàa ni̱ gà' gisîj yi̱nu̱n' huà'nï̀nj hio'o gara'hue̱' yi'ìi siyànà dânj, ni̱ hua̱ ni̱tu̱ yichrá siyànà dânj, ni̱ gà' si do̱j sînj na'hue ga̱na̱huin ni̱ka̱ yichrá siyànà dânj.
42013012	Ni̱ nga gini'in Ma̱'an Jesús siyànà nânj, ni̱ gakïn ni̱ gata: Hia̱j ni̱ gà' giyî'nej si-yì'ìt.
42013013	Ni̱ guta' Ma̱'an Jesús ra'a yichrá siyànà dânj; ni̱ ganahuin ni̱ka̱ yichra ni̱ ga'min hue'ej yi'î Ma̱'an Ña'anj an.
42013014	Sani̱ gina'an ruhuâ sí a'nïn' riñan hue' huin nuhuî nne hiuj dânj, guendâ gi'hiaj Ma̱'an Jesús si̱ ganahuin siyànà dânj 'ngo̱ gui ganarânj rûhua, ni̱ gataj sô' gu̱nïn nej guiì màn hiuj dânj: —Huàtàn' gui ga̱'hue gi'hiaj sun'; ni̱ nej gui dânj ga̱'na̱' nej suj, ni̱ ga̱'hue ga̱na̱huin nej suj, sani̱ gui ganarânj ruhuâ ni̱ si̱ ga'hue mánj.
42013015	Hiô' ni̱ nanikàj Ma̱'an Jesús, ni̱ gata: —Sí digañu'unj un huin nej suj na̱nj ánj. Nitaj si ganachi da' go'ngo̱ nej suj dân nej suj rô ngà dân nej suj urruj u gui ganarânj rûhua guendâ du̱go'o nej suj nnee nej yô' rà' saj ûn'.
42013016	Dadin' siyànà nânj ni̱ dànanj huin doj gà' da' dân nej suj rô ngà dân nej suj urruj u dadin' huin da'ní sachij Abraham, ni̱ gà' gisîj yi̱nu̱n' huà'nï̀nj hio'o gumînj sichre siyànà dan. Ni̱ si̱ ga'hue ga̱na̱chí ni̱ gi̱yi̱'ne̱ yi'ì àrà'huè' man gui ganarânj ruhuâ rà' saj ûn'.
42013017	Nga gisîj gataj Ma̱'an Jesús nej nuguan' nânj, ni̱ giri' daran' nej sí gunïn' nngaj sinà'àj a; sani̱ ûta ganahuin nìhià' ruhuâ nej gui yùmàn'an rayi'î nej sa sà' gi'hiaj Ma̱'an.
42013018	Ni̱ gataj Ma̱'anj Jesús: —Ahuin si ngà ga̱'hue ga̱ya̱ko̱' da'nga'a ngà Ma̱'an Ña'anj ni̱ka̱j su̱n riñun', ni̱ ahuin si ngà ga̱'hue gi̱'hiaj gu̱ñu̱n' ngà Ma̱'an rà'aj.
42013019	Huaj dàj rûn' hua ka̱n kuej staj, ni̱ gida'a 'ngo̱ sí dânj ka̱n nânj ni̱ ga'anj gùnùn sô' ña̱n màn a'ngô da̱'a̱j nej kuej huin si'hiaj sô'; ni̱ gachi ni̱ gahuin 'ngo̱ chrun nìko ni̱ gi'hiaj nej yataj aché yàtà'a sigï̂tï̀nj ra'a chrun dânj.
42013020	Nanikàj ñûn Ma̱'an Jesús ni̱ gata: —Ahuin si̱ ngà gi̱'hiaj gùñànj dàj nikaj su̱n Ma̱'an Ña̱'a̱nj an rà'aj.
42013021	Huin dàj rûn huin chru dunu'man'an, ni̱ gida'a 'ngo̱ siyànàa chru dunu'man dânj ni̱ gachri huìj huà'nï̀nj da'nga' giriñun' chru arina ngà a'ngô nej kïnj sà'a, huê danj ni̱ gunu'man' daran' kïnj dânj gi'hia.
42013022	Ni̱ gachîn Ma̱'an Jesús ñan nngaj nej yuman' snà'ànj an, ni̱ ñan nngaj nej yuman'an, ni̱ gidiganj riñan nej guiì, ni̱ gachinj ga'an Jerusalén.
42013023	Ni̱ gataj 'ngo̱ nej sí màn hiuj dânj gu̱nïn Ma̱'an Jesús: —Señor, do̱j nï̀n' nej guiì huin sa ga̱na̱ni̱n na̱nj nî'. Nanikàj Ma̱'an Jesús ni̱ gata:
42013024	—Gi̱'hiaj guesâ nej suj ga̱tu̱ nej suj riñan rahue' hua̱ chruj riñan; dadin' ñùnj taj si ûta gà'ì nej guiì ga̱nï̱n ruhuâ ga̱tu̱, sani̱ si̱ ga̱'hue ga̱tu̱ ninj mánj.
42013025	Ne' rùkù nga gà' ganachi sí ni̱ka̱j ñu'unj hue' dânj ni̱ ganarán sô' riñan rahue'e, ni̱ nga nikïn' nej suj ne' ye̱'e ni̱ gàyì'ì nej suj ni̱ gi̱ta ra'a nej suj riñan rahue' dânj, ni̱ ga̱ta̱j nej suj: “Señor, Señor, ga̱na̱'nï̱n Ma̱'ân rè' riñan rahue'e ga̱tu̱ nej ñûnj.” Ni̱ nànìkàj sô' ni̱ ga̱ta̱j sô' gu̱nïn nej suj: “Nun ni'ín dànè' 'na̱' nej suj mánj.”
42013026	Hiô' ni̱ gàyì'ì nej suj ni̱ ga̱ta̱j nej suj: “Yâ nej ñûnj ni̱ go'o nej ñûnj ngà Ma̱'ân rè', ni̱ gidigân Ma̱'ân rè' si-nùguàn' Ma̱'an Ña'anj an ruhuâ ra'hue huin yiñán nej ñûnj.”
42013027	Sani̱ ga̱ta̱j Ma̱'an Señor gu̱nïn nej suj: “Gà' gatâ si nun ni'ín ahuin yuman' huin nej suj; ni̱ gu̱xu̱n daran' nej suj ma̱'an nej suj riñânj, dadin' huin nej suj guiì ga̱ninï̀n' huaa.”
42013028	Ni̱ nga gini'in nej suj sisi̱ si̱ ga̱'hue ga̱tu̱ nej suj ña̱n ni̱ka̱j su̱n Ma̱'an Ña'anj an ga̱ne nej suj, hiô' ni̱ gayi'ì nej suj ni̱ gu̱du̱gue̱'e nej suj ni̱ nda ya̱ ru̱j ña̱n' nej suj, dadin' gi̱ni̱'i̱n nej suj si ñan ni̱ka̱j su̱n Ma̱'an Ña'anj an nne Abraham, Isaac, Jacob, ni̱ daran' nej sô' gataj dàj ga̱huin.
42013029	Dadin' ga̱'na̱' nej guiì màn ne' gisîj gui ni̱ ne' gatûj gui, ni̱ ga̱'na̱' nej guiì màn ne' yìchràj a ni̱ ne' ri̱ki ni̱ ga̱'na̱' ga̱ne ninj yi'nḯn mesa ña̱n nne Ma̱'an Ña'anj an gi̱nikaj sunj.
42013030	Hiô' ni̱ nej guiì nitaj nùnj huin riñan yumiguìi nânj ni̱ ga̱na̱huin ninj guiì si̱nï̱ïn riñan Ma̱'an Ña'anj an, ni̱ nej guiì ni̱ka̱j sun yàkàan ruhuâ yumiguìi nânj ni̱ nitaj nùnj ga̱huin ninj riñan Ma̱'an Ña'anj an mánj.
42013031	Ni̱ huê gè gui dânj guyumân da̱'a̱j nej sí fariseo, ni̱ gataj nej sô': —Gu̱xu̱n ma̱'ân' ni̱ ga̱'a̱nj', dadin' da̱gahui' Herodes sò' ruhuâ sij na̱nj ánj.
42013032	Ni̱ gataj Ma̱'an Jesús gu̱nïn nej sí dânj: —Ga̱'a̱nj nej suj, ni̱ ga̱ta̱j nej suj gu̱nïn yune dânj: “Gi̱ni̱'hiaj' dadin' hia̱j ngà a'hioj gìrìj nej nanè kï̱j hua̱a ruhuâ nimân nej guiì ni̱ gi̱'hia si̱ ga̱na̱huin nej guiì a'nan'an, ni̱ ga̱chi̱n huà'nï̀nj gui ni̱ ga̱na̱hui si-sùnj.”
42013033	Sani̱ ña̱'a̱n huaj, si gàchè si-chrê hia̱j ngà a'hioj ni̱ ga̱chi̱n a'hioj, dadin' nitaj si dùgùnàj huaj si gàhuì' 'ngo̱ sí yàngà' gataj dàj ga̱huin nda ga̱n' xi riñan yuman' snà'ànj Jerusalén mánj.
42013034	’Jerusalén, Jerusalén, ûta gi̱ran' sàñùn' dadin' dagahui' nej sô' gataj dàj ga̱huin, ni̱ garrûn' hiëj nej sí ga̱'nḯn Ma̱'an Ña'anj an guchi' riñan'. Ûta gà'ì ganï̂n ruhuâj na̱gi̱'hiaj chre̱j nej da'nít, dàj rûn' gi'hiaj nej yuchee nga ganachrîj nej xuj nej da'ní nej xuj riki si-ga̱chi nej xuj sani̱ nun ga̱'hue̱j ga̱ra̱n yina' mánj.
42013035	Huê danj ni̱ gùnàj dukuâ nej suj ni̱ nda dïn'ïnj chre ga̱huin ruhuaj; huê danj gatâ ni̱ si̱ gini'în' ñùnj gà' mánj, nda gùyùmàn diû nga ga̱ta̱j nej suj: “Ûta hue'ê hua sa gi̱'hiaj sa ga̱'na̱' ngà siyu̱gui Ma̱'an Señor.”
42014001	Gahuin 'ngo̱ gui ganarânj rûhua, ni̱ gatûj Ma̱'an Jesús guendâ yaj dukuâ 'ngo̱ sí ni̱ka̱j suun, ni̱ huin sô' yi'nïn' nej sí fariseo, ni̱ nne a'ngô da̱'a̱j nej sí fariseo guendâ ga̱ya̱ka̱j guendâ nej sô' sa gi'hiaj Ma̱'an Jesús.
42014002	Ni̱ ni̱kï̱n' 'ngo̱ sí 'nï̀nj yi'ì gu'maan riñan Ma̱'an Jesús.
42014003	Hiô' ni̱ ga'min Ma̱'an Jesús riñan nej sí gidigân si-nùguàn' Ma̱'an Ña'anj an ngà riñan nej sí fariseo, ni̱ gata: —Dùgùnàj hua̱j gi̱'hio' ga̱na̱huin nej guiì a'nan'an gui ganarânj rûhua ruhuâ nej suj nî'.
42014004	Sani̱ dḯn ga du'hua nej sô'. Ni̱ gida'a Ma̱'an Jesús sí a'nan' dânj, ni̱ gi'hia ganahuin sô' ni̱ gana'nïn nan' sô' dukuâ sô'.
42014005	Ni̱ ga̱'mi̱n Ma̱'an Jesús riñan nej sí dânj, ni̱ gata: —Ahuin go'ngo̱ nej suj ni̱ si dân nej suj urruj u nej si dân nej suj rô gininj ruhuâ 'ngo̱ hiu'uj u, ni̱ si̱ ganari nej suj nda nanè chre yuku dânj, nùnj huin si̱ gui guetàn'an huin rà' saj ûn'.
42014006	Ni̱ nun gìrì' nej sij gà' si̱ 'ngo̱ nuguan'an du̱nanikàj nej sij riñan Ma̱'an Jesús mánj.
42014007	Ni̱ gini'hiaj Ma̱'an Jesús si ganagui nej sí dânj mesa ni̱kï̱n' dukuán ne' ña̱an guendâ ga̱ne nej sô' ni̱ ga'min nuguan' ráan ni̱ gata:
42014008	—Nga gakḯn 'ngo̱ guiì ga̱'a̱nj' 'ngo̱ gi'ñanj ña̱n ga̱ra̱n ra̱'a ngo̱ síi nga gayakaj sô' nika sô', ni̱ si̱ ga'anj ga̱ne' yi'nḯn mesa ni̱kï̱n' ne' ña̱an mánj, dadin' si nuhuij ni̱ hua̱ a'ngô sí huin ña̱n doj gà' da' da'hui ga̱ne yi'nḯn mesa dânj.
42014009	Ni̱ ga̱'na̱' sí gakḯn sò' gi'ñanj dânj ni̱ ga̱ta̱j sô' gu̱nïn': “Gà'huì' sò' yi'nḯn mesa dânj ga̱ne sí nânj.” Hiô' ni̱ gìrì' sinà'àj a dadin' ga̱na̱chi̱n' nda ne' rùkùu ga̱'a̱nj ga̱ne'.
42014010	Sani̱ nga gàkï̀nj 'ngo̱ guiì ga̱'a̱nj' 'ngo̱ gi'ñanj an, ni̱ ga̱'a̱nj ga̱ne' rukû mesa ni̱kï̱n' nda dukuán ne' rùkùu, hiô' ni̱ nga gùyùmàn sí gakḯn ga'na' gi'ñanj dânj, ni̱ gataj sô' gu̱nïn': “Di̱nï̂nj, gu̱hua̱' ga̱ne' ne' ña̱an na̱nj ánj.” Hiô' ni̱ ga̱'mi̱n hue'ê nej guiì nne rukû mesa yi'î'.
42014011	Dadin' ahuin na̱nj sí ganï̂n ruhuâ si ûta huin sô' sí sîj doj gà' da' a'ngô nej dugui' sô', ni̱ gi̱'hiaj Ma̱'an Ña'anj an si ga̱huin sô' 'ngo̱ sí nitaj nùnj ga̱huin riñanj; ni̱ sí gahuin sí ninj chre ni̱ ga̱na̱huin sô' 'ngo̱ sí gi̱nikaj sun nìko riñan Ma̱'an Ña'anj an.
42014012	Ni̱ gataj Ma̱'an Jesús gu̱nïn sí gi'hiaj gi'ñanj dânj: —Nga ganï̂n ruhuâ' gi̱'hiá' ngo̱ nihia nìko nej si 'ngo̱ nihia ga̱huin sti'nï̀ïn, ni̱ si̱ gakḯn' nej sí ni̱ka̱j dugui' ngà' ga̱'na̱' nej sij, ni̱ si̱ gakḯn' nej dinḯnt, ni̱ si̱ gakḯn' nej duguît, ni̱ si̱ gakḯn' nej sí yi̱ru'hue nne nìchrùn' ña̱n ne', dadin' ga̱'hue gi̱'hiaj nej sij nihiaa ni̱ gàkï̀nj nej sij ga̱'a̱nj yâ' si-ni̱hia̱ nej sij, ni̱ ga̱na̱huin ra̱'a ñûn' nihia ga̱'hui' yâ nej sij.
42014013	Sani̱ nga ruhuâ' gi̱'hia' nihia nìko, ni̱ dùgùnàj hua̱j si̱ gàkï̀nj nej guiì gànìki, nej guiì hua̱ ru'u nneè kú, nej guiì aché gòchròj, nej guiì hua̱ go̱'oj rune ña̱n;
42014014	hiô' ni̱ ga̱na̱huin nìhià' ruhuâ'; dadin' si̱ ga̱'hue gìrì' ninj na̱ri̱ki̱ ninj ra'â', sani̱ ga̱na̱huin ra'â' sa ga'hui' dânj gi̱'hiaj Ma̱'an Ña'anj an nga gànà'nï̀nj nej nîman.
42014015	Ni̱ gunïn 'ngo̱ sí nne rukû mesa ngà ga'min Ma̱'an Jesús nej nuguan' nânj, ni̱ gataj sô' gu̱nïn Ma̱'an: —Ga̱na̱huin nìhià' ruhuâ nej sí ya̱ rachrúun ña̱n gi̱nikaj su̱n Ma̱'an Ña'anj an.
42014016	Hiô' ni̱ gataj Ma̱'an Jesús gu̱nïn sí nânj: —Ni̱ 'ngo̱ sí dânj gi'hiaj yu̱gui 'ngo̱ nihia nìko, ni̱ gakḯn sô' ga'na' ûta gà'ì nej guiì.
42014017	Ni̱ nga gisîj orâ gahuin sti'nï̀ïn ni̱ ga'nḯn sí dânj nej si-musû sô' ga̱'anj gàkï̀nj nej sí da'hui ga̱'na̱' ya̱ nihia sti'nï̀ïn ni̱ gataj nej sô': “Ga̱'na̱' ya̱ nej suj nihiaa dadin' gà' hua̱ yu̱gui daran'anj.”
42014018	Ni̱ gayi'ì daran' nej sí dânj ni̱ gataj nej sô' si nitaj diû hua̱ riñan nej sô'. Ni̱ gataj sí si̱nï̱ïn gu̱nïn sí dânj: “Hia̱j girân 'ngo̱ hio'óo ni̱ da'huí ga̱'a̱nj ni'hia dàj hua̱ hio'ó dânj; ni̱ gachín ni̱'hia si gi̱nikaj sò' nimân nìko rayi'í.”
42014019	Ni̱ gataj a'ngô sí dânj: “Hia̱j girân ùn'ùn' inda rô ni̱ ga̱'a̱nj gàyàkà da'nga'a dàj gi'hiaj sun nej xuj; ni̱ gachín nì'hia si gi̱nikaj' sò' nimân nìko rayi'í.”
42014020	Ni̱ gataj a'ngô sí dânj: “Hia̱j garan ra̱'á ngà ni̱ka̱j, ni̱ rayi'î dan ni̱ si̱ ga̱'hue gà'àn mánj.”
42014021	Huê danj ni̱ nanikàj sí musû dânj, ni̱ ga'na' gànàtà' sô' daran' sa gunïn sô' riñan si-yi̱ru'hue sô', huê danj ni̱ nga gu̱nïn si-yi̱ru'hue sô' nej nuguan' nânj ni̱ gina'an ruhuâ sô', ni̱ gataj sô' gu̱nïn sí huin si-musû sô': “Ga̱'a̱nj râ'ñanj sò' ña̱n hua̱ ra'huee ni̱ ña̱n hua̱j nej chrej gàchrà' hua̱j riki yuman'an, ni̱ gàkï̀nj nej gànìki, nej guiì hua̱ ru'u nneè kú ni̱ nej guiì hua̱ go̱'oj rune ña̱n ni̱ ga̱'na̱' ninj si-gi̱'ña̱n.”
42014022	Ni̱ gataj sí musû dânj: “Dàj rûn' ga'nïn' su̱n Ma̱'ân rè' ni̱ huê danj gi'hia, sani̱ hua̱ na̱nj hua̱ nî'nï̀nj ña̱n ga̱ne nej guiì.”
42014023	Ni̱ gataj sí yiru'hue dânj gu̱nïn si-musû sô': “Ga̱'a̱nj' ña̱n hua̱j nej chrej ga'àan ngà ña̱n hua̱j nej chrej gàtï̀ïn, ni̱ gi'hiaj guesâ' ga̱tu̱ nej sij, da'nga ni̱ ga̱chra ruhuâ dukuá.
42014024	Dadin' ñùnj taj ni̱ gà' si̱ 'ngo̱ nej sí ri̱ña̱n ga'nï̂n ga'anj gàkï̀nj nej sij ni̱ si̱ ga'na' ya̱ nej sô' si-nìhiàj mánj.”
42014025	Ni̱ hua̱j ûta gà'ì nej guiì ngà Ma̱'an Jesús; ni̱ nanika ni̱ gata gu̱nïn ninj:
42014026	—Si̱ hua̱ 'ngo̱ nej suj 'na̱' riñânj, ni̱ nitaj si̱ hua̱ ruhuâ nej suj gu̱dunâj nej suj rej nej suj, nni nej suj, ni̱ka̱ nej suj, ni̱ da'ní nej suj, ni̱ dinḯn nej suj, ni̱ yuguej nej suj, ni̱ nitaj si hua̱ ruhuâ nej suj gàhuì' nej suj rayi'í, ni̱ si̱ ga̱'hue gi̱nikò' nej suj rukû mánj.
42014027	Ni̱ guiì na'huej ruhuâ ga̱ta si-rùgùtsì ni̱ na'huej ruhuâ ninj gi̱nikò' ninj rukú, ni̱ si̱ ga̱'hue ga̱huin ninj guiì ga̱'na̱' ga̱huin chru̱n riñanj mánj.
42014028	Ahuin go'ngo̱ nej suj, ganï̂n ruhuâ gi̱'hiaj 'ngo̱ hue' yàkàan, ni̱ sê gà' si̱nï̱n naga̱ne nej suj, ni̱ gi̱'hiaj nej suj guenda dàj nìko san'anj an gìyìtï̀n' yi'î hue' dânj, hiô' ni̱ si garânj da'nga' ruhuâ nej suj si ni̱ka̱j nej suj san'anj an gìsìj hue' dânj hiô' ni̱ gàyì'ì nej suj ni̱ gi'hiaj sun nej suj rà' saj ûn'.
42014029	Dadin' si gune' 'ngo̱ sí dânj yi'î 'ngo̱ hue'e, ni̱ na'hue gùnùkuaj sô' gìsìj hue' dânj gi̱'hiaj sô', ni̱ nga gini'in daran' nej guiì si na'hue gùnùkuaj sô' gìsìj hue' dânj ni̱ gàyì'ì ninj ni̱ ga̱'mi̱n duku ninj riñan sô'.
42014030	Ni̱ ga̱ta̱j ninj: “Sí nânj gayi'ì gi'hiaj 'ngo̱ hue'e, sani̱ nu̱n gùnùkuaj sô' gìsìj hue' dânj gi'hiaj sô'.”
42014031	Ahuin 'ngo̱ rey, nga ruhuâ sô' ga̱'a̱nj gùtà' sô' ngà a'ngô rey, ni̱ sê gà' si̱nï̱n naga̱ne sô' ni̱ nadigi'ñun sô' si gùnùkuaj chi̱' mîn nej stadû hua̱ riñan sô' gùtà' nej sô' ngà ko̱ mîn nej stadû unïn' ngà sô' rà' saj ûn'.
42014032	Ni̱ si garânj da'nga' ruhuâ sô' sisi̱ si̱ ga'hue gùnùkuaj sô' gùtà' sô' ngà sí unïn' ngà sô', ni̱ gà'nï̀nj sô' ga̱'a̱nj 'ngo̱ yi'nïn' nej sí ginikaj si-nùguàn' sô', nga nï̀n' 'na̱' ga̱n' nej sí gunïn' ngà sô' guendâ gàchìnj nì'hiaj sô' si ga̱'hue ni̱ ga̱na̱'mi̱n nguèj sô' da'nga ni̱ ganahuin nìn gimàn nej sô'.
42014033	Huê danj, ni̱ ahuin na̱nj go'ngo̱ nej suj na'huej ruhuâ gu̱du̱nâj daran' nej rasu̱n hua̱ riñan nej suj, ni̱ si̱ ga'hue gi̱nikò' nej suj rukú mánj.
42014034	’Sa sà'a huin ñaan; sani̱ si gànàrë̀' man, ni̱ ahuin si ngà na̱gi̱'hiaj nì' rà'aj.
42014035	Ni̱ gà' si̱ ga'hue ga̱huin a̱'nuj hio'óo gi̱'hia ni̱ gà' si̱ ga'hue dùnachej nej sij ngà mintû si-a̱'nuj nej yuku mánj; man guendâ gi̱rë̱'ë̱j nej sij ne' ye̱'e. Ni̱ ahuin na̱nj guiì tàj hiu'uj rakïj ni̱ gu̱nïn ninj.
42015001	Ni̱ ga'na' nichì daran' nej sí ga'nêj san'anj an ngà nej sí gakï̱n'ïn riñan Ma̱'an Jesús guendâ ruhuâ nej sô' gu̱nïn nej sô' nuguan' ga̱'mi̱n.
42015002	Ni̱ ga'min nej sí fariseo ngà nej sí chru̱n ley rayi'î Ma̱'an Jesús, ni̱ gataj nej sô': —Ganahuin ra̱'a sí nânj nej sí gakï̱n'ïn, ni̱ yâ sô' ngà nej sí dânj.
42015003	Hiô' ni̱ ga'min Ma̱'an Jesús 'ngo̱ nuguan' ráan, ni̱ gata:
42015004	—Ahuin go'ngo̱ nej suj, ni̱ si ni̱ka̱j nej suj 'ngo̱ sientu matsïj ï, ni̱ si ga'anj ni̱'hia 'ngo̱ yô', ni̱ si̱ gudunâj nej suj ga̱'ânj xia yi̱nu̱n' ga̱'ânj nej matsïj dânj riñan hio'ó hua̱ ni'nï̀nj ïn, ni̱ ga̱'anj nana'hui' nej suj yuku ga'anj ni̱'hia dânj, ni̱ sê nda gànàrì' nej suj yuku dânj ni̱ gahuin hia ruhuâ nej suj rà' saj ûn'.
42015005	Ni̱ nga ganari' sô' matsïj ga'anj ni̱'hia dânj, ni̱ guta' sô' dakan yikó sô' ni̱ ûta ganahuin nìhià' ruhuâ sô'.
42015006	Ni̱ nga gunukui' sô' dukuâ sô', ni̱ nagi'hiaj chre̱' sô' nej sí ni̱ka̱j dugui' ngà sô' ni̱ nej sí nne nìchrùn' ña̱n nne sô', ni̱ gataj sô' gu̱nïn nej sí dânj: “Ga̱na̱huin nìhià' ruhuâ nej suj ngàj, dadin' ganari'í dán matsïj ga'anj ni̱'hia.”
42015007	Huê danj tâ ni̱ dànanj ûta ganahuin nìhià' ruhuâ nej sô' màn yàtà'a nga nanikàj ruhuâ 'ngo̱ síi rayi'î si-ga̱kïn' sô', gà' da' ga̱'ânj xia yi̱nu̱n' ga̱'ânj nej sí gi'hiaj sa sà'aj dadin' nitaj si 'hiaj nej sô' nànìkàj ruhuâ nej sô' dadin' nitaj gakï̱n'ïn ata nej sô'.
42015008	’Gi̱'hio' guenda si 'ngo̱ siyànà dânj nikaj chi̱' san'anj huin plata, ni̱ ga'anj ni̱'hia 'ngo̱ rïn sa'anj dânj, ni̱ sê ga̱na̱chru̱nj ña'an gudugùun, ni̱ gànàkaj ruhuâ hue'e, ni̱ nànà'huìj nda gu̱dadû chre nda gànàrì'ìj sa'anj dânj rà' saj ûn'.
42015009	Ni̱ nga ganari'ij sa'anj dânj, ni̱ na̱gi̱'hia̱j chrej nej siyànà ni̱ka̱j dugui' nngaj ni̱ nej siyànà nne nìchrùn' ña̱n nne, ni̱ gata gu̱nïn nej siyànà dânj: “Ga̱na̱huin nìhià' ruhuâ nej suj ngàj, dadin' ganari'í sa'anj ga'anj ni̱'hia̱a.”
42015010	Huê danj tâ ni̱ ga̱na̱huin nìhià' ruhuâ nej ángel màn ña̱n nne Ma̱'an Ña'anj an nga gananikàj ruhuâ 'ngo̱ síi rayi'î si-ga̱kïn' sô'.
42015011	Huê danj na̱nj gataj Ma̱'an Jesús: —'Ngo̱ sí dânj ni̱ hua̱ huìj da'nin na'u sô';
42015012	Ni̱ gataj sí hua̱ lij doj dânj gu̱nïn rej sô': “Tâj, na̱ri̱ki̱ sò' nej rasu̱n da'huí ga̱na̱huin ra'á.” Huê danj ni̱ gunuchra' da̱'a̱j síchìj dânj nej rasu̱un ni̱ ga'hui' sô' ra'a da'ní sô'.
42015013	Ni̱ nun ga̱chi̱n gà'ì gui, ni̱ ganaran' sí hua̱ lij dânj daran' nej rasu̱n huin si'hiaj sô'; huê danj ni̱ ga'anj ga̱n' sô' a'ngô yuman'an; ni̱ hiuj dânj dunahuij nï̀n' sô' daran' nej sa ganahuin ra̱'a sô', ni̱ gi'hiaj sô' dàj garan' ruhuâ sô' ni̱ gudurë' nï̀n' sô' ma̱'an sô' riñan nej gakï̱n'ïn.
42015014	Ni̱ nga ganahuij nï̀n' daran' si-sa̱n'a̱nj sô' gi'hiaj sô', hiô' ni̱ guyumân 'ngo̱ diû yi̱'na̱a riñan yuman' ñan ga̱'anj sô', huê danj ni̱ gayi̱'ij ni̱ gachin sa ya̱ sô'.
42015015	Ni̱ ga'anj nànà'huì' sô suun riñan 'ngo̱ sí nne ruhuâ yuman' dânj, ni̱ ga'nḯn sí dânj ga'anj sô' si-ranchû sí dânj, guendâ du̱gumîn sô' nej yaká huin dân sí yi̱ru'hue dânj.
42015016	Ni̱ ûta huin ruhuâ sô' ya̱ sô' sa yâ nej yakáa guendâ ruhuâ sô' ga̱huin ran riki sô', sani̱ nitaj gà' si̱ 'ngo̱ sí gà'huì' sa ya̱ sô'.
42015017	Huê danj ni̱ gananun ruhuâ sô' ni'in sô' rej sô' ni̱ gataj sô' gu̱nïn ma̱'an sô': “Ûta gà'ì nej sí gi'hiaj suun mân dukuâ rê ni̱ nitaj sa gàchin ya̱ nej sô', ni̱ ñùnj nne hiuj nânj ni̱ ûta ganachinj yi'naa rikí rû'huaj na̱nj ánj.
42015018	Gànàyùmànj ni̱ nà'ànj ña̱n nne rê ni̱ gàtà gu̱nïn sô': Tâj, gi'hia gakï̱n'ïn riñan Ma̱'an Ña̱'a̱nj nne yàtà'a, ni̱ huê danj na̱nj gi'hia gakï̱n'ïn riñan ma̱'ân rè'.
42015019	Nitaj guèndàj si ga̱ta̱j rè' si huín da'ní rè' gà' mánj; gi̱'hia rè' si ga̱huin dàj rûn huin go'ngo̱ nej musû 'nï̀nj gi'hiaj sun riñan rè'.”
42015020	Ni̱ ganayumàn sí dânj, ni̱ nan' sô' ña̱n nne rej sô'. ’Ni̱ nga nï̀n' nikïn' sô' nda ga̱n', ni̱ gini'in rej sô' si ni̱kï̱n' sô' hiuj dânj, ni̱ gananï̂n àko ruhuâ sô' ni'in sô' sí dânj, ni̱ gunânj sô' ga'anj sô' ñan ni̱kï̱n' sí dânj, ni̱ ganana̱n sô' yihiâ sí dânj, ni̱ ga'hui' sô' ru'u yi'nḯn riñan sí nânj.
42015021	Ni̱ gataj sí dânj gu̱nïn rej sô': “Taj, gi'hia gakï̱n'ïn riñan Ma̱'an Ña̱'a̱nj nne yàtà'a ni̱ huê danj na̱nj gi'hia gakï̱n'ïn riñan rè', ni̱ nitaj guèndàj si̱ ga̱ta̱j rè' si huín da'ní rè' gà' mánj.”
42015022	Sani̱ gataj rej sí dânj gu̱nïn nej si-musû sô': “Gi̱ri̱ nej suj atsîj hua̱ sà' doj, ni̱ gà'huì' nej suj gi̱nun sij; ni̱ gà'nï̀nj nej suj 'ngo̱ se'ej e dë̂j ra'a sij, ni̱ gà'huì' nej suj ganïnj ga̱na̱chri̱ sij dakó sij.
42015023	Ni̱ gi̱nikaj nej suj rô ganaminj in ga̱'na̱' nej suj ni̱ da̱gahui' nej suj rô dânj, ni̱ yâ nê' ni̱ gahuin gi'ñanj an gimàn nê';
42015024	Dadin' da'nin na'ûj ni̱ gahuin sô' dàj rûn' gahuin 'ngo̱ sí gà' gahui'i, sani̱ ganahuin nì'nà' sô' ni̱ ga'anj ni̱'hia sô', sani̱ ganari'í sô'.” Huê danj ni̱ gayi'ì nej sij ni̱ ûta ganahuin nìhià' ruhuâ nej sij.
42015025	’Ni̱ kïj ï ga̱'anj da'ní síchìj nânj sí achij i; ni̱ nga gunumân sô', ni̱ 'na̱' nìchrùn' sô' ña̱n nne hue'e, ni̱ gunïn sô' si ûta huin chra'a ni̱ ûta giran'ânj nej guiì mân ninj;
42015026	ni̱ gakḯn sô' 'ngo̱ nej si-musû sô' ni̱ gachín na'anj sô' ni̱ gataj sô' nùnj huin saj ni̱ huin dànanj rà'aj.
42015027	Ni̱ gataj si-musû sô' gu̱nïn sô': “Dinï̂nt gunumân; ni̱ ga'nïn' rét suun si da̱gahui' nej ñûnj rô ganaminj in, dadin' hua̱ sà' sij ni̱ hua̱ ran sij gunumân sij ganahuin ra'a rê'.”
42015028	Hiô' ni̱ gina'an ruhuâ sí dânj, ni̱ nun ga̱'hue̱j sô' ga̱tu̱ sô' ruhuâ hue'e. Huê danj ni̱ gahui rej sô' ne' ye̱' hue'e, ni̱ gachín nì'hiaj síchìj dânj si̱ ga̱tu̱ sô' ruhuâ hue'e.
42015029	Sani̱ nanikàj sí dânj ni̱ gataj sô' gu̱nïn rej sô': “Ni'hiaj sò' dadin' gà' sîj ûta gà'ì hio'o gi'hiaj sûnj riñan', ni̱ nitaj àmàn guduna si ga̱da̱gahuín riñan', sani̱ nitaj àmàn girikî' 'ngo̱ stane lij ni̱ da̱gahuí guendâ gi̱'hia gi'ñanj an ni̱ ga̱na̱huin nìhià' ruhuâj ngà nej sí ni̱ka̱j dugui' ngàj hua̱j nï̂nj.
42015030	Sani̱ gunumân da'nít, ni̱ ganahuij nï̀n' si-sa̱n'a̱njt gutïn' sij ngà nej siyànà gudu'huêj ma̱'an, ni̱ ga'nï̂n' suun si̱ da̱gahui' nej musu rô ganaminj in ya̱ sij huaj nï̂nj.”
42015031	Hiô' ni̱ gataj síchìj dânj: “Da̱'ninj, daran' diû nne' ngàj, ni̱ daran' nej rasu̱n hua̱ riñânj huin si'hiât.
42015032	Dadin' ña̱'a̱n huaj si gi'hia 'ngo̱ gi'ñanj an ni̱ ga̱na̱huin nìhià' ruhuâ nê', dadin' gahuin dinḯnt 'ngo̱ sí gà' gahui'i, sani̱ gana'nï̂nj sij; ga'ânj ni̱'hia̱ sij, sani̱ ganari' sij.”
42016001	Ni̱ huê danj na̱nj gataj Ma̱'an Jesús gu̱nïn nej sí ga'na' ga̱huin chru̱n riñanj: —'Ngo̱ sí dânj ni̱ sí yi̱ru'hue huin sô' ni̱ hua̱ 'ngo̱ sí ni̱ka̱j ñu'unj dukuâ sô', ni̱ garânj ruhuâ nej guiì rayi'î sí dugumîn dukuâ sí yi̱ru'hue dânj guendâ garânj sun yìkòj ruhuâ nï̀n' sô' si'hiaj yiru'hue dânj.
42016002	Hiô' ni̱ gakḯn sí yi̱ru'hue dânj sí ginikaj su̱n riñan si'hiaj sô', ni̱ gataj sô' gu̱nïn sí nânj: “Nùnj huin saj ni̱ gunḯn dànanj rayi'î' rà'aj. Na̱ri̱ki̱ sò' guenda dàj dugumîn' nej si'hiâ aj nḯnj, dadin' si̱ ga̱'hue gi̱nikaj su̱n' riñânj nej si'hiâ gà' mánj.”
42016003	Hiô' ni̱ gataj sí dânj gu̱nïn ma̱'an sô': “Nùnj huin si gi̱'hia hia̱j rà'aj. Dadin' ga̱'ne̱ si-yi̱ru'huej suun ra'á, ni̱ si̱ ga'hue ga̱n hiu'uj u, dadin' nitaj guesâj, ni̱ si gachîn karida, dadin' ûta sinà'àj huin riñanj na̱nj ánj.
42016004	Gà' ni'ín nùnj huin si gi̱'hia nga gi̱yi̱'ne̱ suun ra'á, ô' ni̱ ga̱na̱huin ra̱'a nej guiì ñùnj ni̱ gané dukuâ ninj.”
42016005	Ni̱ ganakḯn sí dânj da' go'ngo̱ nej sí da'hui riñan si-yi̱ru'hue sô', ni̱ gataj sô' gu̱nïn sí si̱nï̱n dânj: “Andaj da'huî' riñan si-yi̱ru'huej rà'aj.”
42016006	Ni̱ gataj sí dânj: “'Ngo̱ sientu barril gasîti da'huí.” Ni̱ gataj sí ni̱ka̱j ñu'unj dânj: “Hio ga̱'a̱nj ga̱ne sò' ni̱ ga̱chru̱n' riñan ñanj gi'hiaj yìtï̀nj dadin' na̱ru'hue' man huìj xia chi̱' barril.”
42016007	Ne' rùkù ni̱ gataj sí ni̱ka̱j ñu'unj dânj gu̱nïn a'ngô musu: “Andaj da'huî' riñan si-yi̱ru'huej rà'aj.” Ni̱ gataj sí dânj: 'Ngo̱ siêntu nnanj hia' trigu da'huí. Ni̱ gataj sí ni̱ka̱j ñu'unj dânj: “Hio ga̱'a̱nj ga̱ne sò' ni̱ ga̱chru̱n' riñan ñanj gi'hiaj yìtï̀nj dadin' ga̱na̱ru'hue' man ga̱'a̱nj xia nnanj hia'a na̱nj ánj.”
42016008	Ni̱ ga'min hue'ê si-yi̱ru'hue sí musu a'nan' nânj rayi'î sô' guendâ ûta hue'ê nadigi'ñûn sô' sa gi'hiaj sô'. Dadin' nej sí nun ni'in si-nùguàn' Ma̱'an Ña'anj an, ni̱ dànanj ûta sà' nadigi'ñûn nej sô' dàj gi̱'hiaj sun nej sô' ni̱ dàj guruguñu'unj nej sô' a'ngô nej guiì, gà' da' nej sí ni'in si-nùguàn' Ma̱'an Ña'anj an.
42016009	’Ñùnj taj: Ni̱ gu̱ru̱gûñu'unj nej suj sa ga̱chin riñan nej guiì ni̱ ginikaj dugui' ninj ngà nej suj, ni̱ gi̱nikaj dugui' nìgànj ninj ngà nej suj ñan gi̱nikaj su̱n Ma̱'an Ña'anj an na̱nj ánj.
42016010	’Ni̱ guiì ganahuin ra̱'a do̱j ni̱ ûta hue'ê dugumîn ninj sa ga̱na̱huin ra̱'a ninj, ni̱ si ga̱na̱huin ra̱'a ninj nìko doj ni̱ huê danj na̱nj ûta hue'ê gu̱du̱gumîn ninj sa ga̱na̱huin ra̱'a ninj; ni̱ guiì ganahuin ra̱'a do̱j sani̱ nun ga̱'hue gu̱du̱gumîn ninj, ni̱ si̱ ganahuin ra̱'a ninj nìko doj ni̱ gà' danj ni̱ si̱ ga̱'hue gu̱du̱gumîn ninj mánj.
42016011	Hiô' ni̱ si ganahuin ra̱'a nej suj ûta gà'ì nej rasu̱un ni̱ hua̱ yi̱ru'hue nej suj sani̱ nun ga̱'hue ga̱huin chru̱n nej suj dàj gudugumîn hue'ê nej suj nej rasu̱n dânj. Ni̱ ahuin sí gùyùmàn ruhuâ ni'in nej suj ni̱ du̱guta su̱n sô' rasu̱n yàngà'a riñan nej suj rà'aj.
42016012	Ni̱ si nun ga̱'hue du̱gumîn hue'ê nej suj nej rasu̱n ânèj e, ni̱ ga̱'hue ri̱ki̱ Ma̱'an Ña'anj an nej rasu̱n ga̱huin si̱'hiaj nej suj na̱nj nî'.
42016013	’Gà' si 'ngo̱ mûsu si̱ ga̱'hue gi̱'hiaj su̱n riñan huìj yiru'huee mánj: Dadin' gi̱ni̱nj 'ì 'ngo̱ yiru'hue riñan sô' ni̱ ga̱ 'ì doj ruhuâ sô' ni'in sô' a'ngô yiru'huee, nej si ûta gi̱ni̱nj hue'ê 'ngo̱ yiru'hue riñan sô', nej sij ûta a'nan' gi̱ni̱nj a'ngô yiru'hue dânj riñan sô'. Huê danj ni̱ ga̱na̱gui̱ nej suj ahuin go'ngo̱ sa ri̱ña̱n da̱gahuin nej suj, si riñan Ma̱'an Ña'anj an nî', si riñan nej rasu̱n gi̱'hiaj ga̱huin yi̱ru'hue nej suj na̱nj ánj.
42016014	Ni̱ gunïn nej sí fariseo, gà' ûta huaj riñan, ni̱ ûta ga̱'mi̱n duku nej sô' riñan Ma̱'an Jesús.
42016015	Hiô' ni̱ gataj Ma̱'an Jesús: —Ûta gi'hiaj nej suj si huin nej suj sí gi'hiaj sa ni̱ka̱a riñan nej guiì; sani̱ Ma̱'an Ña'anj an huin sa ni'in sà' dàj hua ruhuâ nimân nej suj, dadin' nej sa ganï̂n ruhuâ nej guiì si huin sa ña̱'a̱n doj riñan ninj, ni̱ riñan Ma̱'an Ña'anj an ni̱ huin sa kï̱j huaa.
42016016	’Ley ganahuin ra̱'a Moisés rayi'î nej sa ga'hui' nej guiì riñan Ma̱'an Ña'anj an ngà nej nuguan' ga'min nej sô' gataj dàj ga̱huin guyumân nda diû gane Juan Bautista; àsìj diû dânj gayi'ì nej sij ga'min nej sij nuguan' gi̱'hiaj ga̱na̱ni̱n nej guiì ni̱ duyinga' nej sij nï̀n' gàchrà' ruhuâ yumiguìi si-nùguàn' Ma̱'an Ña'anj an, ni̱ daran' nej guiì gi'hiaj guesâ ga̱tu̱ ninj ñan gi̱nikaj su̱n Ma̱'an Ña'anj an.
42016017	’Sani̱ dànanj nitaj si chì' hua̱j si ga̱na̱huij yàtà'a ngà hio'óo, gà' da' si ga̱chi̱n 'ngo̱ letra hua̱ lij 'na̱' riñan si-nùguàn' Ma̱'an Ña'anj an na̱nj ánj.
42016018	’Daran' sí gudunâj ni̱ka̱, ni̱ ganachi nikaj ñanj acta guendâ gu̱dunâj dugui' nguèj nika sô' ni̱ garan ra̱'a ñûn sô' ngà a'ngô siyànàa, ni̱ gininj sô' riñan gakï̱n' ni̱ka̱j ni̱ka̱ dugui'; ni̱ sí ganakaj siyànà gunâj dânj ni̱ gininj sô' riñan gakï̱n' ni̱ka̱j ni̱ka̱ dugui' guendâ ga̱ra̱n ra̱'a sô' ngà siyànà gà' garan ra̱'a.
42016019	’Ga 'ngo̱ sí yi̱ru'huee, ni̱ ginun sô' 'ngo̱ a'tsîj sà' xi ni̱ ûta nìhià' hua a'tsîj dânj, ni̱ da' go'ngo̱ gui ni̱ gi'hiaj sô' 'ngo̱ nihia sà' xi yâ sô'.
42016020	Huê danj na̱nj ga 'ngo̱ síchìj gù'nàj Lázaro ni̱ sí ran àko huin sô', ni̱ nngaj sô' riñan dukuâ sí yi̱ru'hue dânj, ni̱ ûta mân siki nï̀n' gàchrà' nnïnj sô'.
42016021	Ni̱ ûta huin ruhuâ sô' ya̱ sô' ni̱ gùnùmàn riki sô' gi̱'hiaj nej dasû lij nej rachrún gininj riki si-mesa sí yi̱ru'hue dânj; sani̱ ga'na' nej yuhue ni̱ ganahuî hia nej yô' riñan siki màn nnïnj síchìj dânj.
42016022	'Ngo̱ gui dânj ni̱ gahui' sí gànìki nânj, ni̱ ga'na' ga̱na̱ka̱j nej ángel ni̱ ginikaj ninj ga'anj ninj ñan nne sachij Abraham síchìj nânj; ni̱ huê danj na̱nj gahui' síchìj yi̱ru'hue nânj, ni̱ ga'anj gàchìn' nej sij sô'.
42016023	Ni̱ ruhuâ rúnâko nne sô' ni̱ ûta giran' sa̱ñu̱n sô' huê danj ni̱ ganachinikaj ñan sô', ni̱ gini'in sô' si nda ga̱n' nne sachij Abraham, ni̱ hiuj danj nne Lázaro.
42016024	Hiô' ni̱ ga'min síchìj yi̱ru'hue dânj, ni̱ gaguâj nùkuaj sô' ni̱ gataj sô': “Tâj Abraham, ga̱na̱nï̱n àko ruhuâ rè' rayi'î, ni̱ gi'hiá rè' si̱ du̱nuchre Lázaro ra dë̂j ra'a sij ruhuâ nnee ni̱ ga̱'na̱' du̱nuchre sij hiâj; dadin' ûta akâj nné riñan ña'aan nânj.”
42016025	Sani̱ gataj sachij Abraham: “Da'ninj, ga̱na̱nun ruhuâ sò' dadin' nga ganê' riñan hio'óo ni̱ ûta ga nej rasu̱un riñan' ni̱ ûta hue'ê ga ganê', sani̱ Lázaro ni̱ ûta giran' sa̱ñu̱n sô' nga gane sô' riñan hio'óo; sani̱ hia̱j ni̱ ûta hua nìhià' ruhuâ sô' nne sô' hiuj nânj, sani̱ sò' ni̱ ûta aka' nnê' hiuj dânj.
42016026	Sani̱ a'ngô sa huaj huin si nu̱n 'ngo̱ yiné gùnùn xi siganï̂nj nê', ni̱ si hua̱ 'ngo̱ sí màn ne' dànanj ga̱nïn ruhuâ gùchì' ne' danj ni̱ nitaj dàj gaj ga̱'hue gùchì' sô' mánj, ni̱ huê danj na̱nj si hua̱ 'ngo̱ nej sí màn ne' danj ga̱nï̱n ruhuâ ga̱'na̱' ne' dànanj ni̱ si̱ ga'hue ga̱chi̱n sô' ga̱'na̱' sô' mánj.”
42016027	Hiô' ni̱ gataj sí yi̱ru'hue dânj: “Gachín ni̱'hia riñan' na̱nj tâ', ni̱ gà'nï̀nj rè' ga̱'a̱nj Lázaro dukuâ rê,
42016028	dadin' hua̱ ùn'ùn dinï̂n ni̱ ruhuâj si gànàtà' sô' riñan nej sij, da'nga ni̱ si̱ ga'na' nej sij hiuj nânj dadin' ûta sa̱ñu̱n hua hiuj nânj.”
42016029	Ni̱ gataj sachij Abraham: “Gà' ni̱ka̱j nej sij si-nùguàn' Moisés ngà si-nùguàn' nej sô' gataj dàj ga̱huin, ni̱ gu̱nïn nej sij si-nùguàn' nej sô'.”
42016030	Hiô' ni̱ gataj sí yi̱ru'hue dânj: “Sê danj huin man tâ' Abraham'; dadin' si gànà'nï̀nj go'ngo̱ nej sí gà' gahui'i ni̱ ga̱'a̱nj nej sô' ña̱n màn nej sij, ni̱ gànànìkàj ruhuâ nej sij rayi'î si-ga̱kïn' nej sij na̱nj ánj.”
42016031	Sani̱ gataj sachij Abraham: “Sani̱ si nun gu̱nïn nej sij nej nuguan' ga'min Moisés ngà nej sô' gataj dàj ga̱huin, ni̱ gà' dânj ni̱ si̱ guyumân ruhuâ nej sij nùnj huin si ga̱'a̱nj 'ngo̱ sí gana'nï̂nj siganï̂nj nej nîman ñan màn nej sij mánj.”
42017001	Ni̱ gataj Ma̱'an Jesús gu̱nïn nej sí ga'na' ga̱huin chru̱n riñanj: —Nitaj àmàn huaj gìyìchìn' si guyumân gakï̱n'ïn riñan 'ngo̱ guiì, sani̱ ûta gi̱ran' sa̱ñu̱n nej guiì gi'hiaj si gi̱ni̱nj a'ngô nej guiì gakï̱n'ïn na̱nj ánj.
42017002	Dànanj dùgùnàj huaj si go̱dokô' hiëj to guduguâj molino yihiâ ninj, ni̱ gu̱du̱guê' ga̱'a̱nj ninj ruhuâ nne ña̱'a̱nj, da'nga ni̱ si̱ gidigân ninj gi̱'hiaj a'ngô nej guiì hia̱j guyumân ruhuâ ni'in Ma̱'an Ña'anj an gakï̱n'ïn mánj.
42017003	Ga̱ya̱ka̱j guendâ sò' dàj gi'hiaj ma̱'ân'. ’Ni̱ si gi'hiaj dinḯnt gakï̱n'ïn riñan', ni̱ ga̱'mi̱n' ngà sô' rayi'î gakï̱n' gi'hiaj sô' riñan'; ni̱ si ganakaj guendâ sô' sa gi'hiaj sô' ni̱ gananikàj ruhuâ sô', ni̱ gi̱nikaj' nimân nìko rayi'î sô'.
42017004	Ni̱ si 'ngo̱ gui ni̱ nda chi̱j gi'hiaj sô' gakï̱n'ïn riñan', ni̱ nda chi̱j ga'na' sô' gui dânj riñan', ni̱ gataj sô' gu̱nïn': “Gananikàj ruhuâj rayi'î nej gakï̱n' gi'hiâ riñan'”, huê danj ni̱ gi̱nikaj' nimân nìko rayi'î sij na̱nj ánj.
42017005	Ni̱ gataj nej sí ga'anj gi̱di̱gân si̱nï̱n si-nùguàn Ma̱'an Ña'anj an: —Gi̱'hiaj Ma̱'ân rè' si ga̱huin nìko doj sa gùyùmàn ruhuâ nej ñûnj.
42017006	Hiô' ni̱ gataj Ma̱'an Señor: —Ni̱ si gùyùmàn ruhuâ nej suj dàj rûn' hua ka̱n kuej staj, ni̱ ga̱'hue ga̱ta̱j nej suj gu̱nïn 'ngo̱ chrun nânj: “Ga̱hui̱ hia'a' riñan hio'óo, ni̱ ga̱'a̱nj' ga̱nê' ruhuâ nne ña̱'a̱nj”, ni̱ gu̱nïn sa ga̱'mi̱n' nej suj na̱nj ánj.
42017007	’Ahuin go'ngo̱ nej suj, ni̱ si hua̱ 'ngo̱ musû ga'anj ga̱na̱che̱j do'ó nej suj ni̱ si ga'anj gu̱du̱gumîn sô' dân nej suj yuku, ni̱ nga gunumân sô' ga'anj sô' kï̱j ï ni̱ ga̱ta̱j nej suj gu̱nïn sô': “Ga̱chi̱n ga̱'na̱' ni̱ ga̱ne' ni̱ ya̱ ráj.”
42017008	Sê dànanj gataj nej suj rà' saj ûn': “Gu̱nu̱mi̱n ran sò' rikî' ni̱ gi̱'hiaj yu̱gui' nihia sti'nï̀ïn, ni̱ gà'nï̀nj yàj ni̱ gò'òj ni̱ ne' rùkù nga gisîj yâj ni̱ gisîj go'ôj, ni̱ na̱ga̱ne' ni̱ yâ' ni̱ go̱'o̱' râj.”
42017009	Ni̱ ga'hui' nej suj si guruhuâ sí musû dânj guendâ dagahuin sô', sun ga'nïn' nej suj riñan sô' nî'. Ganï̂n ruhuâj si nitaj si ga'hui' nej suj si guruhuâ sô' mánj.
42017010	Ni̱ huê danj na̱nj nej suj, ni̱ nga gisîj dagahuin nej suj daran' nej sun giyi'nïn' su̱n riñan nej suj, ni̱ si̱ gana'huìj nej suj si ri̱ki̱ Ma̱'an Ña'anj an si guruhuâ nej suj ni̱ ga̱ta̱j nej suj: “Musû nitaj si ni'ñanj an huin nej ñûnj, dadin' nej sun da'hui nej ñûnj gi̱'hiaj nej ñûnj, ni̱ sun dânj dagahuin nej ñûnj na̱nj ánj.”
42017011	Ni̱ gaché Ma̱'an Jesús hua ne' Jerusalén, ni̱ gachinj da̱nï̱n hio'ó Samaria ngà Galilea.
42017012	Ni̱ nga gatûj Ma̱'an Jesús ruhuâ 'ngo̱ rânchu, ni̱ ganari' dugui'ij ngà chi̱' sí nnùn yi'ì lepra ni̱ nda gàn' ganikïn' nej sô' riñanj,
42017013	ni̱ ga'min nùkuaj nej sô', ni̱ gataj nej sô': —Maestrûj, ga̱na̱nï̱n àko ruhuâ Ma̱'ân rè' ni'în rè' nej ñûnj.
42017014	Ni̱ nga gini'in Ma̱'an Jesús nej sí dânj, ni̱ gata gu̱nïn nej sô': —Ga̱'a̱nj gi̱di̱gân nej suj ma̱'an nej suj riñan nej síchìj rej. Ni̱ gahuin nga nï̀n' gaché nej sô' huaj nej sô' ni̱ giyi'nèj yi'ì lepra nnùn nneè nej sô'.
42017015	Hiô' ni̱ gini'in 'ngo̱ sí dânj, si gà' ganahuin hue'ê' nneè kú sô', ni̱ nanikàj sô' ga'na' sô' riñan Ma̱'an Jesús ni̱ ûta nùkuaj ga'min sô', ni̱ ûta ga'min hue'ê sô' riñan Ma̱'an Ña'anj an guendâ ganahuin hue'ê nneè kú sô'.
42017016	Ni̱ ganikïn' rúdàkòj sô' yi'î Ma̱'an Jesús, ni̱ ga'hui' sô' si guruhuaj; sani̱ sí 'na̱' yuman' Samaria huin sí dânj.
42017017	Nanikàj Ma̱'an Jesús, ni̱ gata gu̱nïn nej sí ga'na' ga̱huin riñanj: —Sê chi̱' ran' nej sij ganahuin nneè kú rà' saj ûn'. Ni̱ dànè' ga'anj a'ngô 'ï̀n ran' nej sô' rà'aj.
42017018	Dadin' nun gànànìkàj nej sô' guendâ nàgà'huì' nej sô' si̱ guruhuâ Ma̱'an Ña'anj an ni̱ sí judío huin nej sô', sani̱ sí nânj ni̱ sí màn yuman' Samaria huîn sô' rà'aj.
42017019	Ni̱ gataj Ma̱'an Jesús gu̱nïn sí nânj: —Gànàyùmàn sò' ni̱ na̱n' dukuât; dadin' guendâ guyumân ruhuâ' ni̱ rayi'î dan ni̱ ganahuîn' na̱nj ánj.
42017020	Gachín na'anj nej sí fariseo Ma̱'an Jesús ni̱ gataj nej sô': Àmàn ga̱'na̱' ginikaj su̱n Ma̱'an Ña'anj an rà'aj, nanikàj Ma̱'an Jesús ni̱ gata: —Sê si̱ ga̱ta̱j sna'an àmàn ga̱'na̱' gi̱ni̱kaj sunj mánj,
42017021	ni̱ gà' si gataj nej guiì: “Huej nikïn' hiuj nan”, “nej si huej nikïn' dàmanj”; dadin' gà' nne Ma̱'an Ña'anj an ginikaj sunj siganï̂nj nej guiì na̱nj ánj.
42017022	Ni̱ gataj Ma̱'an Jesús gu̱nïn nej sí ga'na' ga̱huin chru̱n riñanj: —Ga̱ diû ni̱ ga̱nï̱n ruhuâ nej suj gi̱ni̱'in nej suj ñùnj, sani̱ si̱ gini'in nej suj ñùnj mánj.
42017023	Ni̱ gataj nej guiì: “Huej nikïn' hiuj nan”, “huej nikïn' dàmanj.” Sani̱ si̱ ga'anj nej suj, ni̱ si̱ ginikò' nej suj ga̱'a̱nj nej suj mánj.
42017024	Dadin' dàj rûn' gi'hia nga giràn gi'hiaj sinàn du'hui ni̱ giyigï̀n nï̀n' gàchrà' ne' yàtà'a ngà riñan hio'óo, ni̱ huê danj ga̱huin gui nga gà'nàj.
42017025	Sani̱ gà' si̱nï̱n gi̱ran' sa̱ñu̱n sta'ûj, ni̱ si̱ ganahuin ra̱'a nej guiì màn diû nânj ñùnj mánj.
42017026	Ni̱ dàj rûn' gahuin nej gui nga gane sachij Noé, ni̱ huê danj ga̱huin nga gà'nàj.
42017027	Dadin' do̱' si yâ nej guiì, ni̱ go'o nej guiì, ni̱ garan ra̱'a ninj, ni̱ huê dànanj gi'hiaj ninj nda gui gatûj Noé ruhuâ barku nìko xi, ni̱ ûta gaman' ni̱ ganahuij daran' nej guiì gimân nga diû dânj gahui'.
42017028	Ni̱ huê danj gi'hiaj nej guiì gimân diû nga gane sachij Lot; ni̱ do̱' si yâ ninj, ni̱ go'o ninj, ni̱ girânj ninj nej rasu̱un, ni̱ gudu'huêj ninj rasu̱un, ni̱ ganachrîj ninj nej chrun, ni̱ gi'hiaj ninj hue'e.
42017029	Sani̱ gui nga gahui sachij Lot ruhuâ yuman' Sodoma, ni̱ gaman' gumàn hio'ó asufri ni̱ ganahuij daran' nej guiì gahui'.
42017030	Ni̱ huê dànanj ga̱huin gui nga ga̱'na̱' gi̱digân ñún Ma̱'án riñan nej guiì.
42017031	’Ni̱ gui dânj ni̱ guiì tàj yichrá hue'e ni̱ si màn si'hiaj ninj ruhuâ dukuâ ninj, ni̱ si̱ gananinj ninj guendâ ga̱na̱ka̱j ninj si'hiaj ninj ruhuâ dukuâ ninj mánj; huê danj na̱nj nej guiì nu̱n gi̱'hiaj su̱n riñan do'ó, ni̱ si̱ ga'na' ga̱na̱ka̱j ninj sa màn ruhuâ dukuâ ninj mánj.
42017032	Ga̱na̱nun ruhuâ nej suj dàj giran' siyànà gahuin nika Lot.
42017033	Daran' nej guiì na'huej ruhuâ gàhuì' rayi'î Ma'án, ni̱ ga̱'a̱nj ni̱'hia̱ ninj, sani̱ daran' nej guiì hua̱ ruhuâ gà'huì' rayi'î Ma'án ni̱ ga̱na̱ni̱n ninj.
42017034	’Ni̱ gàtà gu̱nïn nej suj si ñan' dânj ni̱ nngaj huìj ran' guiì riñan 'ngo̱ na; ni̱ ngo̱ ninj ga̱na̱ka̱j Ma̱'an Ña'anj an ni̱ a'ngô ninj gu̱du̱nâj Ma̱'an Ña'anj an.
42017035	Ni̱ si nu̱n huìj siyànà huâj nguèj ninj: Ni̱ 'ngo̱ ninj ga̱na̱ka̱j Ma̱'an Ña'anj an ni̱ a'ngô ninj gu̱du̱nâj Ma'an Ña'anj an.
42017036	Ni̱ si nu̱n huìj síi gi'hiaj sun nguèj sô' riñan do'ó nguèj sô', ni̱ ga̱na̱ka̱j Ma̱'an Ña'anj an 'ngo̱ sô' ni̱ a'ngô sô' gu̱du̱nâj Ma̱'an.
42017037	Nanikàj nej sí dânj ni̱ gachîn na'anj nej sô': —Dànè' ga̱huin sa gataj Ma'ân rè' rà'aj Señor. Ni̱ gataj Ma̱'an Jesús: —Ñan gi̱ngaj nneè kú nej nîman ni̱ hiuj dânj, ga̱na̱huin chre' nej yachrúu ni̱ ya̱ nej yô' nneè nej nîman.
42018001	Ni̱ huê danj na̱nj gataj Ma̱'an Jesús 'ngo̱ nuguan' ráan guenda gi̱di̱ganj si hua̱ ni̱ña̱n si̱ da'hui daran' nej guiì ni̱ ga̱'mi̱n ninj ngà Ma̱'an Ña'anj an da'nga ni̱ si̱ gininaj ruhuâ ninj.
42018002	Ni̱ gataj Ma̱'an Jesús: —Nne 'ngo̱ sí guesì ruhuâ 'ngo̱ yuman' snà'ànj dânj, ni̱ nitaj si yu'hui' sô' ni'in sô' Ma̱'an Ña'anj an, ni̱ huê danj na̱nj nitaj si ni̱ka̱j chre̱j sô' ngà nej guiì.
42018003	Ni̱ ruhuâ yuman' snà'ànj dânj nne 'ngo̱ siyànà minj in, ni̱ ga'na' siyànà dânj riñan guesì nne ruhuâ yuman' snà'ànj nânj, ni̱ gataj siyànà dânj gu̱nïn guesì: 'Na̱' ga̱ra̱n ruhuâj rayi'î 'ngo̱ guiì gunïn' ngàj ni̱ ruhuâj si du̱na'huej rè' rayi'í.
42018004	Ni̱ ûta gà'ì ga'na' gùtà' siyànà nânj gakï̱n'ïn riñan sô' sani̱ nu̱n ga̱'hue̱j sô' gi̱da̱'a̱ sô' gakï̱n' ga'na' gu̱ta̱' siyànà nânj riñan sô'; sani̱ ne' rùkù ni̱ gananï̂n ruhuâ sô' ni̱ gataj sô' gu̱nïn ma̱'an sô': “Nùnj huin si nitaj si guyu'huí ni'ín Ma̱'an Ña'anj an, ni̱ nitaj si ni̱ka̱j chre̱ riñan nej guiì,
42018005	Sani̱ guendâ si̱ ga'na' ga̱'mi̱n gi̱tsi siyànà nânj nikò' huaj riñânj, hiô' ni̱ gi̱'hia̱j hiá gakï̱n' ga'na' gu̱taj riñânj, dadin' si nuhuij ni̱ nikò' hua̱j ga̱'na̱j riñânj, ni̱ ûta gi̱ri̱ ruhuâj gi̱'hia na̱nj ánj.”
42018006	Ni̱ gataj Ma̱'an Señor: —Gu̱nïn nej suj sa ga̱ta̱j síchìj guesì nitaj si gi'hiaj sa ni̱ka̱ nânj.
42018007	Ni̱ si̱ duna'huej Ma̱'an Ña'anj an ni̱ si̱ gi'hia sa ni̱ka̱a ngà nej guiì gà' ganaguij, nga gachín nì'hiaj ninj ne' gu̱ni'ñanj an, ngà ne' ñàn'an riñanj rà' saj ûn'. Ni̱ si̱ ga nùkuaj ruhuaj ngà ninj rà' saj ûn'.
42018008	Ñùnj taj ni̱ nda râ'ñanj chre gu̱ru̱gûñu'un ni̱ gi̱'hia sa ni̱ka̱a ngà nej guiì gachín nì'hiaj riñânj ni̱ si̱ gahuin ra̱nj mánj. Sani̱ nga gà'nàj riñan hio'óo ni̱ gànàrì'ij nej guiì guyumân yìtï̀nj ruhuâ ni'in ñùnj gà' nîn' si gà' gananikàj ñûn ninj riñan gakï̱n'ïn sà'.
42018009	Hua̱ da̱'a̱j nej guiì ni̱ ganï̂n ruhuâ ninj si̱ ûta hue'ê dagahuin ninj riñan Ma̱'an Ña'anj an, ni̱ gininj 'ì a'ngô nej dugui' ninj riñan ninj, ni̱ ga'min Ma̱'an Jesús 'ngo̱ nuguan' ráan riñan ninj ni̱ gata:
42018010	—Huìj ran' sí dânj ga'anj ga̱'mi̱n ngà Ma̱'an Ña'anj an ruhuâ hue' nûhui: Ni̱ 'ngo̱ sí dânj huin sí fariseo, ni̱ a'ngô sí dânj huin sí ga'nêj san'anj an guendâ nej sí ni̱ka̱j su̱un.
42018011	Ni̱ ni̱kï̱n' ga̱hia sí fariseo, ni̱ dànanj a'min sô' ngà Ma̱'an Ña'anj an: “Huê Ma'ân rè' huin Da'ân, ni̱ narikîj si guruhuâ Ma̱'ân rè' dadin' nitaj si̱ gi'hia dàj rûn' gi'hiaj a'ngô nej síi, dadin' huin nej sô' sí 'nï̱nj su̱n tu̱u, huin nej sô' sí kï̱j hua̱a, ni̱ ni̱ka̱j nej sô' nika dugui' nej sô'. Sani̱ ñùnj ni̱ nitaj si̱ gi'hiâ dàj rûn' gi'hiaj nej sí ga'nêj san'anj an mánj.
42018012	Ni̱ huìj gui ga gìnìnè siganï̂nj 'ngo̱ semana, ni̱ ga'huí sà'anj huin diezmo riñan Ma̱'an Ña'anj an.”
42018013	Sani̱ nda ga̱n' nikïn' sí ga'nêj san'anj an guendâ sí ni̱ka̱j suun, ni̱ nà'àj ñan sô' ni̱ na'huej ruhuâ sô' ga̱na̱chi nikaj ña̱n sô' yàtà'a, ni̱ ita ra'a sô' yi'ñanj sô' nikïn' sô', ni̱ gataj sô' gu̱nïn Ma̱'an Ña'anj an: “Huê Ma'ân rè' huin Ña'anj an, ni̱ ga̱na̱nï̱n àko ruhuâ Ma̱'ân rè' ni'în rè' ñùnj, dadin' huín 'ngo̱ sí gakï̱n'ïn riñan Ma̱'ân rè'.”
42018014	Ñùnj taj ni̱ nga nan' sí nânj dukuâ sô' ni̱ nda dïn'ïnj chre ganahuin ruhuâ sô' dadin' gunïn Ma̱'an Ña'anj an si-nùguàn sô', sani̱ a'ngô sí nânj ni̱ nun gu̱nïn Ma̱'an Ña'anj an sa ga'min sô'; dadin' daran' nej sí ganï̂n ruhuâ si ûta huin nej sô' ni̱ gananikò' nej sô' ne' rùkùu gi'hiaj Ma̱'an Ña'anj an, ni̱ nej sí nagi'hiaj lij ma̱'an ni̱ ga̱na̱huin nej sô' sí achij i gi'hiaj Ma̱'an Ña'anj an.
42018015	Ni̱ ni̱ka̱j nej guiì nej sílìj i ga'na' ninj guendâ gàgàn' ra'a Ma̱'an Jesús ni̱ gàchìnj nì'hia rayi'î nej silíj dânj riñan Ma̱'an Ña'anj an; ni̱ nga gini'in nej sí 'na̱' ga̱huin chru̱un ni̱ dugunïn gà'ì nej sô' nej guiì nânj.
42018016	Sani̱ gakḯn Ma̱'an Jesús nej sí ga'na' ga̱huin chru̱n riñanj ni̱ gata gu̱nïn nej sô': —Ga̱'nï̱n nej suj ga̱'na̱' nej sílìj i riñânj ni̱ si̱ garan' ñu'unj nej suj mánj; dadin' nej sí nagi'hiaj lij ma̱'an dàj rûn' 'hiaj nej silíj nânj ni̱ ga'hue gi̱nikaj su̱n Ma̱'an Ña'anj an riñan nej sô'.
42018017	Yàngà' hia nï̀n' tâ, ni̱ sí na'huej ga̱na̱huin ra̱'a si-nùguàn' Ma̱'an Ña'anj an ni̱ si nitaj si gi'hiaj sô' dàj rûn' 'hiaj 'ngo̱ sílìj i, ni̱ si̱ ga'hue gi̱nikaj su̱n Ma̱'an Ña'anj an riñan sô' mánj.
42018018	Gachín na'anj 'ngo̱ sí ni̱ka̱j su̱n huin ña̱an Ma̱'an Jesús, ni̱ gataj sô': —Maestrûj sí sà'a huin Ma̱'ân rè', ni̱ nùnj huin si gi̱'hia ni̱ ga̱'hue ga̱na̱huin ra'á ña̱n gane nìgànj chre rà'aj.
42018019	Ni̱ gataj Ma̱'an Jesús gu̱nïn sí dânj: —Nùnj huin saj ni̱ gataj' si huín sí sà'aj rà'aj. Dadin' nitaj gà' si 'ngo̱ guiì huin sa sà'aj mánj, man 'ngo̱ rïn Ma̱'an Ña'anj an huin sa sà'aj.
42018020	Gà' ni'în' nej yì'nï̀n' nej nuguan' ga'nïn' su̱n Ma̱'an Ña'anj an nî': “Si̱ ginikaj nika dugui', ni̱ si̱ da̱gahui', ni̱ si̱ gi'hiaj tu̱', ni̱ si nun gi̱ni̱'în' ni̱ si̱ ga̱'hue ga̱ta̱j' si gini'în', ginikaj chre̱j ngà rêt ni̱ huê danj na̱nj gi̱nikaj' chre̱j ngà nnît.”
42018021	Ni̱ gataj sí dânj: —Daran' nej nânj dagahuin àsìj hua̱ li.
42018022	Nga gunïn Ma̱'an Jesús nej nuguan' nânj, ni̱ gata gu̱nïn sí dânj: —Hua̱ a'ngô rïn sa ga̱chin da̱gahuîn' râj: Gu̱du̱'hue̱ daran' nej rasu̱n huin si-hiât, ni̱ gada'nga' riñan nej guiì gànìki, ni̱ ûta ga̱ nej rasu̱un riñan' nga gùnùkuì' yàtà'a; ni̱ ga̱'na̱' ni̱ gi̱nikò' rukú.
42018023	Ni̱ nga gunïn sí dânj nej nuguan' nânj, ni̱ ûta gananï̂n ruhuâ sô' dadin' ûta hua̱ yi̱ru'hue sô'.
42018024	Ni̱ nga gini'in Ma̱'an Jesús si ûta gananï̂n ruhuâ sí dânj, ni̱ gata: —Ûta chì' huaj ga̱tu̱ nej sí yi̱ru'huee ñan ni̱ka̱j su̱n Ma̱'an Ña'anj an na̱nj ánj.
42018025	Yàngà' ni̱ dànanj nitaj si chì' huaj ga̱chi̱n 'ngo̱ yuku kameyu hiu'uj tàj dakḯn ganuhuâ, dadin' 'ngo̱ sí yi̱ru'hue ni̱ ûta chì' huaj ga̱tu̱ sô' yiñán Ma̱'an Ña'anj an na̱nj ánj.
42018026	Hiô' ni̱ gataj nej sí gunïn nej nuguan' nânj: —Ni̱ ahuin nej guiì gùnùkuaj ga̱na̱ni̱n gà' únj.
42018027	Ni̱ gataj Ma̱'an Jesús: —Guendâ nej síi ni̱ ûta chì' hua̱j, sani̱ guendâ Ma̱'an Ña'anj an ni̱ sê sa chì'i huin mánj.
42018028	Hiô' ni̱ gataj Pedro: —Ni'hiaj sò' ni̱ nej ñûnj ni̱ gudunâj nej ñûnj daran' nej sa hua̱ riñan nej ñûnj ni̱ ginikò' nej ñûnj rukû Ma̱'ân rè'.
42018029	Hiô' ni̱ nanikàj Ma̱'an Jesús ni̱ gata: —Yàngà' hia nï̀n' tâ, ni̱ ahuin na̱nj sí gudunâj dukuâ, ni̱ gudunâj sij rej sij, ni̱ gudunâj sij nej dinḯn sij, ni̱ gudunâj sij nika sij, ni̱ gudunâj sij nej da'ní sij, rayi'î si-nùguàn' Ma̱'an Ña'anj an.
42018030	Ni̱ dànanj nìko ga̱na̱huin ra̱'a sij diû hia̱j ni̱ gìrì' nì'hiaj sij ga̱ne sij nìgànj chre yàtà'a.
42018031	Ni̱ gakḯn Ma̱'an Jesús nej yùhuìj sí ga'na' ga̱huin chru̱n riñanj, ni̱ gata gu̱nïn nej sô': —Hia̱j ni̱ gahui nê' ni̱ ga̱'a̱nj nê' Jerusalén, dadin' hiuj dânj gìsìj daran' nej nuguan' gachrûn nej sô' gataj dàj ga̱huin rayi'í.
42018032	Ni̱ nàgà'huì' nej sij ñùnj ra'a nej sí nàsìnùnj un, ni̱ ga̱'mi̱n duku nej sô' riñânj, ni̱ ran' nej sô' ñùnj, ni̱ ga̱chra stanûj nej sô' ñùnj.
42018033	Ni̱ ne' rùkù nga gisîj ga'hui' nej sij ni'hiâ, ni̱ da̱gahui' nej sij ñùnj; sani̱ ga̱chi̱n huà'nï̀nj gui ni̱ gànà'nï̀n siganï̂nj nej nîman.
42018034	Sani̱ gà' si̱ do̱j nun ga̱'hue ga̱ra̱n da'nga ruhuâ nej sij nej nuguan' nânj, ni̱ hua̱ huì nej nuguan' nânj riñan nej sij, ni̱ na'hue ga̱ra̱n da'nga' ruhuâ nej sij.
42018035	Ni̱ gahuin 'ngo̱ gui dânj nga 'na̱' gùyùmàn Ma̱'an Jesús ña̱n nngaj yuman' snà'ànj Jerikó, ni̱ nne 'ngo̱ sí du̱chri du'hua chrej e ni̱ gachín sô' san'anj an riñan nej guiì gachîn huaj chrej dânj;
42018036	ni̱ nga gunïn sô' gachîn nej guiì rigìi huaj ninj chrej dânj, ni̱ gachín na'anj sô' nùnj huin saj ni̱ gachin nej guiì huaj ninj chrej dânj.
42018037	Ni̱ gataj nej guiì, si Ma̱'an Jesús Nazareno huin sa gachîn huaj hiuj dânj.
42018038	Hiô' ni̱ gayi'ì sô' ni̱ gaguâj nùkuaj sô' ni̱ gataj sô': —Jesús, Da'ní David, ga̱na̱nï̱n àko ruhuâ Ma̱'ân rè' ni'în rè' ñùnj na̱nj ánj.
42018039	Ni̱ dugunïn gà'ì nej sí huaj ne' ña̱an si dḯn ga̱ne du'hua síchìj nânj; sani̱ dànanj dugu'nïn' sô' gaguâj nùkuaj sô' ni̱ gataj sô: —Da'ní David, ga̱na̱nï̱n ruhuâ Ma̱'ân rè' ni'în rè' ñùnj na̱nj ánj.
42018040	Hiô' ni̱ ganikïn' Ma̱'ân Jesús hiuj dânj, ni̱ gata si ginikaj nej sij ga̱'na̱' nej sij síchìj a'nan' dânj riñanj; ni̱ nga guchi' síchìj dânj, ni̱ gachîn na'anj Ma̱'ân Jesús sô'.
42018041	—Ni̱ gata gu̱nïn sô': Nùnj huin si gi̱'hia ruhuâ' rà'aj. Ni̱ gataj síchìj dânj: —Señor, ruhuâj ga̱na̱huin sà' rune ñânj gi̱'hiaj Ma̱'ân rè'.
42018042	Ni̱ gataj Ma̱'an Jesús: —Gànàyìgï̀n rune ñant, dadin' rayi'î guendâ guyumân ruhuâ' ni̱ ganahuîn' na̱nj ánj.
42018043	Ni̱ orâ chre ni̱ ganayigï̀n rune ña̱n sí dânj ni̱ ginikò' sô' rukû Ma̱'an Jesús, ni̱ nitaj àmàn giyichin' ruhuâ sô' si ga̱'mi̱n hue'ê sô' yi'î Ma̱'an Ña'anj an; ni̱ nga gini'in, daran' nej guiì yùmàn'an nej sa gahuin, ni̱ ûta ga'min hue'ê ninj yi'î Ma̱'an Ña'anj an.
42019001	Ni̱ gatûj Ma̱'an Jesús ruhuâ yuman' snà'ànj Jerikó, ni̱ gachinj hua ruhuâ yuman' snà'ànj dânj.
42019002	Ni̱ gini'in 'ngo̱ síchìj gù'nàj Saqueo, ni̱ huin sô' sí a'nïn' riñan nej sí ga'ne̱j san'anj an ni̱ huin sô' 'ngo̱ sí yi̱ru'huee,
42019003	ni̱ ûta huin ruhuâ sô' gi̱ni̱'i̱n sô' Ma̱'an Jesús; sani̱ na'hue gi̱ni̱'i̱n sô' dadin' ûta mân nej guiì rigìi, dadin' hua̱ nìkà' sô'.
42019004	Ni̱ gunânj sô' ga'anj sô' ne' ña̱an, ni̱ gahui sô' raa̱ 'ngo̱ chrun gù'nàj sicómoro dadin' ruhuâ sô' gi̱ni̱'in sô' Ma̱'an Jesús; dadin' hiuj dânj ga̱chinj ga̱'an.
42019005	Ni̱ nga guchi' Ma̱'an Jesús hiuj dânj, ni̱ ganahui ñanj ni̱ gini'hia raa̱ chrun dânj, ni̱ gini'in si hiuj dânj tá síchìj Saqueo, ni̱ gata gu̱nïn sô': —Saqueo, ûta hio ga̱na̱ni̱nj', dadin' ñan' hia̱j ni̱ dukuât gu̱na̱ na̱nj ánj.
42019006	Hiô' ni̱ nda nanè chre gananinj sô', ni̱ ûta ganahuin nìhià' ruhuâ sô' ni̱ ganahuin ra̱'a sô' Ma̱'an Jesús.
42019007	Ni̱ nga gini'in a'ngô nej sí dânj nej nânj, ni̱ gayi'ì nej sô' ni̱ ga'min nej sô' yi'î Ma̱'an Jesús ni̱ gataj nej sô' ganakaj dugui' sij ni̱ gatûj sij dukuâ 'ngo̱ sí gi'hiaj gakï̱n'ïn.
42019008	Hiô' ni̱ ganayumàn Saqueo, ni̱ gananikïn' gahia sô' ni̱ gataj sô' gu̱nïn Ma̱'an Jesús: —Hia̱j rû'huaj Señor, ni̱ nàgà'huìj da̱'a̱j nej si'hia ra'a nej guiì gànìki; ni̱ si hua̱ 'ngo̱ riñan nej guiì gi'hiaj tu̱j, ni̱ nda ga̱'ânj na̱ru'huej sa gi'hiaj tu̱j dânj riñan ninj na̱nj ánj.
42019009	Gataj Ma̱'an Jesús: —Hia̱j guyumân sa gi'hiaj ga̱na̱ni̱n sô' nne ruhuâ hue' nânj; dadin' da'ní sachij Abraham huin sô'.
42019010	Dadin' ga'na' nànà'huìj ni̱ ga'na' gi̱'hia si ga̱na̱ni̱n nej guiì ga'anj ni̱'hia̱.
42019011	Ni̱ nga nï̀n' gunïn nej guiì nej nuguan' nânj, ni̱ ga'min Ma̱'an Jesús 'ngo̱ nuguan' ráan, dadin' gà' ni̱kï̱n' nìchrunj ña̱n nngaj yuman' Jerusalén, ni̱ ganï̂n ruhuâ nej guiì si ûta ra'ñanj ga̱'na̱' ginikaj su̱n Ma̱'an Ña'anj an riñan ninj.
42019012	Hiô' ni̱ gata: —'Ngo̱ sí dânj ni̱ huin sô' sí ga'nïn' doj riñan nej dugui', ni̱ ga'anj sô' 'ngo̱ yuman' nngaj nda ga̱n', guendâ ga̱na̱huin ra̱'a sô' 'ngo̱ su̱n yàkàan gi̱nikaj su̱n sô'.
42019013	Ni̱ ganakḯn sô' nej chi̱' nej si-musû sô', ni̱ ga'hui' sô' sa'anj ûta du'huee riñan nej sí dânj ni̱ gataj sô' gu̱nïn nej sí dânj: “Gi̱'hiaj nej suj lesia ngà si-sàn'àn dadin' gà'àn nda gàn' xi sani̱ gùnùmàn ñún.”
42019014	Sani̱ gininj 'ì sí nânj riñan nej sí huin si-musû sô', ni̱ nga rukû sô' ga'anj sô' ni̱ ga'nḯn nej sí musû dânj ga'anj 'ngo̱ sí gi̱nikaj si-nùguàn' nej sô' riñan sí ni̱ka̱j sun nìko doj ni̱ gataj sí dânj: “Nun ga̱ra̱n' ruhuâ nej ñûnj si gi̱nikaj su̱n sí nânj riñan nej ñûnj.”
42019015	Ngo̱ gui dânj ni̱ nanikàj sí nânj gunumân sô', ni̱ ne' rùkù nga gisîj ganahuin ra̱'a sô' suun, ni̱ ganakḯn sô' ga̱'na̱' nej sí musû ri̱ña̱n ga'hui' sô' san'anj an, dadin' ruhuâ sô' gi̱ni̱'in sô' dàj nìko gi'hiaj ga̱nan da' go'ngo̱ nej sí dânj lesia ngà si-sa̱n'a̱nj sô'.
42019016	Ni̱ ga'na' sí si̱nï̱ïn ni̱ gataj sô': “Señor, ganata' a'ngô chi̱' sa'anj yichrá si-sa̱n'a̱nj rè' gi'hia.”
42019017	Ni̱ gataj síchìj a'nïn' dânj: “Dùgùnàj gi'hiâ' ni̱ huîn' 'ngo̱ musû sà'a; dadin' doj girikîj ra'â' sani̱ ûta hue'ê dugumîn' sa girikîj, hia̱j ni̱ gi̱nikaj su̱n' riñan chi̱' yuman' snà'ànj an na̱nj ánj.”
42019018	Ga'na' sí huìj i ni̱ gataj sô': “Señor, ganata' a'ngô un'un' san'anj an yichrá si-sa̱n'a̱nj rè' gi'hia.”
42019019	Ni̱ gataj síchìj a'nïn' dânj: “Hia̱j ni̱ ginikaj sun' riñan ùn'ùn' yuman' snà'ànj an.”
42019020	Ni̱ ga'na' sí huà'nï̀nj ïn ni̱ gataj sô': “Señor, huê si-sa̱n'a̱nj rè' 'na̱' nânj, dadin' ga'nï̂n ginun sà' si-sa̱n'a̱nj rè' ruhuâ 'ngo̱ mâñun;
42019021	dadin' yu'huí ni'ín Ma'ân rè', dadin' ûta huê Ma̱'ân rè' ni̱ ganakaj rè' sa'anj nun gà'nï̀nj sà' rè', ni̱ gunutâ rè' ña̱n nun gu̱nu̱n rè'.”
42019022	Hiô' ni̱ gataj Ma̱'an síchìj a'nïn' dânj: Musû a'nan'an huîn', dadin' ngà si-nùguàn' ni̱ ganakaj guendâj ni̱ gini'ín si̱ huîn' sí gakï̱n'ïn. Ni̱ gà' ni'în' si huín 'ngo̱ sí hue, dadin' ganakâ sa'anj nun gà'nï̀nj sà'àj, ni̱ gunutá tan'an ñan nun gùnùnj;
42019023	Nùnj huin saj ni̱ nun ga̱'a̱nj gà'nï̀nj' si-sàn'àn ruhuâ 'ngo̱ banko, ni̱ nga gùnùmànj ni̱ ga̱na̱huin ra'â si-sàn'àn ngà sa'anj ganata' raj gà' ûnj.
42019024	Ni̱ gataj síchìj a'nïn' dânj gu̱nïn nej sí màn riñan sô': “Ga̱'ne̱ nej suj san'anj an riñan sí dânj, ni̱ nàgà'huì' nej suj riñan sí ni̱ka̱j chi̱' san'anj an na̱nj ánj.”
42019025	Ni̱ gataj nej sí dânj: “Señor, sani̱ gà' ni̱ka̱j sí nânj chi̱' san'anj an na̱nj ánj.”
42019026	Sani̱ nanikàj rey dânj ni̱ gataj sô': “Ñùnj taj si daran' sí ni̱ka̱j, ni̱ ga̱na̱huin ra̱'a sô' doj; sani̱ sí nitaj si ni̱ka̱j ni̱ doj sa hua̱ riñan sô' dânj ni̱ gi̱yi̱'ne riñan sô'.
42019027	Ni̱ huê danj na̱nj ginikaj nej suj nej sí unïn' ngàj, nej sí nun ga̱'hue̱j si ginikaj sùnj riñan nej sô', ni̱ gà'nè' nej suj yihiâ nej sí dânj riñânj.”
42019028	Nga gisîj ga'min Ma̱'an Jesús nej nuguan' nânj, ni̱ ga'an ñan nngaj yuman' snà'ànj Jerusalén.
42019029	Ni̱ nga huaj ga̱huin ni̱chrunj ñan nngaj yuman' Betfagé, ngà yuman' Betania, ñan ni̱kï̱n' kïj màn nej chrun Olibo, ni̱ ga'nïn ga'anj huìj sí ga'na' ga̱huin chru̱n riñanj.
42019030	Ni̱ gata gu̱nïn nguèj sí dânj: —Ga̱'a̱nj nguèj suj yuman' nngaj ne' ña̱n ñan ni̱kï̱n' nê' nânj, ni̱ nga ga̱tu̱ nguèj suj ruhuâ yuman' dânj, ni̱ gànàrì' nguèj suj 'ngo̱ urruj u ni̱ a̱nu̱min xuj nikïn' xuj hiuj dânj, ni̱ gà' si 'ngo̱ síi nun gitàj yichrá xuj; ni̱ ga̱na̱chi nguèj suj ni̱ gi̱nikaj nguèj suj ga̱'na̱' nguèj suj xuj riñânj.
42019031	Ni̱ si̱ hua̱ 'ngo̱ sí gàchìnj na'anj ni̱ gataj sô', nùnj huin saj ni̱ ganachi nguèj suj urrûj dânj rà'aj. Ni̱ huê dànanj ga̱ta̱j nguèj suj, Ma̱'an Señor gi̱ni̱'ñanj xuj na̱nj ánj.
42019032	Huê danj ni̱ ga'anj nguèj sí gunïn su̱n gi'hiaj Ma̱'an Jesús, ni̱ ni̱kï̱n' yàngà' urruj u hiuj dânj ganari' nguèj sô' dàj rûn' gataj Ma̱'an Jesús.
42019033	Ni̱ nga ganachi nguèj sô' urrûj dânj nun nguèj sô', ni̱ gataj nej sí dàn urruj dânj: —Nùnj huin saj ni̱ ganachi nguèj suj urruj dânj rà'aj.
42019034	Ni̱ gataj nguèj sô' gu̱nïn nej sí dânj: —Ganachi nguèj ñûnj dadin' Ma̱'an Señor gi̱ni̱'ñanj xuj.
42019035	Ni̱ ni̱ka̱j nguèj sij urrûj dânj ga'na' nguèj sij riñan Ma̱'an Jesús; ni̱ nga gisîj guta' nej sij atsîj ni̱ke̱ nej sij yichrá xuj, ni̱ guta' nej sij Ma̱'an Jesús yichrá yô'.
42019036	Ni̱ nga nï̀n' aché Ma̱'an Jesús hua ni̱ guchruj nej sij ruhuâ chrej ñan gachinj hua atsîj ni̱ke̱ nej sij.
42019037	Ni̱ nga huaj gùchì' nej sij ña̱n nanikò' nìnj yi'î kïj ña̱n màn chrun Olibo, ni̱ ûta ganahuin nìhià' ruhuâ daran' nej sí rìgì ga'na' gahuin chru̱n riñan Ma̱'an Jesús, ni̱ gayi'ì nej sô' ni̱ ga'min nùkuaj nej sô' ni̱ ga'min hue'ê nej sô' riñan Ma̱'an Ña'anj an rayi'î daran' nej sa sà' gini'in nej sô' gi'hiaj Ma̱'an Ña'anj an.
42019038	Gataj nej sô': —Ûta hue'ê hua̱ sa gi'hiaj Ma̱'an Rey ga'nḯn Ma̱'an Ña'anj an ga'na' riñan nê'; ni̱ ga̱ dïn'ïnj yàtà'a, ni̱ ga̱na̱ka̱j guendâ nej guiì si Ma̱'an Ña'anj an huin sa ni̱ka̱j su̱n.
42019039	Hiô' ni̱ gataj da̱'a̱j nej sí fariseo 'na̱' siganï̂nj nej sí rigìi: —Maestrûj, du̱gunïn gà'ì rè' si dḯn ga̱ne du'hua nej sí 'na̱' ga̱huin chru̱n riñan Ma̱'ân rè' na̱nj ánj.
42019040	Nanikàj, Ma̱'an Jesús, ni̱ gata: —Ñùnj taj ni̱ nùnj huin si dḯn ga̱ne du'hua nej sij, sani̱ gàyì'ì nej hiëj ni̱ ga̱gua̱j ninj na̱nj ánj.
42019041	Ni̱ nga guchi' Ma̱'an Jesús nìchrùn' ña̱n nngaj yuman' snà'ànj Jerusalén, ni̱ nga gini'in yuman' snà'ànj dânj, ni̱ gayi̱'ij ni̱ dugue'e rayi'î yuman' snà'ànj dânj.
42019042	Ni̱ gata: —Si ga̱'hue ni̱ ga̱ya̱ka̱j guendâ', o' si man gui hia̱j, ahuin sa gi̱'hiaj ga̱'hue ga̱na̱huin dïn'ïnj ruhuâ'. Sani̱ hua̱ hu̱ij ni̱ na'hue ga̱ra̱n da'nga' ruhuâ' mánj.
42019043	Dadin' gùyùmàn gui, ni̱ nda ga̱ni̱ka̱j ne' rùkù' gimàn nej sí gùnï̀n' ngà', ni̱ gi'hiaj nej sij yingâ hiëj ga̱ni̱ka̱j ne' rùkù', ni̱ daran' ñan hua̱j nej chre̱j e garán nej sij,
42019044	Ni̱ gi̱'hiaj nej sij si ga̱na̱tu̱' riñan hio'óo, ni̱ huê danj na̱nj da̱gahui' nej sij nej da'nít màn ruhuâ dukuât, ni̱ si̱ gudunâj nej sij si gitàj dugui' nej hiëj yichrá nej dugui'ij gà' mánj, guendâ nun ga̱'hue ga̱na̱ni̱'in' diû ga'na' Ma̱'an Ña'anj an riñan'.
42019045	Ni̱ gatûj Ma̱'an Jesús ruhuâ hue' huin nuhuî nìko, ni̱ gayi'ij ni̱ girij ne' ye̱'e daran' nej guiì gudu'huêj nej rasu̱un ni̱ nej guiì girânj nej rasu̱un.
42019046	Ni̱ gata gu̱nïn nej guiì: —Huê danj taj riñan ñanj: “Dukuá ni̱ huin hue' ña̱n ga̱'mi̱n nej guiì ngà Ma̱'an Ña'anj an huin”; sani̱ nej suj ni̱ nagi'hiaj nej suj si ga̱na̱huin huej hue' ñan màn nej sí tu̱u.
42019047	Ni̱ daran' nej gui gidigân Ma̱'an Jesús ruhuâ hue' huin nûhui nne yuman' snà'ànj Jerusalén; sani̱ ûta huin ruhuâ nej rej huin ña̱an ngà nej sí chru̱n ley ni̱ nej síchìj huin ña̱n riñan yuman'an guendâ da̱gahui' nej sô' Ma̱'an Jesús.
42019048	Sani̱ na'hue gànàrì' nej sô' dàj gi̱'hiaj nej sô', dadin' da' hua̱ gè yuman'an ûta garan' ruhuâ gu̱nïn nej nuguan' ga'min Ma̱'an Jesús.
42020001	Gahuin 'ngo̱ gui dânj, nga nne Ma̱'an Jesús gidiganj riñan nej guiì yùmàn'an ruhuâ hue' huin nûhui, ni̱ ganataj si-nùguàn Ma̱'an Ña'anj an riñan ninj, ni̱ guchi' nej rej huin ña̱an ni̱ nej sí chru̱n ley ngà nej síchìj achij i.
42020002	Ni̱ ga'min nej sô' ni̱ gataj nej sô': Ga̱ta̱j sò': —Ahuin su̱n nikaj' ni̱ gi'hiâ' dànanj. Ni̱ ahuin si girikî sun nânj riñan' ni̱ gi'hiâ' dànanj áj nï̂nj.
42020003	Nanikàj Ma̱'an Jesús, ni̱ gata: —Huê danj na̱nj gàchìnj na'an 'ngo̱ nuguan'an nej suj nej; ni̱ du̱nanikàj nej suj nuguan' gàchìnj na'an riñan nej suj staj nï̂nj:
42020004	Nga duguata' nne Juan nej guiì, ni̱ Ma̱'an Ña'anj an gataj du̱guata' nne sij nej guiì nî', si nej síi gataj du̱guata' nne sij sà'.
42020005	Hiô' ni̱ ganarïsna'anj nej sij rayi'î nuguan' nânj, ni̱ gataj nej sij: —Si ga̱ta̱j nê', si Ma̱'an Ña'anj an ga'nïn' su̱n riñan sô', hiô' ni̱ gataj sij gu̱nïn nê': “Nùnj huin saj ni̱ nun gùyùmàn ruhuâ nej suj ni'in nej suj sô' rà'aj.”
42020006	Ni̱ si ga̱ta̱j nê', si̱ nej síi gataj gu̱nïn sô', ni̱ ga̱rru̱n daran' nej guiì yùmàn'an hiëj nê'; dadin' yìtï̀nj guyumân ruhuâ ninj si Juan huin 'ngo̱ si-profeta Ma̱'an Ña'anj an na̱nj ánj.
42020007	Ni̱ dunanikàj nej sij nuguan'an ni̱ gataj nej sij, si nun ni'in nej sij ahuin sa ga'hui' sun dânj ra'a Juan.
42020008	Hiô' ni̱ gataj Ma̱'an Jesús: —Huê danj na̱nj ñùnj ni̱ si̱ ga̱'hue gàtà gu̱nïn nej suj ahuin sa rikî sun nânj ra'á ni̱ gi'hia dànanj mánj.
42020009	Orâ dânj ni̱ gayi'ì Ma̱'an Jesús ga'min 'ngo̱ nuguan' ráan riñan nej guiì yùmàn'an ni̱ gata: —Sí yi̱ru'hue huin 'ngo̱ sí dânj ni̱ gunun sô' chrun uba, sani̱ girï'ïnj sô' riñan nej sí gi'hiaj sun ngà nej chrun uba, ne' rùkù ni̱ gahui sô' ni̱ ga'anj ga̱n' sô' ni̱ gahuin ra̱n sô' ûta nìko diû.
42020010	Ni̱ nga guyumân diû ga̱ne̱ nej chruj uba ni̱ ga'nḯn sô' 'ngo̱ sí huin si-musû sô' ga'anj riñan nej sí gi'hiaj sun ngà nej chrun uba; guendâ ga̱na̱huin ra̱'a sô' nej chruj uba gànunj riñan sô'; sani̱ do' si ga'hui' nej sij ni'hiaj sí musû nânj, ni̱ gana'nï̂n nej sij nan' sô' ni̱ hua̱ chre sô' hua̱j nan' sô' ñan nne si-yi̱ru'hue sô'.
42020011	Ni̱ ga'nḯn ñûn sí yiru'hue dânj ga'anj a'ngô sí huin si-musû sô'; sani̱ huê dàj rûn' ga'hui' nej sij ni'hiaj sí musû ga'anj si̱nï̱ïn huê danj ga'hui' nej sij ni'hiaj sí nânj, ni̱ gana'nḯn nej sij nan' sô' ni̱ hua̱ chre sô' hua̱j nan' sô' ñan nne si-yi̱ru'hue sô'.
42020012	Ni̱ ga'nï̂n ñûn sí yi̱ru'hue nânj ga'anj a'ngô si-musû sô' sí huà'nï̀nj ïn; sani̱ huê dàj rûn' gi'hiaj nej sij ngà nguèj sí ga̱'anj si̱nï̱n dânj, huê danj giri nej sij ne' yè'e sí nânj, ni̱ guduran' yi'ì nej sij sô'.
42020013	’Hiô' ni̱ gataj sí yiru'hue huin si'hiaj nej chrun uba: “Nùnj huin si gi̱'hia hia̱j rà'aj. Gà'nï̀n Ma̱'an da'nî sô' ûta 'ì ruhuâj ga̱'a̱nj; ni̱ nga gini'in nej sij Ma̱'an sô', ni̱ gi̱nikaj chre̱j nej sij ngà sô' si ruhuaj na̱nj ánj.”
42020014	Sani̱ nga gini'in nej sí gi'hiaj su̱n riki nej chrun uba da'ní sí yi̱ru'hue nânj, ni̱ ganarïsna'anj nej sô' ni̱ gataj nej sô': “Sí nânj huin sí ga̱na̱huin ra̱'a nej chrun uba; ni̱ ga̱'na̱' nej suj ni̱ da̱gahui' nê' sij, ni̱ ga̱na̱huin si'hiô' nej chrun uba na̱nj ánj.”
42020015	Huê danj ni̱ giri nej sij ga'anj da'ní yi̱ru'hue dânj ne' ye̱' ña̱n màn nej chrun uba, ni̱ dagahui' nej sij sô'. Hiô' ni̱ gachín na'anj ma̱'an Jesús. —Ni̱ nùnj huin si̱ gi̱'hiaj, yi̱ru'hue huin si'hiaj nej chrun uba nânj ngà nej sí nânj rà'aj.
42020016	Ga̱'na̱' sí yi̱ru'hue nânj ni̱ da̱gahui' sô' nej sí gi'hiaj sun riki nej chrun uba, ni̱ nàgà'huì' sô' nej chrun uba nânj ra'a a'ngô nej sí gi'hiaj suun. Nga gunïn nej sí màn hiuj nânj nej nuguan' nânj, ni̱ gataj nej sô': —Ña'anj an gu̱ru̱gûñu'unj ni̱ si̱ girûn' dànanj mánj.
42020017	Sani̱ ûta sà' gini'hiaj Ma̱'an Jesús riñan nej sij, ni̱ gata: —Dàj nnunj riñan ñanj rà'aj. Hiëj gudunâj nej sí gi'hiaj sun hue'e, ni̱ huej huin hiëj si̱nï̱n tàj sikûj hue'e.
42020018	Daran' nej guiì gininj riñan hiëj nânj, ni̱ gìyìtï̀n' nï̀n' ninj gi̱'hia; sani̱ nej guiì yìchràj gàtà' hiëj nânj ni̱ ga̱na̱huin ninj hio'ó hiaj gi̱'hia na̱nj ánj.
42020019	Orâ dânj, ni̱ ûta huin ruhuâ nej rej huin ña̱an ngà nej sí chru̱n ley gi̱da'a nej sô' Ma̱'an Jesús, dadin' garânj da'nga' ruhuâ nej sô' si riñan nej sô' ga'min Ma̱'an Jesús nuguan' rán nânj; sani̱ guyu'hui' nej sô' ni'in nej sô' nej guiì yùmàn'an.
42020020	Hiô' ni̱ guendâ ruhuâ nej sô' gànàrì' nej sô' 'ngo̱ nuguan' ga̱che̱j, ga̱'mi̱n Ma̱'an Jesús ni̱ ga'nḯn nej sô' ga'anj nej dugui' nej sô' ni̱ man si gi'hiaj nej sô' si sí ni̱ka̱a huin nej sô', da'nga ni̱ ga̱'hue ga̱ra̱n ruhuâ nej sô' yi'î Ma̱'an Jesús riñan nej sí ni̱ka̱j suun ngà riñan nej síchìj achij i.
42020021	Ni̱ gachín na'anj nej sô' ni̱ gataj nej sô': —Maestrû, ni'in nej ñûnj si daran' diû ga'min Ma̱'ân rè' ni̱ gidigân Ma̱'ân rè' nuguan' yàngà'a, ni̱ nitaj si gi'hiaj ninï̱n Ma̱'ân rè' nej guiì riñan nej dugui' ninj.
42020022	Dùgùnàj huaj si gà'huì' nej ñûnj san'anj huin kuestu ra'a César nî', si nitaj si dùgùnàj huaj sà'.
42020023	Sani̱ garânj da'nga ruhuâ Ma̱'an Jesús, si do̱' si ganï̂n a'nan' ruhuâ nej sij ni'in nej sij Ma̱'an, ni̱ gata gu̱nïn nej sij: —Nùnj huin saj ni̱ gayakaj nej suj da'nga'a ngàj rà'aj.
42020024	Riki nej suj 'ngo̱ san'anj an gi̱ni'hiâ staj. Ni̱ ahuin si ñan du̱'hua ni̱ ahuin siyu̱gui nnûn riñan sa'anj nânj rà'aj. Nanikàj nej sí dânj ni̱ gataj nej sô': —Ña̱n du'hua César ni̱ siyu̱gui sô' nnûn riñanj.
42020025	Hiô' ni̱ gataj Ma̱'an Jesús: —Gà'huì' nej suj riñan César sa'anj huin si'hiaj César, ni̱ gà'huì' nej suj riñan Ma̱'an Ña'anj an sa'anj huin si-sa̱n'a̱nj Ma̱'an Ña'anj an.
42020026	Gà' si̱ 'ngo̱ nuguan'an nun ga̱che̱j ga̱'mi̱n Ma̱'an Jesús gu̱nïn nej guiì yùmàn'an, huê danj ni̱ ûta gahuin ña̱'anj ruhuâ nej sij nga gunïn nej sij nej nuguan' dunanikàj Ma̱'an Jesús riñan nej sij, ni̱ dḯn gane du'hua nej sij.
42020027	Huê danj ni̱ guyumân da̱'a̱j nej sí huin yi'nïn' gù'nàj saduseo, ni̱ nej sí nânj nitaj si guyumân ruhuâ si gana'nï̂nj nej nîman, ni̱ gachín na'anj nej sô' Ma̱'an Jesús,
42020028	—Maestrûj, gachrûn Moisés riñan nej ñûnj, ni̱ si gàhuì' 'ngo̱ sí dânj ni̱ gunâj nika sô' sani̱ nitaj da'ní sô' ga ngà siyànà dânj, ni̱ da'hui dinḯn sô' ga̱na̱ka̱j sô' siyànà minj dânj, da'nga ni̱ ga̱ da'ní sí dânj ngà siyànà nânj ni̱ silíj ga'nga dânj na̱ga̱ne riñan sí yàhuà' gà' gahui' dânj.
42020029	Ga chi̱j dìnï̀nj nej sí dânj; ni̱ gayakaj sí yàhuà'a nika sô', sani̱ nu̱n ga̱ da'ní sô' ngà nika sô'.
42020030	Ni̱ ganakaj dinḯn sô' sí huìj i siyànà gahuin nika sô' dânj, ni̱ huê danj na̱nj gahui' gè sí nânj sani̱ nun ga̱ da'ní sô' ngà siyànà nânj.
42020031	Ni̱ ganakaj sí huà'nï̀nj ïn siyànà minj nânj, sani̱ huê danj na̱nj gahui' nej chi̱j dìnï̀nj sô' sani̱ nun ga̱ da'ní nej sô' ngà siyànà nânj.
42020032	Ni̱ nda ne' rùkù nï̀n' ni̱ gahui' siyànà nânj.
42020033	Nga gànà'nï̀nj nej nîman, ni̱ ahuin go'ngo̱ nej sí nânj ga̱huin nika siyànà nânj, dadin' nej chi̱j dìnï̀nj sô' gane ni̱ka̱ ngà siyànà nânj rà'aj.
42020034	Hiô' ni̱ nanikàj Ma̱'an Jesús, ni̱ gata: —Nej guiì màn ruhuâ yumiguìi nânj ni̱ gayakaj ninj nika ninj, ni̱ garan ra̱'a ninj;
42020035	Sani̱ nej guiì giri' nì'hiaj gùchì' a'ngô yumiguìi ni̱ nej guiì gana'nïnj siganï̂nj nej nîman, ni̱ si̱ gayakaj ninj nika ninj, ni̱ si̱ garan ra̱'a ninj mánj.
42020036	Ni̱ nitaj àmàn huaj gàhuì' ninj gà' mánj, dadin' dàj rûn' huin nej ángel huê danj ga̱huin ninj, ni̱ ga̱huin ninj da'ní Ma̱'an Ña'anj an, dadin' gana'nï̂nj ninj siganï̂nj nej nîman gi̱'hiaj Ma̱'an Ña'anj an na̱nj ánj.
42020037	Sani̱ rayi'î guendâ gànà'nï̀nj nej nimân, ni̱ gà' gataj Moisés dàj ga̱'hue ga̱ra̱n da'nga' ruhuâ nê' rayi'î chrun zarza, nga gataj sô' gu̱nïn Ma̱'an Señor, sò' huin Da'anj Abraham, ni̱ huê' huin Da'anj Isaac, ni̱ huê' huin Da'anj Jacob.
42020038	Dadin' Ma̱'an Ña'anj an ni̱ sê Da'anj nej nîman huin mánj, huej huin Da'anj nej guiì hua̱ nì'nà'a, dadin' guendâ Ma̱'an Ña'anj an ni̱ nùnj huin si gà' gahui' ninj sani̱ hua̱ nì'nà' daran' ninj na̱nj ánj.
42020039	Ni̱ nanikàj da̱'a̱j nej sí chru̱n ley ni̱ gataj nej sô': —Ûta dùgùnàj hua sa gataj Ma̱'ân rè' na̱nj Maestrû.
42020040	Huê danj ni̱ nun ga̱'hue̱j ruhuâ nej sij gàchìnj na'an nej sij gà' mánj.
42020041	Hiô' ni̱ gataj Ma̱'an Jesús: —Nùnj huin saj ni̱ gataj nej guiì si da'ní David huin Ma̱'an Cristo rà'aj.
42020042	Dadin' huê Ma̱'an David gataj nga gachrûn sô' riñan ñanj librû gù'nàj Salmos: Gataj Ma̱'an Señor gu̱nïn si-Seño ma'án: “Ga̱ne sò' ra'á ne' huà'àj.
42020043	Nda gùnùkua gùchrù ga̱'a̱nj gi̱ngaj nej sí gunïn' ngà' riki dakót.”
42020044	Ni̱ si David, gataj si huin si-Seño sô'; hiô' ni̱ nùnj huin saj ni̱ gahuin da'ní sô' rà'aj.
42020045	Ni̱ gunïn daran' nej guiì yùmàn'an, ni̱ gataj Ma̱'an Jesús gu̱nïn nej sí 'na̱' ga̱huin chru̱n riñanj:
42020046	—Ga̱ gu̱dadû nej suj ngà nej sí chru̱n ley, dadin' ûta garan' ruhuâ nej sij gi̱nun nej sij atsîj yè'è xi gininj nda yihiâ yi'î nej sij, ni̱ garan' ruhuâ nej sij si ga̱chru̱n du'hua nej guiì ra'a nej sij, nga nikïn' nej sij riñan ra'huee, ni̱ nìhià' ruhuâ nej sij ga̱'a̱nj ga̱ne nej sij, riñan chrun yilâ ni̱kï̱n' dukuán ne' ña̱n ñan huin nihia sti'nï̀ïn.
42020047	Ga'nêj nï̀n' nej sij nej rasu̱n huin si'hiaj nej siyànà minj in, ni̱ gi'hiaj nej sij si ûta nìko ga'min nej sij ngà Ma̱'an Ña'anj an; ni̱ ûta nìko kastîgu ga̱na̱huin ra̱'a nej sij guendâ gi'hiaj nej sij dànanj na̱nj ánj.
42021001	Ni̱ ganachi nikaj ña̱n Ma̱'an Jesús, ni̱ gini'in si ga'nḯn nej sí yi̱ru'huee sa'anj ofrenda ruhuâ chrún nu̱n ofrenda.
42021002	Ni̱ huê danj na̱nj gini'in Ma̱'an Jesús ga'nḯn 'ngo̱ siyànà minj ganìki chre huìj pesu.
42021003	Ni̱ gataj Ma̱'an Jesús: —Yàngà' hia nï̀n' tâ, ni̱ siyànà nânj huin ganìki sani̱ dànanj nìko san'anj an ga'huij riñan Ma̱'an Ña'anj an dadin' ga'huij ngà daran' nimanj gà' da' nej guiì yi̱ru'huee na̱nj ánj.
42021004	Dadin' daran' nej guiì nânj ga'hui' ofrenda riñan Ma̱'an Ña'anj an sani̱ ga'hui' ninj sa'anj gunâj riñan ninj, sani̱ siyànà nânj, ni̱ ganìki huin sani̱ ga'huij daran' sa'anj ni̱ka ni̱ san'anj nânj huin san'anj gi̱ranj sa yaj.
42021005	Da̱'a̱j nej guiì ga'min rayi'î hue' nûhui, ni̱ gataj ninj si ûta nìhià' hua hue' dânj ngà nej hiëj nì'hià'a, ni̱ nagi'hiaj nìhià' ninj hue' dânj ngà nej ofrenda ga'hui' nej guiì riñan Ma̱'an Ña'anj an, ni̱ gataj Ma̱'an Jesús.
42021006	—Rayi'î nej hiëj ganachrâj nej sij nuhuî hua̱ sà' nânj, ni̱ gùyùmàn gui ni̱ si̱ gitá yichrá dugui'ij, dadin' ga̱ne̱ daran'anj na̱nj ánj.
42021007	Ni̱ gachín na'anj nej sij, ni̱ gataj nej sij: —Maestrûj. Àmàn ga̱huin nej sa gataj Ma̱'ân rè' dânj rà'aj. Ni̱ ahuin da'nga' gi̱ni̱'in nej ñûnj nga ga̱huin dàj rûn' gataj Ma̱'ân rè' rà'aj.
42021008	Hiô' ni̱ gataj Ma̱'an Jesús: —Ni'hiaj nej suj ni̱ si̱ gidigañu'unj nej síi nej suj; dadin' ga̱'na̱' ûta gà'ì nej síi ni̱ ga̱ra̱n sun nej sô' siyu̱guí ni̱ ga̱ta̱j nej sô': “Ñùnj huin Ma̱'an Cristo”; ni̱ “Gà' gahuin nichrun' diû.” Sani̱ si̱ ga'anj nej suj ngà nej sô' mánj.
42021009	Ni̱ nga gunïn nej suj si gùtà' nej síi ni̱ ga̱huin sañuun, ni̱ si̱ guyu'hui' nej suj; dadin' hua̱ ni̱ña̱n si gà' si̱nï̱n ga̱huin nej nânj.
42021010	Hiô' ni̱ gataj Ma̱'an Jesús: —Ni̱ gu̱nï̱n' 'ngo̱ país ngà a'ngô país ni̱ gu̱nï̱n' ngo̱ rey ngà a'ngô rey.
42021011	Ni̱ ûta nùkuaj ga̱'huij ñûn, ni̱ ga̱ yi'naa, ni̱ ga̱ yi'ìi; ni̱ ûta yu'huî' ga̱huin nï̀n' gàchrà' ni̱ ga gà'ì nej da'nga'a ne' yàtà'a.
42021012	’Sani̱ nga nï̀n' ga̱chin gìsìj nej nuguan' nânj ni̱ gi̱da'a nej sij nej suj, ni̱ ga̱ta̱ ra̱'a nej sij nej suj, ni̱ nàgà'huì' nej sij nej suj ra'a nej rej ni̱kï̱n' riñan nûhui, ni̱ ga̱chri̱ nej sô' dukuâ ga̱'a nej suj, ni̱ ginikaj nej sô' ga̱'a̱nj nej sô' nej suj riñan nej rey ni̱ riñan nej sí ni̱ka̱j suun rayi'î siyu̱gui Ma'án.
42021013	Hiô' ni̱ nga giran' nej suj dànanj ni̱ ga̱na̱nï̱n nej suj rayi'í riñan nej sí ni̱ka̱j suun.
42021014	Sani̱ si̱ nadigi'ñûn si̱nï̱n nej suj ngà ruhuâ nimân nej suj dàj du̱na'huej nej suj rayi'î nej suj mánj;
42021015	dadin' rìkìj nuguan'an ga̱'mi̱n nej suj ni̱ dàj rûn' ga'min nej sí chru̱n nï̀n' rûhua, huê danj ga̱'mi̱n nej suj ni̱ si̱ giri' nej sí dânj nuguan'an du̱nanikàj nej sô' riñan nej suj.
42021016	Ni̱ rej nej ma̱'an nej suj ga̱ra̱n ruhuâ rayi'î nej suj, ni̱ ga̱ra̱n ruhuâ dinḯn nej suj rayi'î nej suj, ga̱ra̱n ruhuâ nej dugui' nej suj rayi'î nej suj, ni̱ ga̱ra̱n ruhuâ nej sí ni̱ka̱j dugui' ngà nej suj rayi'î nej suj; ni̱ da̱gahui nej sô' da̱'a̱j nej suj;
42021017	gi̱ni̱nj 'ì daran' nej suj riñan nej sij rayi'î siyu̱guí.
42021018	Sani̱ si̱ ga'anj ni̱'hia gà' si̱ 'ngo̱ rïn huê ahui nej suj mánj.
42021019	Ga̱ nùkuaj ruhuâ nej suj da'nga ni̱ gi̱'hiaj nej suj si ga̱na̱ni̱n ma̱'an nimân nej suj.
42021020	’Sani̱ nga gi̱ni̱'in nej suj si nda ganikàj chre gimàn stâdu rukû yuman' snà'ànj Jerusalén, hiô' ni̱ gi̱ni̱'in nej suj si gà' guyumân diû ga̱na̱huij yuman' snà'ànj dânj.
42021021	Hiô' ni̱ nej suj nne Judea, ni̱ gu̱na̱nj nej suj ga̱'a̱nj nej suj riki kï̱j ï; ni̱ nej suj nne ruhuâ yuman' snà'ànj Jerusalén ni̱ ga̱hui̱ nej suj ruhuâ yuman' snà'ànj dânj ga̱'a̱nj nej suj a'ngô yuman'an; ni̱ nej suj nu̱n gi'hiaj sun kïj ï, ni̱ si̱ na'na' nej suj ruhuâ yuman' snà'ànj nânj gà' mánj.
42021022	Dadin' nej gui nânj ga̱huin nej gui sa̱ñu̱un, da'nga ni̱ gìsìj daran' nuguan' nnùn riñanj ñanj si-nùguàn' Ma̱'an Ña'anj an.
42021023	Sani̱ ûta giran' sa̱ñu̱n nej siyànà nu̱n ri̱ki, ni̱ nej siyànà ni̱ka̱j ne'ej nï̀n' gutsi nga gùyùmàn gui dânj, dadin' ûta gi̱ran' sañun nej guiì màn riñan hio'ó nânj, dadin' ga̱'na̱' 'ngo̱ sa̱ñu̱n nìko xi riñan ninj.
42021024	Ni̱ gàhuì' da̱'a̱j nej guiì, ni̱ a'ngô da̱'a̱j ninj ginikaj nej sí dânj ga̱'a̱nj nej sô' a'ngô nej yuman' màn ruhuâ yumiguìi; ni̱ gùrùn nej sí nàsìnùnj un ruhuâ yuman' snà'ànj Jerusalén, nda ga̱na̱huij diû gi̱nikaj su̱n nej sô'.
42021025	’Hiô' ni̱ gùrùguì' da'nga'a riñan gui, ni̱ gùrùguì' da'nga'a riñan ahuii ni̱ gùrùguì' da'nga'a riñan nej atï'ï, ni̱ ûta gu̱yu'hui' nej guiì, ni̱ ûta gùrùguì' chì' ruhuâ ninj dadin' ûta garï̱n ga̱huin du'hua nne ña̱'a̱nj ni̱ ûta nàyùmàn nne ña̱'a̱nj;
42021026	ni̱ nda gi̱ni̱nj rumin' nej guiì guendâ gu̱yu'hui' ninj rayi'î nej sa ga̱huin ni̱ ûta ga̱huin ruhuâ ninj rayi'î a'ngô nej sa gahuin riñan nej sa màn riñan hio'óo; dadin' gìsìkì' nej sa nùkuaj màn ne' yàtà'a.
42021027	Hiô' ni̱ gi̱ni̱'in ninj Da'ní Ma̱'an síi, dadin' gùyùmanj riñan nnga ni̱ ûta nìko hua sun gi̱nika ni̱ nda raa̱n chre huaj nga ga̱'naj.
42021028	Nga gayi̱'ij ga̱huin nej nânj, ni̱ ga̱na̱nikïn' ran nej suj ni̱ ga̱na̱chi nikaj ñan nej suj, dadin' gà' 'na̱' ga̱huin nìchrùn' sa gi̱'hiaj ga̱na̱ni̱n nej suj.
42021029	Ni̱ ganata' Ma̱'an Jesús a'ngo̱ nuguan' ráan ni̱ gata: —Gi̱ni̱'hiaj nej suj dàj hua̱ chrun îgu ngà daran' nej chrun.
42021030	Nga 'na̱' gìsìj koj ra'a nej chrun dânj, ni̱ gi̱ni̱'in nej suj, si gà' 'na̱' ga̱huin nìchrùn' diû ña̱'an.
42021031	Huê danj na̱nj nej suj, ni̱ nga gi̱ni̱'in nej suj ga̱huin nej nânj, ni̱ ga̱ra̱n da'nga' ruhuâ nej suj si gà' 'na̱' ga̱huin nìchrùn' Ma̱'an Ña'anj an guendâ gi̱ni̱kaj sunj riñan nej suj.
42021032	’Yàngà' hia nï̀n' gàtà, ni̱ dàñùn ga̱huin nej nânj nga nï̀n' ga̱chin ga̱na̱huij nej guiì màn riñan hio'óo.
42021033	Ga̱na̱huij yàtà'a ngà hio'óo, sani̱ dàñùn gahuin daran' sa taj riñan ñanj si-nùguàn' Ma̱'an Ña'anj an na̱nj ánj.
42021034	’Ga̱ gu̱dadû nej suj ngà ma̱'an nej suj, ni̱ gi̱ni̱'hiaj nej suj ni̱ si̱ ganahuin tsì nimân nej suj gi̱'hiaj gakï̱n'ïn, ni̱ si̱ go'o nej suj nne berente ni̱ si̱ gahuin ta'u ruhuâ nej suj guendâ ga̱ gà'ì nej rasu̱n màn ruhuâ yumiguìi nânj riñan nej suj, dadin' si̱ gini'in da'nga' nej suj gùyùmàn gui dânj riñan nej suj mánj.
42021035	Dadin' dàj rûn' gana'mân yinùu huê danj gùyùmàn diû dânj riñan nej guiì màn nï̀n' gàchrà' ruhuâ yumiguìi.
42021036	Dugumîn hue'ê nej suj ma̱'an nej suj riñan gakï̱n'ïn, ni̱ ga̱'mi̱n nej suj ngà Ma̱'an Ña'anj an daran' diû ni̱ gu̱ru̱gûñu'un ni̱ ga̱na̱ni̱n nej suj riñan nej sañun ga̱na̱'a, huê danj gi̱'hiaj nej suj da'nga ni̱ ga̱'hue ga̱ni̱kïn' ran nej suj riñânj nga gùyùmàn gui dânj na̱nj ánj.
42021037	Ni̱ ne' gu̱ni'ñanj an gidigân Ma̱'an Jesús ruhuâ hue' huin nûhui; ni̱ ne' ña̱n'an ga̱'anj Ma̱'an, riki kïj gù'nàj olibo.
42021038	Ni̱ ne' nìgan' daran' nej gui ga'na' da' hua̱ gè yuman'an ruhuâ nûhui guendâ ruhuâ ninj gu̱nïn ninj si-nùguàn' Ma̱'an Ña'anj an.
42022001	'Na̱' ga̱huin nichrun' gi'ñanj pascua, nga yâ nej sij rachrún nitaj si 'nï̱nj chru dunu'man'an.
42022002	Ni̱ nana'hui' nej rej huin ña̱an ngà nej sí chru̱n ley dàj gi'hiaj nej sô' ga̱'hue da̱gahui' nej sô' Ma̱'an Jesús; sani̱ guyu'hui' nej sô' ni'in nej sô' nej guiì yùmàn'an.
42022003	Ni̱ gatûj sichre ruhuâ nimân Judas, ni̱ huê sô' gù'nàj Judas Iscariote, ni̱ sí nânj huin 'ngo̱ nej yùhuìj sí ga'na' ga̱huin chru̱n riñan Ma̱'an Jesús.
42022004	Sí nânj ga'anj ga̱'mi̱n ngà nej rej huin ña̱an, ni̱ ngà nej sí a'nïn' riñan nej sí dugumîn riñan hue' huin nûhui, dàj gi̱'hiaj sô' ga̱'hue nàgà'huì' sô' Ma̱'an Jesús.
42022005	Ni̱ ûta gahuin nìhià' ruhuâ nej sí dânj, ni̱ guchi' nej sô' 'ngo̱ du'hua si ga̱'hue gà'huì' nej sô' san'anj an riñan Judas.
42022006	Ni̱ garânj yina sô' ni̱ nana'hui' sô' dàj gi'hiaj sô' ni̱ si̱ gini'in nej guiì yùmàn'an nga nàgà'huì' sô' Ma̱'an Jesús.
42022007	Ni̱ guyumân gui nga ya̱ nej sij rachrún nitaj si 'nï̱nj chru dunu'man'an, ni̱ gi'ñanj nânj ña̱'a̱n huaj si gàhuì' 'ngo̱ matsïj 'nìnj in ya̱ nej sij pascua.
42022008	Ni̱ ga'nḯn Ma̱'an Jesús ga'anj Pedro ngà Juan, ni̱ gata gu̱nïn nguèj sô': —Ga̱'a̱nj nguèj suj ni̱ gi̱'hiaj yu̱gui nguèj suj sa ya̱ nê' gi'ñanj pascua.
42022009	Ni̱ gataj nguèj sô': —Dànè' garan' ruhuâ Ma̱'ân rè' si gi̱'hiaj yu̱gui nguèj ñûnj rà'aj.
42022010	Ni̱ gataj Ma̱'an Jesús gu̱nïn nguèj sij: —Gi̱ni̱'hiaj nguèj suj ni̱ nga ga̱tu̱ nguèj suj ruhuâ yuman' snà'ànj an ni̱ gànàrì' nguèj suj 'ngo̱ sí dânj ni̱ ata sô' 'ngo̱ sigù nu̱n nnee hua̱j sô'; ni̱ gi̱nikò' nguèj suj ga̱'a̱nj nguèj suj nda ña̱n nne hue' ga̱tu̱ sô',
42022011	ni̱ ga̱ta̱j nguèj suj gu̱nïn sí dùkuà hue' dânj: “Ma̱'an Maestrû ga'nḯn 'na' nguèj ñûnj ni̱ gataj sô': Dànè' nne hue' ñan yàj ngà nej sí 'na̱' ga̱huin chru̱n riñânj rà'aj.”
42022012	Hiô' ni̱ gi̱di̱gân sí dânj 'ngo̱ hue' ganata' hua̱ nìko ni̱ gà' hua̱ yu̱gui'; ni̱ hiuj dânj gi'hiaj yu̱gui nguèj suj ya̱ nê'.
42022013	Huê danj, ni̱ ga'anj nguèj sí dânj, ni̱ ganari' nguèj sô' dàj rûn' gataj Ma̱'an Jesús; ni̱ hiuj dânj gi'hiaj yu̱gui nguèj sô' gi'ñanj pascua ya̱ nej sij.
42022014	Ni̱ nga gisîj orâ ya̱ nej sij, ni̱ ga'anj ga̱ne Ma̱'an Jesús yi'nḯn mesa, ngà nej sí ga'anj gi̱di̱gân si̱nï̱n si-nùguàn' Ma̱'an Ña'anj an.
42022015	Ni̱ gata: —Ûta huin ruhuâj yàj ngà nej suj gi'ñanj pascua nga nï̀n' ga̱chin gàhuìj.
42022016	Dadin' si̱ yâj ngà nej suj gà' mánj, nda gùyùmàn diû ga'na' gi̱nikaj su̱n Ma̱'an Ña'anj nne yàtà'a.
42022017	Ni̱ nga gisîj gida'a Ma̱'an Jesús basu nu̱n nne bino, ni̱ ga'huij si guruhuâ Ma̱'an Ña'anj an, ni̱ gata: —Gi̱da̱'a̱ nej suj basû nânj ni̱ gùnùchrà' da̱'a̱j nej suj riñan da' go'ngo̱ nej suj;
42022018	dadin' ñùnj taj gu̱nïn nej suj ni̱ nitaj àmàn gò'òj nne chruj uba, nda ga̱'na̱' gi̱nikaj su̱n Ma̱'an Ña'anj an riñan daran' nej guiì màn ruhuâ yumiguìi.
42022019	Ni̱ gida'a rachrúun ni̱ ga'huij si guruhuâ Ma̱'an Ña'anj an, ni̱ guchra' da̱'a ni̱ ga'huij ra'a nej sí 'na̱' ga̱huin chru̱n riñanj ni̱ gata: —Nânj huin nneè kû ni̱ riñan nej suj ga̱na̱ru'huej, ni̱ ya̱ nej suj rachrún nânj ni̱ ga̱na̱nun ruhuâ nej suj ni'in nej suj ñùnj.
42022020	Ni̱ nga gisîj yâ sti'nï̀n nej sij ni̱ huê danj na̱nj gida'a basu nu̱n nne bino ni̱ gata: —Sa nu̱n ruhuâ basu nânj huin tún ni̱ nânj huin nuguan' na̱gi̱'hiaj nàkàj ngà nej suj, dadin' huê rayi'î nej suj huin gañan na̱nj ánj.
42022021	’Sani̱ ñan tàj ra'á, ni̱ huê hiuj dan tá ra'a sí nàgà'huì' ñùnj.
42022022	Yàngà' hia nï̀n' ni̱ hua̱ gà'àn, dàj rûn' giyi'nïn' suun rayi'í; sani̱ ûta gi̱ran' sa̱ñu̱n sí nàgà'huì' ñùnj.
42022023	Hiô' ni̱ gayi'ì nej sí 'na̱' ga̱huin chru̱un ni̱ ganarïsna'anj nej sô' siganï̂nj nej ma̱'an nej sô' ni̱ gataj nej sô', ahuin go'ngo̱ nej sô' huin sí nàgà'huì' Ma̱'an Jesús.
42022024	Ni̱ huê danj na̱nj gunïn' nej sí 'na̱' ga̱huin chru̱un rayi'î guendâ ahuin go'ngo̱ nej sô' ga̱huin sí huin ña̱n doj siganï̂nj nej sô'.
42022025	Sani̱ gataj Ma̱'an Jesús: —Nej rey ni̱ka̱j su̱n riñan nej país ni̱ gahuin achij nej sô' riñan si'hiaj nej guiì màn ruhuâ país dânj, ni̱ sí ni̱ka̱j su̱n riñan nej guiì màn ruhuâ país dânj gataj si huin nej sô' sí sà'aj;
42022026	sani̱ si̱ ga̱'hue danj gaj siganï̂nj nej suj mánj, ni̱ sí gahuin achij riñan nej suj ni̱ ga̱huin sô' sí hua̱ lij doj siganï̂nj nej suj, ni̱ sí ginikaj su̱n riñan nej suj, ni̱ ga̱huin sô' 'ngo̱ sí gu̱na̱nj gi̱tsi riñan nej suj.
42022027	Dadin'. Ahuin sí huin sí a'nïn' doj gataj nej guiì rà'aj. Sí gunânj gi̱'tsi huin nî' si sí nne yi'nḯn mesa huin sà'. Sê sí a'nïn' doj huin sí nne yi'nḯn mesa gataj nej guiì rà' saj ûn'. Sani̱ ñùnj ni̱ nné siganï̂nj nej suj sani̱ huín 'ngo̱ sí gunânj gi̱tsi riñan nej suj.
42022028	’Sani̱ nej suj ni̱ gunukuaj nej suj gane nej suj ni̱ nun gu̱du̱nâj nej suj ñùnj nga giran' sàñùnj mánj.
42022029	Ni̱ rikîj suun ni̱ gi̱nikaj su̱n nej suj riñan yumiguìi, dàj rûn' girikî Ma̱'an Rê suun ginikaj sùnj riñan yumiguìi.
42022030	Da'nga ni̱ ya̱ nej suj ni̱ go̱'o̱ nej suj ña̱n ga̱né ginikaj sùnj, ni̱ ga̱ne nej suj riñan chru̱n yîla ni̱ ginikaj su̱n nej suj riñan nej yùhuìj nej yi'nïn' huin da'ní Israel.
42022031	Gataj Ma̱'an Señor: —Simón, Simón, ni'hiaj sò' dadin' gachín sichre nej suj guendâ ga̱ya̱ka da'nga'a ngà nej suj ni̱ na̱gu̱nanj nej suj dàj rûn' gi'hiaj nej síi nga nagunan' nej sij trigu.
42022032	Sani̱ gà' gachín ni̱'hia riñan Ma̱'an Ña'anj an rayi'î', sisi̱ si̱ gininaj ruhuâ'; ni̱ nga nanikàj ruhuâ' ni̱ ga̱na̱'mi̱n' ngàj, ni̱ gi'hiâ' si ga̱na̱huin nùkuaj nej dinḯnt.
42022033	Ni̱ gataj pedro gu̱nïn Ma̱'an Jesús: Señor, hua̱ ruhuâj ga̱'a̱n ngà Ma̱'ân rè' sani̱ sê man dukuâ ga̱'a mánj, dadin' hua̱ ruhuâj gàhuìj ngà Ma̱'ân rè'.
42022034	Hiô' ni̱ gataj Ma̱'an Jesús: —Pedro, tâ si̱ huê gè gui hia̱j, nga nï̀n' gachin ga̱gua̱j dê'lo̱j o, ni̱ gà' gisîj huà'nï̀nj ga̱ta̱j' si nun ni'în' ñùnj.
42022035	Ni̱ gataj Ma̱'an Jesús gu̱nïn nej sí ga'na' ga̱huin chru̱n riñanj: —Nga ga'nï̂n ga'anj nej suj ni̱ nun ga̱'hue̱ si gi̱nikaj nej suj nnanj, ni̱ sichra̱n'an, kanj, ni̱ hua̱ 'ngo̱ sa gachin riñan nej suj na̱nj nî': Gataj nej sij: —Nitaj nùnj gachin riñan nej ñûnj man Señor.
42022036	Ni̱ gataj Ma̱'an Jesús: —Sani̱ hia̱j ni̱ si̱ hua̱ 'ngo̱ nej suj hua̱ nnanj gi'hiaj, ni̱ ga̱'hue gi̱nikaj nej suj ga̱'a̱nj nej suj, ni̱ ga̱'hue gi̱nikaj nej suj sichra̱n'an ga̱'a̱nj nej suj, ni̱ si nitaj yîti nikaj nej suj ni̱ ga̱'hue gudu'hue nej suj atsîj ni̱ke̱ nej suj ni̱ gi̱ra̱n nej suj 'ngo̱ yîti ginikaj nej suj.
42022037	Dadin' ña̱'a̱n huaj si gìsìj daran' nej nuguan' gachrûn nej sô' rayi'í dadin' huê danj taj riñan ñanj: “Gi̱'hiaj nej sij ngà sô' dàj rûn' gi'hiaj nej sij ngà nej sí gakï̱n'ïn.” Dadin' dàj rûn taj riñan ñanj rayi'í ni̱ huê danj ga̱huin ni̱ña̱n na̱nj ánj.
42022038	Hiô' ni̱ gataj nej sí 'na̱' ga̱huin chru̱un: —Señor, hiuj nan nngaj huìj yîti. Ni̱ gataj Ma̱'an Jesús: —Huê dânj gaj ni̱ si̱ ga'min' doj gà' mánj.
42022039	Gahui ni̱ ga'an kï̱j ña̱n màn nej chrun olibo, dàj rûn' hua chrej ni̱ka, ni̱ huê danj na̱nj ga'anj nej sí 'na̱' ga̱huin chru̱un nngaj.
42022040	Ni̱ nga guchi' Ma̱'an Jesús hiuj dânj, ni̱ gata gu̱nïn nej sô': —Gàchìnj nì'hiaj nej suj da'nga ni̱ si̱ gininj nej suj riñan gakï̱n'ïn nga du̱guane sichre riñan nej suj.
42022041	Ni̱ gahuin anêj Ma̱'an Jesús riñan nej sí 'na̱' ga̱huin chru̱n riñanj dàj rûn' ga̱n' gininj 'ngo̱ hiëj garrûn 'ngo̱ síi; ni̱ ganikïn' rúdàko ni̱ gayi'ij ni̱ ga'min ngà Ma̱'an Ña'anj an,
42022042	Ni̱ gata: —Taj, si ruhuâ Ma̱'ân rè', ni̱ si̱ gi'hiaj Ma̱'ân rè' si gi̱ran' sàñùnj mánj; sani̱ si̱ gi'hiaj Ma̱'ân rè' sa garan' ruhuâj mánj, gi'hiaj Ma̱'ân rè' ngàj dàj rûn' garan' ruhuâ Ma̱'an rè'.
42022043	Huê danj ni̱ ga'na' 'ngo̱ ángel 'na̱' ne' yàtà'a guendâ na̱gi̱'hiaj nu̱kua Ma̱'an Jesús.
42022044	Ni̱ ûta giran' sa̱ñu̱n Ma̱'an Jesús, hiô' ni̱ dànanj ûta nùkuaj gayi'ij ga'min ngà Ma̱'an Ña'anj an; ni̱ dàj rûn' nìko hua tsin tun nga gañan ñan giran' yi'ìi huê danj nìko hua tsin nihia̱a nìkò' riñan Ma̱'an Jesús.
42022045	Ni̱ nga gisîj ga'min Ma̱'an Jesús ngà Ma̱'an Ña'anj an, ni̱ ganayumanj ni̱ ga'naj ña̱n màn nej sí 'na̱' ga̱huin chru̱n riñanj, ni̱ do' si atoj nej sô' nngaj nej sô' ganari'ij dadin' si ûta gananï̂n ruhuâ nej sô';
42022046	ni̱ gataj Ma̱'an Jesús gu̱nïn nej sô': —Nùnj huin saj ni̱ atoj nej suj rà'aj. Ga̱na̱chi nej suj, ni̱ ga̱'mi̱n nej suj ngà Ma̱'an Ña'anj an da'nga ni̱ si̱ gininj nej suj riñan gakï̱n'ïn nga duguane' sichre riñan nej suj mánj.
42022047	Nga nï̀n' a'min Ma̱'an Jesús nikïnj hiuj dânj, ni̱ guyumân 'ngo̱ yi'nïn' nej síi riñanj; ni̱ sí gù'nàj Judas 'na' ne' ña̱an riñan nej sí dânj, ni̱ huin sô' 'ngo̱ nej yùhuìj sí ga'na' ga̱huin chru̱n riñanj; ni̱ ga'na' sô' nda ñan nìkï̀nj guendâ ga̱chru̱n du̱'hua sô' yi'nḯn riñanj.
42022048	Ni̱ gata gu̱nïn sô': —Judas. Gachrûn du̱'huâ' ñùnj guendâ nàgà'huì' ñùnj na̱nj nîn'.
42022049	Ni̱ gini'in nej sí ga'na' ga̱huin chru̱n riñan Ma̱'an Jesús nej sa gahuin, ni̱ gataj nej sô': —Señor, gu̱du̱ran' yi'ì nej ñûnj nej sí nânj ngà yîti nî'.
42022050	Ni̱ guduran' yi'ì 'ngo̱ nej sí ga'na' ga̱huin chru̱n riñan Ma̱'an Jesús 'ngo̱ si-musû rej huin ña̱an, ni̱ ga'ne' sô' rakïj sí dânj ne' huà' sô'.
42022051	Hiô' ni̱ nanikàj Ma̱'an Jesús, ni̱ gata: —Si̱ gi'hiaj nej suj dànanj mánj. Ni̱ gagan' ra'a Ma̱'an Jesús rakïj sí dânj, ni̱ gananûn rakïj sô' gi'hia.
42022052	Ni̱ gataj Ma̱'an Jesús gu̱nïn nej rej huin ña̱an, ngà riñan nej sí a'nïn' riñan nej sí ni̱kï̱n' dugumîn hue' huin nûhui ngà nej síchìj achij i, dadin' nej sí nânj ga'na' gi̱da̱'a̱ Ma̱'an ni̱ gata gu̱nïn nej sô': —Dàj rûn' gi'hiaj nej suj nga huaj gi̱da̱'a̱ nej suj 'ngo̱ sí tu̱u, huê danj gi'hiaj nej suj ngàj dadin' ni̱ka̱j nej suj yîti ngà chrun gurûtin ga'na' gi̱da̱'a̱ nej suj ñùnj na̱nj nî'.
42022053	Ni̱ gané daran' nej gui ngà nej suj ruhuâ hue' huin nûhui, ni̱ nun gi̱da̱'a nej suj ñùnj; sani̱ gà' guyumân ora si hua̱ ni̱ña̱n si dànanj gi̱'hiaj nej suj ngàj, dadin' sichre huin si ni̱ka̱j su̱n riñan nej suj ni̱ guyumân si orâj na̱nj ánj.
42022054	Ni̱ gida'a nej sij Ma̱'an Jesús, ni̱ ni̱ka̱j nej sij ga'anj nej sij, ñan nne dukuâ si-su̱n rej huin ña̱an. Ni̱ nìkò' Pedro huaj sô' nda gàn'.
42022055	Ni̱ da̱nï̱n hue' dukuâ si-su̱n rej dânj ganaran' nej sí dânj ña'aan, ni̱ nda ganikàj mân nej sô' ganahuin gï̀n nej sô' ña'aan; ni̱ ga'anj ga̱ne Pedro siganï̂nj nej sô'.
42022056	Sani̱ gini'in 'ngo̱ siyànàa, nne Pedro ganahuin gï̀n sô' ña'aan, ni̱ ûta sà' ga'nï̂n ñan siyànà danj riñan sô', ni̱ gata gu̱nïn sô': —Sina'u nne hiuj dânj nikaj dugui' ngà Ma̱'an Jesús.
42022057	Sani̱ nun ga̱'hue̱j Pedro si ni̱ka̱j dugui' sô' ngà Ma̱'an Jesús ni̱ gataj sô: —Nun ni'ín sí gataj dânj mánj.
42022058	Ne' rùkù doj ni̱ gini'in a'ngô sí dânj, Pedro ni̱ gataj sô': —Huê sò' huin sí ni̱ka̱j dugui' ngà Jesús, ni̱ gataj Pedro: Nitaj si ni̱ka̱j dugui'í ngà sí gataj dânj mánj.
42022059	Ne' rùkù nga gachîn da'nga si 'ngo̱ ora, ni̱ huê gè danj gataj a'ngô sí dânj gu̱nïn Pedro: —Yàngà' hia nï̀n' ni̱ gaché sí nânj ngà Ma̱'an Jesús, dadin' sí 'na̱' hio'ó Galilea huin sô'.
42022060	Ni̱ gataj Pedro: —Nun ni'ín ahuin ràyì'ì ga'min' mánj. Ni̱ nga nï̀n' a'min Pedro dànanj, ni̱ orâ chre, ni̱ gaguâj dê'lo̱j o.
42022061	Hiô' ni̱ nanikàj Ma̱'an Jesús, ni̱ gini'hia riñan Pedro; hiô' ni̱ gananun ruhuâ sô' nej nuguan' gataj Ma̱'an Jesús gu̱nïn sô', dadin' gà' gata: “Nga nï̀n' ga̱chin ga̱gua̱j dê'lo̱j o, ni̱ gà' gisîj huà'nï̀nj ga̱ta̱j' si nun ni'în' ñùnj.”
42022062	Ni̱ gananun ruhuâ Pedro rayi'î nuguan' nânj ni̱ gahui sô' ne' ye̱' hue' dânj ni̱ nanikàj ruhuâ sô' sa gi'hiaj sô' ngà Ma̱'an Jesús ni̱ gayi'ì sô' ni̱ ûta gudugue'e sô'.
42022063	Ni̱ ga'min duku nej sí màn dugumîn Ma̱'an Jesús, ni̱ ga'hui' nej sô' ni'hia;
42022064	Ni̱ garán nej sô' atsìj i rune ñanj, ni̱ ga'hui' nej sô' guchru'u riñanj, ni̱ gachín na'anj nej sô' ni̱ gataj nej sô': —Ga̱ta̱j sò' ahuin sí ga'hui' ni'hiâ' staj.
42022065	Ni̱ ûta gà'ì a'ngô nej nuguan' kï̱j hua̱a ga'min nej sij riñan Ma̱'an Jesús.
42022066	Nga giyigï̀n a'ngô gui dânj, ni̱ ganaru'hui' nej síchìj achij màn ruhuâ yuman'an, ngà nej rej huin ña̱an ni̱ nej sí chru̱n ley, ni̱ ni̱ka̱j nej sij Ma̱'an Jesús ga'na' nej sij riñan nej síchìj ni̱ka̱j su̱n riñan yuman'an ni̱ gataj nej sij:
42022067	—Ga̱ta̱j sò' gu̱nïn nej ñûnj si huê' huin Ma̱'an Cristo staj nï̂nj. Ni̱ gataj Ma̱'an Jesús gu̱nïn nej sij: —Si gàtà si hué huin, ni̱ si̱ guyumân ruhuâ nej suj;
42022068	ni̱ si gàchìnj na'ân nej suj, ni̱ si̱ ganari' nej suj gànàtà' nej suj sa gàchìnj na'ân mánj.
42022069	Sani̱ àsìj hia̱j ni̱ na̱ga̱né ne' ra'a ne' huà' Ma̱'an Ña'anj ûta nùkuaj.
42022070	Gataj daran' nej sí dânj: —Ni̱ huê' huin Da'ní Ma̱'an Ña'anj an nî'. Nanikàj Ma̱'an Jesús ni̱ gata: Nej suj gataj si huê danj huín.
42022071	Hiô' ni̱ gataj nej sí dânj: —Nùnj huin si gi̱'hio' gu̱nïn' si-nùguàn' a'ngô síi gà' ûnj. Dadin' gà' gunïn' rakï̂' dàj gataj sij na̱nj ánj.
42023001	Hiô' ni̱ ganayumàn daran' nej sí rigì màn hiuj dânj, ni̱ ni̱ka̱j nej sô' ga'anj nej sô' Ma̱'an Jesús riñan Pilato.
42023002	Ni̱ gayi'ì nej sô' ni̱ garânj ruhuâ nej sô' rayi'î Ma̱'an. Ni̱ gataj nej sô': —Ni̱ gini'in nej ñûnj si sí nânj ni̱ gidigân sô' a'ngô chrej e riñan nej guiì màn yiñán nej ñûnj, ni̱ nagi'hiaj ha̱i̱ sô' si gà'huì' nej ñûnj sa'anj huin kuestu riñan César, ni̱ gataj sô' si huê sô' huin Ma̱'an Cristo, ni̱ huê sô' huin rey.
42023003	Hiô' ni̱ gachín na'anj Pilato, ni̱ gataj sô': —Huê rè' huin rey ni̱ka̱j su̱n riñan nej sí judío nî'. Nanikàj Ma̱'an Jesús, ni̱ gata: —Huê dàj rûn' taj' ni̱ huê danj huín.
42023004	Ni̱ gataj Pilato gu̱nïn nej rej huin ña̱an ngà riñan nej guiì: —Nitaj gà' si 'ngo̱ gakï̱n'ïn ganari'í gi'hiaj sí nan mánj.
42023005	Sani̱ ûta ginûn huin nej sí dânj garânj ruhuâ nej sô' rayi'î Ma̱'an Jesús, ni̱ gataj nej sô': —Ûta dugunïn' sí nânj ni̱ gi'hiaj sô' si ûta gaguâj nej guiì nej dugui' ninj ngà nej sa gidigân sô', ni̱ gayi'ì sij gidigân sij àsìj nda riñan hio'ó Galilea ni̱ nda ganûn sij gidigân sij riñan hio'ó Judea, ni̱ gà' guyumân sij danga' nan na̱nj ánj.
42023006	Hiô' ni̱ nga gunïn Pilato sa gataj nej sí nânj, ni̱ gachín na'anj sô' si riñan hio'ó Galilea huin yiñán Ma̱'an Jesús.
42023007	Ni̱ nga gunïn Pilato si Herodes ginikaj su̱n riñan hio'ó Galilea, ni̱ ga'nḯn sô' ga'anj Ma̱'an Jesús riñan Herodes, dadin' nej gui dânj ni̱ nne Herodes ruhuâ yuman' snà'ànj Jerusalén.
42023008	Ni̱ nga gini'in Herodes Ma̱'an Jesús, ni̱ ûta gahuin nìhià' ruhuâ sô', dadin' àsìj nngaj gui ni̱ ûta gahuin ruhuâ sô' gi̱ni̱'in sô' Ma̱'an Jesús; dadin' gunïn sô' si ûta gà'ì hua nej sa gi'hiaj Ma̱'an Jesús, ni̱ ruhuâ sô' gi̱ni̱'in sô' si gi̱'hiaj Ma̱'an Jesús 'ngo̱ da'nga'a riñan sô'.
42023009	Ni̱ ûta gachín na'anj sô' Ma̱'an Jesús, sani̱ gà' si̱ 'ngo̱ nuguan'an nun du̱nanikàj Ma̱'an Jesús riñan sô'.
42023010	Ni̱ màn nej rej huin ña̱an ni̱ màn nej sí chru̱n ley ni̱ ûta garânj ruhuâ nej sô' rayi'î Ma̱'an Jesús.
42023011	Hiô' ni̱ ganari ninj Herodes ngà nej si-stadû sô' Ma̱'an Jesús ni̱ ûta ga'min duku nej sô' riñan Ma̱'an, ni̱ ga'nḯn nej sô' 'ngo̱ atsîj nu̱n rey Ma̱'an Jesús; ni̱ gana'nḯn ñûn sô' ga'anj Ma̱'an Jesús riñan Pilato.
42023012	Ni̱ nej gui gâchin ni̱ nitaj si ni̱ka̱j dugui' hue'ê Pilato ngà Herodes dadin' si nu̱n na'an ruhuâ nguèj sô' ni'in nguèj sô' dugui' nguèj sô' sani̱ àsìj gui dânj ni̱ gana'min nguèj sô' ni̱ ginikaj dugui' hue'ê nguèj sô'.
42023013	Hiô' ni̱ ganakḯn Pilato, daran' nej rej huin ña̱an, ni̱ nej sí ni̱ka̱j su̱n riñan yuman'an, ni̱ huê danj na̱nj ganakḯn sô' da' hua̱ nï̀n' gàchrà' yuman'an,
42023014	Ni̱ gataj sô': —Gi̱nikaj nej suj ga̱'na̱' nej suj sí dânj riñânj dadin' gataj nej suj si dugunïn' sij nej guiì yùmàn'an; sani̱ gà' gini'in nej suj si gachín na'an sij, sani̱ nun gànàrì'ìj gà' si 'ngo̱ nej gakï̱n' garânj ruhuâ nej suj rayi'î sij mánj.
42023015	Ni̱ gà' si 'ngo̱ gakï̱n'ïn nun gànàrì' Herodes rayi'î sij, nga ga'nï̂n nej suj ga'anj sij riñan sô'; rayi'î dan ni̱ gana'nï̂n ñûn sô' gunumân sij riñan nê', huê dan ni̱ nitaj gakï̱n' gi'hiaj sij si gàhuì' sij mánj.
42023016	Gùdùguañûnj sij ni̱ ne' rùkù ni̱ gànà'nï̀nj ra'á sij na̱nj ánj.
42023017	Ni̱ daran' hio'o ni̱ gana'nḯn ra'a Pilato 'ngo̱ sí gi'hiaj gakï̱n'ïn nga guyumân gi'ñanj pascua.
42023018	Sani̱ gaguâj daran' nej guiì ni̱ gataj ninj: —Da̱gahui' sò' sij ni̱ gànà'nï̀nj ra'â' sí gù'nàj Barrabás na̱nj ánj.
42023019	Dadin' gatûj Barrabás dukuâ ga̱'a guendâ ganachi nikaj nej dùguì' sô' ni̱ gunïn' sô' nga nej sí ni̱ka̱j su̱n nne yuman' snà'ànj dânj, ni̱ dagahui' sô' 'ngo̱ guiì.
42023020	Ni̱ ga'min ñûn Pilato dadin' ruhuâ sô', gànà'nï̀nj ra'a sô' Ma̱'an Jesús;
42023021	sani̱ gayi'ì nej sí nânj ni̱ gaguâj ñûn nej sô', ni̱ gataj nej sô': —Du̱nikò' rùgùtsì rè' sí dan riñan rugutsìi, dunikò' rùgùtsì rè' sí dan riñan rugutsìi.
42023022	Ni̱ gisîj huà'nï̀nj gachín na'anj Pilato ni̱ gataj sô': —Ahuin sa a'nan' gi'hiaj sí nânj rà'aj. Dadin' gà' si̱ 'ngo̱ gakï̱n'ïn nun gànàrì'ìj gi'hiaj sij si gàhuì' sij mánj, sani̱ du̱guañun ñûn sij ni̱ ne' rùkù ni̱ gànà'nï̀nj ra'á sij na̱nj ánj.
42023023	Sani̱ gayi'ì ñûn nej sí nânj ni̱ ûta nùkuaj gaguâj nej sô' ni̱ gachín nej sô' si̱ du̱nikò' rùgùtsì nej sij Ma̱'an Jesús. Ni̱ ûta nâ gaguâj nej sô' ni̱ gataj nej sô' dànanj.
42023024	Huê danj ni̱ garânj yina Pilato ni̱ gi'hiaj sô' dàj rûn' gachín nì'hiaj nej sí dânj;
42023025	Huê danj ni̱ gana'nḯn ra'a sô' Barrabás sí gunïn' ngà nej sí ni̱ka̱j suun sí dagahui' nîman, dadin' rayi'î sô' gachín nì'hiaj nej sij si ga̱hui̱ sô' ruhuâ dukuâ ga̱'a; ni̱ nàgà'huì' Pilato Ma̱'an Jesús ra'a nej sij ni̱ gi'hiaj nej sij dàj garan' ruhuâ nej sij ngà Ma̱'an Jesús.
42023026	Ni̱ ni̱ka̱j nej sij ga'anj nej sij Ma̱'an Jesús, ni̱ gida'a nej sij sí gù'nàj Simón sí 'na̱' riñan hio'ó Sirene, dadin' hia̱j 'na̱' niki sô' ga'anj sô' kïj ï, ni̱ gi'hiaj guesâ nej sij si ga̱ta sô' rugutsìi ni̱ ginikò' sô' ne' rukû Ma̱'an Jesús ga̱'anj sô'.
42023027	Ni̱ ûta gà'ì nej guiì rigì màn yuman' dânj nìkò' huaj rukû Ma̱'an Jesús, ni̱ huê danj na̱nj huaj ûta gà'ì nej siyànàa ni̱ gudugue'e ninj ni̱ aguâj hia ninj huaj ninj rayi'î Ma̱'an Jesús.
42023028	Sani̱ nanikàj Ma̱'an Jesús, ni̱ gini'hia riñan ninj, ni̱ gata gu̱nïn ninj: —Da'nin yànà yuman' snà'ànj Jerusalén, si̱ gudugue'e nej suj rayi'í mánj, gu̱du̱gue̱'e nej suj rayi'î ma̱'an nej suj ni̱ rayi'î nej da'ní nej suj na̱nj ánj.
42023029	Dadin' gùyùmàn gui ni̱ gataj nej guiì: “Ga̱na̱huin nìhià' ruhuâ nej siyànà nun ga̱ da'ní ni̱ nej siyànà nun gi̱nun ri̱ki ne'ej, ni̱ nej siyànà nun du̱gutsi ne'ej.”
42023030	Hiô' ni̱ gàyì'ì ninj ni̱ gataj ninj gu̱nïn nej kïj ï: “Gi̱ni̱nj nej suj yichrá nej ñûnj”; ni̱ ga̱ta̱j ninj gu̱nïn nej dakan: “Ganarán nej suj yichrá nej ñûnj.”
42023031	Dadin' si dànanj gi'hiaj nej sij ngà chrun 'huìi. Ni̱ hua̱j doj gi̱'hiaj nej sij ngà chrun nakòo na̱nj ánj.
42023032	Ni̱ ni̱ka̱j nej sij huìj sí dânj hua̱j nej sij ngà Ma̱'an Jesús, ni̱ sí tu̱u ngà sí dagahui' guiì huin nguèj sô' ni̱ hua̱j nguèj sô' guendâ gàhuì' nguèj sô'.
42023033	Ni̱ nga guchi' nej sij dakan gù'nàj ñan màn kúu, ni̱ hiuj dânj dunikò' rùgùtsì nej sij Ma̱'an Jesús riñan rugutsìi ngà huìj sí gi'hiaj gakï̱n'ïn, 'ngo̱ sí dânj dunikò' nej sij ra'a ne' huà'aj ni̱ a'ngô sí dânj dunikò' nej sij ra'a ne' chrïn.
42023034	Ni̱ gataj Ma̱'an Jesús: —Taj ginikaj Ma̱'ân rè' nimân nìko rayi'î nej guiì nânj, dadin' nun ni'in da'nga' ninj sa gi'hiaj ninj mánj. Ni̱ gunuchra' da̱'a̱j nej sij atsîj yè'è nu̱n Ma̱'an Jesús, ni̱ guduku nej sij número da'nga ni̱ gini'in nej sij ahuin go'ngo̱ riñan nej sij gùnàj si-ga'anj.
42023035	Ni̱ màn nej guiì gini'hiaj ninj; ni̱ huê danj na̱nj ga'min duku nej sí ni̱ka̱j suun riñan Ma̱'an Jesús, ni̱ gataj nej sô': —Gi'hiaj sij gananin a'ngô nej guiì; hia̱j ni̱ gi̱'hiaj sij ga̱na̱ni̱n Ma̱'an sij, si yàngà' huê si huin Ma̱'an Cristo, Ma̱'an sa ganagui Ma̱'an Ña'anj an na̱nj ánj.
42023036	Ni̱ huê danj na̱nj ga'min duku nej sí huin stâdu riñan Ma̱'an Jesús, ni̱ ga'na' nichì nej sô' ni̱ duguane' nej sô' nne binagre go̱'o̱ Ma̱'an Jesús.
42023037	Ni̱ gataj nej sô' gu̱nïn Ma̱'an Jesús: —Si yàngà' huê' huin Ma̱'an rey ni̱ka̱j su̱n riñan nej sí judío, ni̱ gi'hia sò' si ga̱na̱ni̱n Ma̱'an àj nï̂n.
42023038	Ni̱ gachrûn nej sij 'ngo̱ nuguan'an ne' a̱hui Ma̱'an Jesús, ni̱ huin letra griega, letra latín, letra hebrea ni̱ ta: “SÍ NÂNJ HUIN REY NI̱KA̱J SU̱N RIÑAN NEJ JUDÍO.”
42023039	Ni̱ ga'min kï̱j 'ngo̱ sí nìkò' riñan rugutsìi riñan Ma̱'an Jesús, ni̱ gataj sô': —Si huîn' Ma̱'an Cristo, ni̱ gi'hiâ' si ga̱na̱ni̱n Ma̱'ân', ni̱ gi'hiâ' si̱ ga̱na̱ni̱n nê' aj nï̂nj.
42023040	Nanikàj a'ngô sí dânj ni̱ dugunïn gà'ì sô' sí ga'min kï̱j riñan Ma'an Jesús ni̱ gataj sô': —Nitaj si guyu'hui' ni'în' Ma̱'an Ña'anj an ûn'; dadin' dàj rûn' giran' Ma̱'an Jesús huê danj run' mínj.
42023041	Nguè' ni̱ yàngà' hia, ni̱ hua̱ ni̱ña̱n si gi̱ran' sa̱ñu̱n', ni̱ ga̱na̱huin ro̱'o' kastîgu rayi'î nej gakï̱n' gi'hiô'; sani̱ sí nânj ni̱ nitaj gà' si 'ngo̱ sa a'nan'an gi'hiaj sô' mánj.
42023042	Ni̱ gataj sí nânj gu̱nïn Ma̱'an Jesús: —Ga̱na̱nun ruhuâ Ma̱'ân rè' ni'in Ma̱'ân rè' ñùnj nga ga̱'na̱' gi̱ni̱kaj su̱n Ma̱'ân rè'.
42023043	Hiô' ni̱ gataj Ma̱'an Jesús gu̱nïn sí nânj: —Yàngà' hia nï̀n' gàtà gu̱nïn', ni̱ àsìj gui hia̱j ni̱ ga̱ne' ngàj ñan nngaj yuman' ña̱'a̱nj na̱nj ánj.
42023044	Ni̱ nga gìsìj aga' yùhuìj i, ni̱ gahuin ru̱mi̱n nï̀n' gàchrà' riñan hio'óo nda gisîj aga' hua̱'nï̀nj ïn.
42023045	Gahuin ru̱mi̱n riñan gui, ni̱ giyi'ne' da̱'a̱j atsîj manj xi nìkò' ruhuâ nuhuî nìko nne Jerusalén.
42023046	Hiô' ni̱ ûta nùkuaj ga'min Ma̱'an Jesús, ni̱ gata: —Taj, nàrìkìj nanè nimânj ra'a Ma̱'ân rè'. Ni̱ nga gisîj ga'min Ma̱'an Jesús nuguan' nânj, ni̱ gahuij.
42023047	Ni̱ nga gini'in stadû kapitán dàj gahuin, ni̱ ûta ga'min hue'ê sô' riñan Ma̱'an Ña'anj an, ni̱ gataj sô': —Yàngà' hia nï̀n' ni̱ sí nânj ni̱ 'ngo̱ sí gi'hiaj sa ni̱ka̱a huin sô'.
42023048	Ni̱ nga gini'in daran' nej guiì rìgì màn hiuj nânj, dàj gahuin ni̱ nan' ninj dukuâ ninj ni̱ gayi'ì ninj ni̱ ga'hui' ninj yi'ñanj ninj guendâ gananï̂n ruhuâ ninj rayi'î sa a'nan' gi'hiaj ninj.
42023049	Sani̱ nda ga̱n' nikïn' daran' nej guiì nìkò' rukû Ma̱'an Jesús, ni̱ nej siyànà ginikò' ga'na' rukuj nda riñan hio'ó Galilea, ni̱ ni̱kï̱n' ninj gini'hiaj ninj dàj gahuin.
42023050	Ni̱ nne 'ngo̱ sí gù'nàj José, ni̱ yiñán sô' huin yuman' snà'ànj gù'nàj Arimetea, huin hio'ó Judea, ni̱ sí nânj huin 'ngo̱ sí 'nï̱nj riki yi'nïn' nej sí ni̱ka̱j su̱n riñan yuman'an, ni̱ huin sô' 'ngo̱ sí sà'a ni̱ 'ngo̱ sí gi'hiaj sa ni̱ka̱a.
42023051	Ni̱ huê danj na̱nj nne sí nânj gana'huìj sô' àmàn ga̱'na̱' gi̱nikaj su̱n Ma̱'an Ña'anj an, ni̱ nun ga̱ gu̱ña̱n ruhuâ sô' ni̱ nun ga̱ra̱n' ruhuâ sô' sa gi'hiaj nej sí nânj ngà Ma̱'an Jesús.
42023052	Ni̱ ga'anj sô' riñan Pilato, ni̱ ganachin' sô' nneè kú Ma̱'an Jesús.
42023053	Ni̱ ga'nêj sô' nneè kú Ma̱'an Jesús riñan rugutsìi, ni̱ duri'ñânj sô' atsîj gàtsìi nneè kú Ma̱'an Jesús, ni̱ ga'anj gàchìn' sô' nneè kú Ma̱'an ñan gà' hua̱ yu̱gui 'ngo̱ hiu'uj u riñan huej e gi'hiaj sô', ni̱ gà' si̱ 'ngo̱ nîman nun gàchìn' nej sô' ruhuâ hiu'uj dânj.
42023054	Gahuin 'ngo̱ gui nga gi'hiaj yu̱gui nej sij sa ya̱ nej sij, ni̱ huin niìn sti'nïn gui hia̱j gayi'ì gui ganarânj rûhua.
42023055	Ni̱ ginikò' nej siyànà 'na̱' nda riñan hio'ó Galilea rukû José, ni̱ ga'anj ninj ngà sô', ni̱ gini'in ninj dàj hua ña̱n ga̱chi̱n' sô' nneè kú Ma̱'an Jesús dadin' gà' hua̱ yu̱gui ñan ga̱chi̱n' sô' Ma̱'an.
42023056	Ni̱ nga nanikàj nej siyànà dânj ni̱ nan' ninj dukuâ ninj, ni̱ gi'hiaj yu̱gui ninj nej sa gïn' dàj a ngà nne gïn' dàj a; ni̱ ganarânj ruhuâ ninj gui ganarânj rûhua dàj rûn' giyi'nïn' suun riñan si-ley Ma̱'an Ña'anj an.
42024001	Ni̱ gui gu̱dûngu nga gayi'ì semana, nga nï̀n' hua ni̱gan' sta'u, ni̱ ga'na' nej siyànà dânj ña̱n gachin' sô' nneè kú Ma̱'an Jesús, ni̱ ni̱ka̱j ninj sa gïn' dàj a ngà nne gïn' dàj gi'hiaj yu̱gui ninj ga'na' ninj, ni̱ huê danj na̱nj ga'na' a'ngô nej siyànàa ngà ninj.
42024002	Ni̱ ganari' ninj si gà' gahuin anêj hiëj garân riñan hiu'uj ñan gachin' sô' nneè kú Ma̱'an Jesús;
42024003	Ni̱ nga gatûj ninj ruhuâ hiu'uj dânj ni̱ nun gànàrì' ninj nneè kú Ma̱'an Jesús.
42024004	Nga nï̀n' ûta ganï̂n gi̱tsi ruhuâ ninj nùnj huin si gahuin hiuj dânj, huê danj ni̱ guyumân huìj sí nun atsîj raa̱n chre ña̱n ni̱kï̱n' ninj.
42024005	Ni̱ nga gini'in ninj nguèj sô' ni̱ guyu'hui' ninj, ni̱ gudugua' ninj riñan ninj riñan hio'óo, ni̱ gataj nguèj sí dânj gu̱nïn ninj: —Nùnj huin saj ni̱ nana'hui' nej suj siganï̂nj nej nîman Ma̱'an sa nne nì'nà' rà'aj.
42024006	Nitaj nngaj hiuj nan gà' mánj, gà' ganahuin nì'nàj siganï̂nj nej nîman. Ga̱na̱nun ruhuâ nej suj dàj gatâ gu̱nïn nej suj, nga gané riñan hio'ó Galilea,
42024007	dadin' ga̱' gatâ: Si hua̱ ni̱ña̱n si nàgà'huì' nej sij ñùnj ra'a nej sí gakï̱n'ïn, ni̱ du̱nikò' rùgùtsì nej sô' ñùnj riñan rugutsìi, sani̱ gànà'nï̀n gachin huà'nï̀nj gui siganï̂nj nej nîman.
42024008	Hiô' ni̱ gananun ruhuâ nej siyànà nânj nej nuguan' gataj Ma̱'an Jesús.
42024009	Ni̱ gudunâj ninj ña̱n gachin' nej sô' nneè kú Ma̱'an Jesús, ni̱ ga'anj gànàtà' ninj nej nuguan' gu̱nïn ninj ni̱ nej sa gini'in ninj riñan nej yàn nej sí ga'na' ga̱huin chru̱n riñan Ma̱'an Jesús ngà a'ngô nej sô' màn hiuj dânj.
42024010	Nej siyànà dânj huin María Magdalena, Juana ngà María huin nni sô' gù'nàj Jacobo, ni̱ hua̱j a'ngô nej siyànàa ngà nej siyànà nânj, ni̱ ganata' ninj nej sa gini'in ninj riñan nej sí ga'anj gi̱di̱gân si̱nï̱n si-nùguàn' Ma̱'an Ña'anj an.
42024011	Sani̱ ganï̂n ruhuâ nej sô' si sinún nej siyànà nânj, ni̱ nun gùyùmàn ruhuâ nej sô' sa gataj ninj.
42024012	Sani̱ ganayumàn Pedro, ni̱ gunânj sô' ga'anj gi̱ni̱'hiaj sô' ña̱n gachin' nej sij nneè kú Ma̱'an Jesús; ni̱ nga guchi' sô' ni̱ gini'hiaj sô' ruhuâ hiu'uj dânj, ni̱ gini'in sô' si nngaj man atsîj garán nej sij nneè kú Ma̱'an Jesús ruhuâ hiu'uj dânj, ni̱ ûta gahuin ña̱'anj ruhuâ sô' rayi'î sa gahuin ni̱ nan' sô' hue' ñan màn a'ngô nej sí ni̱ka̱j dugui' ngà sô'.
42024013	Hiô' ni̱ huê gè gui dânj, huaj huìj sí ga'na' ga̱huin chru̱n riñan Ma̱'an Jesús ña̱n nngaj 'ngo̱ ranchu gù'nàj Emaús, ni̱ yàn kilometru gàn' nnga ngà yuman' snà'ànj Jerusalén.
42024014	Ni̱ ganarïsna'anj nguèj sô' hua̱j nguèj sô' rayi'î daran' nej sa gahuin.
42024015	Ni̱ nga nï̀n' hua̱j nguèj sô' ganarïsna'anj nguèj sô', ni̱ ga'anj nichì Ma̱'an Jesús ñan hua̱j nguèj sô', ni̱ ache hua ngà nguèj sô'.
42024016	Sani̱ nun ga̱'hue ga̱na̱ni̱'in nguèj sô' Ma̱'an Jesús, dadin' hua̱ nï̀n' hua̱ huì Ma̱'an riñan nguèj sô'.
42024017	Ni̱ gataj Ma̱'an Jesús gu̱nïn nguèj sô': —Ahuin nuguan' huin nej sa ganarïsna'anj nguèj suj nga aché nguèj suj 'na̱' nguèj suj rà'aj, ni̱ nùnj huin saj ni̱ gananï̂n ruhuâ nguèj suj rà'aj.
42024018	Nanikàj Cleofas, 'ngo̱ sí ga'na' ga̱huin chru̱n riñan Ma̱'an Jesús ni̱ gataj sô': —'Ngo̱ rï̂n rè' huin sí 'na̱' a'ngô yuman'an ni̱ nun gi̱ni̱'in' nùnj huin si gahuin ruhuâ yuman' snà'ànj Jerusalén nej gui nânj na̱nj nî'.
42024019	Hiô' ni̱ gataj Ma̱'an Jesús: —Nùnj huin si̱ gahuin na̱nj únj. Ni̱ gataj nguèj sí dânj: —Huê rayi'î Ma̱'an Jesús sô' 'na̱' yuman' gù'nàj Nazaret ganarïsna'anj nguèj nûnj, dadin' gahuin sô' 'ngo̱ sí ganata' dàj gahuin, ni̱ ûta nìko hua nej sa gi'hiaj sô' ni̱ ûta nùkuaj hua nuguan' ga̱'mi̱n sô' gi'hiaj Ma̱'an Ña'anj an ni̱ huê danj na̱nj gahuin sô' 'ngo̱ sí ni̱ka̱j sun nìko riñan nej guiì yùmàn'an.
42024020	Dadin' naga'hui' nej rej huin ña̱an ngà nej sí ni̱ka̱j su̱n riñan nej ñûnj guendâ da̱gahui' nej sô' Ma̱'an Jesús ni̱ gudunikò' rùgùtsì nej sô' riñan rugutsìi Ma̱'an.
42024021	Dadin' gana'huìj nej ñûnj si sô' huin sí gi̱'hiaj ga̱na̱ni̱n Israel; sani̱ huê danj na̱nj, gà' gisîj huà'nï̀nj gui gahuin daran' nej nânj.
42024022	Huê danj na̱nj gà' duyu'hui' da̱'a̱j nej siyànà ni̱ka̱j dugui' ngà nej ñûnj, ni̱ àsìj hua ni̱gan' gui hia̱j ga'anj gi̱ni̱'hiaj ninj ña̱n gachin' nej sô' nneè Ma̱'an Jesús;
42024023	sani̱ nun gi̱ni̱'in ninj nneè kú sô' hiuj dânj, ni̱ ga'na' gànàtà' ninj gu̱nïn nej ñûnj si gini'in ninj nej ángel, ni̱ gataj nej ángel dânj gu̱nïn ninj si hua̱ nì'nà' Ma̱'an Jesús.
42024024	Ni̱ ga'anj da̱'a̱j nej sí ni̱ka̱j dugui' ngà nej ñûnj ña̱n gachin' nej sí nneè kú Ma̱'an Jesús, ni̱ huê dàj rûn' gataj nej siyànà nânj huê danj hua ya̱ngaj gini'in nej sô' taj nej sô, sani̱ nun gi̱ni̱'in nej sô' nneè kú Ma̱'an Jesús taj nej sô' mánj.
42024025	Hiô' ni̱ gataj Ma̱'an Jesús: —Aya̱' nej sí suj ni̱ na'hue ga̱ya̱ka̱j guendâ nej suj gà' mánj, ni̱ ûta ràn gùyùmàn ruhuâ nimân nej suj daran' nej nuguan' gataj nej sí gataj dàj ga̱huin.
42024026	Sê hua̱ ni̱ña̱n si̱ huê dànanj gi̱ran' Ma̱'an Cristo, ni̱ ne' rùkù na̱'anj yàtà'a ñan gane ginikaj sunj rà' saj ûn'.
42024027	Ni̱ gayi'ij ni̱ ganataj nuguan' nnùn riñan librû àsìj nga gachrûn sachij Moisés, ni̱ ganataj dàj gachrûn nej sô' gataj dàj gahuin, ni̱ nadiganj daran' nej nuguan' ga'min rayi'ij riñan nej sô'.
42024028	Huê danj ni̱ guchi' nej sij ña̱n nngaj ranchu ña̱n hua̱j nej sij dânj, ni̱ man si̱ gi'hiaj Ma̱'an Jesús si̱ nda ga̱n' doj hua gà'an.
42024029	Sani̱ gi'hiaj guesâ nguèj sij si gùnàj Ma̱'an Jesús ñan gùnàj nguèj sij ni̱ gataj nguèj sij: —Gùnàj sô' hiuj nan, dadin' gà' 'na̱' gìnìn ni̱ gà' 'na̱' ga̱tu̱ gui. Huê danj ni̱ gatûj Ma̱'an Jesús guendâ gu̱na hue' ñan gùnàj nguèj sij.
42024030	Ni̱ nga nne Ma̱'an Jesús yi'nḯn Mesa ngà nej sij, ni̱ gida'a rachrúun ni̱ ga'huij si̱ guruhuâ Ma̱'an Ña'anj an, ni̱ guchra' da̱'a rachrúun, ni̱ ga'huij yâ nej sij.
42024031	Hiô' ni̱ ganayigï̀n rune ñan nguèj sij, ni̱ ganani'in nguèj sij Ma̱'an; sani̱ nun gi̱ni̱'in da'nga' nguèj sij ni̱ nitaj nne ngà nguèj sij gà' mánj.
42024032	Ni̱ gataj da' go'ngo̱ nguèj sij: —Sê nda ña'an chre gi'hia ruhuâ nimûn', nga nï̀n' ga'min ngò' nga 'no' ruhuâ chre̱j e ni̱ ganataj si-nùguàn' Ma̱'an Ña'anj an riñun' rà' saj ûn'.
42024033	Ni̱ huê gè orâ dânj ganayumàn nguèj sij, ni̱ gana'na' nguèj sij yuman' snà'ànj Jerusalén, ni̱ ganari' nguèj sij nej yàn nej sô' ga'na' ga̱huin chru̱n riñan Ma̱'an Jesús, ni̱ nne a'ngô da̱'a̱j nej sí guyumân ruhuâ ni'in Ma̱'an Jesús hiuj dânj,
42024034	A'min nej sô' mân nej sô' ni̱ gataj nej sô': —Yàngà' hia nï̀n' ni̱ gana'nï̂nj Ma̱'an Jesús siganï̂nj nej nîman, dadin' gidiganj Ma̱'an riñan Simón na̱nj ánj.
42024035	Hiô' ni̱ gayi'ì nguèj sij ni̱ ganata' nguèj sij dàj giran' nguèj sij nga huaj nguèj sij ruhuâ chre̱j e, dadin' ganani'in nguèj sij Ma̱'an Jesús nga ga'ne' da̱'a rachrúun ni̱ dàj ga'min nga ga'huij si guruhuâ Ma̱'an Ña'anj an.
42024036	Nga nï̀n' a'min nej sij nej nuguan' nânj mân nej sij, ni̱ ganikïn' Ma̱'an Jesús da̱nï̱n ña̱n màn nej sij, ni̱ gata: —Ga̱ dïn'ïnj ruhuâ nej suj.
42024037	Hiô' ni̱ ûta guyu'hui' nej sij ni̱ ûta gahuin ña̱'anj ruhuâ nej sij, ni̱ ganï̂n ruhuâ nej sij si 'ngo̱ sta'naj a huin sa ni̱kï̱n' gini'hiaj nej sij ruhuâ nej sij.
42024038	Sani̱ gataj Ma̱'an Jesús gu̱nïn nej sij: —Nùnj huin saj ni̱ ûta yu'hui' nej suj, ni̱ ganï̂n ruhuâ nej suj dànanj rà'aj.
42024039	Gi̱ni̱'hiaj nej suj dàj hua ra'á ni̱ dàj hua dakô, dadin' huê ñùnj huin sa ni̱kï̱n' gini'hiaj nej suj; ni̱ gàgàn' ra'a nej suj ñùnj, ni̱ gini'hiaj nej suj ñùnj; dadin' 'ngo̱ sta'naj a ni̱ sê nneè ngà kúu huin, dadin' ñùnj ni̱ nneè ni̱ kúu huin nikḯn riñan nej suj na̱nj ánj.
42024040	Ni̱ nga gata nej nuguan' nânj, ni̱ gidiganj dàj hua ra'a ngà dako ñan gi'nïnj gakḯï.
42024041	Ûta gahuin nìhià' ruhuâ nej sij, sani̱ huê danj na̱nj hua̱ na̱nj na'hue gùyùmàn sà' ruhuâ nej sij, ni̱ ûta gahuin ña̱'anj ruhuâ nej sij, ni̱ gata gu̱nïn nej sij: —Ni̱ka̱j nej suj doj sa yo̱' nî'.
42024042	Hiô' ni̱ ga'hui' nej sij 'ngo̱ dasû yukuaj ginitï̂n, ni̱ 'ngo̱ sikôj màn ga̱tsi̱ yutan ra'a Ma̱'an Jesús.
42024043	Ni̱ gida'a Ma̱'an Jesús, ni̱ yaj gini'in daran' nej sij.
42024044	Ni̱ gataj Ma̱'an Jesús: —Huê nej nuguan' nânj huin sa ga'mînj, nga nï̀n gané ngà nej suj: Si ña̱'a̱n huaj si gìsìj daran' nej nuguan' nnùn riñan ñanj gachrûn Moisés rayi'í, ngà nej nuguan' gachrûn nej sô' gataj dàj ga̱huin, ni̱ nej nuguan' nnùn riñan ñanj librû salmos.
42024045	Hiô' ni̱ gi'hia si ga̱na̱yi̱'nï̱n da'nga nej sij, ni̱ ga̱'hue garânj da'nga' ruhuâ nej sij dàj taj riñan ñanj si-nùguàn' Ma̱'an Ña'anj an.
42024046	Ni̱ gata gu̱nïn nej sij: —Huê danj nnunj riñan ñanj, ni̱ hua̱ ni̱ña̱n si gàhuì' Ma̱'an Cristo, ni̱ ga̱chi̱n huà'nï̀nj gui ni̱ gana'nïn siganï̂nj nej nîman;
42024047	ni̱ ga̱ra̱n sun nej suj siyu̱gui Ma'án nga ga̱'mi̱n nej suj ni̱ gànàtà' na'anj nej suj si ña̱'a̱n hua̱j si̱ nànìkàj ruhuâ nej guiì rayi'î si-ga̱kïn' ninj, ni̱ gini'in ninj si ga̱'hue gi̱nikâ nimân nìko rayi'î si-ga̱kïn' daran' ninj màn nï̀n' gàchrà' ruhuâ yumiguìi, ni̱ gàyì'ì nej suj ga̱'mi̱n nej suj àsìj Jerusalén.
42024048	Nej suj huin sa gini'in dàj gahuin nej nânj.
42024049	Hia̱j ni̱, gà'nï̀n ga'na' Ma̱'an Espíritu Santo riñan nej suj dàj rûn' rikî Ma̱'an Rê si-nùguàn'anj, sani̱ gànà'huìj nej suj gimàn nej suj ruhuâ yuman' snà'ànj Jerusalén, nda ga̱na̱huin nùkuaj nej suj gi̱'hia̱j Ma̱'an Ña'anj nne yàtà'a.
42024050	Ne' rùkù ni̱ ginikaj Ma̱'an Jesús ga'an nej sij nda Betania, ni̱ ganachi nikaj ra'a yàtà'a, ni̱ gata si ga̱'na̱' sa hua̱ hue'ê riñan nej sij.
42024051	Ni̱ nga nï̀n' nikïnj naga'huij nuguan' hua̱ hue'ê riñan nej sij, ni̱ gahui ni̱ ga'an yàtà'a.
42024052	Ni̱ nga gisîj ginûn ña̱'a̱nj nej sij Ma̱'an, ni̱ ûta ganahuin nìhià' ruhuâ nej sij ni̱ nanikàj nej sij nan' nej sij yuman' snà'ànj Jerusalén;
42024053	ni̱ daran' nej gui nne nej sij ruhuâ hue' nûhui, ni̱ gachrá nej sij chra'a ni̱ a'min hue'ê nej sij yi'î Ma̱'an Ña'anj an. Ni̱ huê danj huin rû'huaj na̱nj ánj.
43001001	Àsìj sinï̱ïn ni̱ Nuguan'an gahuin, ni̱ gane nìchrùn' Nuguan' dânj ngà Ma̱'an Ña'anj an, ni̱ Nuguan' dânj huin Ma̱'an Ña'anj an.
43001002	Ni̱ nuguan' nânj gane àsìj sinï̱ïn ngà Ma̱'an Ña'anj an.
43001003	Ni̱ Nuguan' nânj huin sa gi'hiaj daran' nej sa màn gurugui' gini'hio'; ni̱ si nuhui' Nuguan'an gi'hiaj, ni̱ gà' si 'ngo̱ nej sa màn gini'hio' nitaj mân mánj.
43001004	Ni̱ ngà Nuguan' nânj gane sa nì'nà'a, ni̱ sa nì'nà' dânj gi'hiaj garânj da'nga' ruhuâ nej guiì.
43001005	Ni̱ sa yigï̀n dânj gi'hiaj giyigï̀n ñan hua̱ ru̱mi̱n'in, sani̱ nun gùnùkuaj sa ru̱mi̱n' dânj gi̱'hia ga̱huin ru̱mi̱n' riñan sa yigï̀ïn mánj.
43001006	Ga 'ngo̱ sí dânj ni̱ Juan gù'nàj sô', dadin' Ma̱'an Ña'anj an ga'nḯn ga'na' sô'.
43001007	Ga'na' sô' dadin' gahuin sô' 'ngo̱ sí gini'in, ni̱ ganata' sô' rayi'î sa yigï̀n dânj da'nga ni̱ gùyùmàn ruhuâ nej guiì ni'in ninj rayi'î sa yigï̀ïn ngà si-nùguàn' sô'.
43001008	Sê sa yigï̀n huin sô' mánj, ga'na' gànàtà' sô' rayi'î sa yigï̀ïn.
43001009	Ni̱ sa yigï̀n yàngà' dânj, huin sa gudugùn riñan daran' nej guiì ni̱ ga'naj ruhuâ yumiguìi nânj.
43001010	Ni̱ nne sa yigï̀n dânj ruhuâ yumiguìi, ni̱ Ma̱'an sa yigï̀n dânj gi'hiaj yumiguìi; sani̱ nun gi̱ni̱'in nej guiì màn ruhuâ yumiguìi nânj sa yigï̀ïn mánj.
43001011	Ga'na' Ma̱'an sa yigï̀n dânj riñan nej guiì huin yiñan, sani̱ nun ga̱na̱huin rà'a ninj Ma̱'an mánj.
43001012	Sani̱ daran' nej guiì ganahuin ra̱'a Ma̱'an Jesús, ni̱ guyumân ruhuâ ninj ni'in ninj siyu̱gui Ma̱'an, ni̱ ga̱na̱huin ra̱'a ninj nanì'hiaj ninj ni̱ ga̱huin ninj da'ní Ma̱'an Ña'anj an.
43001013	Ni̱ ga̱'nga̱ nàkà nej guiì nânj sani̱ sê sa garan' ruhuâ nej guiì gahuin mánj Ma̱'an Ña'anj an huin sa gi'hiaj na̱nj ánj.
43001014	Ni̱ Nuguan' dânj gahuin síi, ni̱ gane siganï̂nj nê' ni̱ gini'în' si ûta nu̱kua, ni̱ nu̱kua dadin' huin 'ngo̱ rïn Da'ní Ma̱'an Rê, ûta sunuj hua ruhuaj ni̱ huin 'ngo̱ sa yàngà'a.
43001015	Ni̱ gananï̂n Juan rayi'î Ma̱'an Jesús, ni̱ ûta nùkuaj ga'min sô' ni̱ gataj sô': —Huê rayi'î sô' nânj huin sa gatâ: Ga̱'na̱' 'ngo̱ sí dânj ne' rùkùj, ni̱ ga̱na̱huin ña̱n sô' riñânj; dadin' gà' si̱nï̱n sô' huin gà' da' ñùnj.
43001016	Dadin' sa ni̱ka̱ hua riñan Ma̱'an sô' huin sa ganahuin ra̱'a darûn', ni̱ ganahuin ro'ô' sunuj u ni̱ gànàtà' doj sunuj u yichrá nej sa ganahuin ro'ô'.
43001017	Dadin' riñan sachij Moisés guyumân si-ley Ma̱'an Ña'anj an, sani̱ sunuj u ngà sa yàngà'a gidigân Ma̱'an Jesucristo.
43001018	Gà' si 'ngo̱ nej guiì nun gi̱ni̱'in dàj hua Ma̱'an Ña'anj an mánj; man 'ngo̱ rïn Da'nin, sa gane ngà Ma̱'an huin sa ni'in dàj hua Ma̱'an ni̱ ô' huin sa gidigân dàj hua Ma̱'an.
43001019	Ni̱ huê dànanj gataj Juan duguata' nnee, riñan nej rej ngà riñan nej levita nga ga'nḯn nej judío nne ruhuâ yuman' snà'ànj Jerusalén nga ga'anj gàchìnj na'anj nej sô' ni̱ gataj nej sô': Ahuin sí huîn' rà'aj.
43001020	Ni̱ ganata' sô' ni̱ nun ga̱chri̱ huì sô' ni̱ gataj sô': —Sê huin Cristo mánj.
43001021	Ni̱ gachín na'anj nej sí dânj ni̱ gataj nej sô': —Ni̱ ahuin si huîn' rà'aj. Si huê' huin Elías sà'. Ni̱ gataj Juan: —Sê huin Elías mánj. Ni̱ gachín na'anj nej sí dânj: —Si huê' huin profeta ga̱'na̱' sà': Nanikàj Juan ni̱ gataj sô': —Sê danj huín mánj.
43001022	Ni̱ gataj nej sí dânj: —Hiô' ni̱ ahuin sí huîn' rà'aj. Da'nga ni̱ gi̱nikaj nej ñûnj nuguan'an ga̱'a̱nj nej ñûnj riñan nej sí ga'nḯn ga'na nej ñûnj. Ni̱ dàj taj' rayi'î Ma̱'ân' rà'aj.
43001023	Ni̱ gataj sô': —Ñùnj huin 'ngo̱ sí ni̱ka̱j si-nùguàn' 'ngo̱ sí ga̱'mi̱n nùkuaj riñan hio'ó nàkòo: “Na̱gi̱'hiaj ni̱ka̱ nej suj ma̱'an nej suj riñan Ma̱'an Señor” —dàj rûn' gataj Isaias sô' gataj dàj ga̱huin.
43001024	Ni̱ nej sí ga'anj gàchìnj na'anj dânj huin yi'nïn' nej dùguì' nej sí fariseo.
43001025	Ni̱ gachín na'anj nej sô', ni̱ gataj nej sô': —Nùnj huin saj ni̱ duguata' nne', si sê Cristo, ni̱ si sê Elías, ni̱ si sê sô' gataj dàj ga̱huin huîn' rà'aj.
43001026	Nanikàj Juan ni̱ gataj sô': —Ñùnj ni̱ man ruhuâ nnee duguata' nnej nej guiì; sani̱ siganï̂nj nej suj nne 'ngo̱ sí danj sani̱ nun ni'in nej suj sô' mánj.
43001027	Sí nânj 'na' ne' rùkùj, sani̱ gà' si̱nï̱n sô' huin gà' da' ñùnj, sani̱ nà'àj ñânj ga̱na̱chí nnïnj 'nï̱nj kanj 'nï̱nj dakó sô'.
43001028	Huê dànanj gahuin riñan hio'ó Betania, ne' ané du'hua kïn Jordán, ñan nu̱n Juan duguata' nne sô' nej guiì.
43001029	A'ngô gui dânj ni̱ gini'in Juan duguata' nnee si 'na̱' nichì Ma̱'an Jesús ñan ni̱kï̱n' sô' ni̱ gataj sô': —Gi̱ni̱'hiaj nej suj dadin' hiuj nânj 'na' si-Ma̱tsï̱j Ma̱'an Ña'anj an ni̱ huej huin sa gi̱'hiaj gànàrë̀' si-ga̱kïn' nej guiì.
43001030	Huê rayi'î Ma̱'an nânj huin sa gatâ gu̱nïn nej suj: “Ne' rùkùj 'na' 'ngo̱ sí dânj, ni̱ huin ña̱n sô' riñânj; dadin' gà' si̱nï̱n sô' huin gà' da' ñùnj.”
43001031	Sani̱ nun ni'ín dàj hua Ma̱'an sô' mánj; sani̱ ga'na' Ma̱'an sô' guendâ gi̱ni̱'in nej guiì màn yuman' Israel Ma̱'an sô', rayi'î dan duguata' nnêj nej guiì da'nga ni̱ gini'in ninj Ma̱'an sô'.
43001032	Ni̱ ganata' Juan sa gini'in sô' ni̱ gataj sô': —Gini'ín gininj Ma̱'an Espíritu Santo ga'naj ne' yàtà'a ni̱ huaj dàj rûn' hua ya'àan ni̱ ga̱ta̱j ahui sô' na̱nj ánj.
43001033	Ni̱ gà' nun ni'ín sij mánj; sani̱ Ma̱'an sa ga'nḯn ga'na' du̱guata' nnêj gataj: “Ni̱ sa a̱hui gi̱ni̱'în' gàtà' Ma̱'an Espíritu Santo, ni̱ ga'anj ga̱ne ahui sô', ni̱ huê Ma̱'an sô' huin sa du̱guata' nne ngà Ma̱'an Espíritu Santo nej guiì na̱nj ánj.”
43001034	Ni̱ gini'ín, ni̱ rayi'î dan ganatá si huê sij huin Da'ní Ma̱'an Ña'anj an.
43001035	A'ngô gui dânj ni̱ ni̱kï̱n' ñûn Juan, ngà huìj nej sí ga'na' ga̱huin chru̱n riñan sô'.
43001036	Ni̱ nga gini'in sô' aché nun Ma̱'an Jesús hiuj dânj, ni̱ gataj sô': —Si-Ma̱tsï̱j Ma̱'an Ña'anj an aché nun hiuj nânj na̱nj ánj.
43001037	Ni̱ nga gunïn nguèj sí ga'na' ga̱huin chru̱n riñan Juan nej nuguan' nânj, ni̱ ginikò' nguèj sô' ga'anj nguèj sô' rukû Ma̱'an Jesús.
43001038	Ni̱ nanikàj Ma̱'an Jesús gini'hia riñan nguèj sô' ni̱ gata: —Ahuin si nana'hui' nguèj suj rà'aj. Ni̱ gataj nguèj sô': —Rabí (nuguan' nânj ruhuaj ga̱ta Maestrûj), dànè' nne Ma̱'ân rè' rà'aj.
43001039	Ni̱ gata gu̱nïn nguèj sô': —Ga̱'na̱' nguèj suj ni̱ gi̱ni̱'in nguèj suj ñan nné. Ni̱ ga'anj nguèj sij nngaj ni̱ gini'in nguèj sij ñan nne, ni̱ gane nguèj sij gui dânj ñan nne Ma̱'an; dadin' gà' gisîj aga' ga'ânj ne' niìn.
43001040	Andrés huin dinḯn Simón Pedro, huin 'ngo̱ nguèj sí gunïn ga'min Juan, ni̱ ginikò' nguèj sô' rukú Ma̱'an Jesús ga'anj nguèj sô'.
43001041	Ni̱ ganari' si̱nï̱n sô' dinḯn sô' Simón, ni̱ gataj sô': —Ganari' nej ñûnj Ma̱'an Mesías —ni̱ nuguan' nânj ruhuaj ga̱ta, Ma̱'an Cristo.
43001042	Ni̱ ni̱ka̱j sô' dinḯn sô' Simón ga'na' sô' riñan Ma̱'an Jesús. Ni̱ gini'hiaj Ma̱'an Jesús riñan Simón ni̱ gata gu̱nïn sô': —Sò' huin Simón, ni̱ huîn' da'ní Jonás; ni̱ si-yu̱guît ga̱huin Cefas —ni̱ Cefas ruhuaj ga̱ta, Pedro.
43001043	A'ngô gui dânj ni̱ ganï̂n ruhuâ Ma̱'an Jesús gà'an riñan hio'ó Galilea, ni̱ ganari'ij Felipe, ni̱ gata gu̱nïn sô': —Gi̱nikô' sò' rukú.
43001044	Ni̱ yiñán Felipe huin yuman' snà'ànj gù'nàj Betsaida, yuman' snà'ànj huin yiñán Andrés ngà Pedro.
43001045	Ni̱ ganari' Felipe Natanael ni̱ gataj sô': —Ganari' nej ñûnj Ma̱'an Jesús nne ruhuâ yuman' Nazaret, sô' huin da'ní José, sô' ràyì'ì gachrûn sachij Moisés riñan si-ley Ma̱'an Ña'anj an, dadin' huê dànanj gachrûn nej sô' gataj dàj ga̱huin.
43001046	Ni̱ gataj Natanael: —Ga̱'hue ga̱hui̱ 'ngo̱ sa hua̱ hue'ê ruhuâ yuman' Nazaret na̱nj nî'. Ni̱ gataj Felipe: —Ga̱'na̱' sò' ni̱ gi̱ni'în' àj nï̂n.
43001047	Ni̱ nga gini'in Ma̱'an Jesús si 'na̱' nichì Natanael riñanj, ni̱ gata gu̱nïn sô': —Hiuj nânj 'na' 'ngo̱ sí Israelita dagahuin yàngà', ni̱ nitaj sa digañu'unj un nun ruhuâ nimân sô' mánj.
43001048	Ni̱ gataj Natanael gu̱nïn Ma̱'an Jesús: —Dànè' gini'în rè' ñùnj rà'aj. Nanikàj Ma̱'an Jesús ni̱ gata gu̱nïn sô': —Nga nï̀n' ga̱chin gàkï̀nj Felipe ga̱'na̱' riñânj, ni̱ gà' gini'ín sò' nga nikïn' riki chrun îgu.
43001049	Nanikàj Natanael ni̱ gataj sô': —Rabí, sò' huin Da'ní Ma̱'an Ña'anj an; ni̱ Ma̱'an rè' huin Rey ni̱ka̱j su̱n riñan hio'ó Israel.
43001050	Nanikàj Ma̱'an Jesús ni̱ gata: —Guendâ gatâ: Si gini'ín si ni̱kï̱n' riki chrun îgu, ni̱ rayi'î dan ni̱ guyumân ruhuâ' ni'în' ñùnj. Sani̱ dànanj nìko doj ga̱ sa gi̱ni̱'în' na̱nj ánj.
43001051	Ni̱ gataj Ma̱'an Jesús: —Yàngà', ni̱ yàngà' hia nï̀n' gàtà gu̱nïn nej suj: Ni̱ gi̱ni̱'in nej suj si ga̱na̱'yi̱'nï̱n yàtà'a ni̱ gi̱ni̱'in nej suj si ga̱hui̱ nej ángel gunânj gi̱'tsi riñan Ma̱'an Ña'anj an ga'anj ninj yàtà'a ni̱ ga̱na̱ni̱nj ninj ga̱'na̱' ninj ñan nne Ma̱'án.
43002001	Ni̱ yichrá huà'nï̀nj gui ni̱ ga̱ra̱n ra̱'a 'ngo̱ sí dânj ruhuâ yuman' gù'nàj Kaná huin do'ó Galilea; ni̱ nne nni Ma̱'an Jesús hiuj dânj.
43002002	Ni̱ gakḯn nej sij ga'anj Ma̱'an Jesús ni̱ huê danj na̱nj ga'anj nej sí ga'na' ga̱huin chru̱n riñan Ma̱'an gi'ñanj hua̱ hiuj dânj.
43002003	Ni̱ ganahuij nne bino, ni̱ gataj nni Ma̱'an Jesús gu̱nïn: —Nitaj nne bino nun gà' mánj.
43002004	Ni̱ gataj Ma̱'an Jesús: —Nùnj huin saj ni̱ gataj' dànanj gu̱nḯn. Ni̱ hua̱ na̱nj ga̱chin gàyì'ìj si-sùnj rà'aj.
43002005	Ni̱ gataj nni Ma̱'an Jesús gu̱nïn nej sí màn gi'hiaj sun hiuj dânj: —Daran' sa ga̱ta̱j Ma̱'an Jesús gu̱nïn nej suj ni̱ da̱gahuin nej suj na̱nj ánj.
43002006	Ni̱ nne huàtàn' hiëj ruhuâ ku̱sala xi hiuj dânj, ni̱ ruhuâ nej hiëj dânj gachra nej judío nne garânj sun nej sô' nga nagi'hiaj sà' nej sô' ma̱'an nej sô', ni̱ gatûj huìj xia chì' litrûj nnee ruhuâ da̱'a̱j nej hiëj dânj ni̱ a'ngô da̱'a̱j nej hiëj dânj gatûj huà'nï̀nj xia chì' litrûj nnee.
43002007	Ni̱ gataj Ma̱'an Jesús: —Ga̱chra nej suj nnee ruhuâ nej hiëj ku̱sala dânj. Ni̱ nda ganahuin gu̱ña̱n riñanj nej hiëj ku̱sala dânj gachra nnee gi'hiaj nej sij.
43002008	Hiô' ni̱ gataj Ma̱'an Jesús: —Gi̱ri̱ nej suj do̱j nne nnùn ruhuâ hiëj ku̱sala dan, ni̱ gi̱nikaj nej suj ga̱'a̱nj nej suj riñan sí gayakaj guendâ dàj go'oj ánj. Ni̱ ginikaj nej sij ga'anj nej sij riñan sí gayakaj guendâ dàj go'o nne dânj.
43002009	Ni̱ nga gisîj gayakaj guendâ sí nânj dàj go'o nne ganahuin nne bino, sani̱ nun ni'in sô' dànè' ga'na' nne bino dânj, sani̱ ni'in sà' nej sí màn gi'hiaj suun si nne huìj i ginun ruhuâ nej hiëj ku̱sala ni̱ ganahuin nne bino, huê danj ni̱ gakḯn sô' ga'na' sí garan rà'a.
43002010	Ni̱ gataj sô': —Daran' nej síi go'o si̱nï̱n nne bino sà'a, ni̱ nga gà' ûta go'o sta'u nej sí guyumân gi'ñanj dânj, ni̱ ne' rùkù ni̱ ga'hui' sij nne bino ninaj doj huaa go'o nej sí dânj; sani̱ sò' ni̱ hua̱ na̱nj nu̱n nne bino sà'a gi'hiâ' nda orâ nânj.
43002011	Huê nânj huin 'ngo̱ da'nga si̱nï̱n gi'hiaj Ma̱'an Jesús yuman' Kaná huin do'ó Galilea, ni̱ gidiganj si huin 'ngo̱ sí ni̱ka̱j suun; ni̱ guyumân ruhuâ nej sí 'na̱' ga̱huin chru̱n riñanj ni'in nej sô' Ma̱'an.
43002012	Ne' rùkù nga gisîj gahuin nej nânj ni̱ ga'anj nej sij Kapernaúm, ni̱ hua̱j nni, ni̱ huaj nej dinïn ni̱ huê danj na̱nj hua̱j nej sí ga'na' ga̱huin chru̱n riñanj nngaj, sani̱ do̱j gui gane nej sij ruhuâ yuman' dânj.
43002013	Ni̱ gà' gahuin nichrun' gùyùmàn gi'ñanj pascua huin si-gi̱'ña̱nj nej sí judío; ni̱ ga'anj Ma̱'an Jesús yuman' snà'ànj Jerusalén,
43002014	ni̱ ganari'ij si màn nej sí gudu'huêj rô, ni̱ màn nej sí gudu'huêj matsïj ï ni̱ màn nej sí gudu'huêj ya'àan, ni̱ nne nej sí nadunâ san'anj an ruhuâ hue' huin nuhuî nìko.
43002015	Ni̱ nga gini'in si dànanj hua ruhuâ nûhui, ni̱ gi'hia 'ngo̱ yu̱guati ni̱ duguañunj, ni̱ girij daran' nej guiì màn ruhuâ hue' dânj, ni̱ huê danj na̱nj girij nej matsïj ï, nej rô, ni̱ guduya'nï̱nj si-san'anj nej sí nadunâ san'anj an, ni̱ dunatu si-mesa nej sô';
43002016	ni̱ gataj Ma̱'an gu̱nïn nej sí gudu'huêj ya'àan: —Gu̱xu̱n nej suj si-'hiaj nej suj hiuj nânj, ni̱ si̱ gi'hiaj nej suj si dukuâ Ma̱'an Rê ni̱ ga̱huin ñan gànè' rasu̱un mánj.
43002017	Hiô' ni̱ gananun ruhuâ nej sí 'na̱' ga̱huin chru̱n riñan Ma̱'an Jesús si huê dànanj taj riñan ñanj: “Ni̱ ûta ga'man ruhuâj dadin' gi'hiaj kï̱j nej suj ruhuâ dukuâ Ma̱'ân rè'.”
43002018	Hiô' ni̱ nanikàj nej sí judío ni̱ gataj nej sô'. —Ahuin 'ngo̱ da'nga' gidigân' riñan nej ñûnj ni̱ gi'hiâ' daran' nej nânj rà'aj.
43002019	Nanikàj Ma̱'an Jesús ni̱ gata: —Du̱guane nej suj hue' nuhuî nânj, ni̱ yichrá huà'nï̀nj gui ni̱ gànàsìj ñûn a'ngoj gi̱'hia.
43002020	Hiô' ni̱ gataj nej sí judío: —Huìj xia huàtàn' hio'o ginûn huin nej sij da'nga gisîj hue' nuhuî nânj. Ni̱ sò' taj si huà'nï̀nj gui ni̱ gànàsìj ñunj gi̱'hiá' na̱nj nî'.
43002021	Sani̱ ga'min Ma̱'an Jesús dànanj rayi'î nuhuî huin nneè kú Ma̱'an.
43002022	Ni̱ nga gana'nï̂nj Ma̱'an Jesús siganï̂nj nej nîman, ni̱ gananun ruhuâ nej sí ga'na' ga̱huin chru̱n riñanj rayi'î nej nuguan' ga'min; ni̱ guyumân ruhuâ nej sô' ni'in nej sô' sa taj riñan ñanj si-nùguàn' Ma̱'an Ña'anj an ngà nej nuguan' ga'min Ma̱'an Jesús.
43002023	Ni̱ nne Ma̱'an Jesús yuman' snà'ànj Jerusalén nej gui nga ginun gi'ñanj pascua, ni̱ ûta gà'ì nej guiì guyumân ruhuâ ni'in siyu̱gui Ma̱'an, dadin' gini'in ninj ganahuin nej guiì gi'hiaj Ma̱'an.
43002024	Sani̱ nitaj si guyumân nìko ruhuâ Ma̱'an Jesús ni'in si-nùguàn' nej guiì dânj, dadin' ni'in dàj ganï̂n ruhuâ daran' ninj,
43002025	ni̱ nitaj si gana'huìj Ma̱'an Jesús si gànàtà' a'ngô nej guiì dàj hua sa gi'hiaj nej guiì, dadin' ûta hue'ê ni'in Ma̱'an dàj hua ruhuâ nimân ninj.
43003001	Hua̱ 'ngo̱ sí dânj ni̱ huin sô' yi'nïn' nej fariseo, ni̱ gù'nàj sô' Nicodemo, ni̱ huin ña̱n sô' riñan nej judío.
43003002	Ni̱ ga'na' sí nânj ne' ñàn'an ñan nne Ma̱'an Jesús, ni̱ gataj sô': —Maestrûj, ni'in nej ñûnj si Maestrû huin Ma̱'ân rè' dadin' Ma̱'an Ña'anj an ga'nḯn ga'na' Ma̱'ân rè'; dadin' gà' si 'ngo̱ síi si̱ ga'hue gi̱'hiaj nej da'nga'a dàj rûn' gi'hiaj Ma̱'ân rè', si nitaj Ma̱'an Ña'anj an nne ngà sij mánj.
43003003	Nanikàj Ma̱'an Jesús ni̱ gata: —Yàngà', ni̱ yàngà' hia nï̀n' gàtà gu̱nï̂n', ni̱ guiì si̱ ga'nga nàkà ñûn ni̱ si̱ ga'hue ga̱huin ninj da'ní Ma̱'an Ña'anj an mánj.
43003004	Ni̱ gataj Nicodemo gu̱nïn Ma̱'an Jesús: —Dàj gi̱'hiaj 'ngo̱ guiì ga̱'hue ga̱'nga̱ nàkà ñûn ninj nga gà' achij ninj rà'aj. Ga̱'hue ga̱tu̱ ñûn ninj ruhuâ riki nni ninj, ni̱ ga̱'nga̱ ñûn ninj na̱nj nî'.
43003005	Nanikàj Ma̱'an Jesús ni̱ gata: —Yàngà', ni̱ yàngà' hia nï̀n' gàtà gu̱nïn', ni̱ guiì si̱ ga'nga nàkà ngà nnee ni̱ sisi̱ si̱ ga̱'nga̱ nàkà ninj gi̱'hiaj Ma̱'an Espíritu Santo, ni̱ si̱ ga'hue ga̱huin ninj Da'ní Ma̱'an Ña'anj an mánj.
43003006	Guiì ga'nga riki nni, ni̱ nneè huin ninj; ni̱ guiì ga'nga nàkà gi'hiaj Ma̱'an Espíritu Santo, ni̱ ganahuin nì'nà' nimân ninj.
43003007	Si̱ gahuin ña̱'anj ruhuâ' guendâ gatâ gu̱nï̱n': “Si ña̱'a̱n huaj si ga̱'nga̱ nàkà daran' nej guiì mánj.”
43003008	Dadin' nanèe ni̱ ga'huij dànè' garan' ruhuaj, ni̱ gunïn' si gayïj gachinj hua; sani̱ nun ni'în' dànè' 'naj, ni̱ nun ni'în' dànè' hua mánj; ni̱ huê danj huin guiì ga'nga nàkà ñûn gi'hiaj Ma̱'an Espíritu.
43003009	Nanikàj Nicodemo ni̱ gataj sô': —Dàj ga̱'hue ga̱huin sa gataj Ma̱'an rè' rà'aj.
43003010	Nanikàj Ma̱'an Jesús ni̱ gata gu̱nïn sô': —Maestrû huîn' riñan yuman' Israel, ni̱ nun garânj da'nga' ruhuâ rayi'î nuguan' nânj rà' sa ûn'.
43003011	Yàngà', ni̱ yàngà' hia nï̀n' gàtà gunï̂n', ni̱ man sa ni'in nej ñûnj ga'min nej nûnj, ni̱ man sa gini'in nej ñûnj huê dan huin sa ganata' nej ñûnj; sani̱ na'huej nej suj ga̱na̱huin ra̱'a nej suj sa ganata' nej ñûnj mánj.
43003012	Ni̱ si ga'mînj rayi'î nej sa màn riñan hio'óo riñan nej suj, ni̱ na'hue gùyùmàn ruhuâ nej suj, ni̱ dàj gi̱'hiaj nej suj ga̱'hue gùyùmàn ruhuâ nej suj si gànàtàj rayi'î nej sa màn yàtà'a rà'aj.
43003013	’Gà' si 'ngo̱ guiì nun ga̱'a̱nj yàtà'a mánj, man 'ngo̱ rïn sa gininj ga'na' ne' yàtà'a, ni̱ huê dânj huin Ma'án.
43003014	Ni̱ dàj rûn' gi'hiaj Moisés nga godoko' sô' 'ngo̱ yukuáa riñan 'ngo̱ chrun riñan hio'ó nàkòo, ni̱ huê danj na̱nj ña̱'a̱n huaj si go̱doko' nej sij ñùnj riñan rugutsìi.
43003015	Da'nga ni̱ daran' nej guiì gùyùmàn ruhuâ ni'in ñùnj, ni̱ si̱ ga'anj ni̱'hia̱ ninj, dadin' gànà'nï̀nj ninj ni̱ ga̱ne nìgànj ninj yiñán Ma̱'an Ña'anj an na̱nj ánj.
43003016	’Dadin' huê danj ni̱ ga 'ì ruhuâ Ma̱'an Ña'anj an ni'in nej guiì màn ruhuâ yumiguìi, rayi'î dânj ni̱ ga'nïn ga'na' 'ngo̱ rïn Da'nin riñan ninj, ni̱ daran' nej guiì gùyùmàn ruhuâ ni'in Da'ní Ma̱'an, ni̱ si̱ ga'anj ni̱'hia̱ ninj, ni̱ ga̱ne nìgànj ninj ngà Ma̱'an.
43003017	Dadin' nun gà'nï̀nj Ma̱'an Ña'anj an ga̱'na̱' Da'nin ruhuâ yumiguìi nânj guendâ gi̱'hia si ga̱'a̱nj ni̱'hia̱ nej guiì mánj, ga'na' Ma̱'an Da'nin guendâ gi̱'hia si ga̱na̱ni̱n nej guiì.
43003018	’Guiì guyumân ruhuâ ni'in Da'ní Ma̱'an, ni̱ si̱ ga'anj ni̱'hia̱ ninj; sani̱ guiì nun gùyùmàn ruhuâ ni'in Da'ní Ma̱'an, ni̱ ga̱'a̱nj ni̱'hia̱ ninj, dadin' nun gùyùmàn ruhuâ ninj ni'in ninj siyu̱guí Da'ní Ma̱'an mánj.
43003019	Ni̱ nej guiì nun gùyùmàn ruhuâ ni'in si-nùguàn' Ma̱'an Ña'anj an ni̱ ga'anj ni̱'hia̱ ninj: Dadin' ga'na' sa yigï̀ïn dânj ruhuâ yumiguìi, sani̱ dànanj ga 'ì doj ruhuâ ninj ni'in ninj gakï̱n'ïn gà' da' sa yigï̀n dânj, dadin' ûta nìhià' ruhuâ ninj gi'hiaj ninj gakï̱n'ïn.
43003020	Dadin' daran nej guiì gi'hiaj gakï̱n'ïn, ni̱ nitaj si gininj hue'é sa yigï̀n dânj riñan ninj, huê danj ni̱ nitaj si ga'na' nichì ninj riñan sa yigï̀n dânj, dadin' na'huej ruhuâ ninj gu̱nïn gà'ì ninj rayi'î si-ga̱kïn' ninj.
43003021	Sani̱ nej guiì ga'min nuguan' yàngà'a ni̱ 'na̱' ninj riñan Ma̱'an Jesús, dadin' nitaj sinà'aj a hua riñan ninj dadin' gà' nagi'hiaj nàkà Ma̱'an Ña'anj an ninj na̱nj ánj.
43003022	Ne' rùkù nej nânj, ni̱ ga'anj Ma̱'an Jesús ngà nej sí 'na̱' ga̱huin chru̱n riñanj riñan hio'ó Judea, ni̱ gane ruhuâ yuman' dânj ngà nej sij, ni̱ duguata' nnej nej guiì.
43003023	Ni̱ nu̱n Juan duguata' nne sô' nej guiì riñan hio'ó Enón, nìchrùn' hiuj dânj nngaj yuman' Salín, dadin' ûta hua nnee hiuj dânj; ni̱ 'na̱' nej guiì riñan sô', ni̱ duguata' nne sô' ninj hiuj dânj.
43003024	Dadin' hua̱ nun ga̱tu̱ Juan dukuá ga'a.
43003025	Hiô' ni̱ gunïn' nej sí ga'na' ga̱huin chru̱n riñan Juan ngà 'ngo̱ nej síchìj judío rayi'î guendâ dàj nagi'hiaj sà' nej sô' ma̱'an nej sô'.
43003026	Ni̱ ga'anj ni'hiaj nej sô' ñan nne Juan ni̱ gataj nej sô': —Maestrûj, sí ni̱kï̱n' ga'min ngà rè' ne' ané du'hua kïn Jordán, sí ràyì'ì ganatâ' rè' riñan nej ñûnj, ni̱ nu̱n sij duguata' nne sij nej guiì, ni̱ hua'anj daran' nej guiì riñan sij na̱nj ánj.
43003027	Nanikàj Juan ni̱ gataj sô': —Nitaj nùnj ga̱'hue gi̱'hiaj 'ngo̱ síi, si sê Ma̱'an Ña'anj nne yàtà'a ga'hui' sun dânj ra'a sô' mánj.
43003028	Ni̱ gà' ni'in nej suj si gatâ: Si sé huin Ma̱'an Cristo, dadin' ga'nḯn Ma̱'an Ña'anj an ga'ná ne' ña̱an riñan Ma̱'an Cristo.
43003029	Gi'ñanj ñan garan ra̱'a 'ngo̱ síi, ni̱ sí garan ra̱'a ngà siyànà dânj, huê sí nânj ga̱huin nìkà siyànà dânj, sani̱ sí ni̱ka̱j dugui' ngà sí ga̱ya̱ka̱j nika, ni̱ nne sô' nìchrùn' yi'nḯn sí ga̱ya̱ka̱j nika ni̱ gunïn sô' dàj a'min sí dânj, huê danj ni̱ nga gunïn sô' sa ga'min sí dânj ni̱ ûta ganahuin nìhià' ruhuâ sô'.
43003030	Ña̱'a̱n huaj si ga̱chi̱j sô', ni̱ ñùnj da'hui gànàgà' na̱nj ánj.
43003031	’Ma̱'an Jesús Ma̱'an sa ga'na̱' ne' yàtà'a, ni̱ ni̱ka̱j sunj riñan daran'anj; sani̱ guiì ga'nga riñan hio'óo, ni̱ sa màn riñan hio'ó huin ninj, ni̱ a'min ninj rayi'î nej rasu̱n màn riñan hio'óo, sani̱ Ma̱'an Jesús sa ga'na' ne' yàtà'a, ni̱ ni̱ka̱j sunj riñan daran'anj.
43003032	Ni̱ sa gini'in Ma̱'an Jesús ngà sa gunïn Ma̱'an Jesús ni̱ huê rayi'î dânj huin sa ganataj; sani̱ gà' si 'ngo̱ nej guiì na'huej gu̱nïn sa ganataj mánj.
43003033	Guiì guyumân ruhuâ ni'in sa ganataj, ni̱ nata' ninj si Ma̱'an Ña'anj an huin sa yàngà'a.
43003034	Dadin' Ma̱'an Ña'anj an huin sa ga'nḯn ga̱'na̱' Ma̱'an Jesús, ni̱ ganataj si-nùguàn' Ma̱'an Ña'anj an; dadin' Ma̱'an Espíritu Santo huin sa ga'hui' nuguan'an ni̱ nitaj si giriñunj dàj nìko nuguan'an ga̱'min mánj.
43003035	Ni̱ 'ì ruhuâ Ma̱'an Ña'anj an ni'in Da'nin Jesús, ni̱ daran' nej rasu̱un ganachri ra'á Jesús huin Da'ní Ma̱'an.
43003036	Guiì guyumân ruhuâ ni'in Ma̱'an Jesús huin Da'nin Ma̱'ân Ña'anj an ni̱ ga̱ne nìgànj ninj ngà Ma̱'an; sani̱ guiì na'huej gùyùmàn ruhuâ ni'in Ma̱'an Jesús huin Da'ní Ma̱'an Ña'anj an ni̱ si̱ guchi' ninj ga̱ne ninj ñan nne Ma̱'an Ña'anj an mánj, dadin' ga̱na̱huin ra̱'a ninj kastîgu gi̱'hiaj Ma̱'an Ña'anj an na̱nj ánj.
43004001	Ni̱ nga garânj da'nga' ruhuâ Ma̱'an Jesús, si gataj nej sí fariseo: Si dànanj gà'ì nej guiì ga'na' ga̱huin chru̱n riñanj, ni̱ dànanj ûta duguata' nne Ma̱'an gà' da' Juan.
43004002	Sani̱ sê Ma̱'an Jesús huin sa duguata' nne nej guiì, dadin' nej sí duguata' nne nej guiì huin nej sí nìkò' rukû Ma̱'an Jesús,
43004003	Gahui Ma̱'an Jesús riñan hio'ó Judea ni̱ ga'anj ñunj riñan hio'ó Galilea.
43004004	Ni̱ da'hui ni̱ña̱n Ma̱'an Jesús ga̱chinj ga̱'an riñan hio'ó Samaria.
43004005	Ni̱ ga'naj, ñan nngaj 'ngo̱ yuman' snà'ànj gù'nàj Sicar huin do'ó Samaria, nìchrùn' hiuj nânj nngaj hio'ó naga'hui' Jacob riñan da'ní sô' José.
43004006	Ni̱ hiuj dânj nun hiu'uj dane sachij Jacob, hiô' ni̱ ga'anj ga̱ne Ma̱'an Jesús nìchrùn' yi'nï̂n hiu'uj nne dânj, dadin' gininaj Ma̱'an guendâ gache. Ni̱ gà' gisîj 'ngo̱ si aga' yùhuìj i ne' gui.
43004007	Ni̱ ga'na' gi̱digï̂j 'ngo̱ siyànàa nne riñan hio'ó Samaria nnee; ni̱ gataj Ma̱'an Jesús gu̱nïn siyànà dânj: —Ri̱ki̱ sò' nnee gò'òj.
43004008	Dadin' ga'anj gi̱ra̱n nej sí ga'na' ga̱huin chru̱un sa ya̱ nej sij ruhuâ yuman' snà'ànj nânj.
43004009	Ni̱ gataj siyànà 'na̱' Samaria gu̱nïn Ma̱'an Jesús: —Nùnj huin saj ni̱ gachín rè' nnee riñânj go̱'o rè' ni̱ ñunj judío huîn rè' rà'aj, ni̱ ñùnj huin siyànà 'na̱' Samaria. (Dadin' nitaj si ni̱ka̱j dugui' nej guiì 'na̱' riñan hio'ó Judea ngà nej guiì 'na̱' riñan hio'ó Samaria rà'aj.)
43004010	Nanikàj Ma̱'an Jesús ni̱ gata: —Si gi̱ni̱'în' ahuin sa sà' ga̱'hue ri̱ki̱ Ma̱'an Ña'anj an riñan', ni̱ si ga̱'hue gi̱ni̱'în' ahuin sa gataj gu̱nï̂n': Ri̱ki̱ nnee gò'òj; ni̱ ga̱'hue gàchìnj' nnee riñânj go̱'o̱', ni̱ ga̱'hue rìkìj nne nì'nà'a go̱'o̱' saj áj.
43004011	Ni̱ gataj siyànà dânj gu̱nïn Ma̱'an Jesús: —Señor, sani̱ nitaj nùnj nikaj rè' gi̱ri̱ rè' nnee mánj, dadin' ûta gùnùn hua ruhuâ hiu'uj nânj. Ni̱ dànè' gìrì' rè', nne nì'nà'a ri̱ki̱ rè' rà'aj.
43004012	Ni̱ dànanj a'nï̂n' rè' doj gà' da' rej nej ñûnj Jacob nga na̱nj nî', dadin' huej girikî hiu'uj nne nânj, ni̱ nne nnùn ruhuâ hiu'uj nânj go'oj ngà nej da'nin, ni̱ huê nne nânj go'o nej danj yuku na̱nj ánj.
43004013	Nanikàj Ma̱'an Jesús ni̱ gata: —Daran' nej guiì go̱'o̱ nne nu̱n ruhuâ hiu'uj nânj, ni̱ gànàkò ñûn ninj nnee;
43004014	sani̱ nej guiì go̱'o̱ nne rìkìj, ni̱ nitaj àmàn huaj gànàkò ninj nnee mánj; dadin' nne gà'huìj go̱'o̱ ninj ni̱ ga̱hui ruhuâ nimân ninj ni̱ na̱gi̱'hiaj nì'nàj ninj nìgànj chre ni̱ ga̱ne ninj ngà Ma̱'an Ña'anj an na̱nj ánj.
43004015	Ni̱ gataj siyànà dânj gu̱nïn Ma̱'an Jesús: —Señor, ri̱ki̱ rè' nne dânj gò'òj, ni̱ si̱ ganakó nnee gà' mánj, hiô' ni̱ si̱ ga'na' gìrìj nnee ruhuâ hiu'uj nânj gà' mánj.
43004016	Hiô' ni̱ gataj Ma̱'an Jesús gu̱nïn siyànà dânj: —Gui̱j gàkï̀nj sò' nikat, ni̱ nànìkàj ñûn' ga̱'na̱' râj.
43004017	Nanikàj siyànà dânj ni̱ gata: —Nitaj nikâj hua mánj. Ni̱ gataj Ma̱'an Jesús: —Dùgùnàj gataj': Si nitaj nikât hua;
43004018	dadin' gà' gisîj ùn'ùn' nikat ga, ni̱ sí nne ngà' hia̱j; ni̱ sê nikât huin sô' mánj; ni̱ yàngà' huin sa gataj' na̱nj ánj.
43004019	Ni̱ gataj siyànà dânj: —Señor, garânj da'nga' ruhuâj si 'ngo̱ sina'u gataj dàj ga̱huin huin Ma̱'ân rè'.
43004020	Rej nej ñûnj ginûn ña̱'a̱nj ra̱ kïj nânj riñan Ma̱'an Ña'anj an, sani̱ nej suj huin judío gataj si yuman' snà'ànj Jerusalén huin ñan ginùn ña̱'a̱nj nê' Ma̱'an Ña'anj an.
43004021	Ni̱ gataj Ma̱'an Jesús: —Gatâ riñan', si gùyùmàn ruhuâ', dadin' gùyùmàn gui ni̱ sê man kïj nânj ni̱ sê man yuman' snà'ànj Jerusalén huin ñan ga̱'hue ginùn ña̱'a̱nj nej suj riñan Ma̱'an Re' Ña'anj an mánj.
43004022	Ni̱ nnùn ña̱'a̱nj nej suj riñan sa nun ni'in nej suj; ni̱ nnùn ña̱'a̱nj nej ñûnj riñan sa ni'in nej ñûnj; dadin' sa gi̱'hiaj ga̱na̱ni̱n nej guiì gahui siganï̂nj nej judío.
43004023	Sani̱ gùyùmàn gui, ni̱ hia̱j huin, si ga̱ nej guiì ginùn ña̱'a̱nj yàngà' Ma̱'an Rê Ña'anj an ngà ruhuâ nimân ninj; ni̱ huê nej guiì dânj huin sa nana'hui' Ma̱'an Rê guendâ ginùn ña̱'a̱nj ninj Ma̱'an na̱nj ánj.
43004024	Ma̱'an Ña'anj an huin Espíritu; ni̱ nej guiì nnùn ña̱'a̱nj Ma̱'an Ña'anj an, ni̱ si yàngà' nnûn ña̱'a̱nj ninj Ma̱'an Ña'anj an, ni̱ ña̱'a̱n huaj si huê dànanj ginùn ña̱'a̱nj ninj Ma̱'an.
43004025	Ni̱ gataj siyànà nânj: —Ni'ín si ga̱'na̱' Mesías —ni̱ huej huin sa gù'nàj Cristo —; ni̱ nga ga̱'naj ni̱ nda ni'nï̱nj chre ga̱na̱taj ni̱ ga̱na̱di̱ganj nej nuguan' hua̱ huìi.
43004026	Ni̱ gataj Ma̱'an Jesús: —Ñùnj huin Mesías, ni̱ hué huin sa ga'min ngà' na̱nj ánj.
43004027	Huê nej nuguan' nânj ga'min Ma̱'an Jesús nikïnj nga gunumân nej sí ga'na' ga̱huin chru̱n riñanj, ni̱ gahuin ña̱'anj ruhuâ nej sô' guendâ gini'in nej sô' nikïnj ganarïsna'an ngà 'ngo̱ siyànàa; sani̱ gà' si 'ngo̱ nej sô' nun gi̱ri̱ñu̱n ruhuâ gataj: Nùnj huin si gachín na'anj' rà'aj. Ni̱ nùnj huin si ga'min' ngà siyànà dânj rà'aj.
43004028	Hiô' ni̱ gudunâj siyànà nânj hia'a̱j nu̱n nnee, ni̱ ga'anj yuman' huin yiñan, ni̱ gata gu̱nïn nej sí màn ruhuâ yuman' dânj:
43004029	—Ga̱'na̱' nej suj ni̱ gi̱ni̱'in nej suj 'ngo̱ sina'u dan dadin' gata daran' nej sa gi'hiâ. Ni̱ sê sina'u nan huin Cristo ruhuâ nej suj mínj.
43004030	Ni̱ gahui nej guiì màn ruhuâ yuman' snà'ànj dânj, ni̱ ga'na' ninj ñan ni̱kï̱n' Ma̱'an Jesús.
43004031	Nga nï̀n' huin ràn doj gùyùmàn nej guiì, ni̱ duguane' nej sí 'na̱' ga̱huin chru̱un ya̱ Ma̱'an Jesús, ni̱ gataj nej sô': —Maestrûj, ya̱ rè' na̱nj ánj.
43004032	Ni̱ gataj Ma̱'an Jesús: —Gà' yâj 'ngo̱ nihia, sani̱ nun ni'in nej suj ahuin nihia huin mánj.
43004033	Hiô' ni̱ gataj nej sí ga'na' ga̱huin chru̱un riñan 'ngo̱ ni̱ a'ngô nej sô': —Hua̱ 'ngo̱ guiì ga'na' rë̱'ë̱j yâ Ma̱'an Señor na̱nj nî'.
43004034	Gataj Ma̱'an Jesús: —Si-nìhiàj huin guendâ gi̱'hia sa garan' ruhuâ Ma̱'an sa ga'nḯn ga'ná, nda ga̱na̱hui si-sùnj.
43004035	Sê gataj nej suj: “Si hua̱ na̱nj ga̱chin ngua'anj ahuii gùyùmàn diû gi̱yi̱'ne̱' chrin' trigu.” Sani̱ ñùnj taj: Ni̱ ga̱na̱chi̱ nikaj ñan nej suj ni̱ gi̱ni̱'hiaj nej suj riñan hio'ó ñan gunun nej sij, dadin' gà' gaminj trigu ni̱ gà' huaj ga̱'ne̱'.
43004036	Ni̱ sí gi'hiaj suun ni̱ hua̱ du'hue sô', nej guiì na̱gi̱'hiaj chre̱' sô' ga̱ne nìgànj nï̀n' yiñán Ma̱'an Ña'anj an, ni̱ ga̱na̱huin nìhià' ruhuâ sí ga'min si-nùguàn' Ma̱'an Ña'anj an ni̱ huê danj na̱nj ga̱na̱huin nìhià' ruhuâ sí nagi'hiaj chre̱' nej sí gi̱nikò' rukû Ma̱'an Ña'anj an na̱nj ánj.
43004037	Dadin' huê danj taj yàngà' 'ngo̱ nuguan'an: “'Ngo̱ sij huin sí gunun ni̱ a'ngô sij huin sí ganaran'.”
43004038	Ñùnj ni̱ ga'nï̂n ga'anj ga̱na̱ran' nej suj ñan nun gùnùn nej suj; a'ngô nej sô' gunun ni̱ nej suj ganaran' sa gunun nej sô'.
43004039	Ni̱ ûta gà'ì nej guiì màn yuman' snà'ànj riñan ni̱ka̱j ñu'unj Samaria guyumân ruhuâ ni'in Ma̱'an Jesús, rayi'î nuguan' ganata' siyànà dânj: “Gata daran' nej sa gi'hiâ na̱nj ánj.”
43004040	Hiô' ni̱ ga'na' nej guiì màn yuman' nìkò' hio'ó Samaria ñan ni̱kï̱n' Ma̱'an Jesús ni̱ gachín nì'hiaj ninj si gùnàj Ma̱'an Jesús ruhuâ yuman' dânj: Ni̱ gunâj Ma̱'an Jesús huìj gui ruhuâ yuman' dânj.
43004041	Ni̱ dànanj ûta gà'ì nej guiì guyumân ruhuâ ni'in Ma̱'an Jesús ngà rayi'î nej nuguan' ga'min,
43004042	ni̱ gataj nej guiì dânj gu̱nïn siyànà nânj: —Hia̱j ni̱ sê man rayi'î si-nùguàn' guyumân ruhuâ nej ñûnj mánj, dadin' gunïn nej ñûnj ngà rakï̂j nej ñûnj sa ga'min, ni̱ ni'in nej ñûnj si yàngà' hia nï̀n' si huê Ma̱'an huin sa gi̱'hiaj ga̱na̱ni̱n nej guiì màn ruhuâ yumiguìi na̱nj ánj.
43004043	Gachîn huìj gui, ni̱ gahui Ma̱'an Jesús ruhuâ yuman' dânj ni̱ ga'an riñan hio'ó Galilea.
43004044	Ni̱ gataj Ma̱'an si nitaj àmàn huaj gi̱ni̱nj hue'ê 'ngo̱ sí gataj dàj ga̱huin riñan nej guiì màn ruhuâ yiñán sô'.
43004045	Ni̱ nga ga'na' Ma̱'an Jesús riñan hio'ó Galilea, ni̱ ganahuin ra̱'a nej guiì màn riñan hio'ó dânj Ma̱'an, dadin' gà' gini'in ninj daran' nej da'nga gi'hia ruhuâ yuman' snà'ànj Jerusalén, gui nga ginun gi'ñanj an; dadin' ga'anj ninj gui nga ginun gi'ñanj yuman' snà'ànj dânj.
43004046	Ni̱ ga'na' ñûn Ma̱'an Jesús, yuman' Kaná huin do'ó Galilea, ñan gi'hia si ganahuin nnee nne bino. Ni̱ ruhuâ yuman' dânj nne 'ngo̱ sí 'hiaj sun riñan 'ngo̱ rey ni̱ ni̱ka̱j sô' sun yàkàan, ni̱ nda ruhuâ yuman' Kapernaúm nne da'ní sô' sani̱ si a'nan' sô'.
43004047	Ni̱ nga gunïn sí nânj si ga'na Ma̱'an Jesús ne' Judea ni̱ guyumanj riñan hio'ó Galilea, ni̱ ga'na' sô' riñan Ma̱'an ni̱ gachín nì'hiaj sô' ni̱ gataj sô' gu̱nïn, gi̱'hiá rè' sunuj u ni̱ ga̱'a̱nj rè' ni̱ gi̱'hiá rè' si ga̱na̱huin da'nî, dadin' do̱j sînj huaj ni̱ gàhuì' sij na̱nj ánj.
43004048	Hiô' ni̱ gataj Ma̱'an Jesús: —Ni̱ nùnj huin si gi̱ni̱'in nej suj nej da'nga'a gi'hiâ ni̱ nùnj huin si gi̱ni̱'in nej suj gi̱'hiâ ga̱na̱huin nej guiì ni̱ gàꞋ dânj ni̱ si̱ guyumân ruhuâ nej suj mánj.
43004049	Ni̱ gataj sí ni̱ka̱j sun yàkàn dânj: —Señor, ga̱'a̱nj rè' hia̱j nï̀n' ga̱chin gàhuì' da'nî ni̱ gi̱'hiâ rè' sunuj u ni̱ ga̱na̱huin sij.
43004050	Ni̱ gataj Ma̱'an Jesús: —Ga̱'a̱nj', dadin' hua̱ nì'nà' da'nít. Ni̱ guyumân ruhuâ sí nânj ni'in sô' nej nuguan' gataj Ma̱'an Jesús, huê danj ni̱ ga'anj sô'.
43004051	Ni̱ nga huaj gùnùkuì' sí dânj yuman' huin yiñán sô', ni̱ ga'na' ga̱na̱huin ra̱'a nej si-musû sô', ni̱ ganata' nej musu ni̱ gataj nej sô': —Hua̱ nì'nà' da'nít na̱nj ánj.
43004052	Hiô' ni̱ gachín na'anj sí dânj ni̱ gataj sô', dàj orâ ganahuin sij na̱nj únj. Ni̱ gataj nej sí dânj: —Gukï 'ngo̱ si aga' chi̱j i giyichin' si nu̱n gachi'i sij na̱nj ánj.
43004053	Ni̱ garânj da'nga ruhuâ rej silíj nânj si huê orâ nânj huin nga gataj Ma̱'an Jesús: “Hua̱ nì'nà' da'nít”; ni̱ guyumân ruhuâ sí nânj ni̱ huê danj na̱nj guyumân ruhuâ da' hua̱ gè dukuâ sô' ni'in nej sô' Ma̱'an Jesús.
43004054	Ni̱ huê nânj huin gisîj huìj da'nga'a gi'hiaj Ma̱'an Jesús nga ga'an riñan hio'ó Galilea.
43005001	Ne' rùkù nga gahuin nej nânj ni̱ hua̱ 'ngo̱ si-gi̱'ña̱nj nej judío, ni̱ gahui Ma̱'an Jesús ga'an Jerusalén.
43005002	Ni̱ ruhuâ yuman' snà'ànj Jerusalén nun 'ngo̱ tankî nnee ni̱ gù'nàj tankî dânj nânj hebreo betesda, rahue' gù'nàj ñan gatûj nej matsïj ï, ni̱ hiuj dânj nikïn' ùn'ùn' chran arku.
43005003	Ni̱ riki nej chran arku nânj màn ûta gà'ì nej guiì a'nan'an, ni̱ màn nej guiì go̱'oj, nej guiì go̱chro̱j o, nej guiì na'hue gìsìkì' nneè kú.
43005004	Dadin' da' gachin 'ngo̱ diû lij ni̱ gininj 'ngo̱ ángel ga'naj ñan nu̱n nne dânj, ni̱ gisiki' nne dânj gi'hia; ni̱ sí gahuin hio si̱nï̱n gatûj ruhuâ nne dânj nga gisikij, ni̱ giyî'nej ahuin na̱nj yi'ì ara'hue̱' sô'.
43005005	Ni̱ hiuj dânj nngaj 'ngo̱ sí dânj ni̱ gà' gisîj hio' ko̱ yi̱nu̱n' huà'nï̀nj ïn a'nan' sô'.
43005006	Ni̱ gini'in Ma̱'an Jesús nngaj sí nânj, ni̱ gayakaj guendaj si gà' gisîj ûta gà'ì hio'o a'nan' sô', ni̱ gachín na'an Ma̱'an sí dânj ni̱ gata gu̱nïn sô': —Hua̱ ruhuâ' ga̱na̱huîn' nî'.
43005007	Gataj sí a'nan' dânj, —Señor, hua̱ ruhuâj sani̱ nitaj gà' 'ngo̱ sí du̱guatûj ñùnj ruhuâ tankî man nga gisiki' nnee; ni̱ nga nï̀n' gahuin ràn huâ ni̱ gà' gatûj si̱nï̱n a'ngô síi na̱nj ánj.
43005008	Ni̱ gataj Ma̱'an Jesús gu̱nïn sí dânj: —Ga̱na̱chi sò' ni̱ ga̱tâ' du̱huêt ni̱ na̱n' dukuâ na̱nj ánj.
43005009	Ni̱ orâ chre ni̱ ganahuin sí nânj, ni̱ ganakaj sô' duhuê sô' ni̱ gayi'ì sô' ni̱ gaché sô'. Ni̱ gui dânj huin gui ganarânj rûhua.
43005010	Hiô' ni̱ gayi'ì nej sí judío ni̱ gataj nej sô' gu̱nïn si ganahuin sà' nneè kú dânj: —Gui nan huin gui ganarânj ruhuâ; ni̱ si̱ ga'hue ga̱tâ' duhuêt ga̱'a̱nj mánj.
43005011	Ni̱ gataj sí dânj: —Ma̱'an sí gi'hiaj ga̱na̱huín, ni̱ huê sô' huin sí gataj: “Ga̱ta duhuêt ni̱ ga̱'a̱nj na̱nj ánj.”
43005012	Hiô' ni̱ gachín na'anj nej sí dânj ni̱ gataj nej sô': —Ahuin sí gataj: “Ga̱tâ duhuêt ni̱ ga̱che̱' ni̱ ga̱'a̱nj rà'aj.”
43005013	Sani̱ nun ni'in sí dânj ahuin sí gi'hiaj ganahuin sà' nneè kú sô', dadin' guxun Jesús Ma̱'an hiuj dânj.
43005014	Ne' rùkù ni̱ ganari' Ma̱'an Jesús sí nânj nga nikïn' sô' ruhuâ hue' nûhui ni̱ gata gu̱nïn sô': —Ni̱'hiaj' dadin' gà' ganahuin sà' nneè kú'; ni̱ si̱ gi̱'hiá' gakï̱n'ïn gà' mánj, dadin' ga̱'hue ni̱ gùyùmàn a'ngô sañun nìko riñan' na̱nj ánj.
43005015	Huê danj ni̱ ga'anj sí nânj, ni̱ ganata sô' gu̱nïn nej sí judío si Jesús huin sa gi'hiaj ganahuin sô'.
43005016	Ni̱ rayi'î nânj ni̱ gata rùhuà nej sí judío Ma̱'an Jesús, guendâ gi'hia ganahuin nej guiì nej gui ganarânj rûhua.
43005017	Ni̱ nanikàj Ma̱'an Jesús ni̱ gata: —Nda gui hia̱j ni̱ gi'hiaj sun Ma̱'an Rê, ni̱ huê danj na̱nj ñùnj ni̱ gi'hiaj sûnj nej na̱nj ánj.
43005018	Rayi'î nej nuguan' ga'min Ma̱'an Jesús ni̱ ûta gahuin ruhuâ nej sí judío da̱gahui' nej sô' Ma̱'an, dadin' sê man 'ngo̱ rïn guendâ nun gi̱nikaj chre gui ganarânj ruhuâ huin, dadin' rayi'î guendâ gata si Rê huin Ma̱'an Ña'anj an, hiô' ni̱ gi'hia si gu̱ña̱n chre huin ngà Ma̱'an Ña'anj an.
43005019	Hiô' ni̱ nanikàj Ma̱'an Jesús, ni̱ gata: —Yàngà' ni̱ yàngà' hia' nï̀n' gàtà: Ni̱ nitaj nùnj chrùnj gi̱'hia, man nej sa gini'ín gi'hiaj Ma̱'an rê huê nej danj huin sa chrùnj gi̱'hia, dadin' daran' nej sa chru̱n Ma̱'an rê gi̱'hia ni̱ huê nej danj huin sa chrùnj gi̱'hia na̱nj ánj.
43005020	Dadin' 'ì ruhuâ Ma̱'an Rê ni'in ñùnj, ni̱ daran' nej sa gi'hia ni̱ huê nej dânj huin sa gidiganj ñùnj, ni̱ dànanj nìko doj hua nej sa gi̱di̱ganj riñânj, ni̱ ûta ga̱huin ña̱'anj ruhuâ nej suj nga gi̱ni̱'in nej suj sa gi'hia na̱nj ánj.
43005021	Dadin' dàj rûn' gi'hiaj Ma̱'an Rê nga gana'nï̂nj nej nîman, ni̱ huê danj na̱nj rikij suun riñânj ni̱ ga̱'hue gi̱'hia si ga̱na̱huin nì'nà' nimân nej guiì garan' ruhuaj.
43005022	Huê danj na̱nj nitaj si ga'min gakï̱n' Rê sa gi'hiaj nej guiì mánj. Daran' nej sun dânj duguachinj riñânj ni̱ ñùnj huin sa ganakaj guendâ dàj gi'hiaj da' go'ngo̱ nej guiì.
43005023	Da'nga ni̱ gi̱nikaj chre̱j daran' nej guiì riñânj dàj rûn ginikaj chre̱j ninj riñan Ma̱'an Rê. Ni̱ guiì nitaj si ni̱ka̱j chre̱j riñânj, ni̱ nitaj si ni̱ka̱j chre̱j ninj riñan Ma̱'an Rê Ña'anj ga'nḯn ga'ná mánj.
43005024	’Yàngà', ni̱ yàngà' hia nï̀n' gatâ: Ni̱ guiì gunïn si-nùguàn'ànj, ni̱ guyumân ruhuâ ninj ni'in ninj Ma̱'an sa ga'nḯn ga'ná, ni̱ ga̱ne nìgànj ninj ngà Ma̱'an Ña'anj an; ni̱ si̱ giran' sa̱ñu̱n ninj gà' mánj, dadin' gahuin ninj guiì gahui'i sani̱ ganahuin nì'nà' ninj.
43005025	Yàngà' ni̱ yàngà' hia nï̀n' gàtà: Gùyùmàn gui ni̱ hia̱j huin, nga gu̱nïn nej nîman gà'mìn; ni̱ nej nimân gunïn nuguan' ga'mînj ni̱ ga̱ne nìgànj ninj.
43005026	Dadin' dàj rûn' hua nì'nà' Ma̱'an Rê gi'hiaj Ma̱'an, ni̱ huê danj giri' ni̱'hiâ si ga̱'hue gi̱'hia ga̱ nì'nà' Ma̱'án;
43005027	Ni̱ huê danj rikî Ma̱'an Rê suun ra'á guendâ ga̱'hue ga̱ya̱ka̱j guendâj dàj gi'hiaj nej guiì, dadin' huê Ma̱'án huin sa ni̱ka̱j su̱n riñan yumiguìi nânj.
43005028	Si̱ gahuin ña̱'anj ruhuâ nej suj rayi'î nej nuguan' ga̱ta mánj: Dadin' gùyùmàn gui ni̱ daran' nej nimân nngaj riki hio'óo ni̱ gu̱nïn ninj gà'mìn na̱nj ánj;
43005029	Ni̱ gànà'nï̀nj nej nimân gi'hiaj sa sà'a ni̱ ga̱hui̱ ninj ñan nngaj ninj dânj guendâ ga̱ne nìgànj ninj; sani̱ nej nimân gi'hiaj gakï̱n'ïn ni̱ ga̱hui̱ ninj ñan nngaj ninj dânj guendâ gi̱ran' sa̱ñu̱n nìgànj ninj na̱nj ánj.
43005030	’Nitaj nùnj ga̱'hue gi̱'hia ngà Ma̱'án mánj; sa gunḯn ni̱ huê dânj huin sa gayakaj guendâj; ni̱ dàj gayakaj guendâj ni̱ huê dânj huin sa ni̱ka̱ gi'hia, dadin' sê si̱ gi'hia sa garan' ruhuâj mánj, gi'hia dàj garan' ruhuâ Ma̱'an sa ga'nḯn ga'ná.
43005031	Si gànàtàj rayi'î Ma'án, ni̱ nuguan' gànàtàj ni̱ sê nuguan' yàngà'a huin mánj.
43005032	A'ngô sô' huin sa gànàtà' rayi'î, ni̱ ni'ín si nuguan' gànàtà' sô' rayi'í ni̱ huin nuguan' yàngà'a.
43005033	Ni̱ nga ga'nḯn nej suj nej sí ga'anj gàchìnj na'anj riñan Juan, ni̱ nuguan' ganata' sô' huin sa yàngà'a rayi'í.
43005034	Sani̱ ñùnj ni̱ nitaj si ànà'huì si gànàtà' 'ngo̱ síi dàj huaj mánj; sani̱ gatâ dànanj, da'nga ni̱ ga'hue ga̱na̱ni̱n nej suj.
43005035	Dàj rûn' huin chrun tàj ña'an gudugùun huê danj huin Juan dadin' ganata' sô' si-nùguàn' Ma̱'an Ña'anj an riñan nej suj ni̱ garânj da'nga' ruhuâ nej suj gi'hiaj sô'; ni̱ ga 'ngo̱ diû ni̱ gahuin nìhià' ruhuâ nej suj ni̱ gaché nej suj chrej gidigân sô'.
43005036	Sani̱ nej nuguan' ganatá ni̱ dànanj du̱'hue̱ man doj gà' da' nej nuguan' ganata' Juan; dadin' sun rikî Ma̱'an Rê guendâ da̱gahuín, ni̱ huê nej sun dânj huin sa ganata' rayi'í, ni̱ huê nej sun dânj huin sa ganata' si Ma̱'an Rê ga'nḯn ga'ná.
43005037	Ni̱ huê Ma̱'an Rê huin sa ga'nḯn ga'ná, ni̱ Ma̱'an huin sa ganata' rayi'í. Sani̱ nitaj àmàn gunïn nej suj nej nuguan' ga'min ni̱ nun gi̱ni̱'in nej suj dàj hua Ma̱'an mánj,
43005038	ni̱ huê danj na̱nj nitaj si nu̱n si-nùguàn' Ma̱'an ruhuâ nimân nej suj; dadin' nun gùyùmàn ruhuâ nej suj ni'in nej suj, Ma̱'an sa ga'nḯn ga'ná riñan nej suj mánj.
43005039	Na̱di̱gi'ñun nej suj si-nùguàn' Ma̱'an Ña'anj an; dadin' rû'huaj si huej huin sa gi̱di̱gân ni̱ ga̱'hue gànàrì' nej suj ni̱ ga̱na̱huin nì'nà' nej suj ni̱ ga̱ne nìgànj nej suj ngà Ma̱'an Ña'anj an;
43005040	sani̱ na'huej nej suj ga̱'na̱' nej suj riñânj huê danj ni̱ si̱ ganahuin nì'nà' nej suj mánj.
43005041	’Nun na'huí si gi̱ta ra'a nej síi rayi'î nej sa gi'hia mánj.
43005042	Sani̱ ni'ín, si nitaj sa 'ì ruhuâ Ma̱'an Ña'anj an nun ruhuâ nimân nej suj.
43005043	Ñùnj ni̱ ga'ná ngà siyu̱gui Ma̱'an Rê, ni̱ nun ga̱na̱huin ra̱'a nej suj ñùnj; ni̱ si hua̱ a'ngô sí ga̱'na̱' ngà siyu̱gui ma̱'an sô', ni̱ ga̱na̱huin ra̱'a nej suj sô'.
43005044	Dàj gi̱'hiaj nej suj ga̱'hue gùyùmàn ruhuâ nej suj, dadin' ûta garan' ruhuâ nej suj si ga̱'mi̱n hue'ê 'ngo̱ ni̱ a'ngô nej dugui' nej suj rayi'î nej suj, ni̱ nitaj si nana'hui' nej suj si ga̱'mi̱n hue'ê Ma̱'an Ña'anj an rayi'î nej suj rà'aj.
43005045	Ni̱ si̱ ganï̂n ruhuâ nej suj si ga̱ra̱n ruhuâj rayi'î nej suj riñan Ma̱'an Rê mánj; hua̱ ni̱ña̱n sô' ga̱ra̱n ruhuâ rayi'î nej suj, ni̱ sô' dânj huin Moisés, dadin' ganï̂n ruhuâ nej suj si sa gidigân sô' gi̱'hiaj ga̱na̱ni̱n nej suj.
43005046	Dadin' si guyumân ruhuâ nej suj ni'in nej suj Moisés, hiô' ni̱ gùyùmàn ruhuâ nej suj ni'in nej suj ñùnj, dadin' huê rayi'í huin sa gachrûn Moisés.
43005047	Sani̱ si nitaj si guyumân ruhuâ nej suj ni'in nej suj ñanj gachrûn Moisés, ni̱ dàj gi'hiaj nej suj gùyùmàn ruhuâ nej suj ni'in nej suj si-nùguàn'anj rà'aj.
43006001	Ne' rùkù nej nânj, ni̱ ga'anj Ma̱'an Jesús ne' ané du'hua nne ña̱'a̱nj gù'nàj Tiberia huin do'ó Galilea.
43006002	Ni̱ nìkò' ûta gà'ì nej guiì rìgìi ga'na' ninj rukû Ma̱'an, dadin' gini'in ninj si ûta ganahuin nej guiì a'nan'an gi'hiaj Ma̱'an.
43006003	Ni̱ gahui Ma̱'an ga'an raa̱ 'ngo̱ kïj ï, ni̱ ga'anj ga̱ne ngà nej sí 'na̱' ga̱huin chru̱n riñan hiuj dânj.
43006004	Ni̱ gà' doj huaj gùyùmàn gi'ñanj pascua, si-gi̱'ña̱nj nej sí judío.
43006005	Ni̱ ganachi nikaj ñan Ma̱'an Jesús, ni̱ gini'in si 'na̱' ûta gà'ì nej guiì riñanj, ni̱ gata gu̱nïn Felipe: —Dànè' ga̱'a̱nj gi̱ru̱n' rachrúun ya̱ daran' nej guiì nânj rà'aj.
43006006	Sani̱ man si gata dànanj gu̱nïn sô' guendâ ruhuaj ga̱ya̱ka da'nga'a ngà sô'; dadin' gà' ni'in sà'aj dàj gi̱'hia gìrì' nej guiì ya̱ ninj.
43006007	Nanikàj Felipe ni̱ gataj sô': —Si gi̱ru̱n' huìj sientu denario rachrúun ni̱ dàdò' sînj gi̱si ya̱ nej guiì na̱nj ánj.
43006008	Ni̱ gataj: Andrés sô' huin dinḯn Pedro sí ga'na' ga̱huin chru̱n riñanj.
43006009	—Hiuj nânj nikïn' 'ngo̱ sí hua̱ lij, ni̱ ni̱ka̱j sô' ùn'ùn' rachrún sebada ni̱ ni̱ka̱j sô' huìj yukuaj a; sani̱ àmàn gìsìj nânj ya̱ nej guiì rigìi rà'aj.
43006010	Hiô' ni̱ gataj Ma̱'an Jesús: —Ga̱ta̱j nej suj gu̱nïn nej guiì si ga̱'a̱nj ga̱ne ninj. Ni̱ ûta mân koj o riñan hio'ó dânj, ni̱ ga'anj ga̱ne daran nej guiì ni̱ gisîj 'ngo̱ si ùn'ùn' mîn nej síi mân hiu dânj.
43006011	Ni̱ gida'a Ma̱'an Jesús nej rachrúun, ni̱ nga gisîj ga'huij si guruhuâ Ma̱'an Ña'anj an, ni̱ guchra' da̱'a ni̱ ga'huij ra'a nej sí ga'na' ga̱huin chru̱n riñanj, ni̱ huê danj gi'hia ngà nej yukuaj a, ni̱ si hua̱ sí ruhuâ ya̱ doj ni̱ hua̱ doj ya̱ nej sô'.
43006012	Ni̱ nga gisîj ya daran' nej guiì ni̱ gunumân riki ninj, ni̱ gataj Ma̱'an Jesús gu̱nïn nej sí ga'na' ga̱huin chru̱n riñanj: —Ga̱na̱ran' nej suj nej dasû gunâj dânj, ni̱ si̱ girë' gà' si 'ngo̱ dasû lij mánj.
43006013	Ni̱ ganaran' nej sô' nej dasû lij gunâj dânj, ni̱ mân ùn'ùn' gè rachrúun huin sani̱ gisi yâ daran' nej guiì ni̱ dànanj gunâj yùhuìj yugûti nej dasû lij nej rachrún dânj ganaran' nej sij.
43006014	Hiô' ni̱ nga gini'in nej sí nânj nej da'nga gi'hiaj Ma̱'an Jesús, ni̱ gataj nej sô': —Yàngà' hia nï̀n' ni̱ sí nânj huin sô' gataj dàj ga̱huin ni̱ ga'na' sô' ruhuâ yumiguìi.
43006015	Sani̱ garânj da'nga' ruhuâ Ma̱'an Jesús si ruhuâ nej sij ga̱'na̱' gi̱da'a nej sij Ma̱'an ni̱ ga̱na̱chru̱n su̱n nej sij ga̱huin Rey ni̱ gi̱nikaj sunj riñan nej sij, huê danj ni̱ guxunj Ma̱'an ni̱ ga'anj 'ngo̱ rïn riki kïj ï.
43006016	Ni̱ nga ginìn gui dânj, ni̱ gananinj nej sí ga'na' ga̱huin chru̱n riñanj ni̱ ga'anj nej sô' du'hua nne ña̱'a̱nj,
43006017	ni̱ nga gatûj nej sô' ruhuâ barku ni̱ gachîn nej sô' ga'anj nej sô' yuman' Kapernaúm. Sani̱ gà' 'na̱' ga̱huin ru̱mi̱n', ni̱ hua̱ na̱nj nun ga̱'na̱' Ma̱'an Jesús riñan nej sô'.
43006018	Ni̱ ûta ganayumàn nne ña̱'a̱nj dadin' ûta nùkuaj ga'huij nanèe.
43006019	Ni̱ gà' gisîj gaché barkû da'nga' 'ngo̱ si ùn'ùn' nej si huàtàn' mîn metru riñan nne ña̱'a̱nj, ni̱ gini'in nej sij gaché Ma̱'an Jesús 'naj riñan nne ña̱'a̱nj, ni̱ 'na̱' nichi̱j riñan barkû nu̱n nej sij; ni̱ ûta guyu'hui' nej sij gi'hia.
43006020	Sani̱ gataj Ma̱'an Jesús gu̱nïn nej sij: —Ñùnj huin; ni̱ si̱ guyu'hui nej suj mánj.
43006021	Hiô' ni̱ ûta ganahuin nìhià' ruhuâ nej sij ni̱ ganahuin ra̱'a nej sij Ma̱'an Jesús ni̱ gatu ruhuâ barkû nu̱n nej sij huaj nej sij, ni̱ nda nanè chre guchi' barkû dânj riñan hio'ó hua̱j nej sij.
43006022	Gui dânj ni̱ gini'in nej guiì gimân du'hua nne ña̱'a̱nj ngà Ma̱'an Jesús si 'ngo̱ rïn barku nikïn', ni̱ man 'ngo̱ rïn nej sí ga'na' ga̱huin chru̱n riñan Ma̱'an gatûj ruhuâ barku ni̱ ga'anj nej sô' ni̱ nun gi̱ni̱'in nej guiì ga̱tu̱ Ma̱'an Jesús ga'an ruhuâ barku dânj ga'an ngà nej sô'.
43006023	Huê danj ni̱ guyumân a'ngô nej barku 'na̱' riñan hio'ó Tiberia du'hua nne ña̱'a̱nj ñan yâ nej sij rachrúun nga ga'hui' Ma̱'an Jesús si guruhuâ Ma̱'an Ña'anj an.
43006024	Ni̱ nga gini'in nej guiì, si nitaj Ma̱'an Jesús nikïn' hiuj dânj, ni̱ nitaj nej sí ga'na' ga̱huin chru̱n riñan Ma̱'an nikïn' hiuj dânj, ni̱ gatûj ninj ruhuâ nej barkû màn hiuj dânj ni̱ ga'anj ninj Kapernaúm, dadin' nana'hui' ninj Ma̱'an Jesús.
43006025	Ni̱ nga ganari' ninj Ma̱'an Jesús ané du'hua nne ña̱'a̱nj, ni̱ gataj ninj gu̱nïn: —Maestrûj àmàn àsìj guyumân Ma̱'ân rè' hiuj nânj rà'aj.
43006026	Nanikàj Ma̱'an Jesús ni̱ gata: —Yàngà' ni̱ yàngà' hia nï̀n' ga̱ta̱ gunïn nej suj ni̱ nana'hui' nej suj ñùnj dadin' ruhuâ nej suj giri' nej suj rachrúun yâ nej suj ni̱ gunumân riki nej suj, sani̱ sê si̱ nana'hui' nej suj ñùnj guendâ gini'in nej suj da'nga' gi'hiâ mánj.
43006027	Gi̱'hiaj sun nej suj, sani̱ sê rayi'î nihia ga̱'hue gi̱rë̱' mánj, gi̱'hiaj sun nej suj rayi'î nihia ga̱ nìgànj sa si̱ girë', ni̱ huê nihia dânj huin sa rìkìj; dadin' huê rayi'î nihia dânj huin sa ga'min Ma̱'an Rê.
43006028	Hiô' ni̱ gataj nej sí dânj: —Nùnj huin si gi̱'hiaj nej ñûnj ni̱ ga̱'hue da̱gahuin hue'ê nej ñûnj riñan Ma̱'an Ña'anj an rà'aj.
43006029	Nanikàj Ma̱'an Jesús ni̱ gata: —Huê nej nânj huin sa garan' ruhuâ Ma̱'an Ña'anj an gi̱'hiaj nej suj, gùyùmàn ruhuâ nej suj ni'in nej suj Ma̱'an sa ga'nḯn ga'ná riñan nej suj.
43006030	Hiô' ni̱ gataj nej sij: —Ahuin da'nga' ga̱'hue gi̱'hiâ', ni̱ gi̱ni̱'in nej ñûn ni̱ gùyùmàn ruhuâ nej ñûnj ni'in nej ñûnj sò' rà'aj.
43006031	Dadin' rej nej ñûnj ni̱ yâ nej sô' rachrún maná riñan hio'ó nàkòo, dàj rûn' taj riñan si-nùguàn' Ma̱'an Ña'anj an: “Rachrún ga'na' yàtà'a ga'hui' Ma̱'an Ña'anj an yâ nej sij.”
43006032	Ni̱ gataj Ma̱'an Jesús: —Yàngà', ni̱ yàngà' hia nï̂n' tâ: Si sê rachrún ga'na' yàtà'a huin sa rikî Moisés yâ nej suj mánj. Sani̱ Ma̱'an Rê huin sa ri̱ki̱ rachrún yà'ngà' hia ni̱ rachrún dânj huin sa ga'na' yàtà'a.
43006033	Dadin' si-ràchrùnj Ma̱'an Ña'anj an huín dadin' ginîn ga'ná ne' yàtà'a ni̱ gi̱'hia si ga̱na̱huin nì'nà' Ma̱'an nimân nej guiì màn ruhuâ yumiguìi.
43006034	Ni̱ gataj nej sí dânj: —Señor, ri̱ki̱ sò' daran' nej gui rachrún dânj ya̱ nej ñûnj.
43006035	Ni̱ gataj Ma̱'an Jesús: —Ñùnj huin rachrún gi̱'hiaj ga̱ nì'nà' Ma̱'an nimân nej suj; nej guiì 'na̱' riñânj, ni̱ nitaj àmàn gànàchinj yi'naa riki ninj mánj; ni̱ nej guiì gùyùmàn ruhuâ ni'in ñùnj, ni̱ nitaj àmàn gànàkò ninj nnee mánj.
43006036	Sani̱ ñùnj taj gu̱nïn nej suj, ni̱ nùnj huin si gi̱ni̱'in nej suj ñùnj, sani̱ gà' danj ni̱ si̱ guyumân ruhuâ nej suj ni'in nej suj ñùnj mánj.
43006037	Daran' nej guiì rikî Ma̱'an Rê ra'á, ni̱ ga̱'na̱' ninj riñânj; ni̱ nej guiì ga̱'na̱' riñânj, ni̱ si̱ girîj ga̱'a̱nj ninj ne' ye̱'e mánj.
43006038	Dadin' ginîn ga'ná yàtà'a, sani̱ si̱ ga'hue gi̱'hia sa garan' ruhuâj mánj, ga'ná guendâ gi̱'hia sa garan' ruhuâ Ma̱'an sa ga'nḯn ga'ná.
43006039	Ni̱ huê nânj huin sa garan' ruhuâ Ma̱'an Rê, Ma̱'an sa ga'nḯn ga'ná: Daran' nej guiì rikij riñânj, ni̱ gà' si 'ngo̱ ninj si̱ ga'anj ni̱'hia gi̱'hia, dadin' gi̱'hia si gànà'nï̀nj ninj gui ga̱'na̱' ne' ña̱an.
43006040	Ni̱ gi'hiâ dànanj dadin' garan' ruhuâ Ma̱'an Rê Ma̱'an sa ga'nḯn ga'ná: Dadin' daran' nej guiì ginûn ñan ñùnj, ni̱ guyumân ruhuâ ninj ni'in ninj ñùnj, ni̱ ga̱ne nìgànj ninj; ni̱ ñùnj gi̱'hiaj ni̱ gànà'nï̀nj ninj diû ga̱'na̱' ne' ña̱an.
43006041	Huê danj ni̱ gayi'ì nej sí judío, ni̱ ga'min nej sô' rayi'î Ma̱'an Jesús, rayi'î guendâ gata: “Ñùnj huin rachrún gininj ga'na' yàtà'a.”
43006042	Ni̱ gataj nej sô': —Sê sí nânj huin Jesús, da'ní José, dadin' ni'in nê' rej sij ngà nni sij rà' saj ûn'. Nùnj huin saj ni̱ gataj sij: Yàtà'a ginîn ga'ná.
43006043	Nanikàj Ma̱'an Jesús ni̱ gata: —Si̱ ga'min nej suj rayi'î nej dugui' nej suj mánj.
43006044	Gà' si ngo̱ nej guiì si̱ ga̱'hue ga̱'na̱' riñânj, si nitaj si ni̱ka̱j Ma̱'an Rê ga'na' ninj riñânj mánj; ni̱ ñùnj huin sa gi̱'hiaj gànà'nï̀nj ninj nej gui ga̱'na̱' ne' ña̱an.
43006045	Ni̱ huê danj taj riñan ñanj librû gachrûn nej sô' gataj dàj ga̱huin: “Huê danj ni̱, Ma̱'an Rê gi̱di̱gân riñan daran' nej guiì.” Ni̱ guiì gu̱nïn ni̱ ga̱huin chru̱n ninj gi'hia, nej guiì dânj huin sa ga̱'na̱' riñânj.
43006046	’Ni̱ sê si̱ gi̱ni̱'in nej guiì dàj hua Ma̱'an Rê mánj, man ñùnj huin sa ni'in dàj huaj, dadin' huê Ma̱'an huin sa ga'nḯn ga'ná.
43006047	Yàngà' ni̱ yàngà' hia nï̀n' tâ: Guiì guyumân ruhuâ ni'in ñùnj ni̱ ga̱ne nìgànj ninj.
43006048	Ñùnj huin rachrún gi̱'hiaj ga̱ nì'nà' ninj.
43006049	Yâ rej nej suj rachrún maná nga gane nej sô' riñan hio'ó nàkòo, sani̱ gahui' nej sô'.
43006050	Sani̱ ñùnj ga'min rayi'î rachrún gininj ga'na' yàtà'a, ni̱ nej guiì ya̱ rachrún nânj, ni̱ si̱ gahui' ninj mánj.
43006051	Ñùnj huin rachrún nì'nà' gininj ga'na' yàtà'a; ni̱ si hua̱ 'ngo̱ guiì ya̱ rachrún nânj, ni̱ ga̱ne nìgànj ninj; ni̱ rachrún rìkìj ya̱ ninj huin nneè kû, ni̱ ga̱'hue ga̱na̱huin nì'nà' ninj gi̱'hia.
43006052	Hiô' ni̱ gayi'ì nej judío ni̱ ûta gunïn' nej sô' ni̱ gataj nej sô': —Dàj gi'hiaj sí nânj ga̱'hue ri̱ki̱ sô' nneè kú sô' yo̱' rà'aj.
43006053	Ni̱ gataj Ma̱'an Jesús: —Yàngà' ni̱ yàngà' hia nï̀n' gàtà: Ni̱ si si̱ yâ nej suj nnêj, ni̱ si̱ go'o nej suj tún, ni̱ si̱ ga'hue ga̱ nì'nà' nej suj mánj.
43006054	Guiì yâ nnêj ni̱ go'o ninj tún, ni̱ ga̱ne nìgànj ninj; ni̱ ñùnj gi̱'hiaj gànà'nï̀nj ninj nej guiì ga̱'na̱' ne' ña̱an.
43006055	Dadin' nneè kû huin nihia yàngà'a, ni̱ tún huin nne yà'ngà' go̱'o̱ nej suj.
43006056	Guiì yâ nneè kû ni̱ go'o ninj tún, ni̱ nne ninj ngàj ni̱ nné ngà ninj.
43006057	Dàj rûn' ga'nḯn Ma̱'an Rê hua̱ nì'nà'a ga'ná, ni̱ hua̱ nì'nàj gi'hiaj Ma̱'an, huê danj ni̱ guiì ya nnêj, ni̱ ga̱ nì'nà' ninj.
43006058	Nânj huin rachrún gininj ga'na' yàtà'a; ni̱ nitaj si huaj dàj rûn' hua rachrún maná yâ rej nej suj, dadin' yâ nej sô' sani̱ gahui' nej sô'; guiì ya̱ rachrún nânj, ni̱ ga̱ne nìgànj ninj.
43006059	Huê nej nuguan' nânj ga'min Ma̱'an Jesús nga nikïnj ruhuâ hue' si-nùhuì nej judío, ni̱ huê dànanj gidiganj ruhuâ yuman' Kapernaúm.
43006060	Ni̱ nga gunïn, gà'ì nej sí 'na̱' ga̱huin chru̱n riñan Ma̱'an Jesús nej nuguan' nânj ni̱ gataj nej sô': —Ûta chì' hua nuguan' nânj; ni̱ ahuin guiì gùnùkuaj gu̱nïn gà' ûnj.
43006061	Ni̱ garânj da'nga' ruhuâ Ma̱'an Jesús si dànanj a'min nej sí 'na̱' ga̱huin chru̱n riñanj rayi'î si-nùguàn'anj, ni̱ gata gu̱nïn nej sô': —Gina'an ruhuâ nej suj rayi'î nuguan' nan na̱nj nî'.
43006062	Dàj gi̱'hiaj nej suj, si gi̱ni̱'in nej suj gàhuì gà'àn yàtà'a ñan gane sìnï̀nj rà'aj.
43006063	Ma̱'an Espíritu Santo huin sa gi̱'hiaj ganahuin nì'nà' nej guiì; sani̱ 'ngo̱ síi ni̱ nitaj nùnj ga̱'hue gi̱'hia sô' mánj; nej nuguan' ga'mînj ni̱ huej huin sa gi̱'hiaj ga̱'hue ga̱na̱huin nì'nà' nej guiì.
43006064	Sani̱ hua̱ da̱'a̱j nej suj nitaj si guyumân ruhuâ ni'in si-nùguàn'ànj sani̱ ûta gi̱ran' sa̱ñu̱n nej suj. Dadin' àsìj si̱nï̱ïn ni̱ gà' ni'in Ma̱'an Jesús ahuin nej guiì nitaj si guyumân ruhuâ ni'in Ma̱'an, ni̱ gà' ni'in ahuin sí nàgà'huì' Ma̱'an riñan nej judío.
43006065	Ni̱ gata: —Rayi'î dan gatâ ni̱ gà' si 'ngo̱ guiì si̱ ga'hue ga̱'na̱' riñânj, si nuhui' Ma̱'an Rê ga'nḯn ga'na' ninj mánj.
43006066	Àsìj gui dânj ni̱ nanikàj rùkù ûta gà'ì nej sí ga'na' ga̱huin chru̱n riñan Ma̱'an Jesús, huê danj ni̱ nitaj si gaché nej sô' ngà Ma̱'an gà' mánj.
43006067	Hiô' ni̱ gataj Ma̱'an Jesús gu̱nïn nej yùhuìj nej sí ga'na' ga̱huin chru̱n riñanj: —Ruhuâ nej suj nànìkàj nej suj ni̱ ga̱'a̱nj nej suj nej na̱nj nîn'.
43006068	Nanikàj Simón ni̱ gataj sô': —Señor, ahuin a'ngô sô' ri̱ña̱n ga̱'a̱nj nej ñûnj rà'aj. Ni̱ si sò' huin sa ni̱ka̱j nuguan' na̱gi̱'hia̱j nì'nà' nej ñûnj ni̱ ga̱ne nìgànj nej ñûnj rà'aj.
43006069	Ni̱ guyumân ruhuâ nej ñûnj ni'in nej ñûnj Ma̱'ân rè' ni̱ ni'in nej ñûnj si huê Ma̱'ân rè' huin Ma̱'an Cristo, Da'ní Ma̱'an Ña'anj hua̱ nì'nà'a.
43006070	Nanikàj Ma̱'an Jesús ni̱ gata: —Sê yùhuìj ran' nej suj huin ganaguîj, ni̱ 'ngo̱ nej suj huin sa nàsà'a rà' saj ûn'.
43006071	Ni̱ ga'min rayi'î Judas Iscariote, da'ní Simón Iscariote; dadin' sí nânj huin sí nàgà'huì' Ma̱'an, ni̱ sô' huin 'ngo̱ nej yùhuìj sí ga'na' ga̱huin chru̱n riñanj.
43007001	Ne' rùkù nga gisîj gahuin nej nânj, ni̱ gaché Ma̱'an Jesús riñan hio'ó Galilea; dadin' na'huej ruhuaj ga̱che riñan hio'ó Judea, dadin' ûta huin ruhuâ nej sí judío da̱gahui' nej sô' Ma̱'an.
43007002	Ni̱ gà' gahuin nichrun' si-gi̱'ña̱nj nej sí judío, ni̱ gi'ñanj dânj huin sa gù'nàj tabernákulo;
43007003	ni̱ gataj nej dinḯn Ma̱'an Jesús g̱u̱nïn: —Ga̱hui̱ sò' ni̱ ga̱'a̱nj' riñan hio'ó Judea, da'nga ni̱ gini'in nej sí 'na̱' ga̱huin chru̱n riñan' nej sa sà' gi'hiâ' râj.
43007004	Dadin' daran' nej sí ruhuâ si gi̱ni̱'in nej guiì sa gi'hiaj nej sô', ni̱ nitaj si gi'hiaj huì nej sô' riñan nej guiì mánj, dadin' duyinga' nej sô' sa gi'hiaj nej sô'. Si gi'hiâ' nej nânj ni̱ gi̱di̱gân sò' nej sa gi'hiâ' dan gi̱ni̱'in a'ngô nej guiì na̱nj ánj.
43007005	Dadin' gà' nitaj si yumân ruhuâ nej dinḯn Ma̱'an Jesús ni'in nej sô' Ma̱'an.
43007006	Hiô' ni̱ gataj Ma̱'an Jesús: —Hua̱ nun gùyùmàn si-guí, sani̱ guendâ nej suj ni̱ ahuin na̱nj gui huin gui sà'a riñan nej suj.
43007007	Si̱ ga'hue ga̱ta̱ rùhuà nej guiì màn ruhuâ yumiguìi ni'in ninj nej suj; sani̱ ñùnj ni̱ gata rùhuà ni̱nj, guendâ gununâj rayi'î nej si-ga̱kïn' ninj.
43007008	Ga̱'a̱nj nej suj gi'ñanj dânj; dadin' si̱ ga'an gi'ñanj danj mánj, dadin' hua̱ nï̀n' gàchin gùyùmàn si-guí.
43007009	Huê dànanj ga'min Ma̱'an Jesús, ni̱ guna Galilea.
43007010	Sani̱ nga ga'anj nej dinḯn Ma̱'an Jesús gi'ñanj dânj, ni̱ ne' rùkù ni̱ ga'anj Ma̱'an gi'ñanj dânj, sani̱ nun ga̱'a̱nj ra̱'ngaj, dadin' si ni̱kï̱n' hu̱ij.
43007011	Huê danj ni̱ nana'hui' nej sí judío Ma̱'an Jesús siganï̂nj nej guiì màn gi'ñanj dânj, ni̱ gataj nej sô': —Dànè' nikïn' sí dânj rà'aj.
43007012	Ni̱ ûta a'min nej guiì rìgì màn hiuj dânj rayi'î Ma̱'an Jesús, ni̱ da̱'a̱j ninj gataj: “'Ngo̱ sí sà'a huin sij”; sani̱ a'ngô da̱'a̱j gataj: “Sê sí sà'a huin sí dan mánj, sí gidigañu'unj nej guiì yùmàn'an huin sij na̱nj ánj.”
43007013	Sani̱ nitaj si ga'min rà'ngà' nej sô', rayi'î Ma̱'an Jesús, dadin' yu'hui' nej sô' ni'in nej sô' nej sí judío.
43007014	Sani̱ gà' 'na̱' gahuin da̱'a̱j gi'ñanj dânj ni̱ gatûj Ma̱'an Jesús ruhuâ nûhui ni̱ gayi̱'ij ni̱ gidiganj si-nùguàn' Ma̱'an Ña'anj an riñan nej guiì.
43007015	Ni̱ gahuin ña̱'anj ruhuâ nej judío, ni̱ gataj nej sô': —Nùnj huin saj ni̱ chru̱n sí nânj ga̱hia̱ sô', ni̱ nitaj skuela ga'anj sô' rà'aj.
43007016	Nanikàj Ma̱'an Jesús ni̱ gata: —Nej yì'nï̀n' nej nuguan' gidigán ni̱ sê nej sa giri ràj huin mánj, si-nùguàn' Ma̱'an sa ga'nḯn ga'ná huin sa ga'mînj.
43007017	Si hua̱ 'ngo̱ guiì garan' ruhuâ da̱gahuin riñan Ma̱'an Ña'anj an, ni̱ ga̱'hue gi̱ni̱'in ninj dadin' nej yì'nï̀n' nej nuguan' ga'mînj ni̱ si-nùguàn' Ma̱'an Ña'anj an huin, dadin' sê si̱ ga'mînj guendâ Ma'án mánj.
43007018	Sí gananï̂n rayi'î ma̱'an ni̱ gananï̂n sô' rayi'î sô' dadin' ruhuâ sô' si ga̱'mi̱n hue'ê nej guiì rayi'î sô'; sani̱ sí garan' ruhuâ si ga̱'mi̱n hue'ê nej guiì rayi'î Ma̱'an Ña'anj an, sí nânj huin sí yàngà'a, ni̱ nitaj gakï̱n'ïn hua ruhuâ nimân sô'.
43007019	’Sê Moisés rikî si-ley Ma̱'an Ña'anj an riñan nej suj, ni̱ gà' si 'ngo̱ nej suj nitaj si dagahuin ley dan rà' saj ûn'. Nùnj huin saj ni̱ ûta ganahuij ruhuâ nej suj da̱gahui' nej suj ñùnj rà'aj.
43007020	Nanikàj nej sí rìgì dânj ni̱ gataj nej sô': —Aya̱' sò' sani̱ sa kï̱j ï nun ruhuâ nimân', dadin' ahuin nej sí huin ruhuâ da̱gahui' sò' rà'aj.
43007021	Nanikàj Ma̱'an Jesús ni̱ gata: —Gi'hia 'ngo̱ da'nga'a gui ganarânj ruhuâ ni̱ ûta gahuin ña̱'anj ruhuâ nej suj na̱nj nî'.
43007022	Rayi'î dan ni̱ gataj Moisés si ga̱'ne̱' ga̱chrin nej suj nnïnj arán raa̱ nneè nà'àj nej síi, sani̱ sê Moisés huin sa giri ra̱ si danj gaj mánj, dadin' gà' danj gi'hiaj nej sachij gimân diû ri̱ki; sani̱ nej suj ni̱ gui ganarânj ruhuâ ni̱ ga'ne' ga̱chri̱n nej suj nnïnj arán raa̱ nneè nà'àj nej síi.
43007023	Ni̱ si gui ganarânj ruhuâ ga'ne' ga̱chrin nej suj raa̱ nneè nà'àj nej síi, ni̱ gataj nej suj si dagahuin nej suj si-ley Moisés. Ni̱ nùnj huin saj ni̱ gina'an ruhuâ nej suj guendâ gi'hiâ si ganahuin da' hua̱ gè nneè kú 'ngo̱ sí a'nan'an gui ganarânj ruhuâ rà'aj.
43007024	Si̱ guta' chre nej suj gakï̱n'ïn nej guiì mánj, ni̱ si yàngà' hia gini'in nej suj gi'hiaj ninj gakï̱n'ïn hiô' ni̱ ga̱'hue gàtà' gakï̱n' dan yichrá ninj gi̱'hiaj nej suj.
43007025	Ni̱ gataj da̱'a̱j nej guiì 'na̱' yuman' snà'ànj Jerusalén: —Sê sí nânj huin nana'hui' nej sij da̱gahui' nej sij rà' saj ûn'.
43007026	Gi̱ni̱'hiaj nej suj, dadin' ni̱ña̱n sij ga'min sij ñan màn nìchra nej guiì, ni̱ nitaj nùnj gataj nej rej ni̱ka̱j su̱un riñan sij mánj. Ganani'in yàngà' nej sô' si huin sij Ma̱'an Cristo na̱nj nî'.
43007027	Sani̱ ni'în' dànè' huin yiñán sí nânj; sani̱ nga ga̱'na̱' Ma̱'an Cristo, ni̱ gà' si 'ngo̱ nej guiì si̱ gini'in dànè' ga̱'na̱' sô' mánj.
43007028	Nga gidigân Ma̱'an Jesús riñan nej guiì ruhuâ nûhui, ni ga'min nùkuaj sta'u Ma̱'an, ni̱ gata: —Ni'in nej suj ñùnj, ni̱ ni'in nej suj dànè' ga'ná; sani̱ sê si̱ ga'ná guendâ Ma̱'an mánj, sani̱ Ma̱'an sa ga'nḯn ga'ná huin 'ngo̱ sa yàngà'a, sani̱ nun ni'in nej suj Ma̱'an mánj.
43007029	Sani̱ ñùnj ni̱ ni'ín Ma̱'an, dadin' huê riñan Ma̱'an gahui ga'ná, ni̱ huej huin sa ga'nḯn ga'ná.
43007030	Hiô' ni̱ ûta huin ruhuâ nej sij gi̱da'a nej sij Ma̱'an; sani̱ gà' si 'ngo̱ nej sij nun gìsìj ruhuâ gi̱da̱'a Ma̱'an, dadin' hua̱ nï̀n' ga̱chin gùyùmàn gui gi̱da'a nej sij Ma̱'an.
43007031	Ni̱ ûta gà'ì nej guiì rìgì màn hiuj dânj guyumân ruhuâ ni'in Ma̱'an Jesús, ni̱ gataj ninj: —Nga ga̱'na̱' Ma̱'an Cristo, ni̱ dànanj nìko doj ga̱ nej da'nga gi̱'hia gà' da' nej sa gi'hiaj sí nânj na̱nj nî'.
43007032	Ni̱ gunïn nej sí fariseo ngà nej rej huin ña̱an, si dànanj ga'min nej guiì rayi'î Ma̱'an Jesús; ni̱ ga'nḯn nej sô' ga'anj gi̱da'a nej sí ni̱kï̱n' dugumîn riñan nûhui nìko Ma̱'an Jesús.
43007033	Hiô' ni̱ gataj Ma̱'an Jesús: —Hua̱ na̱nj ga̱né a'ngô diû lij ngà nej suj, ni̱ ne' rùkù ni̱ na̱'a̱nj ñan nne Ma̱'an sa ga'nḯn ga'ná.
43007034	Nànà'huì' nej suj ñùnj, sani̱ si̱ ganari' nej suj ñùnj; ni̱ ñan ga̱né ni̱ si̱ ga'hue ga̱'na̱' nej suj mánj.
43007035	Hiô' ni̱ ga'min nej ma̱'an nej síchìj judío siganï̂nj nej ma̱'an nej sô' ni̱ gataj nej sô': —Dànè' ga̱'a̱nj dïn'ïnj sí nânj, ni̱ si̱ ga'hue gànàrì' nê' sô' rà'aj. Ga̱'a̱nj sij riñan a'ngô nej judío nne riñan hio'ó Grecia, ni̱ gi̱digân sij riñan nej sô' ni̱ huê danj na̱nj gi̱digân sij riñan nej griego nej na̱nj nî'.
43007036	Nùnj huin si ga̱ta̱j sij ruhuâ sij nga ga'min sij: “Nànà'huì' nej suj ñùnj, sani̱ si̱ ganari' nej suj ñùnj mánj, ni̱ ñan ga̱né ni̱ si̱ ga'hue ga̱'na̱' nej suj mánj.”
43007037	A'ngô rïn gui ga̱na̱huij gi'ñanj tabernákulo gui ña̱'a̱n doj, ni̱ ganayumàn Ma̱'an Jesús ni̱ nanikïn' ga̱hia ni̱ ga'min nùkua ni̱ gata: —Si hua̱ 'ngo̱ nej suj ganakô nnee, ni̱ ga̱'na̱' nej suj riñânj, ni̱ go̱'o̱ nej suj nne gìrìkìj na̱nj ánj.
43007038	Ni̱ nej guiì guyumân ruhuâ ni'in ñùnj, ni̱ dàj rûn' taj riñan ñanj si-nùguàn' Ma̱'an Ña'anj an, ni̱ ruhuâ nimân ninj gu̱na̱nj kïn hua̱j nne nì'nà'a.
43007039	Ni̱ ga'min Ma̱'an Jesús dànanj, si gùyùmàn ruhuâ nej guiì ni'in ninj Ma̱'an hiô' ni̱ ga̱'hue ga̱na̱huin ra̱'a ninj Ma̱'an Espíritu Santo, dadin' hua̱ nï̀n' gàchin gùyùmàn Ma̱'an Espíritu Santo, dadin' hua̱ nï̀n' gàchin ga̱na̱hui Ma̱'an ga̱'an yàtà'a.
43007040	Hiô' ni̱ nga gunïn, da̱'a̱j nej sí ni̱kï̱n' siganï̂nj nej guiì rigì màn hiuj dânj ni̱ gataj nej sô': —Yàngà' hia nï̀n' ni̱ 'ngo̱ sí gataj dàj ga̱huin huin sí nânj.
43007041	Ni̱ gataj a'ngô da̱'a̱j nej sí dânj: —Sí nânj huin Ma̱'an Cristo. Sani̱ gataj a'ngô da̱'a̱j nej sô': —Ga̱'hue ga̱hui̱ 'ngo̱ sí ga̱ta̱j dàj ga̱huin ne' Galilea na̱nj nînj.
43007042	Sê sa taj riñan ñanj si-nùguàn' Ma̱'an Ña'anj an huin si Cristo ni̱ ga̱'na̱' sô' riñan nej da̱'ni̱n sì'nï̀n rey David ni̱ ga̱hui̱ sô' ruhuâ yuman' Belén ñan gane David rà' saj ûn'.
43007043	Huê danj ni̱ giyichra' da̱'a̱j nej sij da' yi'nïn'ïn ni̱ gunïn' nej sij rayi'î Ma̱'an Jesús.
43007044	Ni̱ da̱'a̱j nej sij ganï̂n ruhuâ gi̱da'a Ma̱'an Jesús guendâ ga̱chri̱ nej sij dukuâ ga'a; sani̱ nun gìsìj ruhuâ gà' si 'ngo̱ nej sij gi̱da'a nej sij Ma̱'an mánj.
43007045	Huê danj ni̱ nanikàj nej sí ni̱kï̱n' dugumîn nûhui nìko ga'anj nej sô' riñan nej síchìj rej a'nïn'ïn ngà riñan nej sí fariseo; ni̱ gataj nej síchìj dânj riñan nej sí ni̱kï̱n' riñan nûhui nìko: —Nùnj huin saj ni̱ nun gi̱nikaj nej suj ga̱'na̱' nej suj sí dânj rà'aj.
43007046	Nanikàj nej sí dugumîn nûhui nìko ni̱ gataj nej sô': —Nitaj gà' si 'ngo̱ sí ga'min si ga'min sí dan mánj.
43007047	Hiô' ni̱ nanikàj nej sí fariseo ni̱ gataj nej sô': —Gidigañu'unj un sí dan nej suj nej na̱nj nî'.
43007048	Guyumân ruhuâ go'ngo̱ nej sí ni̱ka̱j su̱un ni'in sô' sí dan nî', ni̱ guyumân ruhuâ nej sí fariseo ni'in nej sô' sí dan na̱nj nî'.
43007049	Sani̱ nej guiì nun ni'in si-ley Ma̱'an Ña'anj an, ni̱ huin ninj guiì ga̱ninï̀n' huaa na̱nj ánj.
43007050	Nicodemo huin go'ngo̱ nej sí fariseo, sí ga'anj ga̱'mi̱n ne' ñàn'an ngà Ma̱'an Jesús ni̱ gataj sô' gu̱nïn nej sí dânj.
43007051	—Hiô' ni̱ man si guta' chre si-ley ne' gakï̱n'ïn yichrá 'ngo̱ síi nga na̱nj nî', sê gà' si̱nï̱n gunïn nej sí ni̱kï̱n' ne' ña̱an dàj hua nuguan'an rayi'î sí dânj, ni̱ dàj hua sa gi'hiaj sô' ni̱ nda hiuj dânj ni̱ gini'in nej sij dàj hua sa gi'hiaj sô' rà' saj ûn.
43007052	Nanikàj nej sí dânj ni̱ gataj nej sô': —Sí 'na̱' Galilea huîn' na̱nj nî'. Na̱di̱gi'ñûn sò' riñan ñanj si-nùguàn' Ma̱'an Ña'anj an ni̱ gi̱ni̱'în' si nitaj àmàn ganachi nikaj Ma̱'an Ña'anj an 'ngo̱ sí gataj dàj ga̱huin riñan hio'ó Galilea mánj.
43007053	Huê danj ni̱ nan' da' go'ngo̱ nej sí dânj dukuâ nej sô'.
43008001	Huê danj ni̱ ga'anj Ma̱'an Jesús kïj ñan màn chrun olibo.
43008002	Ni̱ ne' nìgan' a'ngô gui dânj nanikàj Ma̱'an Jesús ga'naj ñan nne nûhui nìko, ni̱ da' hua̱ gè yuman'an gahui ga'na' riñanj; ni̱ nne gidiganj.
43008003	Hiô' ni̱ ni̱ka̱j nej sí fariseo ngà nej sí chru̱n ley ngo̱ siyànà gininj riñan gakï̱n' ni̱ka̱j nika dugui' ga'na' nej sô' riñanj; ni̱ ganï̂n nej sô' da̱nï̱n nuhuî nìko,
43008004	ni̱ gataj nej sô': —Maestrûj, giri' nej ñûnj ra'a nej ñûnj si gininj siyànà nânj riñan gakï̱n' ni̱ka̱j nika dugui'.
43008005	Ni̱ giyi'nïn' suun riñan si-ley Moisés si ga̱rru̱n' hiëj nej guiì gi'hiaj dànanj. Ni̱ dàj taj sò' rà'aj.
43008006	Sani̱ man si gataj nej sô' dànanj guendâ ga̱ya̱ka̱j nej sô' da'nga'a ngà Ma̱'an Jesús, da'nga ni̱ ga'hue ga̱ra̱n ruhuâ nej sô' rayi'î Ma̱'an. Sani̱ gudugua' Jesús Ma̱'an riñan hio'ó, ni̱ gachrunj riñan hio'óo ngà dë̂j ra'a.
43008007	Sani̱ ñan ûta nìchràj ruhuâ nej sij gachín na'anj nej sij, ni̱ nanikïn' ga̱hia Ma̱'an Jesús ni̱ gata: —Ahuin na̱nj go'ngo̱ nej suj nitaj gakï̱n'ïn ata ni̱ huê nej suj huin sí ga̱'hue ga̱rru̱n si̱nï̱n hiëj siyànà nânj.
43008008	Huê danj ni̱ gudugua' ñûn Jesús Ma̱'an riñan hio'óo, ni̱ gachrunj do̱j riñan hio'óo.
43008009	Sani̱ nga gunïn nej sô', nej nuguan' nânj ni̱ huê danj na̱nj ga'min gakï̱n' da'nga' nu̱n ruhuâ nimân nej sô' riñan nej sô', ni̱ gahui da' go'ngo̱ nej sô' ni̱ ga'anj nej sô', huê danj ni̱ ga'anj gà' si̱nï̱n nej sí achij doj dadin' hio garânj da'nga' ruhuâ nej sô' ni̱ ne' rùkù doj ni̱ ga'anj nej sí hua̱ lij doj; ni̱ gunâj siyànà dânj nikïn' 'ngo̱ rïn da̱nï̱n hiuj dânj ni̱ huê danj na̱nj ni̱kï̱n' Ma̱'an Jesús hiuj dânj.
43008010	Nanikïn' ga̱hia Ma̱'an Jesús, ni̱ gata gu̱nïn siyànà dânj: —Dànè' ga'anj nej sí garânj ruhuâ rayi'î' rà'aj. Gà' si 'ngo̱ nej sij nun ri̱ki̱ kastîgu riñan' gà' ûn'.
43008011	Ni̱ gataj siyànà dânj: —Gà' si 'ngo̱ ninj, nun ri̱ki̱ kastîgu riñânj man Señor. Hiô' ni̱ gataj Ma̱'an Jesús: —Huê danj na̱nj ñùnj ni̱ si̱ rikîj kastîgu riñan' mánj; ga̱'a̱nj' sani̱, si̱ gi'hiâ' gakï̱n'ïn gà' mánj.
43008012	Ga'min ñûn Ma̱'an Jesús, ni̱ gata: —Ñùnj huin sa gi'hiaj giyigï̀n riñan nej guiì màn ruhuâ yumiguìi ni̱ guiì ginikò' rukú, ni̱ si̱ gaché ninj ñan ru̱mi̱n'in mánj, dadin' hua̱ sa giyigï̀n dânj ruhuâ nimân ninj ni̱ huej gi̱'hiaj ga̱ nì'nà' ninj.
43008013	Hiô' ni̱ gataj nej sí fariseo gu̱nïn Ma̱'an Jesús: —Ga'min' rayi'î Ma̱'ân'; ni̱ sê sa yàngà'a huin nuguan' ga'min' dânj mánj.
43008014	Nanikàj Ma̱'an Jesús ni̱ gata: —Nùnj huin si ñùnj ga'min rayi'î Ma̱'án, sani̱ sa yàngà'a huin sa ga'mînj, dadin' ni'in sà'àj dànè' ga'ná, ni̱ ni'in sà'àj dànè' gà'àn; sani̱ nun ni'in nej suj dànè' ga'ná ni̱ dànè' gà'àn mánj.
43008015	Ni̱ dàj rûn' guta' chre nej guiì gakï̱n'ïn yichrá dugui' ninj huê danj gi̱'hiaj nej suj, sani̱ ñùnj ni̱ nitaj si guta' chré gakï̱n'ïn yichrá nej guiì mánj.
43008016	Ni̱ si gayakaj guendâj ni̱ sa gayakaj guendâj dânj huin sa yàngà'a; dadin' sê 'ngo̱ rḯn huin sa gayakaj guendâ mánj, dadin' huê danj na̱nj gayakaj guendâ Ma̱'an sa ga'nḯn ga'ná.
43008017	Sa taj riñan ley ni̱ka̱j nej suj huin, ni̱ si huìj síi gu̱ña̱n ganata' ni̱ sa yàngà'a huin nuguan' gataj nguèj sô'.
43008018	Ñùnj huin sa ganata' rayi'î Ma'án, ni̱ huê danj na̱nj ganata' Ma̱'an Rê rayi'í dadin' Ma̱'an huin sa ga'nḯn ga'ná.
43008019	Ni̱ gataj nej sí dânj: —Dànè' nne re' rà'aj. Nanikàj Ma̱'an Jesús ni̱ gata: —Ni̱ si nun ni'in nej suj ñùnj, ni̱ huê danj na̱nj nun ni'in nej suj Ma̱'an Rê mánj; ni̱ si gi̱ni̱'in nej suj ñùnj, hiô' ni̱ gi̱ni̱'in nej suj Ma̱'an Rê.
43008020	Nej nuguan' nânj ga'min Ma̱'an Jesús nga nikïnj ñan tàj chrún nu̱n sa'anj ofrenda, ni̱ gidiganj ruhuâ nuhuî nìko; sani̱ nun gi̱da'a gà' si 'ngo̱ nej sí dânj Ma̱'an, dadin' hua̱ nï̀n' gàchin gùyùmàn si-gui na̱nj ánj.
43008021	Ga'min ñûn Ma̱'an Jesús: —Gà'àn, ni̱ nànà'huì' nej suj ñùnj, sani̱ gàhuì' nej suj ngà si-ga̱kïn' nej suj; dadin' ñan gà'àn, ni̱ si̱ ga'hue ga̱'na̱' nej suj mánj.
43008022	Hiô' ni̱ gataj nej sí judío: —Da̱gahui' sí dan ma̱'an sij na̱nj nî', dadin' gataj sij: Ñan gà'àn, ni̱ si̱ ga'hue ga̱'na̱' nej suj.
43008023	Ni̱ gataj Ma̱'an Jesús: —Nej guiì màn riñan hio'óo huin nej suj, sani̱ ñùnj ni̱ huín Ma̱'an sa ga'na' ne' yàtà'a; nej suj huin nej guiì màn ruhuâ yumiguìi nânj, sani̱ sê nej guiì màn ruhuâ yumiguìi nânj huín mánj.
43008024	Rayi'î dan ni̱ gatâ si gàhuì' nej suj rayi'î si-ga̱kïn' nej suj; dadin' sisi̱ si̱ guyumân ruhuâ nej suj ni'in nej suj si ñùnj huin Ma̱'an Cristo, ni̱ gàhuì' nej suj ngà si-ga̱kïn' nej suj na̱nj ánj.
43008025	Hiô' ni̱ gachín na'anj nej sí dânj Ma̱'an Jesús ni̱ gataj nej sô': —Ahuin sí huîn sò' rà'aj. Hiô' ni̱ nanikàj Ma̱'an Jesús ni̱ gata: —Gà' gatâ àsìj sinï̱ïn ahuin sa huín.
43008026	Ûta hua sa gàtà ni̱ hua̱ sa ga̱ya̱ka̱j guendâj rayi'î nej suj; sani̱ Ma̱'an sa ga'nḯn ga'ná ga'min nuguan' yàngà'a; ni̱ nej nuguan' gunḯn ga'minj, huê nej nuguan' dânj ga'mînj riñan nej guiì màn ruhuâ yumiguìi.
43008027	Sani̱ nun ga̱ra̱n da'nga' ruhuâ nej sij si rayi'î Rej Ma̱'an Jesús Ña'anj an ga'minj mánj.
43008028	Ni̱ gataj Ma̱'an Jesús: —Nda go̱doko' nej suj ñùnj riñan rugutsìi, ni̱ nda hiuj dânj ni̱ ga̱na̱ni̱'in nej suj si ñùnj huin Ma̱'an Cristo, dadin' nitaj nùnj ga̱'hue gi̱'hia guendâ Ma'án, dadin' dàj rûn' gidigân Ma̱'an Rê ni̱ huê danj ga'mînj.
43008029	Ma̱'an sa ga'nḯn ga'ná, ni̱ nne ngàj; ni̱ nun gu̱du̱na ñùnj, dadin' dagahuín daran' nej sa garan' ruhuaj na̱nj ánj.
43008030	Ga'min Ma̱'an Jesús nej nuguan' nânj, ni̱ ûta gà'ì nej guiì guyumân ruhuâ ni'in Ma̱'an.
43008031	Hiô' ni̱ gataj Ma̱'an Jesús gu̱nïn nej sí judío guyumân ruhuâ ni'in si-nùguàn'anj: —Si gùyùmàn yìtï̀nj ruhuâ nej suj ni'in nej suj si-nùguàn'ànj, hiô' ni̱ yàngà' ni̱ ga̱huin nej suj sí gi̱nikò' rukú;
43008032	ni̱ gi̱ni̱'in nej suj sa yàngà'a, ni̱ sa yàngà' dânj gi̱'hiaj gi̱yi̱'nï̱n riñan nej suj.
43008033	Nanikàj nej sí dânj ni̱ gataj nej sô' gu̱nïn Ma'an Jesús: —Da'ní sachij Abraham huin nej ñûnj, ni̱ nitaj àmàn gi'nïnj nej ñûnj gi'hiaj sun chre nej ñûnj mánj. Ni̱ nùnj huin saj ni̱ gataj': Si gi̱yi̱'nï̱n riñan nej ñûnj rà'aj.
43008034	Gataj Ma̱'an Jesús: —Yàngà', ni̱ yàngà' hia nï̀n' gàtà: Ni̱ daran' nej guiì gi'hiaj gakï̱n'ïn ni̱ 'nï̱nj ninj dagahuin ninj riñan gakï̱n'ïn na̱nj ánj.
43008035	Guiì 'nï̱nj gi'hiaj sun chre riñan 'ngo̱ yiru'huee ni̱ sê daran' diû ga̱ne ninj dukuâ yiru'hue dânj mánj; sani̱ da'ní sí yi̱ru'hue dânj ni̱ daran' diû ga̱ne sô' dukuâ rej sô'.
43008036	Huê danj ni̱ si ga̱na̱ni̱n nej suj gi̱'hiaj Da'ní Ma̱'an Ña'anj an, hiô' ni̱ ga̱na̱huin nej suj da'ní Ma̱'an na̱nj ánj.
43008037	Ni̱ ni'ín si huin nej suj da'ní sachij Abraham; sani̱ ûta huin ruhuâ nej suj da̱gahui' nej suj ñùnj, dadin' na'huej ruhuâ nej suj gi̱da'a nej suj si-nùguàn'anj mánj.
43008038	Ñùnj ni̱ ga'mînj rayi'î nej nuguan' gunḯn ga'min Ma̱'an Rê Ña'anj an; sani̱ nej suj ni̱ ga'min nej suj rayi'î nej nuguan' gunïn nej suj ga'min rej nej suj.
43008039	Nanikàj nej sí dânj ni̱ gataj nej sô': —Rej nej ñûnj huin sachij Abraham. Hiô' ni̱ gataj Ma̱'an Jesús: —Ni̱ si huin nej suj da'ní sachij Abraham, ni̱ dàj rûn' hue'ê dagahuin sachij Abraham ni̱ huê danj hue'ê da̱gahuin suj saj áj.
43008040	Sani̱ ûta huin ruhuâ nej suj da̱gahui' nej suj ñùnj, sani̱ nuguan' yàngà'a huin sa ga'mînj riñan nej suj, dadin' nej nuguan' gunḯn ga'min Ma̱'an Ña'anj an ni̱ nej nuguan' dânj huin sa ga'mînj riñan nej suj; sani̱ Abraham ni̱ nitaj àmàn gi'hiaj sô' dàj rûn' gi'hiaj nej suj mánj.
43008041	Ni̱ dàj rûn' gi'hiaj rej nej suj ni̱ huê danj gi'hiaj nej suj. Ni̱ gataj nej sí dânj: —Sê sikù'u huin nej ñûnj mánj; hua̱ 'ngo̱ rej nej ñûnj, ni̱ huej huin Ma̱'an Ña'anj an.
43008042	Hiô' ni̱ gataj Ma̱'an Jesús: —Si rej nej suj, huin Ma̱'an Ña'anj an, hiô' ni̱ yàngà' ni̱ ga̱ 'ì ruhuâ nej suj ni'in nej suj ñùnj; dadin' ñan nne Ma̱'an Ña'anj an gahuî ga'ná; dadin' sê si̱ ganï̂n Ma̱'an ruhuâj ga'ná, dadin' Ma̱'an Ña'anj an ga'nḯn ga'ná.
43008043	Nùnj huin saj ni̱ na'hue ga̱ra̱n da'nga ruhuâ nej suj nej nuguan' ga'mînj rà'aj. Nùnj huin saj ni̱ na'hue gu̱nïn nej suj si-nùguàn'ànj rà'aj.
43008044	Rej nej suj huin sa nàsà'a, ni̱ nej sa garan' ruhuâ rej nej suj sa nàsà'a huê nej dânj huin sa ruhuâ nej suj da̱gahuin nej suj. Dadin' àsìj si̱nï̱ïn ni̱ dagahui' sa nàsà'a nej guiì, ni̱ nitaj àmàn dagahuin sa yàngà'a, dadin' nitaj sa yàngà'a hua ruhuâ nimanj mánj, ni̱ nga diga'ñu'un, ni̱ nej nuguan' giri rà ma̱'an huin nej nuguan' ga'min; dadin' huin 'ngo̱ sa gidigañu'unj un.
43008045	Ni̱ ñùnj ni̱ ga'mînj nuguan' yàngà'a, sani̱ nitaj si guyumân ruhuâ nej suj ni'in nej suj ñùnj mánj.
43008046	Ahuin go'ngo̱ nej suj ga̱'hue gi̱digân si yàngà' hia hua gakï̱n'ïn riñânj rà'aj, ni̱ si ga'mînj nuguan' yàngà'a ni̱ nùnj huin saj ni̱ na'hue gùyùmàn ruhuâ nej suj sa ga'mînj rà'aj.
43008047	Nej guiì huin da'ní Ma̱'an Ña'anj an, ni̱ gunïn ninj si-nùguàn' Ma̱'an Ña'anj an; sani̱ nej suj ni̱ na'hue ga̱ra̱n da'nga' ruhuâ nej suj, dadin' sê da'ní Ma̱'an Ña'anj an huin nej suj mánj.
43008048	Nanikàj nej sí judío, ni̱ gataj nej sô': —Sê dùgùnàj hua sa ga'min nej ñûnj, dadin' gataj nej ñûnj si sí 'na̱' yuman' Samaria huin rè' ûn'. Ni̱ nu̱n sa kï̱j ï ruhuâ nimân rè' ûn'.
43008049	Nanikàj Ma̱'an Jesús ni̱ gata: —Nitaj sa kï̱j ï nun ruhuâ nimânj mánj, sa si̱nï̱n gi'hia huin si ni̱ka̱j chre̱ riñan Ma̱'an Rê Ña'anj an; sani̱ nej suj ni̱ nitaj si ni̱ka̱j chrej nej suj riñanj mánj.
43008050	Sani̱ ñùnj ni̱ nitaj si ûta huin ruhuâj si ga̱'mi̱n hue'ê nej guiì rayi'í mánj, sani̱ hua̱ sí ruhuâ si ga̱'min hue'ê nej guiì rayi'î nej sô' ni̱ huin sô' guesì.
43008051	Yàngà' ni̱ yàngà' hia nï̀n' tâ, ni̱ nej guiì dagahuin si-nùguàn'ànj, ni̱ si̱ gahui' ninj dadin' ga̱ne nìgànj ninj ngà Ma̱'an Ña'anj an.
43008052	Hiô' ni̱ gataj nej síchìj judío: —Hia̱j ni̱ gini'in nej ñûnj si nu̱n sa kï̱j ï ruhuâ nimânt râj. Dadin' gahui' sachij Abraham, ni̱ huê danj na̱nj gahui' nej sô' gataj dàj ga̱huin; ni̱ sò' taj: “Nej guiì dagahuin si-nùguàn'ànj ni̱ nitaj àmàn huaj gàhuì' ninj mánj.”
43008053	Dànanj achij' doj gà' da' rej nej ñûnj sachij Abraham na̱nj nî', dadin' gà' gahui' sô'. Ni̱ huê danj gà' gahui' nej sô' gataj dàj ga̱huin. Aya̱' sò' sani̱ huin ma̱'an nï̀n' du'hua sò' na̱nj ánj.
43008054	Nanikàj Ma̱'an Jesús ni̱ gata: —Si gàtà gu̱nïn nej suj si ûta huín, ni̱ nitaj si ni'ñanj nuguan' gàtà; Ma̱'an Rê huin sa ga'min hue'ê rayi'í, ni̱ gataj nej suj si huej huin Rej nej suj nej na̱nj ánj.
43008055	Sani̱ nun ni'in nej suj Ma̱'an mánj; sani̱ ñùnj ni̱ ni'ín Ma̱'an, ni̱ si gàtà si nun ni'ín Ma̱'an, ni̱ gahuín 'ngo̱ sí digañu'unj un dàj rûn' huin nej suj; sani̱ ni'ín Ma̱'an, ni̱ dugumîn hue'é si-nùguàn'ànj.
43008056	Ni̱ ganahuin nìhià' ruhuâ sachij Abraham rej nej suj nga gunïn sô' si gùyùmàn gui gà'nàj; ni̱ gini'in sô', ni̱ ganahuin nìhià' ruhuâ sô'.
43008057	Hiô' ni̱ gataj nej síchìj judío: —Hua̱ nun gìsìj' hio' huìj xia chi̱', ni̱ taj' si gà' gini'in sachij Abraham na̱nj nî'.
43008058	Ni̱ gataj Ma̱'an Jesús: —Yàngà' ni̱ yàngà' hia nï̀n' gàtà: Ni̱ nga nï̀n' gàchin ga̱'nga̱ sachij Abraham, ni̱ gà' nné àsìj nga dânj na̱nj ánj.
43008059	Ni̱ gida'a nej sij hiëj guendâ ga̱rru̱n nej sij Ma̱'an Jesús; sani̱ giyi'ij huì Ma̱'an riñan nej sij, ni̱ gahui ruhuâ nuhuî dânj ni̱ gachinj da̱nï̱n ñan màn nej sij, ni̱ ga'an.
43009001	Ni̱ nga gachîn Ma̱'an Jesús hua hiuj dânj, ni̱ gini'in 'ngo̱ sí dânj ni̱ àsìj nga ga'nga sô' ni̱ gà' hua̱ du̱chri sô'.
43009002	Ni̱ gachín na'anj nej sí 'na̱' ga̱huin chru̱n riñan Ma̱'an Jesús, ni̱ gataj nej sô': —Maestrûj. Ahuin go'ngo̱ nguèj sí nânj nikaj gakï̱n'ïn ni̱ hua sô' dànanj rà'aj, sí du̱chri nan nikaj gakï̱n'ïn nî' sij rej sij nikaj gakï̱n'ïn sà'.
43009003	Nanikàj Ma̱'an Jesús ni̱ gata: —Sê sí nan nikaj gakï̱n'ïn mánj, ni̱ sê rej sij nikaj gakï̱n'ïn mánj, hua̱ sij dànanj guendâ ga̱'hue gi̱'hiaj Ma̱'an Ña'anj an si ga̱na̱huin sij na̱nj ánj.
43009004	Ña̱'a̱n huaj si gi̱'hia si-su̱n Ma̱'an sa ga'nḯn ga'ná, nga nï̀n' huin ne' gui; dadin' ga̱huin ru̱mi̱n', hiô' ni̱ gà' si ngo̱ nej guiì si̱ ga̱'hue gi̱'hiaj sun mánj.
43009005	Nga nï̀n' nné ruhuâ yumiguìi, ni̱ huín sa yigï̀ïn ruhuâ yumiguìi.
43009006	Nga gisîj gataj Ma̱'an Jesús dànanj, ni̱ gachra stanu riñan hio'óo, ni̱ gi'hia sigë'ë ngà nne stanu, ni̱ gachri sigë' dânj nguèj rune ñan sí du̱chri dânj,
43009007	Ni̱ gata: —Ga̱'a̱nj gànà'nï̀n' riñan' ruhuâ tankî nu̱n Siloé. (Ni̱ ruhuaj ga̱ta, ga'nï̂n ga̱'an.) Hiô' ni̱ ga'anj sí nânj ni̱ gana'nïn' sô' rune ñan sô', ni̱ nga nanikàj sô' gunumân sô' ni̱ gà' ganayigï̀n gini'hiaj sô'.
43009008	Hiô' ni̱ gataj nej sí nne nìchrùn' ñan nne sô', dadin' ni'in nej sô' si àsìj gà' nâ ni̱ huê danj gà' hua du̱chri sô', ni̱ gataj nej sí dânj: —Sê sí nan huin sí nne gachín karida rà' saj ûn'.
43009009	Ni̱ gataj da̱'a̱j nej sí dânj: —Huê sij huin ru'mín. Ni̱ a'ngô da̱'a̱j nej sô' gataj: —Sê sij huin mánj, da'nga' dan hua sij. Sani̱ gataj ma̱'an sí dânj: —Ñùnj huin ru'mín.
43009010	Ni̱ gataj nej sí dânj: —Dàj gi'hiaj' ni̱ ganayigï̀n' rune ñan' rà'aj.
43009011	Nanikàj sí dânj ni̱ gataj sô': —Sí gù'nàj Jesús naduhui' sigë'ë, ni̱ gachrîj sij rune ñânj ni̱ gataj si gu̱nḯn: “Ga̱'a̱nj nànì'hià', nne nu̱n ruhuâ tankî Siloé.” Huê danj ni̱ ga'an, ni̱ gi'hiâ dàj rûn' gataj sij hiô' ni̱ ganayigï̀n rune ñanj ni̱ gurugui' gini'hia.
43009012	Hiô' ni̱ gataj nej sí dânj: —Dànè' nikïn' sô' rà'aj. Ni̱ gataj sí dânj: —Nun ni'ín dànè' nikïn' sij mánj.
43009013	Ni̱ ni̱ka̱j nej sí dânj ga'anj nej sô' sí ganahuin rune ñan dânj riñan nej sí fariseo.
43009014	Ni̱ gui ganarânj rûhua huin nga ganaduhui' Ma̱'an Jesús sigë'ë, ni̱ gi'hia si ganayigï̀n rune ñan sí nânj.
43009015	Ni̱ gachín na'anj ñûn nej sí fariseo, nùnj huin si gi'hiaj sij ni̱ ganayigï̀n rune ñan' rà'aj. Ni̱ gataj sô': —Gachrîj sij sigë'ë rune ñânj ni̱ ga'nḯn sij ga'anj gànà'nï̀nj rune ñânj, huê danj ni̱ ganayigï̀n rune ñânj na̱nj ánj.
43009016	Huê danj ni̱ gataj da̱'a̱j nej sí fariseo: —Sê Ña'anj an ga'nḯn ga'na' sí dan dadin' nitaj si dagahuin sij gui ganarânj ruhuâ mánj. Sani̱ a'ngô da̱'a̱j nej sí dânj gataj: —Ga̱'hue gi̱'hiaj 'ngo̱ sí ga̱kï̱n'ïn ga̱na̱huin 'ngo̱ guiì na̱nj nî'. Huê danj ni̱ giyichra' da̱'a̱j nej guiì.
43009017	Hiô' ni̱ nanikàj ñûn nej sij ni̱ gataj nej sij gu̱nïn sí ga du̱chri dânj: —Dàj gataj' rayi'î sí gi'hiaj ganayigï̀n rune ñan' rà'aj. Ni̱ gataj sí dânj: —'Ngo̱ sí gataj dàj ga̱huin huin sij na̱nj ánj.
43009018	Ni̱ nga ganayigï̀n gini'hiaj sí nânj ni̱ na'hue gùyùmàn ruhuâ nej sí judío si gahuin sô' sí du̱chri, huê danj ni̱ gakḯn nej sij ga'na' gànàtà' rej sô', si yàngà' ga du̱chri sô'.
43009019	Ni̱ gachín na'anj nej sij ni̱ gataj nej sij gu̱nïn rej sô': —Da'ní nguèj ni̱ka̱ suj huin sí nan nî', ni̱ hua̱ du̱chri si nga ga'nga sij nî'. Nùnj huin saj ni̱ ganayigï̀n rune ñan sij rà'aj.
43009020	Ni̱ nanikàj rej sô' ngà nni sô' ni̱ gataj nguèj ni̱ka̱ sô': —Ni'in nguèj ñûnj si da'ní nguèj ñûnj huin sij, ni̱ gà' hua̱ du̱chri sij àsìj nga ga'nga sij;
43009021	Sani̱ nun ni'in nguèj ñûnj nùnj huin saj ganayigï̀n rune ñan sij, ni̱ ahuin sí gi'hiaj ganayigï̀n rune ñan sij mánj; gàchìnj na'anj nej suj sij, dadin' gà' añûn ruhuâ sij; ni̱ gànàtà' sij yi'î ma̱'an sij riñan nej suj.
43009022	Huê dànanj gataj nguèj nìkà rej sí nânj, dadin' yu'hui' nguèj sô' ni'in nguèj sô' nej sí judío, dadin' gà' guchi' nej sí dânj 'ngo̱ du'hua si hua̱ 'ngo̱ sí ga̱ta̱j si Jesús huin Ma̱'an Mesías, ni̱ gi̱ri̱ nej sij ruhuâ si-nùhuì nej sij sí gataj dànanj.
43009023	Rayi'î dânj ni̱ gataj nguèj nìkà sô' dànanj: “Gà' añûn ruhuâ sij, ni̱ gàchìnj na'anj nej suj sij.”
43009024	Hiô' ni̱ ganakḯn ñûn nej sij sí ga du̱chri dânj, ni̱ gataj nej sij gu̱nïn sô': —Ga̱'mi̱n hue'ê sò' rayi'î Ma̱'an Ña'anj an; dadin' ni'in nej ñûnj si sí gakï̱n'ïn huin sí gi'hiaj ganahuîn' na̱nj ánj.
43009025	Hiô' ni̱ nanikàj sí dânj ni̱ gataj sô': —Si huin sij sí gakï̱n'ïn, hiô' ni̱ nun ni'ín mánj; sani̱ 'ngo̱ sa ni'ín huin, si gahuín 'ngo̱ sí du̱chri, hia̱j ni̱ ganayigï̀n rune ñanj gi'hiaj sij.
43009026	Nanikàj nej sí dânj ni̱ gataj nej sô': —Nùnj huin si gi'hiaj sí dânj sò', ni̱ dàj gi'hiaj sô' nga ganayigï̀n rune ñan' rà'aj.
43009027	Nanikàj sí dânj ni̱ gataj sô': —Gà' gatâ dàj gi'hiaj sij, sani̱ na'huej nej suj gu̱nïn nej suj mánj; nùnj huin saj ni̱ ruhuâ nej suj gu̱nïn nej suj a'ngô ñûn rà'aj. Ruhuâ nej suj ga̱huin nej suj sí ga̱'na̱' ga̱huin chru̱n riñan sij nî'.
43009028	Ni̱ ga'min duku nej sij riñan sí dânj, ni̱ gataj nej sij gu̱nïn sô': —Sò' huin sí ga'na' ga̱huin chru̱n riñan sij; sani̱ nej ñûnj ni̱ nej sí ga'na' ga̱huin chru̱n riñan Moisés huin nej ñûnj.
43009029	Ni'in nej ñûnj si ga'min Ma̱'an Ña'anj an riñan Moisés; sani̱ rayi'î sí nânj, ni̱ nun ni'in nej ñûnj dànè' ga'na' sô' mánj.
43009030	Nanikàj sí dânj ni̱ gataj sô': —Sa ga̱na̱huin nìhià' ruhuô' huin nânj, dadin' nun ni'in' nej suj dànè' ga'na' sij, sani̱ gi'hiaj sij ganayigï̀n rune ñânj.
43009031	Ni̱ ni'in nê' si Ña'anj an ni̱ nitaj si gunïn nej nuguan' ga'min nej sí gakï̱n'ïn; sani̱ si hua̱ 'ngo̱ sí ni̱ ni'in Ma̱'an Ña'anj an ni̱ nitaj si gi'hiaj sô' gakï̱n'ïn, ni̱ dagahuin sô' sa garan' ruhuâ Ma̱'an Ña'anj an, ni̱ gu̱nïn Ma̱'an Ña'anj an nej nuguan' ga'min sô'.
43009032	Àsìj nâ ni̱ nitaj àmàn gunïn' si gi'hiaj 'ngo̱ síi ganayigï̀n rune ñan 'ngo̱ sí hua̱ du̱chri nga ga'nga sô' mánj.
43009033	Ni̱ si sê Ma̱'an Ña'anj an ga'nḯn ga'na' sí nânj, ni̱ nitaj nùnj huin si ga̱'hue gi̱'hiaj sô' mánj.
43009034	Nanikàj nej sí dânj ni̱ gataj nej sô': —Sò' ni̱ ga'nga' riñan gakï̱n'ïn. Ni̱ ruhuâ' gidigân' nej ñûnj na̱nj nî'. Huê danj ni̱ giri nej sij ruhuâ si-nùhuì nej sij sí dânj.
43009035	Ni̱ gunïn Ma̱'an Jesús si giri nej sij ruhuâ si-nùhuì nej sij sí dânj ni̱ ganari'ij sí dânj, ni̱ gata gu̱nïn sô': —Guyumân ruhuâ' ni'în' Da'ní Ma̱'an Ña'anj an nî'.
43009036	Nanikàj sí dânj ni̱ gataj sô': —Ga̱ta̱j rè' ahuin hiô' ni̱ gùyùmàn ruhuâj ni'ín Ma̱'an na̱nj Señor.
43009037	Nanikàj Ma̱'an Jesús ni̱ gata: —Gà' gini'în' Ma̱'an, ni̱ sa ngà a'min', ni̱ huê Ma̱'an huin na̱nj ánj.
43009038	Hiô' ni̱ ganikïn' rúdàkòj sí dânj ni̱ ginûn na̱'a̱nj sô' Ma̱'an Jesús. Ni̱ gataj sô': —Guyumân ruhuâj ni'ín Ma̱'ân rè' Señor;
43009039	Ni̱ gataj Ma̱'an Jesús: —Si̱ ga'na' ga̱ya̱ka̱j guendâj dàj gi'hiaj nej guiì màn ruhuâ yumiguì nânj; da'nga ni̱ nej guiì du̱chri, ni̱ ga̱'hue gi̱ni̱'hiaj ninj, ni̱ nej sí gini'hiaj ni̱ ga̱huin nej sô' sí du̱chri na̱nj ánj.
43009040	Hiô' ni̱ nga gunïn da̱'a̱j nej sí fariseo ni̱kï̱n' ngà Ma̱'an Jesús, ni̱ gataj nej sô': —Hiô' ni̱ hua̱ du̱chri nej ñûnj nga na̱nj nî'.
43009041	Nanikàj Ma̱'an Jesús ni̱ gata: —Ni̱ si huin nej suj sí du̱chri, hiô' ni̱ nitaj gakï̱n'ïn ata nej suj saj mánj, sani̱ ñan gataj nej suj: Nitaj si hua̱ du̱chri nej ñûnj, hiô' ni̱ hua̱ na̱nj hua̱ si-ga̱kïn' nej suj na̱nj ánj.
43010001	’Yàngà' ni̱ yàngà' hia nï̀n' tâ: Ni̱ sí nitaj si gatûj riñan yingâ ñan màn nej matsïj ï, ni̱ guêj sô' raa̱ yingâ ni̱ gatûj sô' ruhuâ yingâ, sí dânj huin sí tu̱u, ni̱ sí huej raa̱ yingâ.
43010002	Sani̱ sí gatûj riñan yingâ, ni̱ sô' huin sí ni̱kï̱n' dugumîn nej matsïj màn ruhuâ yingâ.
43010003	Ni̱ gana'nï̂nj sí ni̱kï̱n' dugumîn riñan yingâ ga̱tu̱ sí dânj, ni̱ gunïn nej matsïj ï si-nànè sô'; ni̱ ga'min sô' siyu̱gui da' go'ngo̱ nej matsïj dânj, ni̱ giri sô' ruhuâ yingâ nej matsïj dânj.
43010004	Ni̱ nga giri sô' ne' ye̱' yingâ daran' nej dân sô' matsïj ï, ni̱ hua̱j sô' ne' ña̱an riñan nej yô'; ni̱ nìkò' nej yô' rukû sô' huaj nej yô', dadin' ni'in nej yô' si-nànè sô'.
43010005	Sani̱ nga nun na̱ni̱'in nej yô' si sê riki' nej yô' huin 'ngo̱ sí dânj huê danj ni̱ nitaj si nìkò' nej yô', dànanj gunânj nej yô' riñan sí dânj, dadin' nun ni'in nej yô' si-nànè a'ngô síi mánj.
43010006	Garânj sun Ma̱'an Jesús nuguan' rán nânj; sani̱ nun ga̱ra̱n da'nga' ruhuâ nej sij nej nuguan' gataj Ma̱'an mánj.
43010007	Nanikàj ñûn Ma̱'an Jesús ni̱ gata: —Yàngà' ni̱ yàngà' hia nï̀n' gatâ: Ñùnj huin rahue' ñan ga̱tu̱ nej matsïj ï.
43010008	Daran' nej sí ga'na' si̱nï̱n gà' da' ñùnj, ni̱ gahuin nej sô' sí tu̱u, ni̱ gahuin nej sô' sí guêj raa̱ yingâ; sani̱ nun gu̱nïn nej matsïj ï si-nùguàn' nej sô'.
43010009	Ñùnj huin riñan rahue'e; sí ga̱tu̱ riñan rahue' dânj ni̱ ga̱na̱ni̱n sô'; ni̱ ga̱tu̱ sô', ni̱ ga̱hui̱ sô', ni̱ gìrì' sô' sa ya̱ sô'.
43010010	’Sí tu̱u ni̱ mân si ga'na' sô' guendâ gi̱'hiaj tu̱ sô', guendâ da̱gahui' sô', guendâ gu̱du̱rë' sô'; sani̱ ñùnj ni̱ ga'ná guendâ gi̱'hia si ga̱na̱huin nì'nà' nej guiì, ni̱ ga̱ne nìgànj ninj.
43010011	Ñùnj huin sí ûta dugumîn nej matsïj ï; ni̱ sí dugumîn hue'ê nej matsïj ï ni̱ ga'nïn' ruhuâ sô' gàhuì' sô' rayi'î dân sô' matsïj ï.
43010012	Sani̱ sí hua̱ du'hue, ni̱ sê sí ni̱kï̱n' dugumîn nej matsïj huin sô', ni̱ sê dân sô' huin nej matsïj dânj, ni̱ nga gini'in sô' 'na' yuku stuj uj, ni̱ gudunâj sô' nej matsïj ï ni̱ gunânj sô' ni̱ ga'anj sô', huê danj ni̱ gida'a yuku stuj uj nej matsïj ï ni̱ duya'nï̀n yô' nej matsïj ï.
43010013	Dadin' hua̱ du'hue sô', sani̱ nitaj si ganahuij ruhuâ sô' ni'in sô' nej matsïj ïj.
43010014	“Ñùnj huin sí ûta hue'ê dugumîn nej matsïj ï; ni̱ ni'in hue'ê nej dán matsïj ïn ñùnj,
43010015	’Dàj rûn' ni'in Ma̱'an Rê ñùnj, ni̱ huê danj ni'ín Ma̱'an Rê; ni̱ hua̱ ruhuâj gàhuìj rayi'î nej dán matsïj ï.
43010016	Ni̱ nìkà a'ngô nej matsïj ï sani̱ sê nej matsïj màn ruhuâ yingâ nânj huin nej yô' mánj; sani̱ da'huí ga̱'a̱nj gànàkà nej yô', ni̱ gu̱nïn nej yô' si-nùguàn'ànj; ni̱ ga̱ 'ngo̱ rïn yi'nïn'ïn ni̱ ga̱ 'ngo̱ rïn sí ga̱nikïn' du̱gumîn nej yô' na̱nj ánj.
43010017	’Rayi'î dan ni̱ 'ì ruhuâ Ma̱'an Rê ni'in ñùnj, dadin' hua̱ ruhuâj gàhuìj rayi'î nej dán matsïj ï, sani̱ ga̱'hue ga̱na̱huin nì'nà' ñûn Ma̱'án gi̱'hia na̱nj ánj.
43010018	Sê nej síi giri ra̱ si gàhuìj mánj, Ma̱'án ganï̂n ruhuâ gàhuì'. Ga̱'hue gàhuìj sani̱ ga̱'hue gànà'nï̀nj ñún. Dadin' hue dànanj giyi'nïn' suun riñânj gi'hiaj Ma̱'an Rê Ña'anj an.
43010019	Nga gunïn nej sí judío nuguan' ga'min Ma̱'an Jesús ni̱ giyichra' da̱'a̱j ñûn nej sô'.
43010020	Ûta gà'ì ran' nej sô' gataj: —Sa nàsà'a nun ruhuâ nimân sí nânj, ni̱ sinûn sô'; nùnj huin si 'hiaj nej suj gunïn nej suj sa ga'min sij gà' ûnj.
43010021	Ni̱ gataj a'ngô da̱'a̱j nej sí dânj: —Nej nuguan' nan ni̱ sê si-nùguàn' sí nu̱n sa nàsà'a ruhuâ nimân huin mánj. Ga̱'hue gànàyìgï̀n rune ñan 'ngo̱ sí du̱chri gi̱'hiaj sa nàsà'a na̱nj nî'.
43010022	Diû gahiu 'hue'e, gahuin nga gananun si-gi̱'ña̱nj nûhui nìko nne ruhuâ yuman' Jerusalén.
43010023	Ni̱ aché nun Ma̱'an Jesús ñan nne nûhui nìko riñan rahue' ni̱ka̱j siyu̱gui Salomón.
43010024	Ni̱ nda gachra chre ganikàj mân nej judío rùkù Ma̱'an Jesús ni̱ gataj nej sô' gu̱nïn: —Nda àmàn gu̱du̱nâj' gi̱'hiâ' si gùrùguì' chì' ruhuâ ma̱'an nimân nej ñûnj ni'in nej ñûnj sò' rà'aj. Si huê' huin Ma'ân Cristo, ni̱ ri̱ña̱n ga̱ta̱j sò' gu̱nïn nej ñûnj na̱nj ánj.
43010025	Nanikàj Ma̱'an Jesús ni̱ gata: —Huê gà' gatâ, sani̱ na'huej nej suj gùyùmàn ruhuâ nej suj ni'in nej suj ñùnj mánj; nga gi'hia ganahuin nej guiì ni̱ garânj sunj siyu̱gui Ma̱'an Rê, ni̱ huê nej sa gi'hia dânj ganata' rayi'í;
43010026	sani̱ na'huej nej suj gùyùmàn ruhuâ nej suj ni'in nej suj ñùnj, dadin' sê dán matsïj ï huin nej suj mánj.
43010027	Nej dán matsïj ï ni̱ gunïn nej xuj si-nùguàn'ànj, ni̱ ni'ín nej xuj, ni̱ nìkò' nej xuj ñùnj.
43010028	Ni̱ ñùnj gi̱'hiaj ga̱ne nìgànj nej guiì guyumân ruhuâ ni'in ñùnj; ni̱ nitaj si huaj gàhuì' nìgànj ninj, ni̱ gà' si 'ngo̱ síi si̱ ga'nêj nej guiì dânj ra'á mánj.
43010029	Ni̱ Ma̱'an Rê Ña'anj an rikî nej guiì nânj ra'á, ni̱ sa nìko sta'uu huin Ma̱'an riñan nej guiì nânj, ni̱ gà' si 'ngo̱ síi si̱ ga'hue ga̱'ne̱ nej guiì nânj ra'a Ma̱'an Rê mánj.
43010030	Ñùnj ngà Ma̱'an Rê ni̱ 'ngo̱ rïn nguèj ñûnj huin.
43010031	Hiô' ni̱ gida'a ñûn nej síchìj judío hiëj guendâ ga̱rru̱n nej sô' Ma̱'an Jesús.
43010032	Nanikàj Ma̱'an Jesús ni̱ gata: —Ûta gà'ì nej sa hua̱ hue'ê gidigân Ma̱'an re' gi'hia; ni̱ ahuin rayi'î go'ngo̱ nej sa hua̱ hue'ê dânj ga̱rru̱n nej suj hiëj ñùnj rà'aj.
43010033	Nanikàj nej sí judío, ni̱ gataj nej sô': —Sê rayi'î nej sa hue'ê gi'hiâ' dan ga̱rru̱n nej ñûnj hiëj sò' mánj, rayi'î guendâ ga'min' kï̱j'; dadin' sò' ni̱ síi huîn' ni̱ gataj' si gu̱ña̱n chre huîn' ngà Ma̱'an Ña'anj an.
43010034	Nanikàj Ma̱'an Jesús ni̱ gata: —Sê huê danj gà' nnunj riñan si-ley nej suj: Ni̱ gataj Ma̱'an Ña'anj an. “Si ña'anj an huin nej suj rà' saj ûn'.”
43010035	Ni̱ si Ma̱'an Ña'anj an gataj si ña'anj an huin nej sí ri̱ña̱n guyumân si-nùguàn'anj ni̱ si̱ ga'hue ga̱'ne̱' si-nùguàn' Ma̱'an Ña'anj an mánj,
43010036	Ni̱ nagi'hiaj gè Ma̱'an Rê Ña'anj an ñùnj ni̱ ga'nïn ga'ná ruhuâ yumiguìi, ni̱ gataj nej suj gu̱nḯn: Ga'min kï̱j' riñan Ma̱'an Ña'anj an, rayi'î guendâ gatâ: Si huín Da'ní Ma̱'an Ña'anj an na̱nj nî'.
43010037	Ni̱ si nitaj si gi'hiâ nej sa hue'ê gidigân Ma̱'an Rê Ña'anj an, ni̱ si̱ guyumân ruhuâ nej suj ni'in nej suj ñùnj mánj.
43010038	Ni̱ si gi'hiâ nej sa hua̱ hue'ê ni̱ nùnj huin sisi̱ si̱ guyumân ruhuâ nej suj ni'in nej suj ñùnj, ni̱ gùyùmàn ruhuâ nej suj ni'in nej suj sa hue'ê gi'hiâ, da'nga ni̱ ga'hue gi̱ni̱'in nej suj ni̱ gùyùmàn ruhuâ nej suj si nne Ma̱'an Rê ngàj, ni̱ nné ngà Ma̱'an Rê.
43010039	Ni̱ ûta huin ruhuâ nej sij gi̱da'a nej sij Ma̱'an Jesús guendâ gu̱ne̱' nej sij dukuâ ga'a, sani̱ guxunj Ma̱'an riñan nej sij.
43010040	Ni̱ ga'anj ñûn Ma̱'an Jesús ané du'hua kïn Jordán, ñan duguata' nne si̱nï̱n Juan nej guiì; ni̱ guna hiuj dânj.
43010041	Ni̱ ga'na' gi̱ni'hiaj ûta gà'ì nej guiì Ma̱'an Jesús, ni̱ gataj ninj: —Yàngà' ni̱ Juan, ni̱ nitaj gà' si 'ngo̱ da'nga'a gi'hiaj sô' gi̱ni'in nej ñûnj; sani̱ daran' nej nuguan' gataj sô' rayi'î sí nânj, ni̱ sa yàngà' huin sa gataj sô'.
43010042	Ni̱ ûta gà'ì nej guiì màn hiuj dânj guyumân ruhuâ ni'in Ma̱'an Jesús.
43011001	Hiô' ni̱ a'nan' 'ngo̱ sí gù'nàj Lázaro, ni̱ yiñán sô' huin Betania, ni̱ huê yuman' dânj huin yiñán nguèj yu̱guej sô' María ngà Marta.
43011002	Ni̱ yuguej María huin Lázaro ni̱ a'nan' sô' nngaj sô', ni̱ huê siyànà nânj huin sa gachrîj nne gï̀n' dàj a Ma̱'an Jesús, ni̱ guta nne riñanj dakó Ma̱'an Jesús ni̱ duna̱koj ngà duhuê ahui dakó Ma̱'an Jesús.
43011003	Ni̱ ga'nḯn nguèj yu̱guij siyànà nânj, nuguan'an ga'anj riñan Ma̱'an Jesús ni̱ gataj nguèj ninj: —Señor, a'nan' Lázaro sa ni̱ka̱j dugui' ngà Ma̱'ân rè'.
43011004	Ni̱ nga gunïn Ma̱'an Jesús nuguan' nânj ni̱ gata: —Sê si̱ gàhuì' sij gi̱'hiaj yi'ì dânj mánj, giran' sij dànanj guendâ ga̱'mi̱n hue'ê nej guiì yi'î Ma̱'an Ña'anj an, ni̱ huê danj na̱nj ga̱'mi̱n hue'ê ninj rayi'î na̱nj ánj.
43011005	Ni̱ 'ì ruhuâ Ma̱'an Jesús ni'in Marta ngà yugui María ni̱ huê danj na̱nj 'ì ruhuaj ni'in Lázaro.
43011006	Ni̱ nga gunïn Ma̱'an Jesús si a'nan' Lázaro, ni̱ gahuin ranj ahuîj gui ñan nne.
43011007	Ni̱ ne' rùkù nej nânj ni̱ gataj Ma̱'an Jesús gu̱nïn nej sí 'na̱' ga̱huin chru̱n riñanj: —Ga̱'a̱nj ñûn nê' Judea.
43011008	Ni̱ gataj nej sí 'na' ga̱huin riñanj: —Maestrûj, sê hia̱j ûta ña̱'a̱n huin ruhuâ nej judío ga̱rru̱n nej sij hiëj sò', ni̱ ga̱'a̱nj ñûn rè' hiuj dan na̱nj nî'.
43011009	Nanikàj Ma̱'an Jesús ni̱ gata: —Sê yùhuìj ora nikaj 'ngo̱ gui rà' saj ûn'. Sí aché ne' gu̱ni'ñanj an, ni̱ nitaj si ge'ëj dakó sô', dadin' giyigï̀n gini'hiaj sô' gi'hiaj gui ni̱kï̱n' ruhuâ yumiguì nânj;
43011010	Sani̱ guiì gaché ne' ñàn'an, ni̱ ganatûj ninj dadin' nitaj si giyigï̀n gini'hiaj ninj mánj.
43011011	Ne' rùkù nga gisîj ga'min Ma̱'an Jesús nej nuguan' nânj, ni̱ gata: —Si̱ atoj Lázaro sí ni̱ka̱j dugui' ngà nê' nngaj sô'; sani̱ ga̱'a̱nj du̱na'nï̂nj ñânj sô'.
43011012	Hiô' ni̱ gataj nej sí 'na̱' ga̱huin chru̱n riñan Ma̱'an Jesús: —Señor, sisi̱ si̱ atoj sij nngaj sij ni̱ ga̱na̱huin sij na̱nj ánj.
43011013	Sani̱ ga'min Ma̱'an Jesús dànanj dadin' gà' gahui' Lázaro; sani̱ ganï̂n ruhuâ nej sí 'na̱' ga̱huin chru̱un si yàngà' atoj Lázaro.
43011014	Hiô' ni̱ gataj ni'nï̀nj Ma̱'an Jesús: —Gà' gahui' yàngà Lázaro na̱nj ánj.
43011015	Ni̱ ganahuin nìhià' ruhuâj ni'ín nej suj, dadin' nun ga̱ne nej suj ñan nngaj sô' gahui' sô', sani̱ ga̱'a̱nj nê' ñan nngaj sô'.
43011016	Hiô' ni̱ gataj Tomás sô' gù'nàj ña'àan, gu̱nïn a'ngô nej sí 'na̱' ga̱huin chru̱n ngà sô': —Ga̱'a̱nj nê' ni̱ gàhuì' nê', ngà Ma̱'an Maestrû na̱nj ánj.
43011017	Hiô' ni̱ ga'na' Ma̱'an Jesús, ni̱ ganari'ij si gà' gisîj ga'ânj gui gachin' nej sô' Lázaro.
43011018	Ni̱ 'ngo̱ si huà'nï̀nj kilometru gahuin nìchrùn' nngaj Betania, ngà yuman' snà'ànj Jerusalén;
43011019	ni̱ ga'na' ûta gà'ì nej judío ñan nne Marta ngà María, ni̱ ga'na' gi̱'hiaj nej sô' si ga̱na̱huin nìhià' ruhuâ nguèj yu̱gui rayi'î guendâ gahui' yuguej ngue Lázaro.
43011020	Hiô' ni̱ nga gunïn Marta si 'na̱' Ma̱'an Jesús, ni̱ gahui Marta ga'anj ga̱na̱huin ra̱'a Ma̱'an Jesús; sani̱ gunâj María ñan nne hue'e.
43011021	Ni̱ gataj Marta gu̱nïn Ma̱'an Jesús: —Señor, si nu̱n gane Ma̱'ân rè' hiuj nânj, ni̱ nun gàhuì' yugue saj mánj.
43011022	Sani̱ ni'ín si daran' nej sa gàchìnj Ma̱'ân rè' riñan Ma̱'an Ña'anj an, ni̱ ga̱'hue gi̱ri̱kij na̱nj ánj.
43011023	Gataj Ma̱'an Jesús: —Gànà'nï̀nj yuguejt siganï̂nj nej nîman na̱nj ánj.
43011024	Gataj Marta: —Ni'ín si gànà'nï̀nj yuguê, nej gui ga̱'na̱' ne' ña̱an.
43011025	Gataj Ma̱'an Jesús: —Ñùnj huin sa gi̱'hiaj gànà'nï̀nj nej nîman; guiì guyumân ruhuâ ni'in ñùnj, ni nùnj huin si gà' gahui' ninj sani̱ gànà'nï̀nj ninj.
43011026	Ni daran' nej guiì nne nì'nà' ni̱ gùyùmàn ruhuâ ninj ni'in ninj ñùnj ni̱ si̱ gahui' nìgànj nï̀n' ninj mánj. Yumân ruhuâ' nej nuguan' nânj nî'.
43011027	Ni̱ gataj Marta: —Yumân ruhuâj Señor; yumân ruhuâj si Ma̱'ân rè' huin Cristo, ni̱ huê Ma̱'ân rè' huin Da'ní Ma̱'an Ña'anj an, ni̱ ga'na' rè' ruhuâ yumiguì nânj.
43011028	Nga gisîj gataj Marta dànanj, ni̱ ga'anj ga̱kïn yugui María, ni̱ ga'min huij yi'nḯn rakïj María ni̱ gata: —Ma̱'an Maestrû nikïn' hiuj nan ni̱ gakïn ga̱'a̱nj râj.
43011029	Ni̱ nga gunïn María, nuguan' nânj, ni̱ nda nanè chre ganayumanj ni̱ ga'an ñan ni̱kï̱n' Ma̱'an Jesús.
43011030	Ni̱ hua̱ nun ga̱tu̱ Ma̱'an Jesús ruhuâ yuman' dânj, dadin' hua̱ nï̀n' nikïnj ñan ganari' Marta.
43011031	Ni̱ gi'hiaj nej sí judío nne dukuâ María si ga̱na̱huin nìhià' ruhuaj, ni̱ nga gini'in nej sô' si nda nanè chre ganayumàn María ni̱ gahui ne' ye̱' hue' dânj ni̱ ga'an, ni̱ nìkò' nej sô' rukuj dadin' gataj nej sô': Hua̱j ga̱'a̱nj du̱gue'e ñan gachin' nej sô' Lázaro.
43011032	Ni̱ nga guchi' María ñan ni̱kï̱n' Ma̱'an Jesús, gini'in ni̱ ganikïn' rúdàko yi'î Ma̱'an Jesús, ni̱ gata: —Señor, si nu̱n gane Ma̱'ân rè' hiuj nânj, hiô' ni̱ si̱ gahui' yuguê saj mánj.
43011033	Hiô' ni̱ nga gini'in Ma̱'an Jesús dugue'e María, ni̱ huê danj na̱nj dugue'e nej síchìj judío, 'na̱' nngaj, ni̱ ûta gahuin ruhuâ nimanj ni̱ gananï̂n sta'u ruhuaj,
43011034	ni̱ gataj Ma̱'an Jesús: —Dànè' gachin' nej suj sô' rà'aj. Ni̱ gataj nej sí dânj: Señor, ga̱'na̱' Ma̱'ân rè' ni̱ gi̱ni̱'in Ma̱'ân rè'.
43011035	Ni̱ dugue'e Ma̱'an Jesús.
43011036	Hiô' ni̱ gataj nej sí judío: —Ni'hiaj nej suj dadin' ûta 'ì ruhuâ sij ni'in sij Lázaro àj nï̂n.
43011037	Hiô' ni̱ gataj da̱'a̱j nej sí dânj: —Si gi'hiaj Jesús si ganahuin rune ñan nej sí du̱chri ni̱ si̱ ga'hue gi̱'hia sisi̱ si̱ gahui' Lázaro rà' saj ûn'.
43011038	Ni̱ ûta gananï̂n àko ñûn ruhuâ Ma̱'an Jesús, ngà nda ruhuâ nimanj, ni̱ ga'na' gi̱ni'hia ñan gachin' nej sô' nneè kú Lázaro. Ni̱ riñan huej e nun hiu'uj ñan gachin' nej sô', ni̱ garán nej sô' 'ngo̱ hiëj xi riñan hiu'uj dânj.
43011039	Ni̱ gataj Ma̱'an Jesús: —Gu̱xu̱n nej suj hiëj garán riñan hiu'uj dânj. Ni̱ gataj Marta yuguej Lázaro sô' gà' gahui'i: —Señor gà' gïn' ri̱'hiuj man, dadin' gà' gisîj ga'ânj gui gahuij na̱nj ánj.
43011040	Gataj Ma̱'an Jesús: —Sê gà' gatâ gunï̂n' ni̱ si gùyùmàn ruhuâ' ni̱ gi̱ni̱'în' sa hue'ê sta'u gi̱'hiaj Ma̱'an Ña'anj an rà' saj ûn'.
43011041	Hiô' ni̱ guxunj nej sij hiëj garán riñan hiu'uj ñan gachin' nej sij Lázaro. Ni̱ ganachi nikaj ñan Ma̱'an Jesús, ni̱ gini'hia yàtà'a, ni̱ gata: —Taj, guruhuâ Ma̱'ân rè' guendâ gunïn Ma̱'ân rè' si-nùguàn'ànj.
43011042	Gà' ni'ín si daran' diû ni̱ gunïn Ma̱'ân rè' si-nùguàn'ànj; sani̱ gatâ dànanj rayi'î nej guiì màn hiuj nânj, da'nga ni̱ gini'in ninj si sò' ga'nḯn ga'ná.
43011043	Ni̱ nga gisîj ga'min dànanj, ni̱ ûta nùkuaj ga'min ni̱ gata: —Lázaro, ga̱hui̱ ga̱'na̱' ne' ye̱'e na̱nj ánj.
43011044	Ni̱ gahui sí gà' gahui' dânj ne' ye̱'e, ni̱ a̱nu̱min atsîj gàtsìi ra'a sô' ngà dakó sô', ni̱ garán 'ngo̱ atsîj gàtsìi riñan sô'. Ni̱ gataj Ma̱'an Jesús: —Ga̱na̱chi nej suj atsîj a̱nu̱min ra'a sij, ngà dakó sij, ni̱ gà'nï̀nj nej suj ga̱che̱ sij na̱nj ánj.
43011045	Hiô' ni̱ ûta gà'ì nej síchìj judío ga'na' nàgà'huì' chrej nùkuaj ruhuâ riñan María ngà Marta, ni̱ nga gini'in nej sô' sa gi'hiaj Ma̱'an Jesús ni̱ guyumân ruhuâ nej sô' ni'in nej sô' Ma̱'an.
43011046	Sani̱ ga'anj da̱'a̱j nej síchìj judío dânj riñan nej fariseo, ni̱ ganata' nej sô' sa hue'ê sta'u gi'hiaj Ma̱'an Jesús.
43011047	Hiô' ni̱ nara'hui' nej rej huin ña̱an ngà nej sí fariseo riñan junta, ni̱ gataj nej sô': —Nùnj huin si gi̱'hiaj nê' rà'aj. Dadin' ûta nìko hua nej da'nga'a gi'hiaj sí nânj rà'aj.
43011048	Ni̱ si ga̱'nï̱n nê' gi̱'hiaj sij dànanj, ni̱ gùyùmàn ruhuâ daran' nej guiì ni'in ninj sij; ni̱ ga'na' nej síchìj romano, ni̱ gu̱du̱rë' nej sô' ñan nne si-nùhuì nê', ni̱ dunahuij nej sô' yiñán nê' na̱nj ánj.
43011049	Hio' dânj huin Kaifás, 'ngo̱ nej rej huin ña̱an ni̱ gataj sô': —Nitaj nùnj ni'in nej suj mánj.
43011050	Nûn garânj da'nga ruhuâ nej suj si dànanj dùgùnàj huaj si gà'huì' 'ngo̱ síi riñan yuman'an gà' da' si gàhuì' daran' nej guiì màn ruhuâ yuman'an mínj.
43011051	Sani̱ sê guendâ ma̱'an sô' ga'min sô' nuguan' nânj mánj, ga'min sô' dànanj dadin' rej huin ña̱n nï̀n'ïn huin sô' hio' dânj, ni̱ gataj sô' si hua̱ ni̱ña̱n si gàhuì' Ma̱'an Jesús rayi'î nej israelita;
43011052	sani̱ sê man rayi'î 'ngo̱ rïn nej israelita gàhuij, dadin' gàhuij rayi'î a'ngô nej da'ní Ma̱'an Ña'anj an nej sô' màn nï̀n' gàchrà' ruhuâ yumiguìi.
43011053	Huê danj ni̱ àsìj gui dânj, ni̱ guchi' nej sij 'ngo̱ du'hua si da̱gahui' nej sij Ma̱'an Jesús.
43011054	Huê danj ni̱, nitaj si gaché ràngà' nìko Ma̱'an Jesús siganï̂nj nej judío, ni guxunj Ma̱'an hiuj dânj ni̱ ga'an riñan hio'ó nngaj nìchrùn' yi'nï̂n hio'ó nàkò, huin 'ngo̱ yuman' snà'ànj gù'nàj Efraín; ni̱ guna hiuj dânj ngà nej sí ga'na' ga̱huin chru̱n riñanj.
43011055	Ni̱ gà' 'na̱' ga̱huin nìchrùn' pascua huin si-gi̱'ña̱nj nej sí judío; ni̱ ga'anj ûta gà'ì nej gui man riñan hio'ó dânj ñan nngaj yuman' snà'ànj Jerusalén nga nï̀n' ga̱chin gùyùmàn gi'ñanj pascua, guendâ na̱gi̱'hiaj sà' nej sij ma̱'an nej sij.
43011056	Ni̱ nana'hui' nej sij Ma̱'an Jesús, nga mân nej sij ruhuâ nûhui, ni̱ ganachin' na'anj nej sij da' go'ngo̱ nej dugui' nej sij ni̱ gataj nej sij: —Dàj ganï̂n ruhuâ sò' na̱nj únj. Ga̱'na̱' sij gi'ñanj an ruhuâ sò' nínj.
43011057	Ni̱ ga'nïn' nej rej huin ña̱an ngà nej sí fariseo suun riñan nej guiì si ga̱ta̱j snà'ànj ninj, asà' gini'in ninj ñan ni̱kï̱n' Ma̱'an Jesús, ni̱ gànàtà' ninj gunïn nej sô', da'nga ni̱ gida'a nej sô' Ma̱'an Jesús.
43012001	Ni̱ nï̀n' gàchin gìsìj huàtàn' gui gùyùmàn gi'ñanj pascua, ni̱ ga'anj Ma̱'an Jesús yuman' Betania, ñan nne Lázaro, sí gà' gahui'i, sani̱ gana'nï̂nj sô' siganï̂nj nej nîman gi'hiaj Ma̱'an.
43012002	Ni̱ gi'hiaj nej sij 'ngo̱ nihia gahuin sti'nï̀ïn hiuj dânj; ni̱ Marta nun gunânj gi̱tsi, ni̱ Lázaro nne yi'nḯn mesa ngà Ma̱'an Jesús.
43012003	Ni̱ gida'a María 'ngo̱ si da̱'a̱j lîtruj nne gïn' dàj gù'nàj nardo sa sà' hia nï̀n'ïn, ni̱ ûta du̱'hue̱ nne gïn' dàj dânj, ni̱ guta dakó Ma̱'an Jesús, ni̱ ne' rùkù ni̱ duna̱koj ngà duhuê ahui; ni̱ nda gachra chre datò' gïn' dàj a ruhuâ hue' ñan màn nej sij.
43012004	Ni̱ gataj Judas Iscariote 'ngo̱ sí ga'na' ga̱huin chru̱n riñan Ma̱'an Jesús, ni̱ huê sô' huin da'ní Simón, ni̱ sí nânj huin sí nàgà'huì' Ma̱'an Jesús ne' rùkù doj, ni̱ gataj sô':
43012005	— Nùnj huin saj ni̱ nun gu̱du̱'hue̱ nê' nne gïn' dàj nânj ni̱ gìrì' nê' huà'nï̀nj siêntu denario, ni̱ san'anj nânj nada'ngô' riñan nej guiì ga̱ni̱ki rà'aj.
43012006	Sani̱ gataj sô' dànanj, sani̱ sê guendâ yàngà' gà'huì' sô' ra'a nej ga̱ni̱ki gahuin san'anj dânj, dadin' huin sô' 'ngo̱ sí tu̱u, ni̱ dugumîn sô' gosa nu̱n san'anj an, ni̱ gida'a huì sô' san'anj nu̱n ruhuâ gosa gutïn' sô' guendâ ma̱'an sô'.
43012007	Hiô' ni̱ gataj Ma̱'an Jesús: —Gu̱du̱nâj sò' si gi̱'hia dànanj ngàj; dadin' gi'hiaj yu̱gui ñùnj gui nga gàchìn' nej sij ñùnj na̱nj ánj.
43012008	Dadin' daran' diû gimàn nej guiì ga̱ni̱ki ngà nej suj, sani̱ ñùnj ni̱ sê daran' diû gané ngà nej suj mánj.
43012009	Ni̱ ûta gà'ì nej judío gini'in si nne Ma̱'an Jesús hiuj dânj, ni̱ ga'na' nej sô', sani̱ sê man 'ngo̱ rïn Ma̱'an Jesús ga'na' gi̱ni'hiaj nej sô', dadin' ga'na' gi̱ni'hiaj nej sô' Lázaro, sí gana'nï̂nj siganï̂nj nej nîman.
43012010	Sani̱ gà' guchi' nej rej 'ngo̱ du'hua si da̱gahui' nej sô' Lázaro,
43012011	dadin' rayi'î sô' ni̱ ûta gà'ì nej sí judío gudunâj chrej yìñànj gidigân nej síchìj achij i ni̱ guyumân ruhuâ nej sô' ni'in nej sô' Ma̱'an Jesús.
43012012	A'ngô gui dânj, ni̱ ûta gà'ì nej guiì rìgìi ga'na' gi'ñanj dânj, ni̱ nga gunïn ninj si 'na̱' Ma̱'an Jesús yuman' snà'ànj Jerusalén,
43012013	Ni̱ gida'a ninj ñun ni̱ gahui ninj ga'anj ga̱na̱huin ra̱'a ninj Ma̱'an Jesús, ni̱ gaguâj nùkuaj ninj ni̱ gataj ninj: —Hosanna, ûta hue'ê hua sa gi'hiaj Ma̱'an sa 'na̱' ngà siyu̱gui Ma̱'an Señor, rey ni̱ka̱j su̱n riñan hio'ó Israel.
43012014	Ni̱ giri' Ma̱'an Jesús 'ngo̱ urruj u, ni̱ ga'anj gita̱a yichrá xuj, dàj rûn' taj riñan ñanj si-nùguàn' Ma̱'an Ña'anj an.
43012015	Si̱ gi̱ri̱ñun ruhuâ sò', huîn' da'nin yànà Sión; dadin' hiuj nan 'na' Rey ni̱ka̱j su̱n riñan', ni̱ ta̱a yichrá 'ngo̱ urruj huin da'ní urrûj yànàa.
43012016	Ni̱ àsìj sinï̱ïn ni̱ nun ga̱ra̱n da'nga ruhuâ nej sí 'na̱' ga̱huin chru̱n riñan Ma̱'an Jesús nej nuguan' nânj; sani̱ nga gahui' Ma̱'an Jesús riñan rugutsìi ni̱ gana'nïn siganï̂nj nîman ni̱ gananun ruhuâ nej sô' 'na̱' ga̱huin chru̱n riñanj si huê danj a'min riñan ñanj si-nùguàn' Ma̱'an Ña'anj an rayi'ij, si hua̱ ni̱ña̱n si huê dànanj gi'hiaj nej guiì ngà Ma̱'an.
43012017	Ni̱ ganata' nej guiì gini'in nga gi'hiaj Ma̱'an Jesús gana'nï̂nj Lázaro ni̱ guduya'nï̱n ninj nuguan'an rayi'î sa gini'in ninj riñan a'ngô nej guiì.
43012018	Rayi'î dânj ni̱ ga'na' ga̱na̱huin ra̱'a nej guiì Ma̱'an Jesús, dadin' gunïn ninj si gi'hia gana'nï̂nj Lázaro.
43012019	Sani̱ ga'min nej ma̱'an nej sí fariseo siganï̂nj nej sô' ni̱ gataj nej sô': —Ni'in nej suj si nitaj nùnj guyumân ruhuâ nej guiì ni'in ninj nê' dadin' nitaj si gida'a ninj si-nùguàn' nê'. Ni̱ gi̱ni̱'hiaj nej suj, dadin' ûta nanikò' daran nej guiì rukû sí dan àj nï̂n.
43012020	Ni̱ màn da̱'a̱j nej sí 'na' riñan hio'ó Grecia siganï̂nj nej sí ga'na' gi'ñanj dânj guendâ ginu̱n ña̱'a̱nj nej sô'.
43012021	Ni̱ ga'na' nichì nej sô' ñan ni̱kï̱n' Felipe, sô' 'na̱' yuman' Betsaida huin do'ó Galilea, ni̱ ûta àko gachín ni'hiaj nej sô' ni̱ gataj nej sô': —Señor, ruhuâ nej ñûnj gi̱ni̱'in nej ñûnj Ma̱'an Jesús.
43012022	Ni̱ ga'anj ga̱ta̱j Felipe gunïn Andrés, ni̱ ni̱ka̱j dugui' nguèj sô' ga'anj gànàtà' nguèj sô' gu̱nïn Ma̱'an Jesús.
43012023	Nanikàj Ma̱'an Jesús ni̱ gata: —Ni̱ gà' guyumân diû si ga̱'mi̱n hue'ê nej guiì ni̱ gi̱ni̱'in ninj ahuin sa huin yàngà' Da'ní Ma̱'an Ña'anj an.
43012024	Yàngà' ni̱ yàngà' hia nï̀n' tâ, ni̱ si nun gi̱ni̱nj ka̱n trigu riñan hio'óo ni̱ gahuij, ni̱ gùnàj 'ngo̱ rïn; sani̱ si ginin riñan hio'óo ni̱ gahuij, hiô' ni̱ gìyìchraj ni̱ ûta ga̱hiu ka̱n trigu raj.
43012025	Sí na'huej ruhuâ gi̱ran' sa̱ñu̱n ngà nneè kú, ni̱ ga̱'a̱nj ni̱'hia̱ sô'; ni̱ sí nitaj si yu'hui' guendâ gi̱ran' sa̱ñu̱n ruhuâ yumiguì nânj, ni̱ gànàrì' sô' ñan ga̱ne nìgànj sô'.
43012026	Si hua̱ 'ngo̱ nej suj gunânj gi̱'tsi riñânj, ni̱ gi̱nikò' nej suj ñùnj; ni̱ ñan gané, ni̱ hiuj dânj ga̱ne sí gu̱na̱nj gi̱'tsi riñânj. Si hua̱ 'ngo̱ sí gunânj gi̱'tsi riñânj, ni̱ gi̱nikaj chrej Ma̱'an Rê ngà sô'.
43012027	’Hia̱j ni̱ ûta gananï̂n ruhuâ ma̱'an nimânj; ni̱ nùnj huin si gàtà hia̱j rà'aj: “Taj, gi̱'hia sò' si ga̱na̱ni̱nj riñan orâ chì' nânj.” Sani̱ hua̱ ni̱ña̱n si gàhuìj dadin' huê rayi'î guendâ gàhuìj huin ga'ná na̱nj ánj.
43012028	Taj, na̱gi̱'hiaj yàchìj Ma̱'ân rè' siyu̱gui Ma̱'ân rè'. Hiô' ni̱ ga'min 'ngo̱ sa ga'min nda yàtà'a: —Gà' nagi'hiaj yàchì siyu̱gui, sani̱ na̱gi̱'hiaj yàchìj ñûn siyu̱guí.
43012029	Ni̱ gunïn nej guiì rìgì màn hiuj dânj, nej nuguan' ga'min Ma̱'an sa ga'min nda ne' yàtà'a ni̱ gataj ninj, si du'hui gaguâj. Ni̱ a'ngô ninj gataj: —'Ngo̱ ángel ga'min na̱nj ánj.
43012030	Nanikàj Ma̱'an Jesús ni̱ gata: —Nuguan' nânj ni̱ ga'naj sani̱ sê rayi'í huin ga'naj mánj, ga'naj rayi'î nej suj na̱nj ánj.
43012031	Ni̱ gà' guyumân diû si ga̱na̱ka̱j guendâ Ma̱'an Ña'anj an dàj gi'hiaj nej guiì màn ruhuâ yumiguì nânj; hia̱j ni̱ giri Ma̱'an Ña'anj an ga̱'a̱nj sí a'nïn' ni̱ka̱j su̱n ruhuâ yumiguì nânj ne' ye̱'e.
43012032	Sani̱ nga go̱doko' rùgùtsì nej sij ñùnj riñan rugutsìi, ni̱ ga̱'hue gi̱'hia ga̱na̱ni̱n daran' nej guiì màn nï̀n' gàchrà' ruhuâ yumiguìi ni̱ ga̱ne ninj ñan ga̱né.
43012033	Ni̱ huê dànanj ga'min Ma̱'an Jesús ni̱ gi'hia si ga̱'hue ga̱ra̱n da'nga' ruhuô' dàj gi̱'hiaj nej sij nga da̱gahui' nej sij Ma̱'an.
43012034	Nanikàj nej guiì ni̱ gataj ninj: —Gunïn nej ñûnj dàj taj riñan si-nùguàn' Ma̱'an Ña'anj an, si Cristo ni̱ ga̱ne nìgànj nï̀n'ïnj. Nùnj huin saj ni̱ gataj Ma̱'ân rè'. Si ña̱'a̱n huaj si go̱doko' nej sij riñan rugutsìi Da'ní síi rà'aj. Ni̱ ahuin si huin da'ní síi rà'aj.
43012035	Hiô' ni̱ gataj Ma̱'an Jesús: —Do̱j nï̀n' diû ga̱ne sa yigï̀ïn siganï̂nj nej suj; ni̱ ga̱che̱ nej suj nga nï̀n' nne sa yigï̀ïn ngà nej suj, da'nga ni̱ si̱ guyumân sa ru̱mi̱n' dânj riñan nej suj, sí gaché ñan ru̱mi̱n'in ni̱ nun ni'in da'nga sô' dànè' huaj sô'.
43012036	Nga nï̀n' nne sa yigï̀ïn ngà nej suj, ni̱ gùyùmàn ruhuâ nej suj ni'in nej suj sa yigï̀n dânj, da'nga ni̱ ga'hue ga̱huin nej suj da'ní sa yigï̀ïn. Huê nej nuguan' nânj ga'min Ma̱'an Jesús, ni̱ ga'an ni̱ giyi'îj huij riñan nej sij.
43012037	Ni̱ ûta nìko hua nej da'nga' gi'hiaj Ma̱'an Jesús riñan nej sij, sani̱ gà' danj ni̱ nun gùyùmàn ruhuâ nej sij ni'in nej sij Ma̱'an mánj.
43012038	Huê dànanj gahuin nej da'nga'a ni̱ gisîj nuguan' gataj Isaias sô' gataj dàj gahuin, nga ga'min sô': Señor, ahuin nej guiì guyumân ruhuâ nej nuguan' duyinga' nej ñûnj rà'aj. Ni̱ ahuin nej guiì gini'in dàj nùkuaj Ma̱'an Señor rà'aj.
43012039	Rayi'î guendâ na'huej nej guiì gùyùmàn ruhuâ ninj, ni̱ gataj ñûn Isaias:
43012040	Gi'hiaj du̱chri rune ñan nej guiì, ni̱ gi'hia si ga̱na̱huin tsì nimân ninj; ni̱ si̱ giyigï̀n gi̱ni̱'hiaj ninj, ni̱ si̱ ga'hue ga̱ra̱n da'nga' ruhuâ ninj ngà ruhuâ nimân ninj, ni̱ si̱ ga'hue ga̱na̱du̱na̱ ninj ma̱'an ninj, hiô' ni̱ si̱ ganahuin ninj gi̱'hiâ mánj.
43012041	Dànanj gataj Isaías dadin' gà' gini'in sô' dàj nìko gi̱nikaj su̱n Ma̱'an Jesús rayi'î dan ga'min sô' dànanj.
43012042	Huê danj, ni̱ guyumân ruhuâ da̱'a̱j nej sí ni̱ka̱j suun, ni'in nej sô' Ma̱'an Jesús, sani̱ ñan yu'hui' nej sô' si gi̱ri̱ nej sí fariseo nej sô', ruhuâ si-nùhuì nej sô', huê danj ni̱ na'huej ruhuâ nej sô' gànàtà' nej sô' si guyumân ruhuâ nej sô' ni'in sô' Ma̱'an Jesús.
43012043	Dadin' dànanj garan' ruhuâ nej sô' si ga̱'mi̱n hue'ê nej síi rayi'î nej sô', gà' da' si ga̱'mi̱n hue'ê Ma̱'an Ña'anj an rayi'î nej sô'.
43012044	Ga'min nùkuaj Ma̱'an Jesús ni̱ gata: —Guiì guyumân ruhuâ ni'in ñùnj, ni̱ sê ñùnj huin sa guyumân ruhuâ ninj mánj, guyumân ruhuâ ninj ni'in ninj Ma̱'an sa ga'nḯn ga'ná na̱nj ánj;
43012045	ni̱ guiì gini'in ñùnj, ni̱ gini'in ninj Ma̱'an sa ga'nḯn ga'ná.
43012046	Ñùnj, huin sa yigï̀ïn, ni̱ ga'ná ruhuâ yumiguì nânj, da'nga ni̱ daran' nej guiì guyumân ruhuâ ni'in ñùnj ni̱ si̱ gane ninj ñan ru̱mi̱n'in mánj.
43012047	Ni̱ guiì gunïn si-nùguàn'anj, sani̱ nitaj si dagahuin ninj, ni̱ sê ñùnj huin sa ga̱'mi̱n gakï̱n' riñan ninj mánj; dadin' sê si ga'ná guendâ ga̱'mi̱n gakḯn riñan nej guiì mánj, dadin' ga'ná guendâ gi̱'hia ga̱na̱ni̱n nej guiì.
43012048	Guiì na'huej gùyùmàn ruhuâ ni'in ñùnj, ni̱ na'huej ruhuâ ninj ga̱na̱huin ra̱'a ninj si-nùguàn'ànj, ni̱ hua sa gayakaj guendâ sa gi'hiaj ninj, nuguan' ga'mînj riñan ninj, nuguan' dânj huin sa gànàchìn' guendâ riñan ninj nej gui ga̱'na̱' ne' ña̱an.
43012049	Dadin' sê si̱ ga'mînj guendâ Ma̱'an mánj; Ma̱'an Rê huin sa ga'nïn' suun riñânj, dàj gàtà ni̱ dàj gà'mìn si-nùguàn'anj riñan nej suj na̱nj ánj.
43012050	Ni̱ ni'ín si nej nuguan' giyi'nïn' su̱n gi'hiaj Ma̱'an Rê Ña'anj an huin sa gi̱'hiaj ni̱ ga̱'hue ga̱ne nìgànj nej guiì ngà Ma̱'an. Huê danj ni̱, nej nuguan' ga'mînj, ni̱ dàj rûn' gataj Ma̱'ân Rê Ña'anj an gunḯn ni̱ huê danj ga'mînj na̱nj ánj.
43013001	Nga nï̀n' gàchin gùyùmàn gi'ñanj pascua, ni̱ ni'in Ma̱'an Jesús si gà' guyumân orâ gudunâj Ma̱'an yumiguì nânj ni̱ na'anj ñan nne Ma̱'an Rê Ña'anj an, dàj rûn' 'ì ruhuâ Ma̱'an ni'in nej sí ginikaj dugui' nngaj ruhuâ yumiguì nânj, ni̱ huê danj ga 'ì ruhuâj ni'in nej sij nda a'ngô rïn gui gane riñan hio'óo nânj.
43013002	Ni̱ nga gahuin sti'nï̀n nej sij, ni̱ gà' gi'hiaj sa nàsà'a si ganï̂n ruhuâ nimân Judas Iscariote, sô' huin da'ní Simón, guendâ nàgà'huì' sô' Ma̱'an riñan nej sí fariseo.
43013003	Ni̱ ni'in Ma̱'an Jesús si gà' naga'hui' Ma̱'an Re Ña'anj an daran' nej sa màn ruhuâ yumiguìi riñanj, ni̱ gà' ni'in si gahui ga'naj ñan nne Ma̱'an Ña'anj an, ni̱ ni'in hue'ej si na̱n' ñunj ñan nne Ma̱'an Ña'anj an,
43013004	ni̱ nga mân nej sij gahuin sti'nï̀n nej sij ni̱ ganayumàn Ma̱'an Jesús, ni̱ guxunj atsîj ni̱kej, ni̱ gida'a 'ngo̱ toaya, ni̱ gumin gatïnj.
43013005	Ni̱ ga'nïn nnee ruhuâ 'ngo̱ rago̱'o, ni̱ gayi̱'ij ni̱ gana'nïnj dakó nej sí 'na̱' ga̱huin chru̱n riñanj, ni̱ ne' rùkù ni̱ gida'a toaya ànùmin gatïnj ni̱ duna̱koj dakó nej sô'.
43013006	Hiô' ni̱ ga'naj riñan Simón Pedro; ni̱ nga gini'in sô' ga'naj riñan sô' ni̱ gataj sô' gu̱nïn: —Señor. Sò' gànà'nï̀n' dakó nanj nî'.
43013007	Nanikàj Ma̱'an Jesús ni̱ gata: —Sa gi'hiâ ni̱ si̱ ga'hue ga̱ra̱n da'nga ruhuâ' hia̱j mánj; sani̱ ne' rùkù ni̱ ga̱'hue ga̱ra̱n da'nga' ruhuâ' na̱nj ánj.
43013008	Ni̱ gataj Pedro: —Nitaj àmàn huaj gànà'nï̀n' rè' dakô mánj. Nanikàj Ma̱'an Jesús ni̱ gata: —Sisi̱ si̱ ga'huej gànà'nï̀nj dakót, ni̱ si̱ ga'hue gi̱nikaj dugui' ngàj mánj.
43013009	Ni̱ gataj Simón Pedro: —Señor, sê man 'ngo̱ rïn dakó gànà'nï̀n' Ma̱'ân rè' mánj, gànà'nï̀n' Ma̱'ân rè' ra'á ngà ahuí nej nanj ánj.
43013010	Ni̱ gataj Ma̱'an Jesús: —Sa gà' ganaruhui, ni̱ nitaj si huaj gànà'nï̀n' mánj, dadin' sa hua̱ ga̱na̱ru̱hui̱ huin dakót, dadin' daran' nneè kút ni̱ hua̱ sà' man; ni̱ gà' hua̱ sà' nej suj, nùnj huin si sê daran' nej suj hua sà' mánj.
43013011	Dadin' gà' ni'in Ma̱'an Jesús ahuin sô' nàgà'huì' Ma̱'an; rayi'î dânj gata: “Sê daran' nej suj hua sà' mánj.”
43013012	Huê danj ni̱, ne' rùkù nga gisîj gana'nïn' Ma̱'an Jesús dakó nej sí 'na̱' ga̱huin chru̱n riñanj, ni̱ gunutaj atsîj ni̱kej yichra, ni̱ ga'anj ga̱ne yi'nḯn mesa, ni̱ gata: —Garânj da'nga' ruhuâ nej suj sa gi'hiâ ngà nej suj nî'.
43013013	Maestrû huín, ni̱ Señor huín taj nej suj; ni̱ dùgùnàj gataj nej suj, dadin' huê danj huin yàngà'.
43013014	Dadin' si ñùnj, ni̱ huín Señor ni̱ huín Maestrû, ni̱ gana'nḯn dakó nej suj, ni̱ huê danj ni̱ gànà'nï̀n' nej suj dakó da' go'ngo̱ nej suj.
43013015	Dadin' huê danj gà' gidigán riñan nej suj, ni̱ huê dàj rûn' gi'hiâ, ni̱ huê danj gi̱'hiaj nej suj.
43013016	Yàngà' ni̱ yàngà' hia nï̀n' tâ: Dadin' sí huin musu ni̱ sê si̱ huin sô' doj gà' da' si-yi̱ru'hue sô' mánj, ni̱ sí ga'anj 'ngo̱ suun ni̱ sê si huin sô' doj gà' da' sí ga'nḯn ga'anj sô sun dânj mánj.
43013017	Ni̱ si ni'in nej suj si dànanj da'hui nej suj gi̱'hiaj nej suj, ni̱ ga̱na̱huin nìhià' ruhuâ nej suj si huê dànanj dagahuin nej suj.
43013018	’Sê daran' nej suj huin sa ni'ín a'mînj mánj; gà' ni'ín ahuin nej suj ganaguîj; sani̱ guendâ gìsìj sa taj riñan ñanj si-nùguàn' Ma̱'an Ña'anj an: “Ni̱ sí yâ rachrúun ngàj, ni̱ sô' huin sí nànìkàj gata rùhuà ñùnj.”
43013019	Ni̱ nga nï̀n' gàchin gìsìj nej nuguan' nânj ni̱ ga̱' gata si huê dànanj ga̱huin, ni̱ gùyùmàn ruhuâ nej suj ni'in nej suj si hué huin.
43013020	Yàngà' ni̱ yàngà' hia nï̀n' tâ: Ni̱ sí ganahuin ra̱'a sí ga'nï̂n ga'anj, ni̱ ñùnj ganahuin ra̱'a sô'; ni̱ sí ganahuin ra̱'a ñùnj, ni̱ ganahuin ra̱'a sô' Ma̱'an sa ga'nḯn ga'ná.
43013021	Ni̱ nga gisîj ga'min Ma̱'an Jesús nej nuguan' nânj, ni̱ ûta gananï̂n ruhuâj ni̱ ûta gahuin rùguì'i ruhuâj ngà nda ruhuâ nimanj ni̱ ganataj ni̱ gata: —Yàngà' ni̱ yàngà' hia nï̀n' tâ, ni̱ 'ngo̱ nej suj huin sí nàgà'huì' ñùnj.
43013022	Hiô' ni̱ gini'hiaj da' go'ngo̱ nej sí 'na̱' gahuin chru̱un riñan da' go'ngo̱ nej dugui' nej sô', ni̱ gurugui' chì' ruhuâ nej sô' ahuin go'ngo̱ nej sô' huin ni'in Ma̱'an Jesús nga ga'min dànanj.
43013023	Ni̱ yi'ñanj Ma̱'an Jesús, nnûn ahui 'ngo̱ sí 'ì ruhuâ ni'in Ma̱'an.
43013024	Ni̱ riñan sí nânj, gi'hiaj ra̱'a Pedro, si gàchìnj na'anj sô', ahuin sí ràyì'ì huin ga'min Ma̱'an Jesús.
43013025	Hiô' ni̱ gachín na'anj sí nnùn ahui yi'ñanj Ma̱'an Jesús, ni̱ gataj sô': —Señor, ahuin sô' huîn rà'aj.
43013026	Nanikàj Ma̱'an Jesús ni̱ gata: —Sí ra̱'a gà'huìj rachrún duguchrêj sí dânj huin. Ni̱ duguchre Ma̱'an Jesús rachrúun, ni̱ ga'huij ra'a Judas Iscariote sí huin da'ní síchìj gù'nàj Simón Iscariote.
43013027	Ni̱ ne' rùkù nga gisîj ya sô' rachrúun, ni̱ gatûj sichre ruhuâ nimân sô'. Hiô' ni̱ gataj Ma̱'an Jesús gu̱nïn sô': —Sa gi̱'hiá', ni̱ râ'ñanj gi̱'hiá' râj.
43013028	Sani̱ gà' si 'ngo̱ nej sí nne yi'nḯn mesa ngà Ma̱'an Jesús nun ga̱'hue ga̱ra̱n' da'nga' ruhuâ nùnj huin saj ni̱ gataj Ma̱'an Jesús dànanj.
43013029	Dadin' da̱'a̱j nej sô' ganï̂n ruhuâ, si rayi'î guendâ ni̱ka̱j Judas san'anj an ni̱ ga̱'a̱nj gi̱ra̱n sô' sa gi̱ni̱'ña̱nj nej sij gi'ñanj an; nej si gà'huì' sô' do̱j san'anj an ra'a nej guiì ga̱ni̱ki.
43013030	Ni̱ nga gisîj ya sô' rachrúun, ni̱ gahui sô' ni̱ ga'anj sô'; ni̱ gà' gahuin ru̱mi̱n'.
43013031	Hiô' ni̱ nga gahui Judas ga'anj sô', ni̱ gataj Ma̱'an Jesús: —Hia̱j ni̱ na̱gi̱'hiaj yàchìj Ma̱'an Ña'anj an ñùnj, ni̱ na̱gi̱'hiaj yàchì rayi'î Ma̱'an Ña'anj an.
43013032	Ni̱ si ñùnj gi'hiaj ni̱ ga'min hue'ê nej guiì rayi'î Ma̱'an Ña'anj an, ni̱ huê danj na̱nj ga'min hue'ê Ma̱'an Ña'anj an rayi'í riñan nej guiì, ni̱ ûta râ'ñanj ni̱ ga̱'min hue'ê Ma̱'an Ña'anj an rayi'í.
43013033	Nej suj da'ninj lij, hua̱ na̱nj gané doj sînj ngà nej suj. Ni̱ nànà'huì' nej suj ñùnj; sani̱ dàj rûn' gatâ gu̱nïn nej judío, ni̱ huê danj ga̱ta̱ gunïn nej suj hia̱j: Ñan gà'àn, ni̱ si̱ ga'hue ga̱'a̱nj nej suj mánj.
43013034	Ni̱ gìyì'nï̀n' 'ngo̱ sun nàkàa gi'hiâ riñan nej suj: Ga̱ 'ì ruhuâ nej suj ni'in nej suj da' go'ngo̱ nej dugui' nej suj; dàj rûn' ga 'ì ruhuâj ni'ín nej suj, ni̱ huê danj ga̱ 'ì ruhuâ nej suj ni'in nej suj da' go'ngo̱ nej dugui' nej suj.
43013035	Ni̱ si 'ì ruhuâ nej suj ni'in nej suj da' go'ngo̱ nej dugui' nej suj hiô' ni̱ ga̱huin nej suj sí 'na̱' ga̱huin chru̱n riñânj.
43013036	Ni̱ gataj Simón Pedro: —Señor, dànè' ga̱'a̱nj Ma̱'ân rè' rà'aj. Nanikàj Ma̱'an Jesús ni̱ gata: —Ñan gà'àn, ni̱ si̱ ga'hue ga̱'a̱nj' ngàj hia̱j mánj; sani̱ ne' rùkù ni̱ ga̱'hue gùchì' râj.
43013037	Ni̱ gataj Pedro: —Señor. Nùnj huin saj ni̱ si̱ ga'hue gà'àn ngà Ma̱'ân rè' hia̱j rà'aj. Ga̱'hue gàhuìj rayi'î Ma̱'ân rè' na̱nj ánj.
43013038	Nanikàj Ma̱'an Jesús ni̱ gata: —Ga̱'hue gàhuì' rayi'í na̱nj nî'. Yàngà' ni̱ yàngà' hia nï̀n' tâ: Ni̱ nga nï̀n' gàchin ga̱gua̱j dê'lo̱j o, ni̱ gà' gisîj huà'nï̀nj ga̱ta̱j' si nun ni'în' ñùnj.
43014001	’Ni̱ si ga̱huin chì' ruhuâ nimân nej suj mánj; gùyùmàn ruhuâ nej suj ni'in nej suj Ma̱'an Ña'anj an, ni̱ gùyùmàn ruhuâ nej suj ni'in nej suj ñùnj.
43014002	Ñan nne dukuâ Ma̱'an Rê Ña'anj an ni̱ ûta gà'ì hue'e mân; ni̱ si̱ sê danj huaj, ni̱ gà' gatâ sa áj; gà'àn hiô' ni gi̱'hiaj yuguí ñan ga̱ne nej suj.
43014003	Ni̱ asà' ga'an, ni̱ gi̱'hiaj yu̱guí 'ngo̱ lugâ, ni̱ ga̱'na̱' ñún, ni̱ gànàkà nej suj huin si-nùhuìj, ni̱ ñan gané, ni̱ hiuj dânj ga̱ne nej suj.
43014004	Ni̱ gi̱ni̱'in nej suj ñan gà'àn, ni̱ gi̱ni̱'in nej suj chrej e.
43014005	Ni̱ gataj Tomás: —Señor, nun ni'in nej ñûnj dànè' ga'anj Ma̱'ân rè' mánj; dàj gi̱'hiaj nej ñûnj, gi̱ni̱'in nej ñûnj, chrej ga̱'a̱nj Ma̱'ân rè' rà'aj.
43014006	Gataj Ma̱'an Jesús: —Ñùnj huin chrej e, ni̱ hué huin sa yàngà'a, ni̱ hué huin sa gi̱'hiaj ga̱na̱huin nì'nà' nej guiì; ni̱ gà' si 'ngo̱ nej guiì si̱ ga'hue gùchì' ñan nne Ma̱'an Rê, si nuhuí gi̱'hiaj mánj.
43014007	Si gini'in nej suj ñùnj, ni̱ gà' gini'in nej suj Ma̱'an Rê Ña'anj an; ni̱ àsìj gui hia̱j ni̱ gà' gini'in nej suj Ma̱'an na̱nj ánj.
43014008	Ni̱ gataj Felipe: —Señor, gi̱di̱gân sò' dàj hua Ma̱'an Re' Ña'anj an, ni̱ nitaj si gi̱'hiaj nej ñûnj gàchìnj na'anj nej ñûnj sò' gà' mánj.
43014009	Nanikàj Ma̱'an Jesús ni gata: —Felipe ûta gà'ì gui gané ngà nej suj, ni̱ hua̱ na̱nj nun ni'in nej suj ñùnj ûn'. Ni̱ guiì gini'in ñùnj, ni̱ gà' gini'in ninj Ma̱'an Rê Ña'anj an; nùnj huin saj ni̱ gataj': Gi̱di̱gân sò' Ma̱'an Re' Ña'anj an riñan nej ñûnj.
43014010	Nun ni'în' si huín ngà Ma̱'an Re Ña'anj an, ni̱ nne Ma̱'an Re Ña'anj an ngàj rà' saj ûn', nej nuguan' ga'mînj, ni̱ sê si̱ ga'mînj guendâ Ma'án mánj, dadin' Ma̱'an Re Ña'anj an nne ngàj, huin sa gi'hiaj nej sa sà'aj na̱nj ánj.
43014011	Gùyùmàn ruhuâ nej suj si nne Ma̱'an Re Ña'anj an ngàj ni̱ nné ngà Ma̱'an; ni̱ si na'hue gùyùmàn ruhuâ nej suj ni'in nej suj ñùnj ni̱ gùyùmàn ruhuâ nej suj rayi'î nej sa sà' gi'hiâ.
43014012	Yàngà' ni̱ yàngà' hia' nï̀n' tâ: Guiì guyumân ruhuâ ni'in ñùnj: Ni̱ dàj rûn' gi'hiâ nej sa sà'a, ni̱ huê danj gi̱'hiaj ninj; ni̱ dànanj hua̱j doj ga̱ nej sa sà' gi̱'hiaj ninj gà' da' ñùnj, dadin' gà'àn ñan nne Ma̱'an Re Ña'anj an.
43014013	Ni̱ daran' nej sa gàchìnj nej suj riñan Ma̱'an Re Ña'anj an ngà siyu̱guí, ni̱ rìkìj ni̱ ga̱'mi̱n hue'ê nej guiì rayi'í ni̱ huê danj na̱nj ga̱'mi̱n hue'ê ninj rayi'î Ma̱'an Re Ña'anj an.
43014014	Ni̱ si gàchìnj nej suj ngà siyu̱guí ni̱ rìkìj sa gàchìnj nej suj.
43014015	’Ni̱ si 'ì ruhuâ nej suj ni'in nej suj ñùnj, ni̱ da̱gahuin nej suj sun ga'nïn' sùnj riñan nej suj.
43014016	Ni̱ gàchìnj ni'hiâ riñan Ma̱'an Rê, ni̱ ri̱ki̱ Ma̱'an sa Na̱gi̱'hiaj nùkuaj ruhuâ nej suj, hiô' ni̱ ga̱ne ngà nej suj nìgànj nï̀n':
43014017	Ma̱'an Espíritu yàngà'a, ni̱ si̱ ga'hue ga̱na̱huin ra̱'a nej guiì màn ruhuâ yumiguìi Ma̱'an mánj, dadin' nun ni'in ninj dàj huaj, sani̱ nej suj ni̱ ni'in nej suj Ma̱'an, dadin' nne ngà nej suj, ni̱ nne ruhuâ nimân nej suj.
43014018	Ni̱ si̱ gudunâj ga̱ni̱kí nej suj mánj; gà'nàj ñan nne nej suj.
43014019	Do̱j nï̀n' gui, ni̱ si̱ gini'in nej guiì màn ruhuâ yumiguìi nânj ñùnj mánj; sani̱ nej suj ni̱ gi̱ni̱'in nej suj ñùnj; dadin' hua̱ nì'nàj, ni̱ rayi'î dan ni̱ hua̱ nì'nà' nej suj.
43014020	Gui dânj ni̱ gi̱ni̱'in nej suj si nné ngà Ma̱'an Rê, ni̱ nne nej suj ngàj, ni̱ nné ngà nej suj.
43014021	Guiì ni̱ka̱j si-nùguàn'ànj, ni̱ dagahuin ninj, ni̱ guiì dânj huin sa 'ì ruhuâ ni'in ñùnj; ni̱ ga̱ 'ì ruhuâ Ma̱'an Rê Ña'anj an ni'in ninj ni̱ huê danj ga̱ 'ì ruhuâj ni'ín ninj, ni̱ gi̱di̱gân Ma'án riñan ninj.
43014022	Ni̱ gataj Judas Tadeo: —Señor. Nùnj huin saj ni̱ man riñan nej ñûnj gi̱di̱gân rè' Ma'ân rè', ni̱ si̱ gidigân rè' Ma̱'an rè' riñan nej guiì màn ruhuâ yumiguìi rà'aj.
43014023	Nanikàj Ma̱'an Jesús ni̱ gata: —Si hua̱ 'ngo̱ guiì 'ì ruhuâ ni'in ñùnj, ni̱ dagahuin ninj si-nùguàn'ànj; ni̱ ga̱ 'ì ruhuâ Ma̱'an Rê ni'in ninj, ni̱ ga̱'na̱' nej ñûnj, ni̱ ga̱ne nej ñûnj ngà ninj.
43014024	Nej guiì nitaj si 'ì ruhuâ ni'in ñùnj, ni̱ nitaj si dagahuin ninj si-nùguàn'ànj; dadin' nej nuguan' gunïn ninj ga'mînj ni̱ sê si-nùguàn'ànj huin mánj, si-nùguàn' Ma̱'an Rê Ña'anj an huin dadin' huej ga'nḯn ga'ná.
43014025	’Huê nej nuguan' nânj ga'mînj ngà nï̀n' nné ngà nej suj.
43014026	Sani̱ Ma̱'an sa Na̱gi̱'hiaj nùkuaj ruhuâ nej suj, huej huin Ma̱'an Espíritu Santo, ni̱ ngà siyu̱guí ga'nḯn Ma̱'an Rê Ña'anj an ga'naj, ni̱ huê Ma̱'an huin sa gi̱di̱gân daran' nuguan' sà'aj riñan nej suj, ni̱ du̱nanunj ruhuâ nej suj daran' nej nuguan' ga'mînj riñan nej suj.
43014027	’Ni̱ gu̱du̱na sa dïn'ïnj dânj riñan nej suj, ni̱ sa dïn'ïnj dânj huin si'hiâ ni̱ rìkìj riñan nej suj; ni̱ si rikîj dàj rûn' riki yumiguìi mánj. Ni̱ si̱ gurugui' chì' ruhuâ nimân nej suj, ni̱ si̱ guyu'hui' nej suj mánj.
43014028	Ga̱' gunïn nej suj dàj gatâ: Gà'àn, sani̱ ga̱'na̱' ñûn ni̱ gané ngà nej suj. Ni̱ si 'ì ruhuâ nej suj ni'in nej suj ñùnj, hiô' ni̱ ga̱na̱huin nìhià' ruhuâ nej suj ni'in nej suj ñùnj.
43014029	Sani̱ nga nï̀n' ga̱chin ga̱huin ni̱ gà' gatâ, hiô' ni̱ nga gahuin dàj rûn' gatâ, hiô' ni̱ gùyùmàn ruhuâ nej suj.
43014030	’Si̱ ga'min ni̱kó ngà nej suj gà' mánj; dadin' 'na̱' sí a'nïn' ni̱ka̱j su̱n nne ruhuâ yumiguì nânj, sani̱ nitaj si ni̱ka̱j su̱n sô' riñânj.
43014031	Sani̱ guendâ gi̱ni̱'in nej guiì màn ruhuâ yumiguìi si 'ì ruhuâj ni'ín Ma̱'an Rê Ña'anj an, ni̱ dàj rûn' ga'nïnj suun riñânj nga ga'ná, ni̱ huê danj gi'hia. Gànàyùmàn nej suj, ni̱ ga̱'a̱nj nê'.
43015001	’Ñùnj huin chrun uba yàngà'a, ni̱ Ma̱'an Rê Ña'anj an huin sa gi'hiaj sun ngàj.
43015002	Ni̱ si hua̱ 'ngo̱ ra'a chrun nnùn riñânj nitaj si gahiu chruj uba, ni̱ ga̱'ne̱ Ma̱'an Re' Ña'anj an riñânj; sani̱ si ga̱hiu chruj uba ra'a chrun nnùn riñanj ni̱ na̱gi̱'hiaj sà'aj doj, da'nga ni̱ gahiu doj uba.
43015003	Ni̱ gà' ganahuin hue'ê nej suj rayi'î nej nuguan' ga'mînj riñan nej suj.
43015004	Daran' diû gi̱nikaj dugui' nej suj ngàj, hiô' ni̱ gi̱nikaj dugui'í ngà nej suj. Dàj rûn' ra'a 'ngo̱ chrun uba ni̱ si̱ ga'hue ga̱hiu chruj uba ra'a, si nitaj si nnunj riñan chrun uba mánj, ni̱ huê danj na̱nj nej suj ni̱ si̱ ga'hue gi'hiaj nej suj sa sà'a, si nitaj si ni̱ka̱j dugui' nej suj ngàj daran' diû mánj.
43015005	’Ñùnj huin chrun uba, ni̱ nej suj huin chrun ra'á; ni̱ guiì ni̱ka̱j dugui' ngàj daran' diû ni̱ gi̱nikaj dugui'í ngà ninj, guiì nânj ga̱'hue gi̱'hiaj ûta nìko sa sà'aj; dadin' si nitaj si ni̱ka̱j dugui'í ngà nej suj ni̱ nitaj nùnj ga̱'hue gi̱'hiaj nej suj mánj.
43015006	Guiì nitaj si ni̱ka̱j dugui' ngàj, ni̱ gi̱'hiaj anê ninj riñânj dàj rûn' ga'ne' nej sij chrun nitaj si gahiu chruj uba, ni̱ ganako̱ man; ni̱ ga̱na̱ran' nej guiì, ni̱ ga̱'nï̱nj ninj riñan ña'aan ni̱ ga̱ka̱ man.
43015007	’Ni̱ si ni̱ka̱j dugui' nej suj ngàj, ni̱ ni̱ka̱j dugui' si-nùguàn'ànj ngà nej suj, ni̱ gàchìnj nej suj riñânj daran' sa garan' ruhuâ nej suj ni̱ rìkìj ga̱na̱huin ra̱'a nej suj.
43015008	Ni̱ si ûta gi'hiaj nej suj sa sà'a ni̱ ûta ga̱'mi̱n hue'ê nej guiì rayi'î Ma̱'an Rê Ña'anj an, ni̱ ga̱'hue ga̱huin nej suj guiì gi̱nikò' rukû Ma'án.
43015009	Dàj rûn' ga 'ì ruhuâ Ma̱'an Rê Ña'anj an ni'in ñùnj, ni̱ huê danj ga 'ì ruhuâj ni'ín nej suj; ni̱ dàj rûn' ga 'ì ruhuâj ni'ín nej suj ni̱ huê danj ga̱ 'ì ruhuâ nej suj ni'in nej suj 'ngo̱ ni̱ a'ngô nej dugui' nej suj.
43015010	Si da̱gahuin nej suj sun giyi'nïn' gi'hiâ riñan nej suj, ni̱ daran' diû ga̱ 'ì ruhuâj ni'ín nej suj; dàj rûn' 'ì ruhuâ Ma̱'an Rê Ña'anj an ni'in ñùnj, dadin' dagahuín daran' sun ga'nïn' su̱nj riñânj.
43015011	’Huê nej nuguan' nan ga'mînj, da'nga ni̱ ga̱na̱huin nìhià' ruhuâ nej suj ngàj, ni̱ ûta ga̱na̱huin nìhià' ruhuâ nej suj.
43015012	Huê nan huin sun ga'nïn' su̱nj riñan nej suj: Ni̱ ga̱ 'ì ruhuâ nej suj ni'in nej suj 'ngo̱ ni̱ a'ngô nej dugui' nej suj, dàj rûn' gi'hiâ ga̱ 'ì ruhuâj ni'ín nej suj.
43015013	Si 'ngo̱ síi ga ruhuâ gahui' rayi'î 'ngo̱ sí ni̱ka̱j dugui' ngà sô', ni̱ si 'ì sta'u ruhuâ sô' ni'in sô' sí danj rayi'î dan gi'hiaj sô' dànanj.
43015014	Ni̱ nej suj huin guiì ni̱ka̱j dugui' ngàj, si dagahuin nej suj sun ga'nïn' sùnj riñan nej suj.
43015015	Ni̱ si̱ gatâ si huin nej suj musu gà' mánj, dadin' guiì huin musu ni̱ nun ni'in ninj sa gi'hiaj si-yi̱ru'hue ninj mánj; ni̱ gàtà si huin nej suj guiì ni̱ka̱j dugui' ngàj, dadin' daran' nej nuguan' gunḯn gataj Ma̱'an Rê, ni̱ nadigán riñan nej suj.
43015016	Sê nej suj huin sa ganagui ñùnj mánj, ñùnj huin sa ganagui nej suj, ni̱ duguta sùnj si ga̱'a̱nj nej suj ni̱ ûta gi̱'hiaj nej suj sa sà'aj, ni̱ nìgànj nï̀n' ga̱ sa sà' dânj gi̱'hiaj nej suj; hiô' ni̱ daran' sa gàchìnj nej suj riñan Ma̱'an Rê Ña'anj an ngà siyu̱guí, ni̱ rìkìj sa gàchìnj nej suj na̱nj ánj.
43015017	Huê dànanj, ga'nïn' sùnj riñan nej suj: Ni̱ ga̱ 'ì ruhuâ nej suj ni'in nej suj 'ngo̱ ni̱ a'ngô nej dugui' nej suj.
43015018	’Ni̱ si gininj 'ì nej suj riñan nej guiì nàsìnùnj un, ni̱ ga̱ya̱ka̱j guendâ nej suj si gà' si̱nï̱n ñùnj gininj 'ì riñan ninj gà' da̱' nej suj na̱nj ánj.
43015019	Ni̱ si huin nej suj dàj rûn' huin nej guiì màn ruhuâ yumiguìi, hiô' ni̱ ga̱ 'ì ruhuâ ninj ni'in ninj nej suj dàj rûn' 'ì ruhuâ ninj ni'in ninj nej dugui' ninj; sani̱ ñan nitaj si huin nej suj dàj rûn' huin nej guiì nânj, dadin' gà' ganaguîj nej suj siganï̂nj nej guiì nàsìnùnj un, ni̱ rayi'î dan ni̱ gininj 'ì nej suj riñan ninj.
43015020	Ga̱na̱nun ruhuâ nej suj ni'in nej suj nej nuguan' ga'mînj riñan nej suj: “Gà' si 'ngo̱ musu ni̱ sê si̱ huin sô' doj gà' da' si-yi̱ru'hue sô' mánj.” Ni̱ si gata rùhuà nej sij ñùnj, ni̱ huê danj ga̱ta̱ rùhuà nej sij nej suj; si dagahuin nej suj si-nùguàn'ànj, ni̱ nga ga'min nej suj riñan nej sij ni̱ da̱gahuin nej sij si-nùguàn' nej suj.
43015021	Sani̱ huê dànanj gi̱ran' sa̱ñu̱n nej suj rayi'í gi̱'hiaj nej sij, dadin' nun ni'in nej sij Ma̱'an sa ga'nḯn ga'ná mánj.
43015022	’Si nuhui' si ga'ná, ni̱ nuhui' si ga'mînj si-nùguàn' Ma̱'an Ña'anj an riñan nej sij, hiô' ni̱ nitaj gakï̱n'ïn hua̱ riñan nej sij saj mánj, sani̱ hia̱j ni̱ nitaj sa gìrì' nej sij ga̱chru̱n nej sij rayi'î si-ga̱kïn' nej sij gà' mánj.
43015023	Si gininj 'ìj riñan nej guiì, ni̱ huê danj na̱nj gi̱ni̱nj 'ì Ma̱'an Rê riñan ninj.
43015024	Ga̱' si 'ngo̱ gakï̱n'ïn nitaj si hua̱ riñan nej sij, si nuhui' si gini'in nej sij gi'hiâ ganahuin nej guiì siganï̂nj nej sij saj mánj, dadin' gà' si 'ngo̱ síi nun gi̱'hia̱j nej sa gi'hia mánj, sani̱ ga̱' gini'in nej sij si ganahuin nej guiì gi'hiâ, sani̱ gà' danj, ni̱ hua̱ na̱nj gininj 'ìj riñan nej sij ni̱ huê danj na̱nj gininj 'ì Ma̱'an Rê riñan nej sij.
43015025	Sani̱ huê dànanj ga̱huin da'nga ni̱ gisij nuguan' nnùn riñan ñanj si-nùguàn' Ma̱'an Ña'anj an: “Nitaj gà' si 'ngo̱ sa yi'ìi gi'hiâ riñan nej sij sani̱ gininj 'ìj riñan nej sij.”
43015026	’Sani̱ nga ga̱'na̱' Ma̱'an sa Na̱gi̱'hiaj nùkuaj ruhuâ nej suj, ni̱ nne ngà Ma̱'an Rê Ña'anj an ni̱ gà'nï̀n ga̱'na̱' Ma̱'an riñan nej suj, ni̱ huej huin Ma̱'an Espíritu yàngà'a, ni̱ huej huin sa ga̱na̱nï̱n riñan nej guiì rayi'í.
43015027	Ni̱ huê danj na̱nj ga̱na̱nï̱n nej suj rayi'í riñan a'ngô nej guiì, dadin' àsìj nga gàyì'ì sìnï̀nj gidigán si-nùguàn' Ma̱'an Ña'anj an ni̱ gà' gane nej suj ngàj na̱nj ánj.
43016001	’Huê rayi'î nej nuguan' nânj ga'mînj riñan nej suj, da'nga ni̱ si̱ gu̱dunâj nej suj si gi̱nun ñan nej suj ñùnj.
43016002	Ni̱ gi̱ri̱ nej sij ruhuâ si-nùhuì nej sij nej suj; ni̱ gùyùmàn 'ngo̱ gui ni̱ si hua̱ 'ngo̱ sí da̱gahui' 'ngo̱ nej suj nìkò' rukú, ni̱ ga̱nï̱n ruhuâ sô' si dagahuin nej sô' riñan Ma̱'an Ña'anj an.
43016003	Ni̱ dànanj gi'hiaj nej sô' dadin' nun ni'in nej sô' Ma̱'an Rê ni̱ nun ni'in nej sô' ñùnj mánj.
43016004	Sani̱ huê dànanj gatâ, hiô' ni̱ nga gùyùmàn gui dânj riñan nej suj, hiô' ni̱ ga̱na̱nun ruhuâ nej suj si huê dànanj ga̱huin dadin' gà' danj gatâ riñan nej suj. ’Àsìj si̱nï̱ïn ni̱ nun gàtà nej nuguan' nânj riñan nej suj, dadin' nï̀n' nné ngà nej suj.
43016005	Sani̱ hia̱j ni̱ na̱'a̱nj ñan nne Ma̱'an sa ga'nḯn ga'ná; ni̱ gà' si 'ngo̱ nej suj nitaj si gachín na'anj: Dànè' ga̱'a̱nj Ma̱'ân rè' rà'aj.
43016006	Sani̱ do̱', si gananï̂n ruhuâ nej suj, rayi'î guendâ gatâ nej nuguan' nânj riñan nej suj.
43016007	Sani̱ yàngà' hia huin sa gatâ: Sani̱ dùgùnàj huaj si gà'àn: Dadin' sisi̱ si̱ ga'ân, ni̱ si̱ ga'na' Ma̱'an sa Na̱gi̱'hiaj nùkuaj ruhuâ nej suj mánj; sani̱ si gà'àn, hiô' ni̱ gà'nï̀n gà'naj riñan nej suj.
43016008	Ni̱ nga ga̱'na̱' Ma̱'an sa Na̱gi'hiaj nùkuaj ruhuâ nej guiì, ni̱ gi̱'hia si ga̱na̱ka̱j guendâ nej guiì rayi'î si-ga̱kïn' ninj, ni̱ gi'hia si ga̱ dïn'ïnj ruhuâ nej guiì gi'hiaj sa ni̱ka̱a, ni̱ hua̱ ni̱ña̱n si gànàchìn' Ma̱'an Ña'anj an guenda riñan da' go'ngo̱ nej guiì.
43016009	Rayi'î gakï̱n'ïn, guendâ nun gùyùmàn ruhuâ ninj ni'in ninj ñùnj;
43016010	rayi'î guiì gi'hiaj sa ni̱ka̱a, dadin' gà'àn ñan nne Ma̱'an Rê Ña'anj an huê danj ni̱ si̱ gini'in nej suj ñùnj gà' mánj.
43016011	Ni̱ gànàchìn' Ma̱'an Ña'anj an guenda riñan sí huin ña̱n ni̱ka̱j su̱n ruhuâ yumiguì nânj dadin' gà' ganakaj guendâ Ma̱'an rayi'î nej gakï̱n' gi'hiaj sô'.
43016012	’Hua̱ ûta gà'ì nuguan' gàtà gu̱nïn nej suj, sani̱ si̱ ga'hue ga̱na̱chra sà' nej suj daran'anj mánj.
43016013	Sani̱ nga ga̱'na̱' Ma̱'an Espíritu yàngà'a, ni̱ Ma̱'an huin sa gi̱di̱gân daran' sa yàngà'a; sani̱ sê guendâ Ma̱'an huin sa ga̱'min mánj, daran' nej nuguan' gunïn ni̱ huê nej nuguan' dânj huin sa ga̱'min, ni̱ ga̱na̱taj dàj ga̱huin nej gui ga̱'na̱' ne' ña̱an na̱nj ánj.
43016014	Ni̱ Ma̱'an huin sa ga̱'mi̱n hue'ê rayi'í; dadin' gi̱da'a nej nuguan' ni'ín ni̱ gi̱di̱ganj riñan nej suj.
43016015	Daran' nej sa hua̱ riñan Ma̱'an Rê Ña'anj an ni̱ si'hiâ huin nej sa hua̱ riñan Ma̱'an; rayi'î dan gatâ si gi̱da'a nej sa huin si'hiâ, ni̱ nej sa huin si'hiâ ga̱na̱di̱ganj riñan nej suj.
43016016	’Ga̱chi̱n do̱j gui, ni̱ si̱ gini'in nej suj ñùnj mánj; sani̱ ne' rùkù doj, ni̱ gi̱ni̱'in ñûn nej suj ñùnj; dadin' gà'àn ñan nne Ma̱'an Rê Ña'anj an.
43016017	Hiô' ni̱ gataj nej sí 'na̱' ga̱huin chru̱un gunïn 'ngo̱ ni̱ a'ngô nej dugui' nej sô': —Nùnj huin si ga̱ta̱j Ma̱'an Jesús ruhuaj nga gata dànanj: Do̱j nï̀n' gui ni̱ si̱ gini'in nej suj ñùnj; sani̱ ne' rùkù doj, ni̱ gi̱ni'in ñûn nej suj ñùnj; dadin' gà'àn ñan nne Ma̱'an Rê.
43016018	Ni̱ gataj nej sô': Nùnj huin si ga̱ta̱j Ma'an ruhuaj nga gata: “Do̱j gui.” Ni̱ na'hue ga̱ra̱n da'nga' ruhuô' sa ga'min gà' ûnj.
43016019	Ni̱ ni'in Ma̱'an Jesús si gàchìnj na'anj nej sij ruhuâ nej sij, ni̱ gata: —Gachín na'anj nej suj siganï̂nj nej ma̱'an nej suj rayi'î guendâ gatâ: Do̱j gui ni̱ si̱ gini'in nej suj ñùnj, ni̱ ne' rùkù doj, ni̱ gi̱ni̱'in nej suj ñùnj.
43016020	Yàngà' ni̱ yàngà hia nï̀n' gàtà, ni̱ gu̱du̱gue̱'e nej suj ni̱ ga̱gua̱j hia nej suj, sani̱ nej guiì màn ruhuâ yumiguìi ni̱ dànanj ûta ganahuin nìhià' ruhuâ ninj; sani̱ nùnj huin si ûta ga̱na̱nï̱n ruhuâ nej suj, sani̱ sa gananîn ruhuâ nej suj dânj, ni̱ nda nanè chre gi̱yi̱'ne, ni̱ ga̱na̱huin nìhià' ruhuâ nej suj.
43016021	Nga ga̱'nga̱ da'ní 'ngo̱ siyànà dânj, ni̱ ûta a'ì nneè ku, dadin' gà' gisîj orâ ga̱'nga̱ da'nin ne'ej; sani̱ ne' rùkù nga gisîj ga'nga da'ní siyànà dânj ni̱ 'ngo̱ ne'ej na'u huin ne'ej dânj, ni̱ si̱ gananun ruhuaj si ûta sà' gà'ì nneè ku gà' mánj, dadin' ga'nga 'ngo̱ síi ruhuâ yumiguìi.
43016022	Huê danj na̱nj nej suj ni̱ ga̱na̱nï̱n ruhuâ nej suj hia̱j; sani̱ ne' rùkù ni̱ gi̱ni̱'in ñûn nej suj ñùnj, ni̱ ga̱na̱huin nìhià' ruhuâ nimân nej suj, ni̱ gà' si 'ngo̱ síi si ga'nêj sa ga̱na̱huin nìhià' ruhuâ nej suj mánj.
43016023	’Gui dânj ni̱ nitaj nùnj sa gàchìnj nej suj riñânj gà' mánj. Yàngà' ni̱ yàngà' hia nï̀n' gàtà, si daran' sa gàchìnj nej suj riñan Ma̱'an Rê ngà siyu̱guí, ni̱ ri̱kij sa gàchìnj nej suj.
43016024	Nda akuan' nï̀n ni̱ nitaj nùnj gachín nej suj ngà siyu̱guí; sani̱ gàchìnj nej suj ni̱ ga̱na̱huin ra̱'a nej suj, hiô' ni̱ ga̱na̱huin nìhià' sta'u ruhuâ nej suj.
43016025	’Nej nuguan' nânj ga'mîn ni̱ garânj sûnj nej rasu̱un nga ga'mînj nuguan' ráan riñan nej suj; sani̱ gùyùmàn gui ni̱ gà'mìn sani̱ si garânj sûnj nej rasu̱un ngà nuguan' ráan nga gà'mìn riñan nej suj gà' mánj, ni̱ nda ni'nï̀nj chre gà'mìn rayi'î Ma̱'an Rê.
43016026	Gui dânj ni̱ gàchìnj nej suj ngà siyu̱guí, ni̱ sê gà' gatâ si ga'min àkó rayi'î nej suj riñan Ma̱'an Rê rà' saj ûn'.
43016027	Dadin' 'ì ruhuâ Ma̱'an rê Ña'anj an ni'in nej suj, dadin' 'ì ruhuâ nej suj ni'in nej suj ñùnj, dadin' guyumân ruhuâ nej suj si gahuî ga'ná ñan nne Ma̱'an Rê Ña'anj an.
43016028	Gahuî ga'ná ñan nne Ma̱'an Rê Ña'anj an, ni̱ guyumanj ruhuâ yumiguì nânj; sani̱ gu̱du̱naj ñún yumiguì nânj, ni̱ nà'ànj ñan nne Ma̱'an Rê Ña'anj an.
43016029	Ni̱ gataj nej sí 'na̱' gahuin chru̱n riñan Ma̱'an Jesús: —Hia̱j ni̱ nda ni'nï̀nj chre ga'min Ma̱'ân rè', ni̱ nitaj si ga'min rán Ma̱'ân rè' riñan nej ñûnj mánj.
43016030	Hia̱j ni̱ ni'in nej ñûnj si yàngà' hia nï̀n' ni̱ ni'in Ma̱'ân rè' daran'anj, ni̱ nitaj si ànà'huìj Ma̱'ân rè' si gàchìnj na'anj nej síi Ma̱'ân rè' dadin' gà' ni'in Ma̱'ân rè' daran' sa anï̂n ruhuâ nej sij: Rayi'î dan ni̱ guyumân ruhuâ nej ñûnj si gahui Ma̱'ân rè' ga'na' Ma̱'ân rè' ñan nne Ma̱'an Ña'anj an.
43016031	Nanikàj Ma̱'an Jesús ni̱ gata: —Guyumân ruhuâ nej suj hia̱j nî'.
43016032	Hia̱j ni̱ 'na̱' gùyùmàn ora, ni̱ gà' guyumanj, ni̱ gàyà'nï̀n nej suj ni̱ ga̱'a̱nj da' go'ngo̱ nej suj si-chrej nej suj, ni̱ gu̱du̱nâj nej suj 'ngo̱ rḯn; sani̱ sê si̱ ga̱ne 'ngo̱ rḯn mánj, dadin' nne Ma̱'an Rê Ña'anj an ngàj na̱nj ánj.
43016033	Gatâ nej nuguan' nânj gu̱nïn nej suj hiô' ni̱ ga̱ dïn'ïnj ruhuâ nej suj ni'in nej suj ñùnj. Ni̱ gi̱ran' sa̱ñu̱n nej suj ruhuâ yumiguì nânj; sani̱ gùyùmàn ruhuâ nej suj ni'in nej suj ñùnj, dadin' gà' gunukuâ gi'hiaj ga̱nânj yumiguìi na̱nj ánj.
43017001	Nej nuguan' nânj ga'min Ma̱'an Jesús: Ni̱ ganachi nikaj ñanj yàtà'a, ni̱ gata: —Taj: Gà' guyumân orâ gi̱ran' sàñùnj; ni̱ ga̱'mi̱n hue'ê nej guiì rayi'í, ni̱ huê danj na̱nj ga̱'mi̱n hue'ê ninj rayi'î Ma̱'ân rè' gi̱'hia;
43017002	dadin' Ma̱'ân rè' riki si gi̱nikaj sùnj riñan daran' nej guiì, ga'nḯn Ma̱'ân rè' ga'na' riñânj, ni̱ ga̱'hue na̱gi̱'hiaj nì'nàj ni̱ gane nìgànj ninj gi̱'hia.
43017003	Ni̱ gi̱ni̱'in ninj sò', ni̱ ga̱na̱huin nì'nà' ninj ni̱ ga̱ne nìgànj ninj. Dadin' 'ngo̱ rïn' Ma̱'ân rè' huin Ma̱'an Ña'anj yàngà'a, ni̱ gi̱ni̱'in ninj si hué huin Ma̱'an Jesucristo, Ma̱'an sa ga'nḯn Ma̱'ân rè' ga'na' ruhuâ yumiguìi.
43017004	’Gà' ga'min hue'é rayi'î Ma̱'ân rè' riñan hio'óo; ni̱ gà' ganahui gi'hiaj sûnj sun gataj Ma̱'ân rè' gi̱'hia.
43017005	Hia̱j ni̱ na̱ri̱ki̱ ñûn Ma̱'ân rè' sun ginikâ, nga gané ngà Ma̱'ân rè' nga nï̀n' gàchin ga̱huin yumiguìi.
43017006	’Nej guiì ganagui Ma̱'ân rè' ruhuâ yumiguìi ni̱ narikî Ma̱'ân rè' riñânj; ni̱ gidigán riñan ninj ahuin sa huin Ma̱'ân rè', ni̱ gi̱'hia si ga̱huin ninj da'ní Ma̱'an rè', ni̱ narikî Ma̱'an rè' ninj riñânj, ni̱ dagahuin ninj si-nùguàn' Ma̱'ân rè' gi'hiâ.
43017007	Hia̱j ni̱ gini'in ninj si daran' nej rasu̱un rikî Ma̱'ân rè' ra'á, ni̱ riñan Ma̱'ân rè' gahui nej rasu̱n dânj ga'naj;
43017008	dadin' nej nuguan' rikî Ma̱'ân rè' riñânj, ni̱ nej nuguan' dânj naga'huí ra'a nej sij; ni̱ ganahuin ra̱'a nej sij nej nuguan' dânj, ni̱ gini'in yàngà' nej sij si gahuî ga'ná ñan nnê Ma̱'ân rè', ni̱ guyumân ruhuâ nej sij si Ma̱'ân rè' ga'nḯn ga'ná.
43017009	’Ni̱ gachín ni̱'hia rayi'î nej sij; sani̱ sê si̱ gachín nì'hia rayi'î nej guiì màn ruhuâ yumiguìi mánj, gachín ni̱'hia rayi'î nej guiì rikî Ma̱'an rè' ra'á; dadin' da'ní Ma̱'ân rè' huin ninj.
43017010	Daran' nej sa huin si'hiâ huin si'hiaj Ma̱'ân rè', ni̱ nej sa huin si'hiaj Ma̱'ân rè' huin si'hiâ; ni̱ ga'min hue'ê nej guiì rayi'í ngà nej dânj.
43017011	’Si̱ gané ruhuâ yumiguì nânj gà' mánj; sani̱ nej guiì huin da'ní Ma'ân rè' ni̱ ga̱ne ninj ruhuâ yumiguì nânj, ni̱ ñùnj ni̱ gùnùkuìj ñan nne Ma̱'ân rè' na̱nj Tâ', ni̱ sa gè nï̀n'ïn huin Ma̱'ân rè', nej guiì girikî Ma̱'ân rè' riñânj, ni̱ du̱gumîn hue'e Ma̱'ân rè' nej guiì dânj ngà siyu̱gui Ma̱'ân rè', da'nga ni̱ gahuin ninj 'ngo̱ rïn guiì, dàj rûn huin nê'.
43017012	Nga gané ngà ninj ruhuâ yumiguìi, ni̱ dugumînj ninj ngà siyu̱gui Ma̱'ân rè'; nej guiì rikî Ma̱'ân rè' riñânj, ni̱ gà' si 'ngo̱ ninj nun ga̱'a̱nj ni̱'hia̱ gi̱'hia mánj, man sí ga'anj ni̱'hia̱ huin sí huin da'ní sa ga'anj ni̱'hia̱a, ni̱ huê dànanj ga̱huin da'nga ni̱ gisîj sa taj riñan ñanj si-nùguàn' Ma̱'an Ña'anj an.
43017013	’Hia̱j gùnùkuìj ñan nne Ma̱'an rè'; ni̱ dànanj ga'mînj nga nï̀n' nné ruhuâ yumiguìi, da'nga ni̱ ganahuin nìhià' ruhuâ nej sij dàj rûn' hua nìhià' ruhuâj.
43017014	Ga'huí si-nùguàn' Ma̱'ân rè' riñan nej sij; sani̱ gininj 'ì nej sij riñan nej guiì màn ruhuâ yumiguìi, dadin' sê nej guiì màn ruhuâ yumiguì nânj huin nej sij, ni̱ huê danj na̱nj ñùnj ni̱ sê sí màn ruhuâ yumiguì nânj huín.
43017015	Sê si̱ gachín ni̱'hia si ga̱'ne̱ Ma̱'ân rè' nej sij ruhuâ yumiguì nânj mánj, gachín ni̱'hia si du̱gumîn Ma̱'ân rè' nej sij riñan sa yì'ìi.
43017016	Sê guiì màn ruhuâ yumiguìi huin nej sij mánj, huê danj ñùnj ni̱ sê guiì màn ruhuâ yumiguìi huin mánj.
43017017	Na̱gi̱'hiaj gè Ma̱'ân rè' nej sij ngà nuguan' yàngà'a; ni̱ nuguan' yàngà'a huin si-nùguàn' Ma̱'ân rè'.
43017018	Dàj rûn' ga'nḯn Ma̱'ân rè' ga'ân ruhuâ yumiguìi, ni̱ huê danj na̱nj ga'nï̂n ga'anj nej sij ruhuâ yumiguìi.
43017019	Ni̱ rayi'î nej sij nagi'hiaj gèj Ma'án, da'nga ni̱ ganahuin gè nej sij ngà nuguan' yàngà'a.
43017020	’Sani̱ sê man rayi'î nej sô' màn nânj gachín ni̱'hia riñan Ma̱'an rè' mánj, gachín ni̱'hia riñan Ma̱'an rè' rayi'î nej sô' gùyùmàn ruhuâ ni'in Ma̱'ân rè' ngà nej nuguan' ga̱'mi̱n nej da'ní Ma̱'ân rè'.
43017021	Gachín ni̱'hia si gi̱'hiaj Ma̱'ân rè' si ga̱ nùguàn'àn ruhuâ nej sij; dàj rûn' hua nùguàn'àn ruhuâ nguèj nê', ni̱ ga̱ nùguàn'àn ruhuâ nej sij ngò', da'nga ni̱ guyumân ruhuâ nej guiì màn ruhuâ yumiguìi si ga'nḯn Ma̱'ân rè' ga'ná.
43017022	Sun rikî Ma̱'an rè' ra'á, ni̱ huê sun dânj ga'huí ra'a nej sij, da'nga ni̱ ga̱huin nej sij 'ngo̱ rïn guiì, dàj rûn' huin nguèj nê'.
43017023	Ñùnj nikaj dugui' ngà nej sij, ni̱ sò' nikaj dugui' ngàj, ni̱ gahuin yàngà' nej sij 'ngo̱ rïn guiì, da'nga ni̱ gini'in nej guiì màn ruhuâ yumiguìi si sò' ga'nḯn ga'ná, ni̱ gini'in ninj si 'ì ruhuâ Ma̱'ân rè' ni'in rè' ñùnj, ni̱ 'ì ruhuâ' Ma̱'ân rè' ni'în rè' nej sij dàj rûn' 'ì ruhuâ Ma̱'ân rè' ni'în rè' ñùnj.
43017024	’Tâj, nej guiì rikî Ma̱'ân rè' riñânj, ni̱ garan' ruhuâj si ñan gané, ni̱ hiuj dânj ga̱ne ninj ngàj, da'nga ni̱ gini'in ninj dàj hua sun nìkà gi'hiaj Ma̱'ân rè'; dadin' ga 'ì ruhuâ Ma̱'ân rè' ni'în rè' ñùnj àsìj nga nï̀n' ga̱chin gi̱'hiaj Ma̱'ân rè' yumiguìi.
43017025	Tâj Ma̱'ân rè' huin sa gi'hiaj sa nìkàa, sani̱ nun gi̱ni̱'in nej guiì nàsìnùnj un sò' mánj, sani̱ nej sô' man nânj ni̱ gini'in nej sô' si ga'nḯn Ma̱'án rè' ga'ná.
43017026	Ni̱ gidigán siyu̱gui Ma̱'ân rè' riñan nej sij, ni̱ hua̱ na̱nj gi̱di̱gán doj rayi'î Ma'ân rè' riñan nej sij, hiô' ni̱ sa 'ì ruhuâ Ma̱'ân rè' ngàj, ni̱ sa 'ì dânj ga̱ne ngà nej sij.
43018001	Nga gisîj ga'min Ma̱'an Jesús nej nuguan' nânj, ni̱ gahui ga'an ni̱ gachinj ané yiné nne 'na̱' riñan hio'ó Sedrón, ni̱ hiuj dânj mân chrun gahiu chruj tsì'i, ni̱ siganï̂nj nej chrun nânj gatûj Ma̱'an Jesús ngà nej sí 'na̱' ga̱huin chru̱n riñanj.
43018002	Ni̱ gà' ni'in Judas, sô' naga'hui' Ma̱'an Jesús, ñan màn nej chrun nânj, dadin' gà' ûta gà'ì ga'anj Ma̱'an Jesús ngà nej sí 'na̱' ga̱huin chrun riñan hiuj nânj.
43018003	Ni̱ ga'anj 'ngo̱ yi'nïn' nìko nej stâdu, ni̱ huê danj na̱nj ga'anj 'ngo̱ yi'nïn' nej sí ni̱kï̱n' dugumîn gi'hiaj nej rej huin ña̱an ni̱ nej sí fariseo ngà Judas ni̱ ni̱ka̱j nej sô' chrun tàj ña'an dugùun huaj nej sô', ni̱ ni̱ka̱j nej sô' yîti huaj nej sô'.
43018004	Sani̱ gà' ni'in Ma̱'an Jesús, dàj gi̱ran'anj rayi'î dan ni̱ ga'min si̱nïnj ni̱ gata gu̱nïn nej sô': —Ahuin si na̱na̱'hui̱' nej suj rà'aj.
43018005	Nanikàj nej sí dânj ni̱ gataj nej sô': —Nana'hui' nej ñûnj Ma̱'an Jesús Nazareno. Ni̱ gataj Ma̱'an Jesús: —Ñùnj huin na̱nj ánj. Ni̱ ni̱kï̱n' Judas ngà nej sí dânj, sí nânj huin sí naga'hui' Ma̱'an Jesús.
43018006	Ni̱ nga gataj Ma̱'an Jesús: “Ñùnj huin”, ni̱ nga gunïn nej sô' nuguan' nânj ni̱ gananikàj rùkù nej sô', ni̱ ganatûj nej sô' riñan hio'óo.
43018007	Nanikàj ñûn Ma̱'an Jesús, gachín na'an ni̱ gata: —Ahuin sí nana'hui' nej suj ûnj. Ni̱ gataj nej sí dânj: —Ma̱'an Jesús 'na̱' riñan hio'ó Nazaret nana'hui' nej ñûnj na̱nj ánj.
43018008	Nanikàj ñûn Ma̱'an Jesús ni̱ gata: —Gà' gatâ si hué huin; ni̱ si nana'hui' nej suj ñùnj, ni̱ gà'nï̀nj ra'a nej suj ga̱'a̱nj nej sí màn ngàj.
43018009	Huê dànanj gataj Ma̱'an Jesús da'nga ni̱ gisîj nej nuguan' ga'min Ma̱'an nga gata: “Nej sí girikî Ma̱'ân rè' ra'á, ni̱ nun ga̱'a̱nj ni̱'hia gà' si 'ngo̱ nej sij gi̱'hia mánj.”
43018010	Hiô' ni̱ ni̱ka̱j Simón Pedro, ngo̱ yîti, ni̱ giri sô' yiti dânj ruhuâ nnïnj nìkò' yi'nḯn sô', ni̱ guduran' yi'ì sô' Malco, sí huin si-musû rej huin ña̱n nï̀n'ïn, ni̱ ga'ne' sô' rakïj ne' hua̱' sí dânj.
43018011	Hiô' ni̱ gataj Ma̱'an Jesús gunïn Pedro: —Gànà'nï̀nj sà' sò' si-yitît ruhuâ nnïnj nùnj ánj; sê hua̱ ni̱ña̱n si gò'òj sa nu̱n ruhuâ basu riki Ma̱'an Rê ni̱ hua̱ ni̱ña̱n si gi̱ran' sàñùnj rà' saj ûn'.
43018012	Hiô' ni̱ gida'a, yi'nïn' nej stadû ngà sí a'nïn' riñan nej sô' ni̱ nej sí dugumîn riñan nuhuî nìko huin si-nùhuì nej judío, Ma̱'an Jesús ni̱ gumînj nej sô',
43018013	ni̱ gà' si̱nï̱n ginikaj nej sô' Ma̱'an Jesús ga'anj nej sô' riñan síchìj Anás, dadin' sí nânj huin rej yìchèj Kaifás, ni̱ huin sô' rej huin ña̱n nï̀n'ïn hio' dânj.
43018014	Ni̱ Kaifás huin sí naga'hui' chrej e riñan nej judío, ni̱ gataj sô' si dùgùnàj huaj si gàhuì' ngo̱ rïn síi riñan yuman'an.
43018015	Ni̱ nìkò' Simón Pedro ngà a'ngô sí ga'na' ga̱huin chru̱n riñan Ma̱'an Jesús ga'anj nguèj sô' rukû Ma̱'an Jesús. Ni̱ ni'in hue'ê rej huin ña̱n nï̀n'ïn sí nânj, ni̱ gatûj sô' ngà Ma̱'an Jesús nda riñan rahue' huin dukuâ rej huin ña̱n nï̀n'ïn;
43018016	sani̱ gunâj Pedro ne' ye̱' hue' dânj, ni̱ ni̱kï̱n' nìchrùn' sô' riñan rahue'e. Ni̱ ga'anj sí ga'na' ga̱huin chru̱n riñan Ma̱'an Jesús, riñan siyànà ni̱kï̱n' gana'nï̂nj riñan rahue'e ni̱ gachín nì'hiaj sô' si ga̱na̱'nï̱n siyànà dânj riñan rahue'e ga̱tu̱ Pedro, huê danj ni̱ gana'nï̂nj siyànà dânj gatûj Pedro.
43018017	Hiô' ni̱ gataj siyànà 'nï̱nj sun gana'nï̂nj riñan rahue'e gunïn Pedro: —Sê huê' huin sa ga'na' ga̱huin chru̱n riñan re' nan rà' saj ûn'. Ni̱ gataj Pedro: —Sê huín mánj.
43018018	Ni̱ ni̱kï̱n' ga̱hia nej sí huin si-musû rej huin ña̱n nï̀n'ïn, dadin' si̱ màn nej sô' ganahuin gï̀n nej sô' ña'aan hiuj dânj; ni̱ huê danj na̱nj nï̱kï̱n' Pedro ganahuin gï̀n sô' ña'aan ngà nej sí dânj.
43018019	Ni̱ gachín na'anj rej huin ña̱an Ma̱'an Jesús rayi'î nej sí nìkò' rukuj ni̱ rayi'î nej yì'nï̀n' nej nuguan' gidiganj.
43018020	Nanikàj Ma̱'an Jesús ni̱ gata: —Ñùnj ni̱ ga'min rà'ngàj ni̱ ri̱ña̱n ga'mînj riñan daran' nej guiì, ni̱ daran' diû gidigán ruhuâ hue' huin si-nùhuì nej suj ni̱ huê danj na̱nj gidigán ruhuâ nuhuî nìko, ñan nara'hui' daran' nej judío, ni̱ nitaj àmàn ga'min huìj mánj.
43018021	Nùnj huin saj ni̱ gachín na'anj' ñùnj rà'aj. Gàchìnj na'anj sò' nej sí gunïn, ahuin rayi'î nej nuguan' ga'mînj; dadin' nej sô', huin nej sí ni'in ahuin rayì'ì ga'mînj.
43018022	Nga gisîj ga'min Ma̱'an Jesús nej nuguan' nânj, ni̱ gara'hui ngo̱ sí ni̱kï̱n' dugumîn riñan nûhui nìko yi'nḯn riñan Ma̱'an Jesús ni̱ gataj sô': —Dànanj ga'min' riñan rej huin ña̱n nï̀n'ïn na̱nj nî'.
43018023	Nanikàj Ma̱'an Jesús ni̱ gata: —Si ga'mînj 'ngo̱ nuguan' a'nan'an, ni̱ gataj sò' ahuin rayì'ì nuguan' a'nan' ga'mînj àj nï̂n; ni̱ si ga'mînj 'ngo̱ nuguan' hua̱ hue'ê, ni̱ nùnj huin saj ni̱ ga'hui' ni'hiâ nga nï̂n'.
43018024	Hiô' ni̱ gumînj Anás Ma̱'an Jesús ni̱ ga'nḯn sô' ga'an riñan Kaifás, rej huin ña̱n nï̀n'ïn.
43018025	Hiô' ni̱ nï̱kï̱n' Pedro, ganahuin gï̀n sô' ña'aan. Ni̱ gataj nej sí màn hiuj dânj gu̱nïn sô': —Sê sò' huin sí nìkò' rukû sí na̱n nej rà' saj ûn'. Nun ga̱'hue̱j Pedro si huê sô' huin ni̱ gataj sô': —Sê huin mánj.
43018026	'Ngo̱ si-musû rej huin ña̱n nï̀n'ïn, sí dùguì' ga'ne' Pedro rakïj, gataj: —Sê gini'ín nikï̂n' ngà sij ñan màn chrun gahiu chruj tsì'i rà' saj ûn'.
43018027	Ni̱ gataj ñûn Pedro si nun ni'in sô' Ma̱'an Jesús; ne' rùkù nga gisîj ga'min sô' dànanj ni̱ gaguâj dê'lo̱j o.
43018028	Ñan nne dukuâ Kaifás mân nej sij huê danj ni̱ ginikaj nej sij ga'anj nej sij Ma̱'an Jesús, ñan nne dukuâ si-su̱n Pilato. Ni̱ ne' ni̱ga'an huin nga ginikaj nej sij ga'anj nej sij Ma̱'an Jesús, ni̱ nun ga̱tu̱ nej sij ruhuâ dukuâ sun dânj, dadin' na'huej ruhuâ nej sij ga̱na̱huin nej sij sí gakï̱n'ïn, da'nga ni̱ ga'hue ga̱tu̱ nej sij ya̱ nej sij pascua.
43018029	Hiô' ni̱ gahui Pilato ruhuâ dukuâ si-su̱n sô' ni̱ gataj sô' gu̱nïn nej sij: —Ahuin ràyì'ì garânj ruhuâ nej suj rayi'î sí nânj rà'aj.
43018030	Nanikàj nej sí dânj ni̱ gataj nej sô': —Si sê sí a'nan'an huin sí nânj, ni̱ nitaj si gi̱'hiaj nej ñûnj gi̱nikaj nej ñûnj ga̱'na̱' nej ñûnj riñan' saj mánj.
43018031	Hiô' ni̱ gataj Pilato: —Gi̱da'a nej suj sí dânj, ni̱ gi'hiaj hia nej suj rayi'î sij dàj rûn' giri da'ngaj riñan si-ley nej suj. Ni̱ gataj nej judío: —Nitaj si a'nï̂nj si-ley nej ñûnj si da̱gahui' nej ñûnj gà' si 'ngo̱ guiì mánj;
43018032	Huê dànanj gahuin da'nga ni̱ gisîj nuguan' gataj Ma̱'an Jesús, ni̱ rikij ga̱ra̱n da'nga' ruhuô' si ga̱huij riñan rugutsìi.
43018033	Hiô' ni̱ gatûj ñûn Pilato ruhuâ dukuâ si-su̱n sô', ni̱ gakḯn sô' ga'na' Ma̱'an Jesús ni̱ gataj sô' gunïn: —Huê rè' huin Rey ni̱ka̱j su̱n riñan nej judío nî'.
43018034	Nanikàj Ma̱'an Jesús ni̱ gata: —Raa̱ Ma̱'ân' giri' nej nuguan' dânj nî', si a'ngô nej síi gataj nej nuguan' dânj gu̱nïn' sà'.
43018035	Nanikàj Pilato ni̱ gataj sô': —Sí judío huín nej nanj nî'. Ni̱ ga'nḯn riñan yuman' yiñân' na̱nj nî', sê nej rej huin ña̱an, narikî sò' riñânj rà' saj ûn'. Nùnj huin si gi̱'hia' na̱nj ûnj.
43018036	Nanikàj Ma̱'an Jesús ni̱ gata: —Sê ruhuâ yumiguì nan huin ñan gi̱nikaj sùnj mánj; ni̱ si ñan gi̱nikaj sùnj huin ruhuâ yumiguì nânj, ni̱ hua̱ nej guiì gu̱na̱nj gi̱tsi riñânj ni̱ gùtà' ninj ni̱ du̱na'huej ninj rayi'í huê danj ni̱ si̱ gida'a nej sí judío ñùnj sa mánj; sani̱ sê hiuj nânj huin ñan gi̱nikaj sùnj mánj.
43018037	Hiô' ni̱ gataj Pilato: —Rey huîn' nî'. Nanikàj Ma̱'an Jesús ni̱ gata: —Sò' taj si rey huín. Ni̱ nga ga'ngâj ruhuâ yumiguì nânj ni̱ hua̱ ni̱ña̱n si rey gahuín, ni̱ huê rayi'î sun dânj ga'ná ruhuâ yumiguì nânj, guendâ gànàtàj rayi'î nuguan' yàngà'a, ni̱ daran' nej sí huin da'ní Ma̱'an Ña'anj yàngà'a, ni̱ gunïn nej sô' si-nùguàn'ànj.
43018038	Ni̱ gataj Pilato: —Ahuin sa huin sa yàngà'a rà'aj. Ni̱ nga gisîj ga'min sô' nuguan' nânj, ni̱ gahui sô' ni̱ ga'anj ñûn sô' ñan màn nej judío, ni̱ gataj sô': —Gà' si 'ngo̱ gakï̱n'ïn nun gànàrì'ìj gi'hiaj sí nânj mánj.
43018039	Sani̱ ni̱ka̱j nej suj chrej yìñànj an, ni̱ da' guyumân gi'ñanj pascua, ni̱ gana'nḯn ra'a nej suj 'ngo̱ sí gi'hiaj gakï̱n'ïn. Ni̱ ruhuâ nej suj, si gànà'nï̀nj ra'á ga̱'a̱nj rey ni̱ka̱j su̱n riñan nej judío nî'.
43018040	Hiô' ni̱ ga'min gu̱ña̱n nej sí dânj a'ngô ñûn, ni̱ gataj nej sô': —Nun ga̱ra̱n' ruhuâ nej ñûnj si gànà'nï̀nj ra'â' sí dan mánj, ruhuâ nej ñûnj si gànà'nï̀nj ra'â' sí gù'nàj Barrabás. Ni̱ Barrabás huin 'ngo̱ sí tu̱u.
43019001	Hiô' nga ni̱, ga'nïn' Pilato suun si ga̱chri̱ nej si-stadû sô' nne'e yichrá Ma̱'an Jesús.
43019002	Ni̱ ganachrâj nej stâdu 'ngo̱ korona tanj an, ni̱ ga'nḯn nej sô' ahui Ma̱'an Jesús, ni̱ guta' nej sô' 'ngo̱ atsîj ma̱re yichrá Ma̱'an Jesús;
43019003	Ni̱ gataj nej sô': —Nne nì'nà', Ma̱'an Rey ni̱ka̱j sun riñan nej judío, ni̱ gara'hui nej sô' yi'nḯn riñan Ma̱'an Jesús.
43019004	Hiô' ni̱ gahui ñûn Pilato, ni̱ gataj sô': —Gi̱ni'hiaj nej suj, dadin' girîj sij ni̱ nìkà ga'ná ne' ye̱'e, da'nga ni̱ ga̱ra̱n da'nga' ruhuâ nej suj si nitaj gakï̱n'ïn ata sij mánj.
43019005	Ni̱ gahui Ma̱'an Jesús, ni̱ nu̱n korona tanj an ahui ni̱ nunj 'ngo̱ atsîj ma̱re. Ni̱ gataj Pilato: —Huê sí dan nikïn' riñan nej suj na̱nj ánj.
43019006	Ni̱ nga gini'in nej rej huin ña̱an ni̱ nej sí policia ni̱ gaguâj nùkuaj nej sô' ni̱ gataj nej sô': —Du̱nikò' rùgùtsì rè' sí dânj, du̱nikò' rùgùtsì rè' sí dânj. Ni̱ gataj Pilato: —Gi̱nikaj nej suj ga̱'a̱nj nej suj sij, ni̱ du̱nikò' rùgùtsì nej ma̱'an nej suj sij na̱nj ánj; dadin' nun gànàrì'ìj gà' si 'ngo̱ gakï̱n'ïn gi̱'hiaj sij mánj.
43019007	Nanikàj nej sí judío ni̱ gataj nej sô': —Ni̱ka̱j nej ñûnj 'ngo̱ chrej yìñànj an, ni̱ chrej yìñànj dânj taj si da'hui sij gàhuì' sij, dadin' gataj sij si huin sij Da'ní Ma̱'an Ña'anj an.
43019008	Nga gunïn Pilato gataj nej sij nej nuguan' nânj, ni̱ ûta guyu'hui' sô'.
43019009	Ni̱ gatûj ñûn Pilato ruhuâ dukuâ si-su̱n sô' ni̱ gataj sô' gu̱nïn Ma̱'an Jesús: —Dànè' huin yiñánt rà'aj. Sani̱ gà' si 'ngo̱ nuguan'an nun du̱nanikàj Ma̱'an Jesús riñan sô'.
43019010	Hiô' ni̱ gataj Pilato: —Nùnj huin saj ni̱ na'huej du̱nanikàj nuguan'an riñânj rà'aj. Nun ni'în' si ni̱ka̱j sùnj ni̱ si garan' ruhuâj ni̱ ga̱'hue du̱nikó riñan rugutsìi sò' ni̱ si garan' ruhuâj ni̱ ga̱'hue gànà'nï̀nj ra'â sô' mínj.
43019011	Nanikàj Ma̱'an Jesús ni̱ gata: —Nitaj gà' si 'ngo̱ suun nikaj' riñânj, si nuhui' Ma̱'an Ña'anj nne yàtà'a rikî sun dânj riñan' mánj; hia̱j ni̱ sí ganarikî ñùnj riñan' ni̱ dànanj nìko gakï̱n'ïn ata sô' gà' da' na̱nj ánj.
43019012	Àsìj gui dânj ni̱ ûta huin ruhuâ Pilato gànà'nï̀nj ra'a sô' Ma̱'an Jesús; sani̱ ûta gaguâj nej judío ni̱ gataj nej sô': —Si gànà'nï̀nj ra'â' sí nânj, ni̱ nitaj si̱ ni̱ka̱j dugui' ngà César mánj; dadin' daran' sí gataj si huin sô' 'ngo̱ rey, ni̱ unïn' sô' ngà César.
43019013	Nga gunïn Pilato, nej nuguan' nânj ni̱ giri sô' ne' ye̱'e Ma̱'an Jesús, ni̱ ni̱ka̱j sô' ga'anj sô' ñan ganachrâj nej sij hiëj gàchrà'a, ni̱ hiuj danj ni̱kï̱n' 'ngo̱ chrun yîla ñan hua'anj ga̱ne sij nga gi'hiaj hia sij gakï̱n'ïn.
43019014	Gui nânj gi'hiaj yu̱gui nej sij guendâ ya̱ nej sij gi'ñanj pascua. Ni̱ nga gisîj aga' yùhuìj i, hiô' ni̱ gataj Pilato gunïn nej sí judío: —Si-Rey nej suj nikïn' hiuj nânj na̱nj ánj.
43019015	Sani̱ gaguâj nùkuaj nej sí dânj ni̱ gataj nej sô': —Ga̱hui̱' sí dan, ni̱ ga̱hui̱' sí dan, ni̱ dunikô' rè' riñan rùgùtsì' sij. Ni̱ gataj Pilato: —Ni̱ dunikò' rùgùtsìj si-Rey nej suj na̱nj nî'. Nanikàj nej rej huin ña̱an ni̱ gataj nej sô': —Nitaj a'ngô rey hua riñan nej ñûnj dadin' 'ngo̱ rïn César huin rey riñan nej ñûnj na̱nj ánj.
43019016	Huê danj ni̱ naga'hui' Pilato Ma̱'an Jesús ra'a nej sij ni̱ ga'anj dunikò' nej sij riñan rugutsìi. Ni̱ gida'a nej sij Ma̱'an Jesús, ni̱ ginikaj nej sij ga'anj nej sij.
43019017	Ni̱ gahui Ma̱'an Jesús, ga'an ñan gù'nàj dakan ñan màn kúu, ni̱ gata rugutsìi hua, ni̱ Golgota gù'nàj dakan dânj sani̱ huin nânj hebreo.
43019018	Ni̱ hiuj dânj dunikò' rùgùtsì nej sij Ma̱'an Jesús riñan rugutsìi, ni̱ huê danj na̱nj dunikò' rùgùtsì nej sij huìj ran' sí dânj ànèj ané ra'a Ma̱'an, ni̱ da̱nï̱n nguèj sí dânj nikò' Ma̱'an Jesús.
43019019	Ni̱ gachrûn Pilato letra, ne' rà rugutsì nìkò' Ma̱'an Jesús, ni̱ taj letra dânj: “JESÚS NAZARENO, REY NI̱KA̱J SUN RIÑAN NEJ JUDÍO.”
43019020	Ni̱ ûta gà'ì nej judío gahia nuguan' nnùn raa̱ Ma̱'an Jesús; dadin' nìchrùn' du'hua yuman' snà'ànj Jerusalén nngaj ñan dunikò' rùgùtsì nej sij Ma̱'an, ni̱ nej nânj gachrûn nej sij huin nânj hebreo, nânj griego, nânj latín.
43019021	Ni̱ gataj nej rej huin ña̱n riñan nej judío gunïn Pilato: —Si̱ gachrûn sò': “Rey ni̱ka̱j su̱n riñan nej judío mánj”; sa ga̱chru̱n sò' ga̱huin, sí nânj gataj si huin sô': “Ñùnj huin rey ni̱ka̱j su̱n riñan nej judío.”
43019022	Nanikàj Pilato ni̱ gataj sô': —Sa gachrúnj ni̱ huê danj gà' gachrúnj.
43019023	Nga gisîj dunikò' rùgùtsì nej stâdu Ma̱'an Jesús, ni̱ ganakaj nej sô' atsîj ye̱'e̱ nu̱n Ma̱'an, ni̱ ga'ne' nej sô' ga'ânj dasû atsîj dânj, ni̱ ganakaj da̱' go'ngo̱ nej sô' 'ngo̱ dasû, ni̱ ganakaj nej sô' si-gatô Ma̱'an Jesús, sani̱ sê atsîj ganachrâj nej sô' huin atsîj dânj, ni̱ man 'ngo̱ rïn man ye'èe huin atsîj dânj.
43019024	Hiô' ni̱ gataj nej sí dânj gu̱nïn da' go'ngo̱ nej dùguì' nej sô': —Si̱ gu'chra da̱'a̱j nê' gatô dan mánj, gu̱duku nê' número ngà gatô dan, ni̱ gi̱ni̱'in' ahuin riñan go'ngo̱ nê' gu̱na. Huê dànanj gahuin da'nga ni̱ gisîj sa taj si-nùguàn' Ma̱'an Ña'anj an, dadin' ta: “Gùchrà' da̱'a̱j nej sij atsîj ye̱'e̱ nùnj, ni̱ gu̱du̱guêj nej sij número rayi'î si-gató.” Ni̱ huê danj gi'hiaj nej stâdu.
43019025	Ni̱ nìchrùn' yi'î rugutsì nìkò' Ma̱'an Jesús nikïn' nni, ni̱ hiuj dânj nikïn' yuguij nni, ni̱ hiuj dânj nikïn' María nika sô' gù'nàj Cleofas, ni̱ huê danj na̱nj ni̱kï̱n' María Magdalena.
43019026	Ni̱ nga gini'in Ma̱'an Jesús nikïn' nni hiuj dânj, ni̱ gini'in nikïn' sô' ga'na' gahuin chru̱n riñanj ni̱ sí nânj huin sí ûta 'ì ruhuâj ni'in, —ni̱ gata gu̱nïn nni, hiuj dan nikïn' da'ní rè' na̱nj ánj.
43019027	Ne' rùkù ni̱ gata gunïn sí ga'na' ga̱huin chru̱n riñanj: —Siyànà ni̱kï̱n' hiuj dânj ga̱na̱huin nnî râj. Ni̱ àsìj orâ dânj ni̱ ganahuin ra̱'a sí dânj María ni̱ gane María dukuâ sô'.
43019028	Ne' rùkù nga gisîj ga'min Ma̱'an Jesús nej nuguan' nânj, ni̱ ni'in si gà' gisîj daran' nej nuguan' nnùn riñan ñanj rayi'ij, ni̱ gata, guendâ gìsìj si-nùguàn' Ma̱'an Ña'anj an: —Ganakó nnee.
43019029	Ni̱ nne 'ngo̱ sigù nu̱n nne ganachej uba ngà nne na'hui hiu̱u hiuj dânj; ni̱ guta' nej sij 'ngo̱ rumin lij gachïj ï raa̱ 'ngo̱ chrun ni̱ duguchre nej sij gachïj dânj ngà nne ganachej dânj, ni̱ gachrûn nej sij du'hua Ma̱'an Jesús.
43019030	Ni̱ nga gisîj go'o Ma̱'an Jesús nne ganachej uba ngà na'hui hiu̱u, ni̱ gata: —Gà' ganahuij daran'anj dagahuín na̱nj ánj. Ni̱ gudugua'aj ahui ni̱ naga'huij nanè nimanj huê danj ni̱ gahuij.
43019031	Ni̱ ñan huin gui gi'hiaj yu̱gui nej sí judío, guendâ ya̱ nej sij gi'ñanj pascua, ni̱ nun da'hui gùnàj nneè kú nej nîman gi̱nikoj riñan rugutsìi nga gùyùmàn gui ganarânj ruhuâ (dadin' ûta nìko hua gi'ñanj dânj gui ganarânj rûhua gi'hiaj nej sij), ni̱ gachín nì'hiaj nej sij riñan Pilato si du̱guachran' sô' da'man nej sí nìkò' riñan rugutsì dânj, da'nga ni̱ ga'hue gu̱xu̱n nej sij nneè kú nej sô' riñan rugutsìi.
43019032	Hiô' ni̱ ga'na' nej stâdu, ni̱ duguachran' nej sô' nguèj da'man nguèj sí dunikò' rùgùtsì nej sij ngà Ma̱'an Jesús.
43019033	Sani̱ nga guchi' nej sô' riñan Ma̱'an Jesús, ni̱ gini'in nej sô' si gà' gahui' Ma̱'an Jesús, huê danj ni̱ nun du̱guachran' nej sô' nguèj da'manj gà' mánj.
43019034	Ni̱ gidigï̂j 'ngo̱ nej sí stadû dânj si-lansa sô' yiru̱kua̱ Ma̱'an Jesús, ni̱ orâ chre ni̱ gahui tun ngà nnee ñan gatûj raa̱ lansa.
43019035	Ni̱ sí gini'in dàj gahuin ni̱ huê sô' ganata', ni̱ sa yàngà'a huin nuguan' ganata' sô'; ni̱ ni'in sô' si yàngà' huin sa gataj sô', da'nga ni̱ ga̱'hue gùyùmàn ruhuâ nej suj sa ganata' sô'.
43019036	Ni̱ hua̱ ni̱ña̱n si huê dànanj gahuin da'nga ni̱ gisîj nej nuguan' nnùn riñan ñanj si-nùguàn' Ma̱'an Ña'anj an: “Ni̱ si̱ gachran' gà' si 'ngo̱ kú sij mánj.”
43019037	Ni̱ huê danj taj a'ngô hiuj u riñan ñanj si-nùguàn' Ma̱'an Ña'anj an: “Ni̱ gini'hiaj nej sij dàj huaj nga gisîj gachrîj nej sij lansa.”
43019038	Ne' rùkù nga gisîj gahuin daran' nej nânj, ni̱ José 'na̱' yuman' Arimetea, huin 'ngo̱ nej sí ga'na' gahuin chru̱n riñan Ma̱'an Jesús, ni̱ ga'anj huì sô' riñan Pilato dadin' yu'hui' sô' ni'in sô' nej judío, ni̱ ga'min àko sô' riñan Pilato si ga̱ra̱n yina Pilato ni̱ ginikaj sô' nneè kú Ma̱'an Jesús ga'anj sô'; huê danj ni̱ garânj yina Pilato ni̱ naga'hui' sô' nneè kú Ma̱'an Jesús. Hiô' ni̱ ga'na' sô', ni̱ ganakaj sô' nneè kú Ma̱'an Jesús ni̱ ga'anj sô'.
43019039	Ni̱ huê danj na̱nj ga'na' Nicodemo, sí ga'anj gini'hiaj ne' niìn ñan gane Ma̱'an Jesús, ni̱ ga'na' sô' ni̱ ni̱ka̱j sô' da'nga 'ngo̱ si ko̱ chi̱' kilu sikí gù'nàj mirra ni̱ ganachej dugui'ij nga sa gù'nàj áloes.
43019040	Ganakaj nej sô', nneè kú Ma̱'an Jesús ni̱ duri'ñânj nej sô' atsìj i ni̱ gachrîj nej sô' sa gï̀n' dàj a nneè kú Ma̱'an Jesús, dadin' huê danj hua chrej ni̱ka̱j nej judío nga gachin' nej sô' nîman.
43019041	Ni̱ ñan dunikò' rùgùtsì nej sij Ma̱'an Jesús, nngaj nìchrùn' ñan màn chrun gahiu chruj tsì'i, ni̱ hiuj dânj nun 'ngo̱ hiu'uj nàkà gà' hua̱ yu̱gui ni̱ gà' si 'ngo̱ nîman nun ga̱chi̱n' nej sij ruhuâ hiu'uj dânj.
43019042	Ni̱ hiuj dânj gachin' nej sij nneè kú Ma̱'an Jesús, dadin' nu̱n nìchrùn' hiu'uj u hiuj dânj ni̱ gà' doj gàyì'ì gui ganarânj ruhuâ nej sí judío.
43020001	Ni̱ nga nï̀n' hua ru̱mi̱n' nga gàràngà' gui gu̱dûngu, ni̱ ga'anj María Magdalena ñan gachin' nej sij nneè kú Ma̱'an Jesús; ni̱ gini'in si gà' giyî'nej hiëj garán du'hua hiu'uj dânj.
43020002	Hiô' ni̱ gunan ga'an ñan nne Simón ngà a'ngô sô' ga'na' ga̱huin chru̱n riñan Ma̱'an Jesús, sí 'ì ruhuâ Jesús ni'in, ni̱ gata gunïn nguèj sô': —Giri nej guiì ruhuâ hiu'uj ñan gachin' ninj Ma̱'an Jesús ni̱ ni̱ka̱j ninj ga'anj ninj, ni̱ nun ni'în' dànè' nikaj ninj ga'anj ninj gà' mánj.
43020003	Huê danj ni̱ ga'anj Pedro ngà a'ngô sí ga'na' ga̱huin chru̱un ñan gachin' nej sij Ma̱'an Jesús.
43020004	Ni̱ guñan chre gunânj nguèj sij ga'anj nguèj sij; sani̱ gunânj hio a'ngô sí ga'na' ga̱huin chru̱n riñan Ma̱'an Jesús ga'anj sô' ne' ña̱n doj riñan Pedro, ni̱ gà' si̱nï̱n sô' guchi' ñan gachin' nej sij Ma̱'an Jesús.
43020005	Ni̱ gudugua' sô' ma̱'an sô' ni̱ gini'hiaj sô' ruhuâ hiu'uj dânj, sani̱ man atsîj garán nej sij nneè kú Ma̱'an Jesús tá gini'in sô', sani̱ nun ga̱tu̱ sô' ruhuâ hiu'uj dânj.
43020006	Ni̱ ne' rùkù doj ni̱ guchi' Pedro rukû sí nânj, ni̱ gatûj sô' ruhuâ hiu'uj ñan gachin' nej sij Ma̱'an Jesús, ni̱ gini'in sô' si man atsîj nadutâj ñan giran' yi'ìi ngaj hiuj dânj,
43020007	huê danj na̱nj gini'in sô' atsîj, gudutâj nej sij ahui Ma̱'an Jesús, sani̱ nitaj si nngaj nùguàn'àn nguèj atsîj dânj, sani̱ hua̱ narumin ngue nngaj anêj ngue.
43020008	Hiô' ni̱ gatûj a'ngô sí ga'na' ga̱huin chru̱n riñan Ma̱'an Jesús, sí guyumân si̱nï̱n hiuj dânj ruhuâ hiu'uj ñan gachin' nej sij Ma̱'an Jesús; ni̱ gini'in sô' ni̱ guyumân ruhuâ sô'.
43020009	Dadin' hua̱ nun ga̱ra̱n danga' ruhuâ nej sij dàj taj riñan ñanj si-nùguàn' Ma̱'an Ña'anj an, si ña̱'a̱n ni̱ña̱n huaj si gànà'nï̀nj Ma̱'an Jesús siganï̂nj nej nîman.
43020010	Ni̱ nan' nguèj sí ga'na' ga̱huin chru̱un ñan màn nej sô' ni̱ka̱j dugui' ngà nguèj sô'.
43020011	Ni̱ dugue'e María nikïnj nìchrùn' ne' ye̱' ñan gachin' nej sij Ma̱'an Jesús; ni̱ nga nï̀n' dugue'e nikïnj, ni̱ gudugua'aj ma̱'an ni̱ gini'hia ruhuâ hiu'uj ñan gachin' nej sij Ma̱'an Jesús;
43020012	ni̱ gini'in nne huìj ángel ñan gingaj nneè kú Ma̱'an Jesús ni̱ nu̱n nguèj ángel dânj atsîj gàtsìi, ni̱ 'ngo̱ ángel dânj nne ne' gingaj ahui Ma̱'an Jesús ni̱ a'ngô ángel dânj nne ñan gingaj dakó Ma̱'an Jesús.
43020013	Ni̱ gataj nguèj ángel dânj: —Nùnj huin saj ni̱ dugue'ê rè' rà'aj yu̱guej. Ni̱ gata gu̱nïn nguèj ángel dânj: —Dugue'é dadin' ni̱ka̱j ninj ga'anj ninj si-Señoj, ni̱ nun ni'ín dànè' ni̱ka̱j ninj ga'anj ninj mánj.
43020014	Nga gisîj gata nej nuguan' nânj, ni̱ nanikàj rùkuj ni̱ gini'hiaj ñunj, ni̱ gini'in nikïn' Ma̱'an Jesús hiuj nânj; sani̱ nun ga̱na̱ni̱'in si Ma̱'an Jesús huin sa ni̱kï̱n' hiuj dânj.
43020015	Ni̱ gataj Ma̱'an Jesús gu̱nïn siyànà dânj: —Nùnj huin saj ni̱ dugue'ê' rà'aj, ahuin si nana'huî' rà'aj. Sani̱ ganï̂n ruhuâ siyànà dânj, si do̱' sí dugumîn nej chrun ahiu chruj tsì'i huin sí ni̱kï̱n' ga'min nngaj, ni̱ gata gu̱nïn sô': —Yu̱guej, si sò' ni̱ka̱j ga'anj si-Señoj, ni̱ gataj sò' dànè' ga'anj gùtà', ni̱ ginikâ gà'àn nneè kú Ma̱'an na̱nj ánj.
43020016	Hiô' ni̱ gataj Ma̱'an Jesús: —María. Ni̱ nanikàj María ni̱ gata: —Raboni. —Nuguan' nan ruhuaj ga̱ta, maestrûj.
43020017	Ni̱ gataj Ma̱'an Jesús: —Si gagan' ra'â' ñùnj, dadin' hua̱ nun gànàhuì gà'àn ñan nne Ma̱'an Rê gà' mánj; sani̱ ga̱'a̱nj' ñan nne nej dinï̂n, ni̱ gànàtà' gu̱nïn nej sij: Si gà'àn ñan nne Ma̱'an Rê ni̱ ñan nne Ma̱'an Rêj nej suj, Ma̱'an sa huin Da'ân ni̱ Ma̱'an sa huin Da'anj nej suj.
43020018	Huê danj ni̱ ga'anj gànàtà' María Magdalena riñan a'ngô nej sô' ga'na' ga̱huin chru̱un si gini'in Ma̱'an Señor Jesús, ni̱ ganataj si huê Ma̱'an Jesús huin sa gataj nej nuguan' nânj gunïn.
43020019	Nga gahuin dàchrèj nin gui dânj, ni̱ gui gudûngu gahuin gui dânj, ni̱ hua̱ garán riñan rahue' mân nej sí ga'na' ga̱huin chru̱n riñan Ma̱'an Jesús dadin' yu'hui' nej sô' ni'in nej sô' nej sí judío, ni̱ ganikïn' Ma̱'an Jesús da̱nï̱n ñan màn nej sô', ni̱ gata gu̱nïn nej sô': —Ga̱ dïn'ïnj ruhuâ nej suj na̱nj ánj.
43020020	Ni̱ nga gata nej nuguan' nânj, ni̱ gidiganj ra'a ñan gatûj gakḯï ni̱ gidiganj yirùkuàj ñan gatûj lansa. Ni̱ ûta ganahuin nìhià' ruhuâ nej sí ga'na' ga̱huin chru̱n riñanj ni'in nej sô' Ma̱'an.
43020021	Hiô' ni̱ gataj ñûn Ma̱'an Jesús: —Ga̱huin dïn'ïnj ruhuâ nej suj na̱nj ánj. Dàj rûn' ga'nḯn Ma̱'an Rê ga'ná, ni̱ huê danj gà'nï̀n ga̱'a̱nj nej suj.
43020022	Ni̱ nga gisîj ga'min Ma̱'an Jesús nej nuguan' nânj, ni̱ ga'ñan riñan nej sij ni̱ gata: —Ga̱na̱huin ra̱'a nej suj Ma̱'an Espíritu Santo.
43020023	Ni̱ si gachín nì'hiaj 'ngo̱ síi riñan nej suj rayi'î si-ga̱kïn' sô' ni̱ ginikaj nej suj nimân nìko rayi'î si-ga̱kïn' sô' huê danj ni̱ gi̱nikaj Ma̱'an Ña'anj an nimân nìko rayi'î si-ga̱kïn' sô', sani̱ si nun gànàchìn' sô' nimân nìko riñan nej suj rayi'î si-ga̱kïn' sô' huê danj ni̱ hua̱ na̱nj nun gi̱nikaj Ma'an Ña'anj an nimân nìko rayi'î si-ga̱kïn' sô' mánj.
43020024	Sani̱ nitaj Tomás nne nga guyumân Ma̱'an Jesús, ni̱ huê sô' huin 'ngo̱ nej yùhuìj sí ni̱ka̱j dugui' ngà Ma̱'an Jesús, ni̱ huê sô' gù'nàj ña'àan.
43020025	Ni̱ gataj a'ngô da̱'a̱j nej sí ga'na' ga̱huin chru̱un gunïn Tomás: —Gini'in nej ñûnj Ma̱'an Señor na̱nj ánj. Sani̱ gataj Tomás nga gunïn sô' nuguan' nânj: —Sisi̱ si̱ gini'ín dàj hua ñan gatûj gakḯï ra'a Ma̱'an Señor ni̱ sisi̱ si̱ gidigï̂ dë̂j ra'á ñan gatûj gakḯï, ni̱ sisi̱ si̱ gidigï̂ dë̂j ra'á ñan gatûj lansa yiru̱kua̱ Ma̱'an, ni̱ si̱ guyumân ruhuâj mánj gataj sô'.
43020026	Ni̱ gachin tï̱nj gui, ni̱ màn ñûn nej sí ga'na' gahuin chru̱un ruhuâ hue'e, ni̱ nne Tomás ngà nej sij, ni̱ hua̱ rán riñan rahue'e mân nej sij, ni̱ ganikïn' ñûn Ma̱'an Jesús da̱nï̱n ñan màn nej sij ni̱ gata: —Ga̱huin dïn'ïnj ruhuâ nej suj.
43020027	Ni̱ gataj Ma̱'an Jesús gunïn Tomás: —Di̱gïj sò' dë̂j ra'ât hiuj na̱n ni̱ gi̱'ni'hiaj dàj hua nguèj ra'á; ni̱ du̱guatûj dë̂j ra'ât yirùkuàj; ni̱ si gurugui' chì' ruhuâ' mánj, gahuin sò' 'ngo̱ sí gùyùmàn ruhuâ.
43020028	Hiô' ni̱ nanikàj Tomás ni̱ gataj sô': —Huê rè' huin Ma̱'an Señor nìkòj, ni̱ huê rè' huin Ma̱'an Da'ân.
43020029	Ni̱ gataj Ma̱'an Jesús gunïn Tomás: —Dadin' guendâ gini'în' ñùnj, ni̱ guyumân ruhuâ'; ga̱na̱huin nìhià' ruhuâ nej guiì nun gi̱ni̱'in ñùnj, dadin' guyumân ruhuâ ninj.
43020030	Ni̱ ûta gà'ì hua a'ngô nej sa hue'ê gi'hiaj Ma̱'an Jesús gini'in nej sí ga'na' gahuin chru̱n riñanj, sani̱ nun gàtà' nej sa hue'ê gi'hia riñan ñanj librû nânj mánj.
43020031	Sani̱ gachrûn nej ñûnj rayi'î nej sa sà' gi'hiaj Ma̱'an Jesús riñan ñanj librû nânj da'nga ni̱ gùyùmàn ruhuâ nej suj si Ma̱'an Jesús huin Cristo, ni̱ huej huin Da'ní Ma̱'an Ña'anj an, ni̱ si gùyùmàn ruhuâ nej suj ni'in nej suj Ma̱'an, ni̱ ga̱na̱huin nì'nà' nej suj ngà siyu̱gui Ma̱'an na̱nj ánj.
43021001	Ne' rùkù nga gahuin nej nânj, ni̱ ganikïn' ñûn Ma̱'an Jesús riñan nej sí ga'na' ga̱huin chru̱n riñanj nga mân nej sô' nìchrùn' du'hua nne ña̱'a̱nj gù'nàj Tiberia; ni̱ dànanj gidigán Ma̱'an riñan nej sô':
43021002	Nu̱n nùguàn'àn Simón Pedro ngà Tomás sô' gù'nàj ña'àan, ni̱ nu̱n Natanael sí 'na̱' Kaná huin do'ó Galilea, nej da'ní Zebedeo, ni̱ nu̱n ahuîj ran' sí ga'na' ga̱huin chru̱n riñanj.
43021003	Ni̱ gataj Simón Pedro gunïn a'ngô nej sô' màn hiuj dânj: —Ga̱'a̱nj gìrìj yukuaj a ruhuâ nne ña̱'a̱nj ni̱ gà'nàj. Ni̱ gataj nej sí màn hiuj dânj gunïn sô': —Ga̱'a̱nj gi̱ri̱ nej ñûnj yukuaj a ngà' nej na̱nj ánj. Huê danj ni̱ gatûj nej sij, ruhuâ barku ni̱ ga'anj nej sij; sani̱ gà' si 'ngo̱ yukuaj a nun gi̱ri̱ nej sij ñan' dânj.
43021004	Sani̱ nga ruhuâ giyigï̀n mánj, ni̱ guchi' Ma̱'an Jesús du'hua nne ña̱'a̱nj; sani̱ nun ga̱na̱'in nej sí 'na̱' ga̱huin chru̱n riñanj si huej huin sa nï̱kï̱n' hiuj dânj.
43021005	Ni̱ gataj Ma̱'an gunïn nej sij: —Nej da'ninj lij, ni̱ka̱j nej suj do̱j sa yo̱' nî'. Nanikàj nej sij, ni̱ gataj nej sij. —Nitaj si ni̱ka̱j nej ñûnj mánj.
43021006	Ni̱ gataj Ma̱'an Jesús gunïn nej sij: —Gà'nï̀nj nej suj nnanj giri yukuaj a ne' huà' barku aché riñan nne ña̱'a̱nj, ni̱ gìrì' nej suj yukuaj a na̱nj ánj. Hiô' ni̱ ga'nḯn nej sij nnanj giri yukuaj a dàj rûn' gataj Ma̱'an Jesús, ni̱ na'hue gùnùkuaj nej sij giri nej sij nnanj, dadin' nda nìchra chre mân yukuaj a ruhuâj.
43021007	Hiô' ni̱ gataj sí 'ì ruhuâ ni'in Ma̱'an Jesús gunïn Pedro: —Simón Pedro, Ma̱'an Señor huin na̱nj ánj. Ni̱ nga gunïn sô' si Ma̱'an Jesús huin, ni̱ nda nanè chre ni̱ gananun sô' sigan' sô', dadin' hua̱ daj nneè kú sô', ni̱ guduguêj sô' Ma̱'an sô ruhuâ nne ña̱'a̱nj.
43021008	Ni̱ ni̱ka̱j a'ngô da̱'a̱j nej sí ga'na' ga̱huin chru̱un barku 'na̱' nej sô' ni̱ gunùkuaj nej sô' nnanj màn yukuaj a 'na̱' nej sô', dadin' nitaj si nda ûta ga̱n' mân nej sô' du'hua nne ña̱'a̱nj dadin' da'nga 'ngo̱ si 'ngo̱ siêntu metru ga̱n' mân nej sô'.
43021009	Ni̱ nga guyumân nej sij riñan hio'óo, ni̱ gini'in nej sij si nda ane chre hua ña'aan nùnj hiuj dânj, ni̱ tàj 'ngo̱ yukuaj ginitï̂n yô' riñan ña'an dânj, ni̱ màn rachrúun nej.
43021010	Ni̱ gataj Ma̱'an Jesús: —Gi̱nikaj nej suj ga̱'na̱' nej suj yukuaj hia̱j giri' nej suj ruhuâ nne ña̱'a̱nj.
43021011	Gahui Simón Pedro, ni̱ giri sô' nnanj màn yukuaj a ni̱ ni̱ka̱j sô' ga'na' sô' du'hua hio'ó nàkòo, ni̱ nda nìchra chre ruhuâ nnanj dânj mân nej yukuaj yàchìj xi, ni̱ 'ngo̱ siêntu tá huìj xia yà'nï̀nj nej yukuaj a huin; ni̱ ûta gà'ì nej yô' huin sani̱ gà' dânj ni̱ nun gùyùtù nnanj giri yukuaj a mánj.
43021012	Ni̱ gataj Ma̱'an Jesús gunïn nej sij: —Ga̱'na̱' nej suj, ni̱ ya̱ nej suj. Ni̱ gà' si 'ngo̱ nej sí ga'na' ga̱huin chru̱un nun gìsìj ruhuâ gàchìnj na'anj: Ni̱ gataj nej sô', ahuin sí huin sò' rà'aj. Dadin' gà' ni'in nej sô' si Ma̱'an Señor huin sa nne ngà nej sô'.
43021013	Ga'na' Ma̱'an Jesús, ni̱ gida'a rachrúun, ni̱ ga'huij yâ nej sô', ni̱ huê danj na̱nj ga'huij yukuaj a yâ nej sô'.
43021014	Ni̱ nânj huin gisîj huà'nï̀nj gidigân Jesús Ma̱'an riñan nej sí ga'na' ga̱huin chru̱n riñanj, ne' rùkù nga gisîj ganahuin nì'nàj siganï̂nj nej nîman.
43021015	Nga gisîj gahuin rá ruhuâ nej sij, ni̱ gataj Ma̱'an Jesús gunïn Simón Pedro: —Simônj, da'ní Jonás, 'ì doj ruhuâ' ni'în' ñùnj gà' da' nej sô' màn hiuj nânj nî'. Nanikàj Pedro ni̱ gataj sô': —'Ì doj ruhuâj ni'ín sò' na̱nj Señor; ni̱ gà' ni'in Ma̱'ân rè' si 'ì doj ruhuâj ni'ín Ma̱'ân rè' na̱nj ánj. Ni̱ gataj Ma̱'an Jesús: —Gà'huì' sò' ya̱ nej dán matsïj 'nìnj lij na̱nj ánj.
43021016	Ni̱ nânj huin gisîj huà' gataj Ma̱'an Jesús gunïn Pedro: —Simón, huin da'ní Jonás, 'ì ruhuâ' ni'în' ñùnj nî'. Nanikàj Pedro ni̱ gataj sô': —'Ì ruhuâj ni'ín sò' na̱nj Señor; huê gà' ni'in Ma̱'ân rè' si 'ì ruhuâj ni'ín Ma̱'ân rè' na̱nj ánj. Ni̱ gataj Ma̱'an Jesús: —Dugumîn sò' nej dán matsïj ï na̱nj ánj.
43021017	Ni̱ nânj huin gisîj huà'nï̀nj gataj Ma̱'an Jesús: —Simón, huin da'ní Jonás, 'ì ruhuâ' ni'în' ñùnj nî'. Ni̱ gananï̂n ruhuâ Pedro dadin' nânj huin gà' gisîj huà'nï̀nj gachín na'an si 'ì ruhuâ sô' ni'in sò' Ma̱'an. Ni̱ gataj sô': —Señor, gà' ni'în Ma̱'ân rè' daran'anj ni̱ gà' ni'în Ma̱'ân rè' si 'ì ruhuâj ni'ín Ma̱'ân rè' na̱nj ánj. Hiô' ni̱ gataj Ma̱'an Jesús: —Gà'huì' ya̱ nej dán matsïj na̱nj ánj.
43021018	Yàngà' ni̱ yàngà' hia nï̀n' gàtà gunï̂n': Ni̱ nga gahuîn' sí hua lij, ni̱ gananun ma̱'ân' sigânt, ni̱ hua'anj dànè' garan' ruhuâ', sani̱ nga ga̱huîn' 'ngo̱ belu, ni̱ du̱nukuâ' ra'ât ni̱ gànà'nï̀nj a'ngô nej sij sigânt, ni̱ gi̱ni̱kaj nej sij ga̱'a̱nj nej sij sò' ñan nun ga̱ra̱n' ruhuâ' ga̱'a̱nj' na̱nj ánj.
43021019	Dànanj gataj Ma̱'an Jesús, ni̱ gidiganj dàj gi̱ran' sa̱ñu̱n Pedro nga gàhuì' sô' ni̱ dàj na̱gi̱'hiaj yàchìj sô' siyu̱gui Ma̱'an Ña'anj an. Ni̱ nga gisîj ga'min nej nuguan' nânj, ni̱ gata gu̱nïn sô': —Gi̱nikò' sò' rukú.
43021020	Ni̱ nga nanikàj Pedro gini'hiaj sô', ni̱ gini'in sô' si̱ nìkò' sí 'ì ruhuâ Ma̱'an Jesús ni'in, huê gè sí nânj gachrûn ahui yi'ñanj Ma̱'an nga mân nej sij gahuin sti'nï̀n nej sij nga gachín na'anj sô' ni̱ gataj sô': “Señor, ahuin sí nàgà'huì' sò' rà'aj.”
43021021	Ni̱ nga gini'in Pedro sí nânj, ni̱ gataj sô' gunïn Ma̱'an Jesús: —Señor, ni̱ dàj gi̱ran' sí nânj rà'aj.
43021022	Ni̱ gataj Ma̱'an Jesús: —Ni̱ si garan' ruhuâj si gùnàj sij nda gui nànìkàj ñûn gà'nàj, ni̱ nùnj huin si gi̱'hiâ' ganahuî' ruhuâ' rà'aj. Gi̱nikò' sò' ñùnj na̱nj ánj.
43021023	Ni̱ gaya'nï̀n nuguan' gataj Ma̱'an Jesús siganï̂nj nej sí ga'na' gahuin chru̱n riñanj, ni̱ ganï̂n ruhuâ nej sô' sisi̱ si̱ gahui' sí nânj. Sani̱ sê si̱ gataj Ma̱'an Jesús si guendâ gahui' sô' huin mánj, ni̱ gataj Ma̱'an Jesús gunïn Pedro: “Si ñùnj garan' ruhuâ. Si gùnàj sô' ga̱ne sô' nda gui nànìkàj ñûn gà'nàj. Ni̱ nùnj huin si gi̱'hiâ' ganahuî' ruhuâ' ûnj.”
43021024	Huê sí ga'na' gahuin chru̱n riñan Ma̱'an Jesús huê sô' huin sí ganata' dàj gahuin, ni̱ gachrûn sô' nej sa gahuin; ni̱ ni'in hue'ê nê' si yàngà' hia nï̀n' gahuin nej nuguan' ganata' sô'.
43021025	Ni̱ hua̱ a'ngô nej da'nga' gi'hiaj Ma̱'an Señor, ni̱ si gàchrùnj da' go'ngo̱ nej da'nga gi'hiaj Ma̱'an riñan ñanj, ni̱ ganï̂n ruhuâj sisi̱ si̱ guchi' ruhuâ yumiguì nânj gimàn nej librû dânj mánj. Ni̱ huê danj huin rû'huaj na̱nj ánj.
44001001	Di̱nï̂nj Teófilo, riñan ñanj gachrûn sìnï̀nj guchi' riñan', ni̱ ga'mînj rayi'î nej nuguan' gayi'ì Ma̱'an Jesús gi'hia ni̱ gidigân sìnï̀nj.
44001002	Nda gui gahui ga'an yàtà'a, ne' rùkù nga gisîj ga'nïnj suun riñan nej sí gidigân si̱nïnj si-nùguàn' Ma̱'an Ña'anj an dàj rûn' gataj Ma̱'an Espíritu Santo gu̱nïn.
44001003	Ne' rùkù nga gisîj giran' sa̱ñu̱n Ma̱'an ni̱ gahuij riñan rugutsìi, sani̱ gana'nïn ni̱ ganikïnj riñan nej sij, ni̱ hua̱ nì'nà' gej ni̱ nitaj si huaj gùrùguì' chì' ruhuô' ni'în' Ma̱'an, ni̱ gà'ì ganikïnj riñan nej sij riki huìj xia gui ni̱ ganataj si-nùguàn' Ma̱'an Ña'anj an riñan nej sij.
44001004	Ni̱ nga mân nùguàn'àn nej sij, ni̱ ga'nïn' Ma̱'an Jesús suun riñan nej sij ni̱ gata: —Sisi̱ si̱ gahui nej sij ga̱'a̱nj nej sij ne' ye̱' yuman' snà'ànj Jerusalén, dadin' da'hui nej sij gànà'huìj nej sij nda ga̱na̱huin ra̱'a nej sij Ma̱'an Espíritu Santo dàj rûn' gataj Ma̱'an Re, ni̱ huê danj ga'min, ni̱ gà' gunïn nej suj dàj gata.
44001005	Ni̱ gataj Ma̱'an gu̱nïn nej guiì, Juan ni̱ duguata' nne sô' nej guiì ruhuâ nnee, sani̱ nej suj ni̱ si̱ gachîn gà'ì gui ni̱ gàtà' nne nej suj ngà Ma̱'an Espíritu Santo.
44001006	Ni̱ gachín na'anj nej guiì ganara'hui' hiuj dânj Ma̱'an Jesús, ni̱ gataj ninj: —Gi'hiaj Ma̱'ân rè' si ga̱na̱huin Israel 'ngo̱ país diû nan nîn'.
44001007	Ni̱ gataj Ma̱'an Jesús: —Sê nej suj huin sa da'hui gi̱ni̱'in àmàn ga̱huin ni̱ dàj gi̱'hiaj Ma̱'an Rê, dadin' 'ngo̱ rïn huin sa ni'in dàj gi'hia ni̱ àmàn na̱gi̱'hia ga̱na̱huin yuman' Israel 'ngo̱ país na̱nj ánj.
44001008	Sani̱ nga ga'na' Ma̱'an Espíritu Santo riñan nej suj, ni̱ ga̱na̱huin nùkuaj nej suj gi̱'hia, ni̱ gàyì'ì nej suj ni̱ gànàtà' si̱nï̱n nej suj rayi'í àsìj Jerusalén, ni̱ ga̱'a̱nj nej suj da' hua̱ nï̀n' gàchrà' riñan hio'ó Judea, ni̱ nï̀n' gàchrà' riñan hio'ó Samaria, ni̱ ga̱'a̱nj ga̱'mi̱n nej suj nï̀n' gàchrà' riñan nej hio'ó màn ruhuâ yumiguìi.
44001009	Ni̱ nga gisîj ga'min Ma̱'an Jesús nej nuguan' nânj, ni̱ ni'hiaj riñan nej sij mân nej sij ni̱ gahui ga'an yàtà'a, ni̱ ga'na' 'ngo̱ nnga ni̱ gahuin huij riki nga dânj, huê danj ni̱ nun gi̱ni̱'in nej sij dànè' ga'an gà' mánj.
44001010	Ni̱ màn nej sij ni'hiaj nej sij ne' yàtà'a, nga nï̀n' gahui Ma̱'an Jesús hua ne' yàtà'a, ni̱ ñan màn nej sij dânj ganikïn' huìj sí dânj ni̱ nda gàtsì chre hua atsîj nun nguèj sô'.
44001011	Ni̱ gataj nguèj sô' gunïn nej sij: —Nej suj sí 'na' yuman' Galilea, nùnj huin saj ni̱ gini'hiaj nej suj yàtà'a rà'aj. Dàj rûn' gini'in nej suj, gahui Ma̱'an Jesús ga'an yàtà'a, ni̱ huê dànanj gi̱ni̱'in nej suj nànìkàj ñunj ga̱'naj na̱nj ánj.
44001012	Raa̱ kïj gù'nàj Olibo mân nej sij ni̱ nanikàj nej sij nan' nej sij yuman' snà'ànj Jerusalén, dadin' ni̱kï̱n' nìchrùn' kïj dânj ñan nngaj yuman' snà'ànj Jerusalén ni̱ 'ngo̱ gui ganarânj rûhua nika gaché nej sij guchi' nej sij ñan ni̱kï̱n' kïj dânj.
44001013	Ni̱ nga gunumân nej sij ruhuâ yuman' snà'ànj dânj, ni̱ ga'anj nej sij ñan nne 'ngo̱ hue' ganata' yàtà'a, ñan nne Pedro, Jacobo, Juan, Andrés, Felipe, Tomás, Bartolomé, Mateo, Jacobo sô' huin da'ní Alfeo, Simón sô' gù'nàj Zelote ni̱ Judas sô' huin dinḯn Jacobo.
44001014	Ni̱ hua̱ yìtï̀nj ruhuâ daran' nej sij ni̱ hua̱ gu̱ña̱n ruhuâ nej sij mân nej sij ni̱ gachín nì'hiaj nej sij ni̱ ûta àko ga'min nej sij riñan Ma̱'an Ña'anj an, ni̱ màn nej siyànàa ngà nej sij, ni̱ nne nni Ma̱'an Jesús ngà nej sij ni̱ nne nej dinïn ngà nej sij.
44001015	Ni̱ nej gui dânj ni̱ ganahuin ña̱n Pedro riñan nej dinï̂nt (ni̱ nej guiì nara'hui' hiuj dânj huin da'nga 'ngo̱ siêntu tá ko̱), ni̱ gataj sô':
44001016	—Ginun ruhuâ nej suj di̱nï̂nj, si ña̱'a̱n ni̱ña̱n huaj si gìsìj nej nuguan' ga'min Ma̱'an Espíritu Santo nga garânj sunj du'hua David rayi'î Judas, dadin' sô' gahuin sí gidigân nga ga̱'na̱' gi̱da'a nej sí dânj Ma̱'an Jesús.
44001017	Dadin' huê sô' huin 'ngo̱ nej yùhuìj sí ga'na' ga̱huin chru̱n ngà nê', ni̱ gi'hiaj sun nùguàn'àn sô' ngà nê'.
44001018	Ni̱ san'anj gahuin du'hue sô' nga gudu'huêj sô' Ma̱'an Jesús, girânj sô' 'ngo̱ hio'óo, ni̱ gininj sô' ni̱ ga'hui' sô' ahui sô' riñan hio'ó, ni̱ gisitsi' riki sô' ni̱ gahui daran' nej yichri' sô'.
44001019	Ni̱ gini'in daran' nej guiì màn yuman' snà'ànj Jerusalén dàj giran' sô', ni̱ dugû'nàj nej sô' nânj a'min nej sô' hio'ó dânj, hio'ó gahuin du'hue tun.
44001020	Dadin' huê danj nnunj riñan librû gù'nàj Salmos: Ni̱ gùnàj 'ngo̱ rïn dukuâ sij, ni̱ si̱ gane nej guiì ruhuaj. Huê danj nnunj riñanj ni̱: Ga̱na̱ka̱j a'ngô síi si-su̱n sij.
44001021	’Huê danj ni̱ ña̱'a̱n huaj si ga̱na̱chru̱n su̱n nê' 'ngo̱ sí ga̱na̱ka̱j si-su̱n Judas, ni̱ da'hui sô' ga̱huin sô' go'ngo̱ sí gaché nùguàn'àn ngà nê' daran' diû nga gahui Ma̱'an Jesús hua'an ni̱ nanikàj ñunj gunumanj siganï̂nj nê',
44001022	sí gini'in nga gata' nne Ma̱'an Jesús gi'hiaj Juan ni̱ sí gini'in nga gana'nï̂nj Ma̱'an Jesús siganï̂nj nej nîman ni̱ gini'in sô' nga gahui Ma̱'an Jesús ga'an yàtà'a, huê sí danj huin si gànànùn sun ni̱ ga̱na̱ka̱j dugui' sô' nga nê'.
44001023	Ni̱ ganagui nej sij huìj ran' nej sô' nne ngà nej sij hiuj dânj: Ni̱ 'ngo̱ sô' huin José ni̱ huê sô' gù'nàj Barsabás, ni̱ huê sô' gù'nàj sí gi'hiaj sa ni̱ka̱a, ni̱ a'ngô sô' gù'nàj Matías.
44001024	Ni̱ ga'min nej sij ngà Ma̱'an Ña'anj an ni̱ gataj nej sij: —Señor, Ma̱'ân rè' huin sa ni'in dàj hua ruhuâ nimân nej guiì, ni̱ gi̱di̱gân Ma̱'ân rè' ahuin 'ngo̱ nguèj sí nânj ganagui Ma̱'ân rè',
44001025	ni̱ sô' ga̱na̱huin ra̱'a sun ginikaj Judas, dadin ga'anj ni̱'hia̱ nìgànj sô' rayi'î gakï̱n' gi'hiaj sô' ni̱ ga'anj sô' ñan da'hui sô' ga̱'a̱nj sô'.
44001026	Ni̱ gachrûn nej sij siyu̱gui nguèj sô' ni̱ guduku nguèj sô' número ni̱ gininj número riñan siyu̱gui sô' gù'nàj Matías; ni̱ àsìj orâ dânj ni̱ ganakaj su̱n sô' ni̱ ganakaj dugui' sô' ngà a'ngô nej yàn nej sô' ga'na' gahuin chru̱n riñan Ma̱'an Jesús.
44002001	Nga guyumân gui gi̱nun gi'ñanj Pentecostés, ni̱ hua̱ gu̱ña̱n ruhuâ daran' nej sô' nìkò' rukû Ma̱'an Jesús ni̱ màn nùguàn'àn nej sô' ruhuâ hue'e.
44002002	Ni̱ nàsìnùnj chre ga'na' 'ngo̱ sa gari̱n xi dânj ne' yàtà'a ni̱ gahuin dàj rûn' nùkuaj ga'hui' nanèe, ni̱ gachra nï̀n' sa gari̱n dânj ruhuâ hue' ñan màn nej sij.
44002003	Ni̱ gurugui' gà'ì nej nânj a'min nej guiì ni̱ dàj rûn' hua ña'aan huaj, ni̱ gaya'nïnj ñan màn nej sij, ni̱ gataj ahui nej sij.
44002004	Ni̱ nda nìchra chre gachra Ma'an Espíritu Santo ruhuâ nimân nej sij, ni̱ gayi'ì nej sij ga'min nej sij a'ngô nej nânj a'min nej guiì, dàj ga'hui' Ma̱'an Espíritu Santo ga̱'mi̱n nej sij.
44002005	Hiô' ni̱ diû nânj ni̱ màn ûta gà'ì nej judío gaya'nï̀n ga'anj a'ngô nej yuman' ri̱ña̱n ginikaj ñu'unj Roma, ni̱ 'ì ruhuâ nej sô' ni'in nej sô' Ma̱'an Ña'anj an, ni̱ nej gui dânj ni̱ nne nej sô' ruhuâ yuman' snà'ànj Jerusalén.
44002006	Ni̱ nga gunïn nej guiì sa gari̱n xi dânj; ni̱ nara'hui' ûta gà'ì ninj hiuj dânj; ni̱ gurugui' chì' ruhuâ ninj sa gahuin hiuj dânj, dadin' gunïn ninj si da' go'ngo̱ nej guiì màn ruhuâ hue' dânj a'min nej nânj ga'minj ninj.
44002007	Ni̱ nda ga'anj ñùn ruhuâ ninj ni̱ gahuin ña̱'anj ruhuâ ninj, ni̱ taj ni̱nj: —Ni'hiaj nej suj, ni̱ sê nej guiì màn yuman' Galilea huin nej guiì nânj rà' saj ûn'. Ni̱ nùnj huin saj ni̱ a'min ninj dànanj rà'aj.
44002008	Nùnj huin saj ni̱ gunï̂n' ga'min da' go'ngo̱ ninj nej nânj a'min' da' go'ngo̱ nê' nuguan' gahuin chru̱n' ga'min àsìj ga li' rà'aj.
44002009	Dadin' màn nej dugui' 'na̱' yuman' Partia, nej sô' 'na̱' riñan hio'ó Media, riñan hio'ó Elam, riñan hio'ó Mesopotamia, riñan hio'ó Judea, riñan hio'ó Kapodacia, riñan hio'ó Ponto, riñan hio'ó Asia,
44002010	riñan hio'ó Frigia riñan hio'ó Panfilia, riñan hio'ó Egipto riñan hio'ó Africa, riñan hio'ó Sirene, ni̱ nej sô' màn yuman' snà'ànj Roma, ni̱ huê danj na̱nj màn nej judío ni̱ màn nej sí guyumân ruhuâ ni'in nej nuguan' gidigân nej judío.
44002011	Nej sô' 'na̱' riñan hio'ó Creta, riñan hio'ó Arabia, ni̱ gunïn' ga'min ninj nej nânj ga'min nê' ni̱ gataj ninj si sa sà' nï̀n'ïn huin Ma̱'an Ña'anj an.
44002012	Ni̱ ûta gahuin ña̱'anj ruhuâ nej sij, ni̱ ûta gurugui' chì' ruhuâ nej sij, ni̱ gataj nej sij gunïn da' go'ngo̱ nej dugui' nej sij: —Nùnj huin si ga̱ta̱j nânj ruhuâ' rà'aj.
44002013	Sani̱ da̱'a̱j nej sí màn dânj ga'min duku, ni̱ a'ngô da̱'a̱j nej sô' gataj: —Si àyìnï̀n nej sô' mân nej sô' hiuj nânj.
44002014	Hiô' ni̱ ganayumàn Pedro, ni̱ huê danj na̱nj ganayumàn a'ngô nej yàn nej sô' ga'na' gahuin chru̱n riñan Ma̱'an Jesús, ni̱ ûta nùkuaj ga'min Pedro ni̱ gataj sô': —Nej suj màn yuman' Judea, ni̱ daran' nej suj nne ruhuâ yuman' snà'ànj Jerusalén, ni̱ daran' nej suj gini'in dàj gahuin ni̱ gu̱nïn nej suj sa gà'mìn.
44002015	Ni̱ gachej ruhuâ nej suj dadin' ganï̂n ruhuâ nej suj si àyìnï̀n nej ñûnj, sani̱ hia̱j gisîj ga' 'ï̀n ne' ni̱gan'an.
44002016	Dadin' huê dànanj ga̱huin gataj Joel sô' gataj dàj ga̱huin:
44002017	Ni̱ gataj Ma̱'an Ña'anj an, si nej gui ga̱'na̱' ne' ña̱an, ni̱ gà'nï̀n ga̱'na̱' Ma̱'an Espíritu Santo riñan daran' nej suj, ni̱ ga̱ta̱j da'nin na'u nej suj ni̱ da'nin yànà nej suj dàj ga̱huin diû ga̱'na̱' ne' ña̱an; ni̱ nej sí ña̱an ngà nej siyànà ña̱an, ni̱ ga̱nï̱n Ma̱'an Ña'anj an sa gi̱ni̱'in nej sô', ni̱ nga atoj nej síchìj achij i ni̱ gà'nï̀n' nej sô' gi̱'hiaj Ma̱'an Ña'anj an.
44002018	Nej gui dânj ni̱ gà'nï̀n ga̱'na̱' Ma̱'an Espíritu Santo, riñan nej guiì ganahuij ruhuâ gi̱'hiaj sun si-sùnj, ni̱ ga̱'naj riñan nej síi ngà riñan nej siyànàa, ni̱ gànàtà' nej sô' ni̱ ga̱ta̱j nej sô' dàj ga̱huin nej gui ga̱'na̱' ne' ña̱an.
44002019	Ni̱ gi̱'hiâ si gi̱ni̱'in nej guiì da'nga'a ne' yàtà'a, ni̱ gi̱ni̱'in ninj da'nga'a riñan hio'óo, ni̱ gi̱ni̱'in ninj tun, ni̱ ña'aan, ni̱ dàj rûn' gimân nga huê danj gimàn gatse̱'e riñan hio'óo.
44002020	Ni̱ ga̱huin ru̱mi̱n' riñan gui, ni̱ dàj rûn' ma̱re hua tun huê danj ga̱ ma̱re riñan ahuii. Ni̱ gà' si̱nï̱n ga̱huin dànanj da'nga ni̱ guyumân gui nga ga̱'na̱' Ma̱'an Señor, ni̱ na̱gi̱'hia guendâ ngà nej guiì màn ruhuâ yumiguìi, ûta nìko ga̱ sa ga̱huin gui dânj ni̱ gi̱ni̱'in daran' nej guiì sa ga̱huin.
44002021	Ni̱ daran' nej guiì gànàtà' du'hua siyu̱gui Ma̱'an ni̱ ga̱na̱ni̱n ninj gi̱'hiaj Ma̱'an.
44002022	’Gu̱nïn daran' nej suj màn yuman' Israel nuguan' gà'mìn: Dadin' gànànï̀nj rayi'î Ma̱'an Jesús 'na̱' yuman' Nazaret, daran' nê' ni'in si Ma̱'an Ña'anj an ga'nḯn Ma̱'an Jesús ga'naj siganï̂nj nê' ni̱ gi'hia ûta gà'ì nej sa sà'a, ni̱ gi'hia da'nga'a gini'in nê', dàj rûn' gà' ni'in nej suj;
44002023	huê sí nânj, huin sí naga'hui' nej yì'nï̀n' nej rej, dadin' huê dànanj gi̱ran' ni̱ña̱n sô' gataj Ma̱'an Ña'anj an, gi̱da̱'a nej suj sij, ni̱ nàgà'huì' nej suj sij ra'a nej sí romano, ni̱ godoko' nej sô' sij riñan rugutsìi ni̱ gàhuì' sij.
44002024	Sani̱ gana'nï̂nj sij gi'hiaj Ma̱'an Ña'anj an, dadin' si̱ ga'hue gà' 'ngo̱ gàhuì' sij ni̱ si̱ ga'hue gùnàj sij daran' diû siganï̂nj nej nîman mánj.
44002025	Dadin' àsìj nâ gà' ga'min David rayi'î sij ni̱ gataj sô': Daran' diû gini'ín Ma̱'an si-Señoj ni̱ hua ne' ña̱an riñânj; dadin' ni̱kïnj ra'á ne' huà'àj, ni̱ si̱ guyu'huí mánj.
44002026	Rayi'î dan ni̱ hua̱ dïn'ïnj ruhuâ nimânj, ni̱ ganahuin nìhià' ruhuâj ni̱ gachrâ chra'a, ni̱ daran' diû gànà'huì si gu̱ru̱gûñu'unj Ma̱'an si-Señoj ñùnj.
44002027	Dadin' si̱ gudunâj Ma̱'ân rè' ma̱'an nimânj ñan màn nej nîman, ni̱ si̱ ga'nï̂nj Ma̱'ân rè' si gi̱ri̱'hiuj nneè kú.
44002028	Ni̱ gidigân Ma̱'ân rè' chrej gàchè nga gané riñan hio'óo; ni̱ ûta ganahuin nìhià' ruhuâj gi'hiaj Ma̱'ân rè' dadin' nne Ma̱'ân rè' ngàj na̱nj ánj.
44002029	’Gu̱nïn nej suj di̱nï̂nj, dadin' ga'min nî'nï̀n rayi'î sachij David riñan nej suj, dadin' gahui' sô' ni̱ gachin' nej sij nneè kú sô', ni̱ ni'in' nê' ñan nngaj nneè kú sô' nda gui hia̱j.
44002030	Sani̱ David huin sí gataj dàj ga̱huin, ni̱ ga' ni'in sô' si Ma̱'an Ña'anj an gataj si yàngà' hia nï̀n' ga̱na̱chinika, siganï̂nj nej da'ní sô' Ma̱'an Cristo guendâ ga̱ne gi̱nikaj sunj ñan gane sô' gi̱nikaj su̱n sô'.
44002031	Ni̱ àsìj diû dânj ni̱ gà' ni'in David si gànà'nï̀nj Ma̱'an Cristo, ni̱ ga'min sô' si hua̱ ni̱ña̱n si gàhuì' Ma̱'an Cristo sani̱ ga̱na̱'nïn siganï̂nj nej nîman, ni̱ si̱ giri'hiuj nneè ku mánj.
44002032	Ni̱ daran' nê' gini'in si gana'nï̂nj Ma̱'an Jesús gi'hiaj Ma̱'an Ña'anj an.
44002033	Huê danj, ni̱ ginika Ma̱'an Jesús ga'an ni̱ gunej ra'a ne' huà'aj, ni̱ huê Ma̱'an ga'hui' Espíritu Santo ra̱'a Ma̱'an Jesús, hia̱j ni̱ Ma̱'an Jesús ga'nḯn ga'na' Ma̱'an Espíritu Santo riñan nê'.
44002034	Dadin' gà' ni'în' si sê David gahui ga'anj yàtà'a mánj; dadin' gataj sij: Gataj Ma̱'an Ña'anj an gu̱nïn si-Seño ma'án: “Ganê sò' ra'á ne' huà'àj,
44002035	nda gùchrù gi̱ngaj nej sí gunïn' ngà' riki dakót.”
44002036	’Ni̱ gini'in daran' nej suj nne, ruhuâ yuman' Israel, si Ma̱'an Jesús dunikò' nej suj riñan rugutsìi, ni̱ gi'hiaj Ma̱'an Ña'anj an si ga̱huin Señor ni̱ ga̱huin Ma̱'an Cristo riñan daran' nej guiì màn ruhuâ yumiguìi.
44002037	Ni̱ nga gunïn daran' nej guiì nej nuguan' nânj, ni̱ ûta gahuin ruhuâ ninj ngà nda ruhuâ nimân ninj, ni̱ gataj ninj riñan Pedro ngà riñan a'ngô nej sí gidigân si-nùguàn' Ma̱'an Ña'anj an: —Nùnj huin si gi̱'hiaj nej ñûnj ni̱ ga̱'hue gi̱nikaj Ma̱'an Ña'anj an nimân nìko rayi'î si-ga̱kïn' nej ñûnj rà'aj di̱nï̂nj.
44002038	Ni̱ gataj Pedro: —Nànìkàj ruhuâ nej suj rayi'î si-ga̱kïn' nej suj, ni̱ gàtà' nne da' go'ngo̱ nej suj ngà siyu̱gui Ma̱'an Jesucristo da'nga ni̱ ga'hue gi̱nikaj Ma̱'an Ña'anj an nimân nìko rayi'î si-ga̱kïn' nej suj; ni̱ ga̱'hue ga̱na̱huin ra̱'a nej suj Ma̱'an Espíritu Santo.
44002039	Dadin' gà' gataj Ma̱'an Ña'anj an si ri̱kij Ma̱'an Espíritu Santo ga̱ne ngà nej suj, ni̱ huê danj na̱nj ga̱ne ngà nej da'ní nej suj, ni̱ huê danj na̱nj ga̱ne ni̱ gi̱'hia ga̱na̱ni̱n daran' nej guiì màn nï̀n' gàchrà' ruhuâ yimiguìi.
44002040	Ni̱ duna'nga Pedro ni̱ ga'min sô' riñan nej guiì màn hiuj dânj, ni̱ gataj sô': —Akï̂n si ga̱'na̱' nej suj riñan Ma̱'an Ña'anj an ni̱ gi̱'hia si ga̱na̱ni̱n nej suj riñan sañun gà' hua̱ yu̱gui ga̱na̱huin ra̱'a nej guiì kï̱j huaa.
44002041	Huê danj ni̱ guyumân ruhuâ nej guiì ni'in ninj si-nùguàn' Ma̱'an Ña'anj an ni̱ gata' nne ninj, ni̱ huà'nï̀nj mîn ninj huin; ni̱ ganakaj dugui' ninj ngà nej dinï̂nt.
44002042	Ni̱ guyumân ruhuâ ninj ni'in ninj nej nuguan' gidigân nej sô' ga'anj gi̱di̱gân si̱nï̱n si-nùguàn' Ma̱'an Ña'anj an, ni̱ hua̱ nùguàn'àn ruhuâ daran' ninj, ni̱ yâ nùguàn'àn daran' ninj, ni̱ màn nùguàn'àn ninj a'min ninj ngà Ma̱'an Ña'anj an.
44002043	Ni̱ ga'na' sa yu'hui'i riñan daran' nej guiì; ni̱ ûta nìko hua sa gi'hiaj nej sí gidigân si̱nï̱n si-nùguàn' Ma̱'an Ña'anj an ni̱ ûta hua nej da'nga'a gi'hiaj nej sô'.
44002044	Ni̱ hua̱ nùguàn'àn ruhuâ daran' nej sô' guyumân ruhuâ ni'in si-nùguàn' Ma̱'an Ña'anj an, ni̱ guruguñu'unj nej sô' sa gàchin riñan 'ngo̱ ni̱ a'ngô nej dugui' nej sô';
44002045	ni̱ gudu'huêj nej sô' do'ó nej sô' ngà nej sa hua̱ riñan nej sô', ni̱ gunuchra' da̱'a̱j nej sô' nej rasu̱n dânj, dàj gachîn ma̱'an riñan da' go'ngo̱ nej sô'.
44002046	Ni̱ hua̱ gu̱ña̱n ruhuâ nej sô' ni̱ nitaj si giyichin' ruhuâ nej sô' guendâ ga̱'a̱nj nej sô' nûhui, ni̱ huê danj na̱nj gida'a nej sô' si-sena Ma̱'an Señor, ni̱ nda nìhià' chre hua ruhuâ nej sô' ni̱ ya nùguàn'àn nej sô' ngà nej dugui' nej sô'.
44002047	Ni̱ ga'min hue'ê nej sô' yi'î Ma̱'an Ña'anj an, ni̱ huê danj na̱nj ga'min hue'ê nej guiì yùmàn'an rayi'î nej sô'. Ni̱ da' gui ni̱ ga'nḯn Ma̱'an Ña'anj an ga'na' nej guiì gananikàj ruhuâ rayi'î si-ga̱kïn' ñan màn nej sij.
44003001	Ni̱ 'ngo̱ aga' huà'nï̀nj ïn huaj nùguàn'àn Pedro ngà Juan ñan nne nuhuî nìko guendâ ga̱'mi̱n nguèj sô' ngà Ma̱'an Ña'anj an, dadin' orâ dânj ganara'hui' nej judío guendâ ga̱'mi̱n nej sô' ngà Ma̱'an Ña'anj an.
44003002	Ni̱ ni̱ka̱j nej síi ga'na' nej sô' 'ngo̱ sí na'huej ga̱che̱ dadin' àsìj ga'nga sô' na'hue ga̱che̱ sô', ni̱ daran nej gui guchruj nej sij nngaj sí dânj ñan nu̱n riñan rahue' gù'nàj sa nìhià'a, ni̱ nngaj sô' hiuj nânj gachín sô' karida riñan nej guiì gatûj ruhuâ nuhuî nìko.
44003003	Ni̱ nga gini'in sí nânj, si hua̱j ga̱tu̱ Pedro ngà Juan ruhuâ nuhuî nìko, ni̱ gachín nì'hiaj sô' si gà'huì' Pedro ngà Juan san'anj an riñan sô'.
44003004	Ni̱ ûta hue'ê ga'nḯn ñan, Juan ngà Pedro riñan sí nânj, ni̱ gataj Pedro gu̱nïn sô': —Gi̱ni'hiaj sò' riñan nguèj ñûnj àj nï̂n.
44003005	Hiô' ni̱ ûta hue'ê gini'hiaj sí dânj riñan nguèj sij, dadin' ànà'huìj sô' ga̱na̱huin ra̱'a sô' 'ngo̱ rasu̱un gà'huì' Pedro ngà Juan.
44003006	Sani̱ gataj Pedro gu̱nïn sô': —Nitaj si ni̱ka̱ san'anj plata ngà san'anj oro rìkìj ra'â', sani̱ rìkìj sa ni̱ka̱ riñan' râj; ni̱ ngà siyu̱gui Ma̱'an Jesús 'na̱' yuman' snà'ànj Nazaret, ni̱ ga̱na̱chî sò' ni̱ ga̱che̱ râj.
44003007	Ni̱ gida'a Pedro ra'a ne' huà' sí dânj ni̱ ganachi ni̱ka̱j sô' sí dânj; ni̱ orâ danj ni̱ ganahuin nùkuaj nguèj sirùhuìj sí dânj ngà nguèj dakó sô';
44003008	ni̱ huêj sô', ni̱ ganikïn' ga̱hia sô' ni̱ gaché sô'; ni̱ gatûj sô' ruhuâ nuhuî nìko ngà Pedro ni̱ ngà Juan, huêj sô' ni̱ ga'min hue'ê sô' yi'î Ma̱'an Ña'anj an.
44003009	Ni̱ gini'in da' hua̱ gè yuman'an aché sí dânj ni̱ gini'in nej guiì si ga'min hue'ê sô' yi'î Ma̱'an Ña'anj an.
44003010	Ni̱ nani'in nej sô' si sí nânj huin sí nne gachín karida riñan nûhui nìko, ñan nu̱n rahue' gù'nàj sa nìhià'a; ni̱ ûta gahuin ña̱'anj ruhuâ nej guiì màn hiuj dânj ni̱ guyu'hui' ninj nga gini'in ninj sa gahuin hiuj dânj.
44003011	Ni̱ àrà'huè' ran sí ga̱na̱huin dânj Pedro ngà Juan, ni̱ ûta gahuin ña̱'anj, ruhuâ daran' nej guiì yùmàn'an, ni̱ nara'hui ninj ñan nu̱n rahue' gù'nàj Salomón dadin' hiuj dânj nikïn' Pedro ngà Juan.
44003012	Ni̱ gini'in Pedro si nara'hui' nej guiì rigìi hiuj dânj, ni̱ gataj sô' gu̱nïn nej guiì dânj: —Nej suj huin Israelita. Nùnj huin saj ni̱ gahuin ña̱'anj ruhuâ nej suj rayi'î sa gahuin nânj rà'aj. Nùnj huin saj ni̱ ga'nḯn ñan nej suj riñan nej ñûnj, ni̱ ganï̂n ruhuâ nej suj si nej ñûnj gi'hiaj ga'hue gaché si nânj rà'aj.
44003013	Ña'anj nìkò' sachij Abraham, ni̱ sachij Isaac, ni̱ sachij Jacob, ni̱ huej huin Ña'anj nìkò' nê', ni̱ huê Ma̱'an huin sa nagi'hiaj nìko Ma̱'an Jesús, ni̱ nej suj naga'hui' Ma̱'an Jesús guendâ da̱gahui' nej sí romano ni̱ nga gataj Pilato si gà'nï̀nj ra'a sô' Ma̱'an Jesús ni̱ nun ga̱'hue̱j nej suj mánj.
44003014	Sani̱ nun ga̱'hue̱j nej suj ga̱na̱huin ra̱'a nej suj Ma̱'an sa gèe ni̱ Ma̱'an sa gi'hiaj sa Ni̱ka̱a, ni̱ gachín nì'hiaj nej suj si ga̱hui̱ sí dagahui' guiì ruhuâ dukuâ ga'a.
44003015	Ni̱ dagahui' nej suj Ma̱'an sa gi'hiaj ga̱na̱huin nì'nà' nej guiì, ni̱ huê Ma̱'an huin sa gana'nï̂nj siganï̂nj nej nîman gi'hiaj Ma̱'an Ña'anj an, ni̱ nej ñûnj huin nej sí gini'in dàj giran'anj.
44003016	Ni̱ guendâ guyumân ruhuâ nej ñûnj ni'in nej ñûnj siyu̱gui Ma̱'an Jesús, ni̱ rayi'î dan ni̱ ganahuin hue'ê nneè kú sí ni̱kï̱n' gini'hiaj nej suj hiuj nânj.
44003017	’Di̱nï̂nj sani̱ ni'ín si nun ga̱ra̱n da'nga' ruhuâ nej suj màn yuman' Israel sa gi'hiaj nej suj, ni̱ huê danj na̱nj nun gi̱ni̱'in da'nga' nej sí ni̱ka̱j su̱n riñan nej suj sa gi'hiaj nej sô'.
44003018	Sani̱ gà' gataj Ma̱'an Ña'anj an, nga garânj sunj ga'min nej sô' gataj dàj gahuin, si hua̱ ni̱ña̱n si gi̱ran' sa̱ñu̱n si-Cristo Ma̱'an.
44003019	Huê danj ni̱ nànìkàj ruhuâ nej suj rayi'î si-ga̱kïn' nej suj ni̱ na̱du̱na̱ nej suj ma̱'an nej suj, da'nga ni̱ ga'hue gànàrë̀' si-ga̱kïn' nej suj. Ni̱ ga̱'hue ga̱'na̱' nej suj riñan Ma̱'an Señor ni̱ ga̱na̱ra̱n ruhuâ nej suj.
44003020	Dadin' àsìj si̱nï̱ïn ni̱ gà' gi'hiaj yu̱gui ni̱ gà'nïn ga̱'na̱' Ma̱'an Jesús, ni̱ rayi'î dan guyumân Ma̱'an Jesús.
44003021	Ni̱ hua̱ ni̱ña̱n si ga̱ne Ma̱'an Jesucristo yàtà'a nda gui ga̱na̱huin nàkà daran' nej sa màn riñan hio'óo, dadin' huê danj gà' gataj Ma̱'an Ña'anj an du'hua nej sô' gataj dàj ga̱huin nej sô' gimân diû ri̱ki.
44003022	Dadin' gataj Moisés gunïn nej sachij gimân diû ri̱ki: “Ma̱'an Señor huin Da'anj nej suj ga̱na̱chi ni̱ka̱j 'ngo̱ sô' gànàtà' dàj ga̱huin siganï̂nj nej dinḯn nej suj, dàj rûn' gi'hia ngàj; ni̱ gu̱nïn nej suj daran' nej nuguan' ga̱'mi̱n sô';
44003023	ni̱ daran' ma̱'an nimân nej guiì nun gu̱nïn sa ga'min sô' gataj dàj gahuin, ni̱ si̱ ga'hue ga̱huin yiñán ninj ñan nne Ma̱'an Ña'anj an gà' mánj. Huê dànanj gataj Moisés.”
44003024	’Daran' nej sô' gataj dàj ga̱huin àsìj gayi'ij ngà Samuel ga'na' ne' ña̱an, ni̱ ga'min nej sô', ni̱ gataj nej sô' dàj ga̱huin rayi'î nej gui nânj.
44003025	Nej suj huin da'ní nej sô' gataj dàj gahuin, dadin' huê danj gà' guchi' Ma̱'an Ña'anj an 'ngo̱ du'hua ngà rej nê', ni̱ gata gu̱nïn sachij Abraham: “'Ngo̱ nej da'nít ni̱ ûta hue'ê hua sa gi̱'hia ngà daran' nej guiì màn ruhuâ yumiguìi.”
44003026	Hia̱j ni̱ gi'hiaj Ma̱'an Ña'anj an si gànà'nï̀nj Da'nin siganï̂nj nej nîman, ni̱ ga'nïn ga'na' Da'nin guendâ na̱gi̱'hiaj hue'ej nej suj, si na̱du̱na̱ nej suj ma̱'an nej suj riñan nej sa kï̱j gi'hiaj nej suj na̱nj ánj.
44004001	Ni̱ nga nï̀n' a'min nej sij si-nùguàn' Ma̱'an Ña'anj an riñan nej guiì yùmàn'an, huê danj ni̱ ga'na' nej rej huin ña̱an ngà sí a'nïn' riñan nej sí ni̱kï̱n' dugumîn riñan nûhui nìko, huê danj na̱nj ga'na' yi'nïn' nej sí saduseo ñan ni̱kï̱n' nej sij.
44004002	Ni̱ ûta gina'an ruhuâ nej sô' guendâ gidigân nej sij si-nùguàn' Ma̱'an Ña'anj an riñan nej guiì yùmàn'an, rayi'î guendâ gataj nej sij si gana'nï̂nj Ma̱'an Jesús siganï̂nj nej nîman.
44004003	Ni̱ gida'a nej sij Pedro ngà Juan, ni̱ gachrîj nej sij dukuâ ga'a nguèj sô' dadin' gà' ginìn gui dânj ni̱ gane nguèj sô' dan hua̱ gè ñan' dânj dukuâ ga'a ni̱ giri nej sij nguèj sô' dukuâ ga'a nda garanga' a'ngô gui.
44004004	Sani̱ ûta gà'ì nej guiì gunïn si-nùguàn' Ma̱'an Ña'anj an, ni̱ guyumân ruhuâ ninj ni'in ninj Ma̱'an Ña'anj an; ni̱ da'nga 'ngo̱ si ùn'ùn' mîn huin nej guiì guyumân ruhuâ ginikò' rukû Ma̱'an Jesús.
44004005	Ni̱ a'ngô gui dânj, ni̱ ganahuin chre̱' nej sí ni̱ka̱j suun, ni̱ nej síchìj achij i ni̱ ngà nej sí chru̱n ley,
44004006	ni̱ ganahuin chre̱' nej rej huin ña̱n nï̀n' gù'nàj, Anás, Kaifás, Juan ni̱ Alejandro, ni̱ daran' nej dùguì' nej rej.
44004007	Ni̱ ganï̂n nej sô' danï̱n nguèj sij, ni̱ gachín na'anj nej sô' nguèj sij ni̱ gataj nej sô': —Ahuin si riki sun nânj, ni̱ ahuin ngà siyu̱gui, gi'hiaj nguèj suj dànanj rà'aj.
44004008	Hiô' ni̱ nda nìchra chre, nun Ma̱'an Espíritu Santo ruhuâ nimân Pedro, ni̱ gayi'ì sô' ni̱ gataj sô': —Nej suj nej sí ni̱ka̱j su̱n riñan yuman'an, ni̱ nej suj nej síchìj achij màn ruhuâ yuman' Israel.
44004009	Ni̱ gachín na'anj nej suj nguèj ñûnj rayi'î sí a'nan' ngà nneè kú, dadin' gà' ganahuin sà' nneè kú sô',
44004010	ni̱ ga' gini'in daran' nej suj dàj gahuin, ni̱ gini'in daran' nej guiì màn yuman' Israel, si ngà siyu̱gui Ma̱'an Jesús 'na̱' yuman' Nazaret, Ma̱'an sa dunikò' nej suj riñan rugutsìi ni̱ Ma̱'an sa gana'nï̂nj siganï̂nj nej nîman gi'hiaj Ma̱'an Ña'anj an, ni̱ huê Ma̱'an gi'hiaj ganahuin sí ni̱kï̱n' gini'hiaj nej suj dânj.
44004011	Ni̱ gi'hiaj nej suj, dàj rûn' gi'hiaj nej sí gi'hiaj hue'e, dadin' gudunâj nej sô' 'ngo̱ hiëj ganï̂n ruhuâ nej sô' si nitaj si ni'ñan, sani̱ hiëj gunâj dânj, huej huin hiëj nìko nne sikûj hue'e.
44004012	Ni̱ nitaj si hua̱ a'ngô sa gi̱'hiaj ga̱na̱ni̱n nê' gà' mánj; dadin' nitaj a'ngô siyu̱gui hua riki yàtà'a, rikî Ma̱'an Ña'anj an, si gi̱'hia ga̱na̱ni̱n' mánj.
44004013	Ni̱ ni'hiaj nej sí dânj si nitaj si yu'hui' Pedro ngà Juan ga̱'mi̱n nguèj sô', ni̱ ni'in sà' nej sij si nitaj si chru̱n nguèj sô', ni̱ ûta gahuin ña̱'anj ruhuâ nej sij, sani̱ ganani'in nej sij si gaché nguèj sô' ngà Ma̱'an Jesús.
44004014	Ni̱ gini'in nej sij si ni̱kï̱n' sí ganahuin sà' nneè kú dânj ngà Pedro ni̱ ngà Juan, ni̱ nitaj a'ngô nuguan' ga̱'hue gìrì' nej sij ga̱'mi̱n nej sij gà' mánj.
44004015	Hiô' ni̱ ga'nïn' nej rej suun si ga̱hui̱ nej sij ga̱'a̱nj nej sij ne' ye̱' ñan màn yi'nïn' nej sí ni̱ka̱j suun, ni̱ gayi'ì nej sô' ni̱ ganarïsna'anj nej sô' siganï̂nj nej ma̱'an nej sô',
44004016	ni̱ gataj nej sô': —Nùnj huin si gi̱'hiaj nê' ngà nej sí nânj rà'aj. Dadin' yàngà' ni̱ ganahuin 'ngo̱ sí a'nan'an gi'hiaj nej sô', ni̱ gini'in daran' nej guiì màn yuman' snà'ànj Jerusalén sa gahuin, ni̱ si̱ ga'hue ga̱ta̱j nê' si sê danj gahuin mánj.
44004017	Sani̱ guendâ, si̱ gaya'nï̀n doj nej nuguan' gidigân nej sij riñan nej guiì yùmàn'an, ni̱ na̱gi̱'hiaj ha̱i̱ nê' sisi̱ si̱ ga'min nej sij riñan nej guiì siyu̱gui Jesús gà' mánj.
44004018	Ni̱ gakḯn nej sij nguèj sô', ni̱ duyu'hui' nej sij ni̱ nagi'hiaj ha̱i̱ nej sij si gà' 'ngo̱ si̱ garânj sun nej sô' siyu̱gui Ma̱'an Jesús nga ga̱'mi̱n nej sô'.
44004019	Sani̱ nanikàj Pedro ngà Juan ni̱ gataj nguèj sô': —Ni'hiaj nej suj si dùgùnàj huaj riñan Ma̱'an Ña'anj an si gà' si̱nï̱n da̱gahuin nej ñûnj riñan nej suj gà' da' riñan Ma̱'an Ña'anj an;
44004020	dadin' si̱ ga'hue gu̱du̱naj nej ñûnj guendâ ga̱'mi̱n nej ñûnj sa gini'in nej ñûnj ngà sa gunïn nej ñûnj mánj.
44004021	Huê danj ni̱ nagi'hiaj ha̱i̱ sta'u nej sij riñan nej sô' ni̱ gana'nḯn ra'a nej sij nej sô', ni̱ nun gìrì' nej sij sa ga̱chru̱n nej sij guendâ gà'huì' nej sij kastîgu nej sô', dadin' yu'hui' nej sij ni'in nej sij nej guiì yùmàn'an; dadin' daran' ninj ga'min hue'ê rayi'î Ma̱'an Ña'anj an ngà rayi'î sa gahuin,
44004022	dadin' gachîn riñan hio' huìj xia, huaj sí ganahuin hue'ê nneè kú dânj.
44004023	Ni̱ nga giri nej sí dânj nguèj sij dukuâ ga'a, ni̱ ga'anj nguèj sij ñan nne nej sí ni̱ka̱j dugui' ngà nguèj sij ni̱ ganata' nguèj sij dàj gataj nej rej huin ña̱an ni̱ dàj gataj nej síchìj achij i gunïn nguèj sij.
44004024	Ni̱ nga gunïn nej sô' nej nuguan' ganata' nguèj sij, ni̱ gachín nì'hiaj nùguàn'àn nej sij riñan Ma̱'an Ña'anj an, ni̱ gataj nej sij: —Huê Ma̱'ân rè' huin Ma̱'an Señor ni̱ka̱j sun nìko, ni̱ huê Ma̱'ân rè' huin Ma̱'an Ña'anj gi'hiaj yàtà'a ngà hio'óo, nne ña̱'a̱nj ni̱ daran' nej sa màn ruhuâ nnee;
44004025	ni̱ garânj sun Ma̱'ân Espíritu Santo ni̱ ga'min David ni̱ gataj sô': Nùnj huin saj ni̱ ûta huin du'hua nej guiì, ni̱ ganï̂n ruhuâ ninj rayi'î nej sa nitaj si ni'ñanj an rà'aj.
44004026	Ni̱ ganahuin chre̱' nej rey ni̱ka̱j sun riñan hio'óo, ni̱ ganahuin chre̱' nej sí a'nïn'ïn ni̱ gu̱ña̱n guchi' nej sô' 'ngo̱ du'hua, guendâ si̱ ganahuin ra̱'a nej sô' Ma̱'an Ña'anj an, ni̱ si̱ ganahuin ra̱'a nej sô' si-Cristo Ma̱'an Ña'anj an. Huê dànanj ga'min David.
44004027	’Dadin' yàngà' hia nï̀n' ni̱ ganakaj dugui' Herodes ngà Poncio Pilato, ni̱ nej sí màn yuman' Roma, ni̱ nej sí Israelita màn ruhuâ yuman' snà'ànj nânj, guendâ dagahui' nej sô' Ma̱'an Cristo, Ma̱'an sa ganagui Ma̱'ân rè' ga̱huin Rey riñan nej ñûnj.
44004028	Ni̱ huê dànanj ga̱huin da'nga ni̱ gisîj nuguan'an, dàj rûn' ganï̂n ruhuâ Ma̱'an Ña'anj an àsìj nâ.
44004029	Señor, hia̱j ni̱ gi̱ni'hiaj Ma̱'ân rè' dadin' a'min hu̱e nej sij riñan nej ñûnj, ni̱ gurugû'ñunj Ma̱'ân rè' rukû nej ñûnj ni̱ si̱ guyu'hui' nej ñûnj ga̱'mi̱n nej ñûnj si-nùguàn' Ma̱'ân rè' riñan nej guiì mánj,
44004030	gu̱ru̱gûñu'unj Ma̱'ân rè' si ga̱na̱huin nej guiì gi̱'hiaj nej ñûnj, ni̱ nda nanè chre gi̱yi̱ne̱ si-yì'ì ninj ni̱ huê danj ga̱ nej da'nga'a gi̱'hiaj nej ñûnj, hiô' ni̱ ga̱'mi̱n hue'ê nej guiì rayi'î Ma̱'ân Jesús, dadin' huej huin sa ga'na' gu̱na̱nj gi̱tsî riñan Ma̱'ân rè'.
44004031	Ni̱ nga gisîj ga'min nej sij ngà Ma̱'an Ña'anj an, ni̱ ga'huij ñûn ñan màn sij; ni̱ nda gachra chre ruhuâ nimân nej sij ginun Ma̱'an Espíritu Santo, hiô' ni̱ nitaj si guyu'hui' nej sij ga̱'mi̱n nej sij si-nùguàn' Ma̱'an Ña'anj an gà' mánj.
44004032	Ni̱ hua̱ gu̱ña̱n ruhuâ nej guiì rìgì guyumân ruhuâ ni'in Ma̱'an Jesús ni̱ hua̱ gu̱ña̱n ruhuâ ma̱'an nimân ninj; ni̱ gà' si 'ngo̱ nej guiì dânj nitaj si taj si si-'hiaj 'ngo̱ rïn ninj huin nej sa hua̱ riñan ninj, ni̱ taj ninj si si-'hiaj daran' ninj huin nej rasu̱n hua̱ riñan da' go'ngo̱ ninj.
44004033	Ni̱ nitaj si yu'hui' nej sij gi̱di̱gân nej sij ni̱ gànàtà' nej sij si hia nï̀n' gana'nï̂nj Ma̱'an Jesús siganï̂nj nej nîman, ni̱ ûta gi'hiaj su̱nu̱j Ma̱'an Ña'anj an ngà nej sij.
44004034	Ni̱ nitaj gà' si 'ngo̱ nej sí ran' àko hua siganï̂nj nej sij; dadin' daran' nej sí hua̱ do'ó ngà dukuâ ni̱ nadu'huej nej sô', ni̱ ni̱ka̱j nej sô' san'anj gahuin du'hue nej rasu̱n dânj ga'na' nej sô',
44004035	ni̱ ga'hui' nej sô' san'anj dânj ra'a nej sô' ga'anj gi̱di̱gân si̱nï̱n si-nùguàn' Ma̱'an Ña'anj an; ni̱ gunuchra' da̱'a̱j nej sô' san'anj dânj ni̱ ga'hui' nej sô' dàj gachín ma̱'an riñan da' go'ngo̱ nej dugui' nej sô'.
44004036	Ni̱ huê danj na̱nj gi'hiaj José sô' dugû'nàj nej sij Bernabé ni̱ gudu'huêj sô' si'hiaj sô', (ni̱ Bernabé ruhuaj ga̱ta, sí nagi'hiaj nùkuaj ruhuâ nê') ni̱ levita huin sô' ni̱ ga'nga sô' riñan hio'ó Chipre,
44004037	ni̱ hua̱ 'ngo̱ do'ó sô', ni̱ gudu'huêj sô' hio'ó dânj, ni̱ ni̱ka̱j sô' ga'na' sô' san'anj gahuin du'hue do'ó sô' ni̱ naga'hui' sô' ra'a nej sí ga'anj gi̱di̱gân si̱nï̱n.
44005001	Sani̱ hua̱ 'ngo̱ sí dânj ni̱ gù'nàj sô' Ananías, ni̱ Safira huin nika sô', ni̱ gudu'huêj nguèj ni̱ka̱ sô' 'ngo̱ do'ó nguèj ni̱ka̱ sô'.
44005002	Ni̱ ga'min gu̱ña̱n nguèj ni̱ka̱ sô', ni̱ gida'a nguèj sô' san'anj gahuin du'hue do'ó nguèj sô', ni̱ man do̱j san'anj an naga'hui' nguèj sô' ra'a nej sí ga'anj gi̱di̱gân si̱nï̱n si-nùguàn' Ma̱'an Ña'anj an.
44005003	Ni̱ gataj Pedro: —Ananías nùnj huin saj ni̱ guyumân ruhuâ' gi'hiaj sichre, ni̱ gachrîj huì' san'anj an gahuin du'hue do'ót, ni̱ ganï̂n ruhuâ' si ga̱'hue gi̱di̱gañu'unj Ma̱'an Espíritu Santo na̱nj nînj.
44005004	Ni̱ sê do'ôt huin hio'ó dan ra̱' saj ûn', ni̱ si gudu'huêj' ni̱ sê si-sa̱n'a̱nj huin san'anj dan ra̱' saj ûn'. Nùnj huin saj ni̱ guyumân ruhuâ' ni̱ gi'hiâ' dànanj rà'aj. Sê riñan nej ñûnj gidigañu'unj mánj, riñan Ma̱'an Ma̱'an Ña'anj an gidigañu'unj na̱nj ánj.
44005005	Ni̱ nga gunïn Ananías nej nuguan' nânj, ni̱ ganatûj sô' ga'anj sô' ni̱ orâ chre ni̱ gahui' sô'. Ni̱ ûta guyu'hui' nej guiì gunïn dàj gahuin.
44005006	Huê danj ni̱ ga'na' nej sí ña̱n màn hiuj dânj, ni̱ duri'ñânj nej sô' atsîj i yichrá sí gahui' dânj, ni̱ giri nej sô' ne' ye̱' hue' dânj, ni̱ ga'anj ga̱chi̱n' nej sô'.
44005007	Ni̱ gachîn da'nga 'ngo̱ si huà'nï̀nj ora, ni̱ guyumân Safira huin nika Ananías ruhuâ hue' dânj, sani̱ nun gi̱ni̱'in ñûn' nùnj huin si gahuin.
44005008	Hiô' ni̱ gataj Pedro: —Ga̱ta̱j hia sò', si huê dànanj huin du'hue hio'ó gudu'huêj nguèj nikaa râj. Ni̱ gataj yugûn' dânj: —Huê dan huin du'huej na̱nj ánj.
44005009	Ni̱ gataj Pedro gunïn ñûn': —Nùnj huin saj ni̱ ga'min gu̱ña̱n nguèj nikaa ni̱ ganï̂n ruhuâ nguèj e' gi̱di̱gañu'unj nguèj e' Ma̱'an Espíritu Santo rà'aj. Hia̱j gunumân nej sí ña̱n ga'anj gàchìn' nikat, ni̱ akuan' nï̱n ni̱ ga̱'a̱nj gàchìn' nej sij sò' na̱nj ánj.
44005010	Ni̱ orâ chre ni̱ ganatûj yugûn' dânj ñan ni̱kï̱n' Pedro ni̱ gahui' ñûn'; ni̱ gatûj nej sí ña̱an ruhuâ hue' dânj; ni̱ ganachi nikaj nej sô', ni̱ ga'anj gàchìn' nej sô' yugûn' dânj ñan nngaj nika ñûn'.
44005011	Ni̱ guyu'hui' daran' nej guiì nìkò' rukû Ma̱'an Jesús, ni̱ huê danj na̱nj guyu'hui' daran' nej guiì gunïn dàj gahuin hiuj dânj.
44005012	Ni̱ garânj sun Ma̱'an Ña'anj an nej sô' ga'anj gànàtà' si̱nï̱n si-nùguàn'anj ni̱ nga guta' nej sô' ra'a nej sô' ni̱ ganahuin ûta gà'ì nej guiì a'nan'an ni̱ ûta nìko hua sa gi'hiaj nej sô' ruhuâ yuman'an; ni̱ hua̱ nùguàn'àn ruhuâ daran' nej sij mân nej sij ñan nu̱n riñan rahue' gù'nàj Salomón.
44005013	Ni̱ na'huej ruhuâ a'ngô nej guiì gi̱nikaj dugui' ninj ngà nej sí nìkò' rukû Ma̱'an Jesús; sani̱ ûta hue'ê ga'min nej guiì yùmàn'an rayi'î nej sij.
44005014	Ni̱ da' gui ni̱ guyumân ruhuâ gà'ì nej síi ni̱ gà'ì nej siyànà ni̱ nanikò' nej sij rukû Ma̱'an Jesús.
44005015	Huê danj ni̱ giri nej sij nej guiì a'nan'an ni̱ guchruj nej sij ruhuâ chrej gàchrà' huaj riki yuman'an, ni̱ tàj nej sô' riñan nna nngaj nej sô', ni̱ nngaj nej sô' riñan huée, ni̱ nga gachîn Pedro huaj sô', ni̱ ganahuin nej guiì a'nan'an ñan gachîn si-gàxùn' sô'.
44005016	Ni̱ huê danj na̱nj 'na' ûta gà'ì nej guiì màn nìchrùn' ñan nngaj yuman' snà'ànj Jerusalén, ni̱ ni̱ka̱j ninj ga'na' ninj nej guiì a'nan'an, ni̱ nej guiì giran' sa̱ñu̱n gi'hiaj nej nanè kï̱j huaa; ni̱ ganahuin daran' ninj.
44005017	Huê danj ni̱ ûta gahuin yìkòj ruhuâ rej a'nïn' nï̀n'ïn, ni̱ huê danj na̱nj gahuin yìkòj ruhuâ daran' nej sí saduseo;
44005018	Ni̱ gida'a nej sij nguèj sí ga'anj gi̱di̱gan si̱nï̱n si-nùguàn' Ma̱'an Ña'anj an ni̱ gachrîj nej sij dukuâ ga'a nguèj sô';
44005019	Sani̱ nga nne nguèj sij ruhuâ dukuâ ga'a, ni̱ ruhuâ ña̱n' mánj ni̱ ga'anj gànà'nï̀nj ángel riñan nej rahue' nu̱n riñan dukuâ ga'a, ni̱ girij ne' ye'e nguèj sij ni̱ gata gu̱nïn nguèj sij:
44005020	—Ga̱'a̱nj nguèj suj ruhuâ nuhuî nìko ni̱ ga̱nikïn' nguèj suj hiuj dânj, ni̱ gànàtà' nguèj suj nuguan' ga̱'hue gi'hiaj ga̱na̱huin nì'nà' nej guiì.
44005021	Ni̱ nga gunïn nguèj sij nej nuguan' nânj, ni̱ hua ni̱gan' ni̱ gatûj nguèj sij ruhuâ nûhui nìko ni̱ gidigân nguèj sij si-nùguàn' Ma̱'an Ña'anj an riñan nej guiì. Huê danj ni̱ nagi'hiaj chre' rej a'nïn' nï̀n'ïn nej sí ni̱ka̱j dugui' ngà sô', ni̱ huê danj na̱nj nagi'hiaj chre̱' sô' yi'nïn' nej sí ni̱ka̱j sun riñan yuman'an ngà daran' nej síchìj achij huin da'ní Israel, ni̱ ga'nḯn nej sô' si ga̱'a̱nj gi̱ri̱ nej policia Pedro ngà Juan ruhuâ dukuâ ga'a.
44005022	Sani̱ nga guchi' nej sí dugumîn nûhui ñan nne dukuâ ga'a, ni̱ nitaj Pedro ngà Juan 'nïnj ruhuâ dukuâ ga'a ganari' nej sô'; huê danj ni̱ nanikàj nej sô' ni̱ ga'anj gànàtà' nej sô' riñan rej a'nïn'ïn,
44005023	Ni̱ gataj nej sô': —Yàngà', ni̱ nda hue'ê chre hua rán riñan dukuâ ga'a ganari' nej ñûnj, ni̱ huê danj nanj ni̱kï̱n' nej policia dugumîn nej sô' ne' ye̱' riñan dukuâ ga'a; sani̱ nga gana'nï̂nj nej ñûnj riñan dukuâ ga'a, ni̱ nitaj gà' si 'ngo̱ nguèj sij 'nïnj ne' rùhuàa ganari' nej ñûnj gà' mánj.
44005024	Ni̱ nga gunïn rej a'nïn' nï̀n'ïn ni̱ huê danj na̱nj gunïn sí a'nïn' riñan nej sí ni̱kï̱n' dugumîn riñan nuhuî nìko, ni̱ nej rej huin ña̱an, ni̱ gurugui' chì' ruhuâ nej sô' rayi'î nej sa gahuin.
44005025	Sani̱ guyumân 'ngo̱ sí dânj, ni̱ gataj sô': —Nej sí gachrîj nej suj dukuâ ga'a nikïn' gidigân ruhuâ nûhui, riñan nej guiì yùmàn'an na̱nj ánj.
44005026	Huê danj ni̱ ga'anj sí a'nïn' riñan nej sí dugumîn nûhui nìko ngà nej sí dugumîn nuhuî nìko, ni̱ ginikaj nej sô ga'na' nej sô' Pedro ngà Juan riñan junta sani̱ nun gi̱'hiaj hu̱e nej sô' ngà nguèj sij, dadin' yu'hui' nej sô' si ga̱rru̱n nej guiì yùmàn'an hiëj nej sô'.
44005027	Ni̱ ginikaj nej sij ga'na' nej sij nguèj sô', ni̱ naga'hui' nej sij nguèj sô' ra'a yi'nïn' nej sí ni̱ka̱j su̱n riñan yuman'an, ni̱ gachín na'anj rej a'nïn' nï̀n'ïn nguèj sô' ni̱ gataj nej sí dânj:
44005028	—Sê gà' ûta ga'nïn' su̱n nej ñûnj riñan nguèj suj si si̱ garânj sun nguèj suj siyu̱gui sí dan nga ga̱'mi̱n nguèj suj ûn'. Hia̱j ni̱ gà' 'ngo̱ gachra nï̀n' ruhuâ yuman' snà'ànj Jerusalén gidigân nej suj nej yì'nï̀n' nuguan' dânj, ni̱ ruhuâ nej suj si gànàtà' tun sí dan yichrá nej ñûnj na̱nj nî'.
44005029	Nanikàj Pedro ngà a'ngô nej sô' ga'anj gi̱di̱gân si̱nï̱n si-nùguàn' Ña'anj an ni̱ gataj nej sô': —Ña̱'a̱n huaj si da̱gahuin si̱nï̱n nej ñûnj nuguan' gataj Ma̱'an Ña'anj an gà' da' si da̱gahuin nej ñûnj nuguan' ga̱ta̱j nej síi na̱nj ánj.
44005030	Ma̱'an Ña'anj guyumân ruhuâ rej nej ñûnj gi'hiaj gana'nï̂nj Ma̱'an Jesús siganï̂nj nej nîman, ni̱ huê Ma̱'an huin sa dunikò' nej suj riñan rugutsìi.
44005031	Ni̱ huê Ma̱'an Jesús, huin ganachinikaj Ma̱'an Na̱'anj an ni̱ gunej ra'a ne' huà'aj ni̱ gi'hia si gà'nïnj ni̱ gi̱'hia si ga̱na̱ni̱n nej guiì, ni̱ gi̱'hia si gànànìkàj ruhuâ nej guiì màn Israel rayi'î si-ga̱kïn' ninj, ni̱ gi̱nika nimân nìko rayi'î si-ga̱kïn' ninj na̱nj ánj.
44005032	Ni̱ nej ñûnj huin nej sí gini'in dàj gahuin, ni̱ huê danj na̱nj gini'in Ma̱'an Espíritu Santo, ni̱ ga'hui' Ma̱'an Ña'anj an Ma̱'an Espíritu Santo riñan nej sí dagahuin hue'ê riñanj.
44005033	Ni̱ nga, gunïn nej sí nânj nej nuguan' nânj, ni̱ ûta gina'an ruhuâ nej sô', ni̱ ruhuâ nej sô' da̱gahui' nej sô' nej sij.
44005034	Hiô' ni̱ ganayumàn 'ngo̱ sí fariseo gù'nàj Gamaliel riñan junta dânj, ni̱ huin sô' 'ngo̱ maestrû chru̱n ley, ni̱ ûta nikaj chre̱j nej guiì yùmàn'an ngà sô', ni̱ ga'nïn' sô' suun si gi̱ri̱ nej sij ga̱'a̱nj nej sô' gidigân si̱nï̱n si-nùguàn' Ma̱'an Ña'anj an ne' ye̱'e,
44005035	ni̱ gataj sô' gu̱nïn nej sij: —Nej suj ni̱ka̱j su̱n riñan yuman' Israel, hue'ê ga̱nï̱n ruhuâ nej suj dàj gi'hiaj nej suj ngà nej sí nânj.
44005036	Ga̱na̱nun ruhuâ nej suj dadin' gachín 'ngo̱ diû ni̱ gane 'ngo̱ sí gù'nàj Teudas siganï̂nj nê', ni̱ gataj sô' si huin sô' sí ña̱'a̱n doj riñan nej guiì. Ni̱ ganakaj dugui' 'ngo̱ si ga'ânj sientu nej síi ngà sô', sani̱ nga gahui' sô', ni̱ gaya'nï̀n daran' nej sí dagahuin sa gataj sô', ni̱ nitaj sí dugunïn' rayi'î yi'nïn' dânj gà' mánj.
44005037	Ne' rùkù nga gahui' sí dânj ni̱ ganachi nikaj a'ngô sí gù'nàj Judas sí 'na̱' riñan hio'ó Galilea ma̱'an sô', nej gui nga nagi'hiaj nej sij guenda andaj guiì mân Israel, ni̱ ûta gà'ì yuman'an ginikò' rukû sô'. Sani̱ nga gahui' sô', ni̱ huê danj na̱nj nitaj sí du̱gunïn' rayi'î yi'nïn' dânj gà' mánj.
44005038	Nàrìkìj chrej e riñan nej suj: Ni̱ si̱ garan' ñu'unj nej suj nej sij mánj, ni̱ gà'nï̀nj ra'a nej suj nej sij; dadin' si sa giri raa̱ nej ma̱'an nej sij huin sa gi'hiaj nej sij ni̱ ga̱na̱hui;
44005039	sani̱ si Ña'anj an huin sa gataj si huê danj gi̱di̱gân nej sij, ni̱ si ga'hue gu̱du̱rë' nej suj nej nuguan' ga'min nej sij mánj; dadin' si nuhuij ni̱ ngà Ma̱'an Ña'anj an nun nej suj gunïn' nej suj, ni̱ garânj yina nej sij nuguan' gataj síchìj nânj.
44005040	Huê danj ni̱ gakḯn nej sij ga'na' nej sí ga'anj gi̱di̱gân si̱nï̱n si-nùguàn' Ma̱'an Ña'anj an, ni̱ ne' rùkù nga gisîj duguañun nej sij nej sô', ni̱ nagi'hiaj ha̱i̱ nej sij si si̱ gununâ nej sô' siyu̱gui Ma̱'an Jesús, huê danj ni̱ gana'nḯn ra'a nej sij nej sô'.
44005041	Ni̱ gahui nej sô' ga'anj nej sô' riñan junta hua̱ hiuj dânj, ni̱ ûta ganahuin nìhià' ruhuâ nej sô' rayi'î guendâ giran' sa̱ñu̱n nej sô' rayi'î siyu̱gui Ma̱'an Jesús.
44005042	Ni̱ daran' nej gui, hua'anj nej sij ruhuâ nûhui, ni̱ ruhuâ nej hue'e, ni̱ nitaj àmàn ga'nïn' ruhuâ nej sij guendâ gi̱di̱gân nej sij si-nùguàn' Ma̱'an Jesucristo riñan nej guiì mánj.
44006001	Nej gui dânj, ni̱ ñan ûta gahuin gà'ì nej sí ga'na' gahuin chru̱un, ni̱ ga'min nej sí judío a'min nânj griego rayi'î nej sí a'min nânj hebreo, ni̱ gataj nej sô' si daran' nej gui ni̱ nun gìrì' hue'ê nej siyànà minj judía a'min nânj griego ya̱ ninj.
44006002	Hiô' ni̱ nagi'hiaj chre̱' nej yùhuìj nej sí ga'na' gahuin chru̱n riñan Ma̱'an Jesús daran' nej sí 'na' ga̱huin chru̱n riñan nej sô', ni̱ gataj nej sô' gu̱nïn nej sí dânj: —Nitaj si dùgùnàj huaj si gu̱du̱nâj nê' si-nùguàn' Ma̱'an Ña'anj an, ni̱ gà'huì' sa ya̱ nej guiì mánj.
44006003	Nànà'huì' nej suj chi̱j nej dinï̂nt siganï̂nj nej suj, nej sô' ràyì'ì ga'min hue'ê nej guiì, nej sô' hua̱ nìchra ruhuâ nimân ngà Ma̱'an Espíritu Santo, ni̱ nej sô' ûta hue'ê garânj da'nga' ruhuâ, ni̱ ra'a nej sô' gà'huì' nej suj sun dânj.
44006004	Ni̱ nej ñûnj ginùn huin ga̱'mi̱n ngà Ma̱'an Ña'anj an, ni̱ ginùn huin nej ñûnj gi̱di̱gân nej ñûnj si-nùguàn' Ma̱'an Ña'anj an na̱nj ánj.
44006005	Ni̱ gahuin nìhià' ruhuâ ni̱ ga gu̱ña̱n ruhuâ daran' nej sí ga'na' gahuin chru̱un nga gunïn nej sô' nej nuguan' nânj; ni̱ ganagui nej sô' Esteban, ni̱ ûta nìko guyumân ruhuâ sô' ni'in sô' Ma̱'an Ña'anj an, ni̱ nda nìchra chre ruhuâ nimân sô' nun Ma̱'an Espíritu Santo, ni̱ ganagui nej sô' Felipe, Prócoro, Nicanor, Timón, Parmenas, Nicolás sí guyumân ruhuâ ni̱ huin sô' sí 'na̱' yuman' snà'ànj Antioquía.
44006006	Ni̱ka̱j nej sij ga'anj nej sij nej sí nânj riñan nej sô' ga'anj gi̱di̱gân si̱nï̱n si-nùguàn' Ma̱'an Ña'anj an, ni̱ gachín nì'hiaj nej sô' riñan Ma̱'an Ña'anj an, rayi'î nej sí nânj, ni̱ guta' nej sô' ra'a nej sô' ahui nej sí nânj.
44006007	Ni̱ gaya'nï̀n si-nùguàn' Ma̱'an Señor, ni̱ ûta giyi'nanj nej sí gahuin chru̱n si-nùguàn' Ma̱'an Señor ruhuâ yuman' snà'ànj Jerusalén; ni̱ ûta gà'ì nej rej guyumân ruhuâ ni'in si-nùguàn' Ma̱'an Señor.
44006008	Ni̱ ûta gininj hue'ê sa gi'hiaj Esteban riñan nej guiì ni̱ ûta nùkuaj garânj sun Ma̱'an Ña'anj an sô', ni̱ ûta ganahuin nej guiì gi'hiaj sô' ni̱ ûta nìko hua sa gi'hiaj sô' ruhuâ yuman'an.
44006009	Hiô' ni̱ gayi'ì 'ngo̱ yi'nïn' nej sí gù'nàj libertos, ni̱ nej sí 'na' riñan hio'ó Sirene, nej sí 'na' riñan hio'ó Alejandría, nej sí 'na' riñan hio'ó Silisia ni̱ nej sí 'na' riñan hio'ó Asia, ni̱ ga'min 'ngo̱ ni̱ ga'min a'ngô nej sí dânj riñan Esteban ni̱ gunïn' nej sí dânj ngà Esteban rayi'î si-nùguàn' Ma̱'an Señor.
44006010	Sani̱ na'hue gùnùkuaj nej sí dânj gi'hiaj ga̱nan nej sô' Esteban dadin' ûta nìko ni'in sô' si-nùguàn' Ma̱'an Señor ni̱ ûta ran hua nej nuguan' ga'min sô' gi'hiaj Ma̱'an Espíritu Santo.
44006011	Hiô' ni̱ guru'hue huì nej sí dânj du'hue huìj, huà'nï̀nj ran' nej síi guendâ ga̱ra̱n ruhuâ nej sô' nuguan' gidigañu'unj un ni̱ gataj nej sô' si gunïn nej sô' ga'min kï̱j Esteban yi'î sachij Moisés ngà yi'î Ma̱'an Ña'anj an.
44006012	Ni̱ gi'hiaj nej sij ganachej ruhuâ nej guiì yùmàn'an ni'in ninj Esteban, ni̱ huê danj na̱nj ganachej ruhuâ nej síchìj achij i, ni̱ ganachej ruhuâ nej sí chru̱n ley, ni̱ gayi'ì nej sô' ni̱ gida'a nej sô' ni̱ gunùkuaj nej sô', ni̱ ni̱ka̱j nej sô' ga'na' nej sô' riñan yi'nïn' nej sí ni̱ka̱j su̱n riñan yuman'an.
44006013	Ni̱ ganï̂n nej sij nej sí ganata' nuguan' gidigañu'unj un ni̱ gataj nej sô': —Nitaj si giyichin' ga̱'mi̱n sí nânj nuguan' kï̱j huaa rayi'î nûhui nìko ngà rayi'î si-ley Ma̱'an Ña'anj an mánj;
44006014	Ni̱ gunïn nej nûnj gataj sij si sí gù'nàj Jesús 'na' yuman' snà'ànj Nazaret gu̱du̱rë' nuhuî nânj, ni̱ na̱du̱na̱ sô' nej chrej gidigân sachij Moisés.
44006015	Hiô' ni̱ nga gini'hiaj daran' nej sí ni̱ka̱j ñu'unj junta, riñan Esteban, ni̱ gini'in nej sô' si dàj rûn' nun riñan 'ngo̱ ángel nun riñan Esteban.
44007001	Hiô' ni̱ gataj rej huin ña̱n nï̀n'ïn gunïn Esteban: —Yàngà' huin daran' nej nuguan' nânj nî'.
44007002	Ni̱ gataj Esteban: —Gu̱nïn nej suj di̱nï̂nj ni̱ gu̱nïn nej suj huin nej sachij i. Dadin' gà' gunïn nej suj si ganikïn' Ma̱'an Ña'anj an riñan rej nê' Abraham, nga gane sô' riñan hio'ó Mesopotamia, nga nï̀n' ga̱chin ga̱'na̱' sô' ga̱ne sô' riñan hio'ó Harán.
44007003	Ni̱ gata gunïn sô': “Ga̱hui̱ sò' riñan do'ót ni̱ ñan màn nej dugui', ni̱ ga̱'na̱' riñan hio'ó gi̱di̱gán sò'.”
44007004	Hiô' ni̱ gahui sô' ruhuâ yiñán nej sí Kaldeos ni̱ ga'anj ga̱ne sô' riñan hio'ó Harán; ne' rùkù ni̱ gahui' rej sô', huê danj ni̱ gakḯn Ma̱'an Ña'anj an ni̱ ga'na' sô' riñan hio'ó ñan nne nê' nda gui hia̱j.
44007005	Ni̱ nùnj huin si gurûn sô' riñan hio'ó nânj sani̱ nun gìrì' nì'hiaj sô' ga̱ne sô' riñan hio'ó nânj, sani̱ gataj Ma̱'an Ña'anj an gu̱nïn sô' si yàngà' hia nï̀n' ni̱ ga̱'huij hio'ó nânj ga̱huin do'ó nej da'ní sô', sani̱ nga gataj Ma̱'an Ña'anj an dànanj gu̱nïn sô' ni̱ nitaj da'ní sô' hua mánj.
44007006	Ni̱ gataj Ma̱'an Ña'anj an gunïn sô': Si ga̱'nïn ga̱'a̱nj nej da'ní sô' riñan a'ngô hio'ó ânèj e, ni̱ gi̱'hia si ga̱huin nej da'ní sô' musu gi'nïnj gi̱'hiaj sun chre riñan nej sí màn yuman' ñan gùchì' nej sô' ni̱ ga'ânj siêntu hio'o gi̱ran' sa̱ñu̱n nej sô' gi̱'hiaj nej sí màn ñan gùchì' nej sô'.
44007007	Ni̱ gataj Ma̱'an Ña'anj an: “Sani̱ gànàchìnj guenda, riñan país gi̱'hiaj gi̱ran' sa̱ñu̱n nej sij; ni̱ ne' rùkù ni̱ gu̱du̱nâj nej sij yiñán nej sí dânj ni̱ ga̱'na̱' nej sij ni̱ gu̱na̱nj gi̱'tsi nej sij riñânj riñan hio'ó nânj.”
44007008	Ni̱ guchi' Ma̱'an Ña'anj an 'ngo̱ du'hua ngà sô' ni̱ gata si ga̱'ne̱' sô' nnïnj arán ga̱ni̱ka̱j raa̱ nneè nà'àj da'ní sô'; huê danj ni̱ ga'nga Isaac da'ní Abraham, ni̱ nga gisîj Isaac tï̱nj gui ni̱ ga'ne' sô' nnïnj arán raa̱ nneè nà'àj Isaac, ni̱ ga'nga da'ní Isaac huin Jacob ni̱ ga'ne' sô' nnïnj arán raa̱ nneè nà'àj Jacob, huê danj ni̱ ga'nga yùhuìj da'ní Jacob ni̱ ga'ne' sô' nnïnj arán raa̱ nneè nà'àj nej yùhuìj da'ní sô'.
44007009	’Sani̱ guendâ huin yìkòj ruhuâ nej sô' ni'in nej sô' José ni̱ gudu'huêj nej sô' ga'anj José riñan hio'ó Egipto; sani̱ nne Ma̱'an Ña'anj an ngà José.
44007010	Ni̱ gi'hiaj Ma̱'an Ña'anj an si ga̱na̱ni̱n sô' riñan daran' nej sañuun ga riñan sô', ni̱ ûta hue'ê garânj da'nga' ruhuâ sô' ni̱ gininj hue'ê sô' riñan Faraón rey ni̱ka̱j su̱n riñan hio'ó Egipto, rayi'î dânj ni̱ gi'hiaj Faraón si ga̱huin sô' gobernador riñan hio'ó Egipto ni̱ ginikaj su̱n sô' riñan nej guiì màn dukuâ Faraón.
44007011	’Hiô' ni̱ ga'na' yi'naa da' hua̱ nï̀n' gàchrà' riñan hio'ó Egipto ni̱ nï̀n' gàchrà' riñan hio'ó Kanaán, ni̱ ûta giran' sa̱ñu̱n nej guiì; ni̱ nun gìrì' rej nê' sa ya̱ nej sô' rayi'î yi'na dânj.
44007012	Ni̱ nga gunïn sachij Jacob si màn trigu riñan hio'ó Egipto, ni̱ ga'nḯn sô' ga'anj si̱nï̱n rej nê' riñan hio'ó dânj.
44007013	Ni̱ nga gisîj huà' ga'anj rej nê' riñan hio'ó Egipto, ni̱ nadigân José ma̱'an sô' riñan nej dinḯn sô', ni̱ ganata' sô' riñan Faraón si dinḯn sô' huin rej nê'.
44007014	Ni̱ ga'nḯn José, ga'anj ga̱na̱ka̱j nej dinḯn sô' rej sô' sachij Jacob, ni̱ ga'na' daran' nej dùguì' sô', ni̱ ga'na' da'nga' 'ngo̱ si huà'nï̀nj xia yi̱nu̱n' nej guiì.
44007015	Huê danj ni̱ ga'na' sachij Jacob riñan hio'ó Egipto, ni̱ hiuj dânj nne sô' nga gahui' sô', ni̱ huê hiuj dânj nne nej rej nê' ni̱ gahui' nej sô'.
44007016	Sani̱ nan' nneè kú nej sô' riñan hio'ó Siquem, hio'ó ganarânj sachij Abraham riñan nej da'ní Hamor, ni̱ ruhuâ huej nânj gachin' nej sij nej nimân.
44007017	’Sani̱ nga ruhuâ ga̱na̱huij diû ga̱ne nej sij riñan hio'ó Egipto, ni̱ dàj rûn' yàngà' hia gataj Ma̱'an Ña'anj an gu̱nïn sachij Abraham, ni̱ gachij yuman'an ni̱ giyi'nanj nej dùguì' nej sij ruhuâ yuman' Egipto.
44007018	Ni̱ ganakaj su̱n a'ngô rey riñan yuman' Egipto sani̱ nun ni'in sô' José.
44007019	Ni̱ ûta kï̱j ga rey nânj ngà nej Israelita ni̱ gidigañu'unj un sô' nej Israelita, ni̱ gi'hiaj sô' si ûta giran' sa̱ñu̱n nej yi nê', ni̱ gataj rey dânj si da̱gahui' nej sô' nej ne'ej na'uu, da'nga ni̱ si̱ giyi'nanj nej dùguì' nê'.
44007020	Ni̱ huê gè diû dânj ga'nga sachij Moisés, ni̱ gininj hue'ê sô' riñan Ma̱'an Ña'anj an; ni̱ gane sô' huà'nï̀nj ahuii dukuâ rej sô'.
44007021	Sani̱ nga doj huaj gàhuì' sô', ni̱ ganakaj da'nin yànà Faraón sô', ni̱ dugumîn siyànà dânj ni̱ gachij sô' gi'hia.
44007022	Ni̱ gahuin chru̱n Moisés daran' nej sa ni'in nej sí chru̱n màn yuman' Egipto; ni̱ ûta ran ga'min sô' ni̱ ûta hue'ê hua nej sa gi'hiaj sô'.
44007023	’Ni̱ nga gisîj sô' huìj xia hio'o, ni̱ ganï̂n ruhuâ sô' ga̱'a̱nj gi̱ni'hiaj sô' ñan màn nej dugui' sô', nej da'ní Israel.
44007024	Ni̱ nga gini'in sô' ga'hui' 'ngo̱ sí màn yuman' Egipto 'ngo̱ sí Israelita, ni̱ duna'huej sô' rayi'î sí Israelita, ni̱ guduran' yi'ì sô' sí Egipto, guendâ gà'huì' sô' ni'hiaj nej sí Israelita.
44007025	Ni̱ ganï̂n ruhuâ sô' si ga̱ra̱n da'nga ruhuâ nej dinḯn sô' si Ña'anj an gu̱ru̱gûñu'unj rukû sô' ni̱ gi̱'hia si ga̱hui̱ nej sô' ruhuâ yuman' Egipto; sani̱ nun ga̱'hue ga̱ra̱n' da'nga ruhuâ nej sí yiñán sô' sa gi'hiaj sô'.
44007026	A'ngô gui dânj ni̱ ga'anj sô', ni̱ ganari' sô' si huìj ran' nej sí yiñán sô' nun ûta', ni̱ gunuchra' da̱'a̱j sô' nguèj sí', ni̱ gataj sô' gunïn nguèj sí dânj: “Nùnj huin saj ni̱ gunïn' nguèj suj, ni̱ ga'hui' nguèj suj ni'hiaj 'ngo̱ ni̱ a'ngô dinḯn nguèj suj rà'aj.”
44007027	Sani̱ nun ga̱na̱da'a sí ga'hui' ni'hiaj dinḯn dânj si-nùguàn' sô', ni̱ gataj sí dânj gunïn sô': “Ahuin si rikî si gi̱nikaj su̱n', ni̱ ga̱huîn' guesì riñan nej ñûnj rà'aj.
44007028	Ruhuâ' da̱gahuî' ñùnj, dàj rûn' dagahuî' gukï sí Egipto na̱nj nî'.”
44007029	Ni̱ nga gunïn Moisés nej nuguan' nânj, ni̱ gunânj sô' ga'anj sô', ni̱ ga'anj ga̱ne nun akuan' sô' riñan hio'ó Madián, ni̱ hiuj dânj nne sô' nga gayakaj sô' nika sô' ni̱ ga'nga huìj da'nin na'u sô'.
44007030	’Ni̱ gachin huìj xia hio'o, ni̱ ganikïn' 'ngo̱ si-ángel Ma̱'an Ña'anj an riñan Moisés nga nikïn' sô' riñan hio'ó nàkò nngaj ñan ni̱kï̱n' kïj gù'nàj Sinaí, ni̱ nda nari'ñanj chre ganûn ña'aan chrun nìkà' lij zarza gini'in sô'.
44007031	Hiô' ni̱, gini'hiaj Moisés, ni̱ gahuin ña̱'anj ruhuâ sô' rayi'î sa gini'in sô'; ni̱ ga'na' nichì sô' guendâ gi̱ni'hiaj hue'ê sô' doj, huê danj ni̱ gunïn sô' ga'min Ma̱'an Señor ni̱ gata gunïn sô':
44007032	“Ñùnj huin Ma̱'an Ña'anj nìkò' nej yît, ni̱ huê huin Dan'anj Abraham, Dan'anj Isaac, ni̱ Dan'anj Jacob.” Ni̱ nda nagunanj nneè kû Moisés nga gunïn sô', ni̱ na'huej ruhuâ sô' gi̱ni'hiaj sô' ñan ganûn ña'an dânj.
44007033	Ni̱ gataj Ma̱'an Señor gu̱nïn sô': Gi̱ri̱ sò' kanj 'nï̱nj dakôt dânj, dadin' hio'ó gèe huin ñan ni̱kï̱n' dânj na̱nj ánj.
44007034	Gini'ín si ûta giran' sa̱ñu̱n nej da'nî nne riñan hio'ó Egipto, ni̱ gunḯn si ûta àko huin du'hua nej sij, ni̱ rayi'î dan ginîn ga'ná guendâ du̱naninj nej sij. Hia̱j ni̱ ga̱'na̱' dadin' gà'nï̀n ga̱'a̱nj' nda Egipto.”
44007035	’Moisés nânj, huin sô' nun ga̱'hue̱j nej sij, ga̱na̱huin ra̱'a nej sij, ni̱ gataj nej sij gunïn sô': “Ahuin si gataj si gi̱nikaj sun' riñan nej ñûnj, ni̱ ga̱huîn' guesì riñan nej ñûnj rà'aj”, huê sô' ga'nḯn Ma̱'an Ña'anj an ga'anj gi̱nikaj su̱n ni̱ gi'hiaj sô' si ga̱hui̱ nej sij ruhuâ yuman' Egipto dadin' hua̱j ángel ga'min riñan tanj zarza ngà sij.
44007036	Ni̱ ûta nìko hua nej da'nga' gi'hiaj sô' riñan hio'ó Egipto, huê danj ni̱ giri sô' nej sij ne' ye̱' hio'ó dânj, ni̱ duguachîn sô' nej sij ruhuâ nne ña̱'a̱nj ma̱re, ni̱ gane nej sij ngà sô' riñan hio'ó nàkòo huìj xia hio'o.
44007037	Ni̱ huê Moisés nânj huin sô' gataj gu̱nïn nej da'ní Israel: “Ni̱ ga̱na̱chi nikaj Ma̱'an Ña'anj an 'ngo̱ sô' ga̱ta̱j dàj ga̱huin siganï̂nj nej suj, dàj rûn' gi'hia ngàj; ni̱ gu̱nïn nej suj sa ga̱'mi̱n sô'.”
44007038	Huê Moisés nânj huin si ginikaj su̱n riñan yuman' Israel nga gimân nej sij riñan hio'ó nàkòo ni̱ huê danj na̱nj gane ángel ga'min ngà sij raa̱ kïj Sinaí ngà nej sij, ni̱ gane ngà nej sachij yi nê', ni̱ ganahuin ra̱'a Moisés nuguan' gi̱'hiaj ga̱na̱huin nì'nà' nê' ni̱ narikî sô' riñan nê'.
44007039	’Sani̱ nun ga̱'hue̱j yi nê' da̱gahuin nej sô' nej nuguan' gunïn nej sô', ni̱ gudunâj nej sô' nej nuguan' dânj, ni̱ ganï̂n ruhuâ nimân nej sô' si gànànìkàj ñûn nej sô' na̱n' nej sô' yuman' Egipto,
44007040	ni̱ gataj nej sô' gu̱nïn Aarón: “Gi̱'hiâ sò' ña'anj an ni̱ ga̱'an ne' ña̱an riñan nê' dadin' Moisés sô' giri nê' riñan hio'ó Egipto, ni̱ nun ni'în' nùnj huin si giran' sô' gà' mánj.”
44007041	Hiô' ni̱ gi'hiaj ra̱'a nej sij 'ngo̱ rô gahuin da'anj nej sij, ni̱ dagahui' nej sij yuku riñan rô gahuin da'anj nej sij, ni̱ gi'hiaj nej sij gi'ñanj an ni̱ ganahuin nìhià' ruhuâ nej sij ngà ña'anj gi'hiaj ra̱'a nej síi.
44007042	Ni̱ guxun Ña'anj an Ma̱'an riñan nej sij, ni̱ guduna si ginùn ña̱'a̱nj nej sij riñan nej atï' màn ne' yàtà'a; dàj rûn' taj riñan ñanj gachrûn nej sô' gataj dàj ga̱huin àsìj diû ri̱ki: Nej suj huin dukuâ Israel, riki nej suj ni̱ dagahui' nej suj yuku riñânj, nga gane nej suj huìj xia hio'o riñan hio'ó nàkòo na̱nj nî'.
44007043	Sê dànanj ginikaj nej suj da'anj nej suj gù'nàj Moloc, ni̱ gane ruhuâ nuhuî atsîj gi'hiaj nej suj, ni̱ huê ruhuâ nuhuî dânj gane atï' gù'nàj Renfán ni̱ gahuin ña'anj an riñan nej suj, nânj huin ña'anj gi'hiaj ra̱'a nej suj guendâ ginùn ña̱'a̱nj nej suj rà' saj ûn'. Rayi'î dan ni̱ gi̱nika ga̱'a̱n nej suj nda ne' ña̱n doj riñan hio'ó Babilonia na̱nj ánj.
44007044	’Ni̱ ni̱ka̱j yi nê' nuhuî atsìj i huaj nej sij riñan hio'ó nàkòo dàj rûn' giyi'nïn' suun ni̱ dàj rûn' gidigân Ma̱'an Ña'anj an ni̱ dàj rûn' garan' ruhuaj ga̱ si-nùhuìj gi'hiaj Moisés.
44007045	Ni̱ ganahuin ra̱'a yi nê' nuhuî atsîj dânj, ni̱ ni̱ka̱j nej sô' huaj nej sô' ngà Josué, nga ganakaj nej sô' hio'ó ga'nêj Ma̱'an Ña'anj an riñan nej sí nàsìnùnj un, ni̱ dugumîn nej sô' nuhuî atsîj dânj nda gui gane sachij David.
44007046	Ni̱ ñan ûta garan' ruhuâ Ma̱'an Ña'anj an ni'in David, ni̱ gachín nì'hiaj sô' si ga̱ra̱n yina Ma̱'an Ña'anj an ni̱ gi̱'hiaj sô' 'ngo̱ nuhuî yìtï̀nj ïn ga̱ne Da'anj sachij Jacob.
44007047	Sani̱ garânj yina Ma̱'an Ña'anj an si da'ní sô' Salomón huin sí ga̱'hue gi̱'hiaj 'ngo̱ hue' yìtï̀nj ïn ñan gane Ma̱'an Ña'anj an;
44007048	sani̱ gà' nitaj si nne Ma̱'an Ña'anj an ruhuâ nuhuî gi'hiaj ra̱'a nej síi, dàj rûn' ga'min nga garânj sunj du'hua sô' gataj dàj ga̱huin:
44007049	Yàtà'a huin chrun yilâ nné, ni̱ riñan hio'óo huin ñan tàj dakô. Ni̱ gataj Ma̱'an Señor: Dàj ga̱ hue' gi̱'hiaj nej suj ga̱né rà'aj. ni̱ dànè' hua ga̱na̱ra̱n ruhuâj rà'aj.
44007050	Sê ñùnj gi'hiaj gahuin daran' nej nânj rà' saj ûn'.
44007051	’Ûta tsì hua ruhuâ nimân nej suj, —ni̱ ûta kï̱j hua nej suj dadin' na'hue ga̱ra̱n da'nga' ruhuâ nej suj —ni̱ daran' diû na'huej nej suj gùyùmàn ruhuâ nej suj sa taj Ma̱'an Espíritu Santo; ni̱ dàj rûn' gi'hiaj nej yi nej suj, ni̱ huê gè danj gi'hiaj nej suj na̱nj án.
44007052	Ahuin go'ngo̱ nej sô' gataj dàj ga̱huin nun ga̱ta̱ rùhuà yi nej suj rà'aj. Ni̱ sê dagahui' nej sij nej sí ganata' si hua̱ ni̱ña̱n si ga̱'na̱' sô' gi̱'hiaj sa ni̱ka̱a, ni̱ huê sô' huin sí naga'hui' nej suj ni̱ dagahui' nej suj rà' saj ûn';
44007053	ángel girikî si-ley Ma̱'an Ña'anj an ganahuin ra̱'a nej suj, sani̱ nun da̱gahuin nej suj mánj.
44007054	Ni̱ nga gunïn nej sí nne riñan gunta nej nuguan' nânj, ni̱ ûta ga'man ruhuâ nej sô' ngà nda ruhuâ nimân nej sô', ni̱ nda yâ ru̱j ñan' nej sô' ni'in nej sô' Esteban.
44007055	Sani̱ nda nìchra chre nun Ma̱'an Espíritu Santo ruhuâ nimân Esteban, ni̱ gini'hiaj sô' yàtà'a, ni̱ gini'in sô' si ûta nìko nikaj su̱n Ma̱'an Ña'anj an, ni̱ gini'in sô' si ni̱kï̱n' Ma̱'an Jesús ra'a ne' huà' Ma̱'an Ña'anj an,
44007056	hiô' ni̱ gataj Esteban: —Gini'ín si hua̱ ni'nï̀nj yàtà'a, ni̱ gini'ín ni̱kï̱n' Ma̱'an Jesús ra'a ne' huà' Ma̱'an Ña'anj an.
44007057	Hiô' ni̱ gayi'ì nej sij ni̱ gaguâj nùkuaj sta'u nej sij, ni̱ ganarán nej sij rakïj nej sij, huê danj ni̱ gayi'ì daran' nej sij ni̱ gu̱ña̱n chre ga'min nej sij ni̱ ga'hui' nej sij nì'hiaj Esteban.
44007058	Huê danj ni̱ giri nej sij ne' ye̱' yuman' snà'ànj dânj Esteban, ni̱ garrûn nej sij hiëj sô'; ni̱ guchruj nej sí gini'in dàj giran' Esteban sigan' Esteban, yi'î 'ngo̱ sí hua lij gù'nàj Saulo.
44007059	Ni̱ garrûn nej sij hiëj Esteban, ni̱ ni̱kï̱n' rúdàkòj sô' ni̱ ga'min sô' ngà Ma̱'an Ña'anj an ni̱ gataj sô': —Señor Jesús, ga̱na̱huin ra̱'a Ma̱'an rè' nanè nimânj.
44007060	Ni̱ ni̱kï̱n' rúdàkòj sô', ni̱ ûta nùkuaj ga'min sô' ni̱ gataj sô': —Señor, si̱ gayakaj guendâ rè' gakï̱n' gi'hiaj nej sij mánj. Ni̱ nga gisîj ga'min sô' nej nuguan' nânj ni̱ gahui' sô'.
44008001	Ni̱ garan' ruhuâ Saulo guendâ dagahui' nej sij Esteban. Ni̱ àsìj gui dânj ni̱ gayi'ì sô' ni̱ gata ra̱'a sô' nej sí huin si-nùhuì Ma̱'an Jesús màn yuman' snà'ànj Jerusalén; ni̱ gaya'nï̀n' daran' nej sô' nìkò' rukû Ma̱'an Jesús ni̱ gunânj nej sô' ga'anj nej sô' nï̀n' gàchrà' riñan hio'ó Judea ngà riñan hio'ó Samaria, ni̱ man nej sô' gidigân si̱nï̱n si-nùguàn' Ma̱'an Ña'anj an gunâj ruhuâ yuman' snà'ànj Jerusalén.
44008002	Ni̱ ganakaj nej sí ni̱ka̱j chrej riñan Ma̱'an Ña'anj an nneè kú Esteban ni̱ ni̱ka̱j nej sô' ga'anj gàchìn' nej sô', ni̱ ûta dugue'e nej sô'.
44008003	Ni̱ ûta ganahuij ruhuâ Saulo ni̱ gatûj sô' da' hue'e, ni̱ gida'a sô' nej siyànàa ngà nej sô' huin si-nùhuì Ma̱'an Jesús guendâ ga̱chri̱ sô' dukuâ ga'a nej sij.
44008004	Sani̱ nej sí gaya'nï̀n ga'anj ni̱ dànè' gahuin ñan hua̱j nej sô' ni̱ ganata' nej sô' si-nùguàn' Ma̱'an Ña'anj an riñan nej guiì màn ñan hua̱j nej sô'.
44008005	Hiô' ni̱ ga'anj Felipe ñan nngaj yuman' snà'ànj Samaria, ni̱ ganata' sô' rayi'î Ma̱'an Cristo riñan nej guiì màn yuman' snà'ànj dânj.
44008006	Ni̱ ganahuin chre̱' daran' nej guiì, ni̱ ûta hue'ê gunïn ninj nej nuguan' ganata' Felipe, ni̱ gini'in ninj nej da'nga' gi'hiaj sô'.
44008007	Ûta gà'ì nej guiì nun nanè kï̱j huaa ga'anj riñan Felipe, ni̱ giri sô' nej nanè kï̱j hua dânj ni̱ gaguâj nùkuaj nej nanè kï̱j hua dânj nga gahui ninj; ni̱ ganahuin ûta gà'ì nej guiì na'hue gìsìkì' nneè kú, ni̱ ganahuin gà'ì nej guiì na'hue ga̱che̱.
44008008	Ni̱ ûta gahuin nìhià' ruhuâ nej guiì màn ruhuâ yuman' snà'ànj dânj.
44008009	Ni̱ ruhuâ yuman' snà'ànj Samaria nne 'ngo̱ sí gù'nàj Simón, ni̱ àsìj nâ doj ni̱ sí ginikaj magia huin sô', ni̱ ûta gidigañu'unj sô' nej guiì màn yuman' snà'ànj Samaria, ni̱ gi'hiaj sô' si huin sô' 'ngo̱ sí ni̱ka̱j sun nìko xi riñan nej guiì màn yuman' snà'ànj dânj.
44008010	Ni̱ ûta hue'ê gananï̂n ra̱kïj nej guiì sa ga'min sô', àsìj nej silíj hua̱ lij ni̱ nda nej síchìj achij i, ni̱ gataj nej sô': —Ûta nùkuaj gi'hiaj sun Ma̱'an Ña'anj an ngà sij na̱nj ánj.
44008011	Ni̱ ûta hue'ê gananï̂n ra̱kïj nej guiì sa gi'hiaj sô', dadin' ngà magia ni̱ka̱j sô' gidiga'ñunj sô' nej guiì.
44008012	Sani̱ nga guchi' Felipe yuman' dânj ni̱ ganata' sô' si-nùguàn' Ma̱'an Ña'anj an riñan nej guiì màn hiuj dânj, ni̱ gananï̂n sô' rayi'î Ma̱'an Jesús, ni̱ gata' nne nej síi ngà nej siyànàa gi'hiaj sô'.
44008013	Huê danj na̱nj guyumân ruhuâ Simón ni'in sô' Ma̱'an Jesucristo, ni̱ gata' nne sô'; ni̱ daran' diû gaché sô' ngà Felipe, ni̱ nga gini'in sô' dàj nìko hua nej da'nga' gi'hiaj Felipe, ni̱ ûta gahuin ña̱'anj ruhuâ sô'.
44008014	Ni̱ nga gunïn nej sô' ga'na' ga̱huin chru̱n riñan Ma̱'an Jesús, si ganahuin ra̱'a nej guiì màn yuman' Samaria si-nùguàn' Ma̱'an Ña'anj an, ni̱ ga'nḯn nej sô' ga'anj gi̱ni'hiaj Pedro ngà Juan.
44008015	Ni̱ nga guchi nguèj sô' ñan màn nej sij, ni̱ gachín nì'hiaj nguèj sô' riñan Ma̱'an Ña'anj an rayi'î nej sij, huê danj ni̱ ganahuin ra̱'a nej sij Ma̱'an Espíritu Santo;
44008016	dadin' hua̱ nun gùyùmàn Ma̱'an Espíritu Santo riñan gà' si 'ngo̱ nej sij, dadin man ngà siyu̱gui Ma̱'an Jesús gata' nne sij.
44008017	Hiô' ni̱ guta' Pedro ngà Juan ra'a nguèj sô' ahui nej guiì màn hiuj dânj, ni̱ gata' nne ninj ngà Ma̱'an Espíritu Santo.
44008018	Ni̱ nga gini'in Simón si guta' nej sô' ga'anj gi̱di̱gân si̱nï̱n si-nùguàn' Ma̱'an Ña'anj an ra'a nej sô' ahui nej guiì ni̱ ganahuin ra̱'a ninj Ma̱'an Espíritu Santo, ni̱ gataj sô' si gu̱ru'hue sô' san'anj an da'nga ni̱ ganahuin ra̱'a sô' Ma̱'an Espíritu Santo,
44008019	ni̱ gataj sô': —Ri̱ki̱ sò' sun dânj gi̱nikaj su̱nj ni̱ ahuin na̱nj si ahui gùtàj ra'á ni̱ ga̱na̱huin ra̱'a ninj Ma̱'an Espíritu Santo gi'hiâ na̱nj ánj.
44008020	Hiô' ni̱ gataj Pedro gunïn sô': —Ga̱na̱huí' ni̱ ga̱na̱huij si-sa̱n'a̱njt ngà' raj, dadin' ganï̂n ruhuâ' si ga̱'hue gi̱ran' ngà san'anj an si-su̱n Ma̱'an Ña'anj an.
44008021	Si̱ ga'hue gi̱'hiaj sun' si-su̱n Ma̱'an Ña'anj an ngà nej ñûnj, dadin' nitaj si hua ni̱ka̱ nimânt ngà Ma̱'an Ña'anj an mánj.
44008022	Gànànìkàj ruhuâ' ngà rayi'î si-ga̱kï̂nt, dadin' ganï̂n a'nan' ruhuâ' ni̱ gàchìnj nì'hia' si ga̱'huej Ma̱'an Ña'anj an ni̱ gi̱nika nimân nìko rayi'î sa a'nan' ganï̂n ruhuâ nimânt na̱nj ánj;
44008023	dadin' ganahuin hàì' nï̀n' ruhuâ nimânt ni̱ nitaj si hua̱ nìhià' ruhuâ' ni̱ ni'hia ni̱ si̱ 'nïnj nìnï̀n' riñan sa kï̱j huaa na̱nj ánj.
44008024	Hiô' ni̱ nanikàj Simón, ni̱ gataj sô': —Ga̱'mi̱n àko nej suj rayi'í riñan Ma̱'an Señor, da'nga ni̱ si̱ guyumân gà' si 'ngo̱ nej sa a'nan' gataj nej suj riñânj na̱nj ánj.
44008025	Ni̱ nga gisîj ganata' nej sij si-nùguàn' Ma̱'an Ña'anj an, ni̱ nanikàj nej sij nan' nej sij yuman' snà'ànj Jerusalén, ni̱ ganata' nej sij riñan gà'ì nej yuman' màn riñan hio'ó Samaria nuguan' gi̱'hiaj ga̱na̱ni̱n nej guiì.
44008026	Ni̱ ga'min 'ngo̱ si-ángel Ma̱'an Señor riñan Felipe, ni̱ gata gu̱nïn sô': —Gànàyùmàn sò' ni̱ ga'anj chrej ahui yuman' snà'ànj Jerusalén, ni̱ ga'an ne' ri̱ki ni̱ gachinj riñan hio'ó nàkòo ni̱ guchij nda Gaza.
44008027	Hiô' ni̱ ganayumàn sô' ni̱ ga'anj sô'. Ni̱ ganari' dugui' sô' ngà 'ngo̱ sí 'na' riñan hio'ó Etiopia, ni̱ huin sí dânj 'ngo̱ sí nitaj si huaj ga̱ da'ní, ni̱ ni̱ka̱j su̱n sô' riñan daran' nej sa huin si-'hiaj yugûn' reyna gù'nàj Kandace ni̱ yugûn' nânj nikaj su̱n riñan hio'ó Etiopia, ni̱ hua̱j nan' sô' dadin' ga'anj ginùn ña̱'a̱nj sô' riñan Ma̱'an Ña'anj an ruhuâ yuman' snà'ànj Jerusalén.
44008028	Ni̱ nanikàj sô' huaj nan' sô' ni̱ nne sô' ruhuâ karreta, ni̱ ahia sô' librû gachrûn Isaias sô' gataj dàj ga̱huin.
44008029	Ni̱ gataj Ma̱'an Espíritu Santo gunïn Felipe: —Ga̱'a̱nj nichì sò' nìchrùn' yi'nḯn karru dan na̱nj ánj.
44008030	Huê danj ni̱ gunânj Felipe ni̱ ga'anj nichì sô' nìchrùn' yi'nḯn karru dânj, ni̱ gunïn sô' si gahia sí nânj librû gachrûn Isaías sô' gataj dàj ga̱huin, ni̱ gataj Felipe gunïn sí dânj: —Garânj da'nga' ruhuâ' nuguan' ahia' dan nînj.
44008031	Nanikàj sí dânj ni̱ gataj sô': —Dàj gi̱'hia ga̱'hue ga̱ra̱n da'nga' ruhuâj, si nitaj gà' si 'ngo̱ sí gi̱di̱gân ñùnj rà'aj. Ni̱ gataj sô' si ga̱hui̱ Felipe ruhuâ si-karrû sô', huê danj ni̱ ga'anj ga̱ne Felipe yi'nḯn sô'.
44008032	Ni̱ ahia sô' librû gachrûn Isaias huaj sô', ni̱ taj riñan librû gahia sô': Ni̱ka̱j nej sij ga'anj nej sij Ma̱'an, ni̱ dàj rûn' gi'hiaj matsïj hua̱j gàhuì'i huê danj gi'hia; ni̱ dàj rûn' gi'hiaj matsïj 'nij in nga gaka nej síi to yô' ni̱ nitaj si dugue'e yô', huê danj gi'hia ni̱ dḯn ga du'hua na̱nj ánj.
44008033	Ni̱ nda ganari ninj chre a'ngô nej síi Ma̱'an sani̱ nitaj gà' si 'ngo̱ sí du̱na'huej rayi'ij; ni̱ ahuin sí gànàtà' dàj ga̱huin rà'aj. Dadin' dagahui' nej síi Ma̱'an.
44008034	Nanikàj sí ni̱ka̱j su̱n riñan yugûn' reina, ni̱ gataj sô' gu̱nïn Felipe: —Gachín ni'hia si ga̱ta̱j sò': Ahuin si ràyì'ì ga'min sô' gataj dàj ga̱huin rà'aj; a'min sij rayi'î ma̱'an sij nî' si ga'min si rayi'î a'ngô síi sà'.
44008035	Àsìj nuguan' nânj gayi'ì Felipe, ni̱ ga'min sô', ni̱ gidigân sô' nùnj huin si ga̱ta̱j nuguan' nânj ruhuaj, ni̱ gananï̂n sô' rayi'î Ma̱'an Jesucristo.
44008036	Huê danj ni̱ hua̱j nej sij chrej dânj, ni̱ guchi' nej sij ñan nu̱n nnee, ni̱ gataj sí ni̱ka̱j su̱n riñan yugûn' reina dânj: —Hiuj nânj nun nnee ni̱ ahuin si garan' ñu'unj si gàtà' nnêj rà'aj.
44008037	Ni̱ gataj Felipe: —Huê si guyumân yìtï̀nj ruhuâ' ngà daran' nimân', hiô' ni̱ ga̱'hue gàtà' nnê' na̱nj ánj. Nanikàj sí dânj ni̱ gataj sô': —Guyumân ruhuâj si Ma̱'an Jesucristo huin Da'ní Ma̱'an Ña'anj an na̱nj ánj.
44008038	Ni̱ ga'nïn' sij suun si ga̱nikïn' karru nu̱n nguèj sij huaj nguèj sij; huê danj ni̱ gananinj nguèj sij ni̱ gatûj nguèj sij ruhuâ nnee, huê danj ni̱ duguata' nne Felipe sí dânj.
44008039	Sani̱ nga gahui nguèj sij ruhuâ nnee, ni̱ ganachi nikaj Ma̱'an Espíritu Santo Felipe ni̱ ga'anj sô', a'ngô yuman'an huê danj ni̱ nun gi̱ni̱'in sí dânj dànè' ga'anj Felipe, sani̱ ûta nìhià' hua ruhuâ sô' huaj nan' sô' yiñán sô'.
44008040	Sani̱ nga gini'in Felipe ni̱ nda yuman' Azoto nikïn' sô', ni̱ gachin sô' ga'anj sô' ni̱ ganata' sô' si-nùguàn' Ma̱'an Ña'anj an riñan daran' nej yuman' snà'ànj ñan gachin sô' huaj sô', ni̱ huê danj na̱nj ga'min sô' si-nùguàn' Ma'an Ña'anj an nda guchi' sô' yuman' Sesarea.
44009001	Ni̱ ûta na'an ruhuâ Saulo ni̱ ûta huin ruhuâ sô' da̱gahui' sô' nej sí ga'na' ga̱huin chru̱n riñan Ma̱'an Jesús, ni̱ ga'na' sô' riñan rej a'nïn' nï̀n'ïn,
44009002	ni̱ ga'anj gàchìnj sô' ñanj karta riñan rej a'nïn'ïn guendâ gìrì' sô' permisu ni̱ ga̱tu̱ sô' ruhuâ nej hue' nûhui màn ruhuâ yuman' sna'anj Damasco, dadin' ruhuâ sô' gi̱da'a sô' nej síi ni̱ nej siyànà hua̱j si-chrej Ma̱'an Señor, ni̱ ruhuâ sô' gi̱da̱'a sô' ni̱ gi̱nikaj sô' ga̱'na̱' sô' nej guiì dânj guendâ ga̱chri̱ sô' dukuâ ga' nne Jerusalén nej guiì dânj.
44009003	Ni̱ aché sô' huaj sô' chrej hua̱j Damasco, ni̱ nga huaj ga̱huin nichrun' sô' ñan nngaj yuman' snà'ànj Damasco, ni̱ nda nanè chre ganikàj ne' rùkù sô' giyigï̀n ña'an ga'na' ne' yàtà'a;
44009004	ni̱ ganatûj sô' riñan hio'óo, ni̱ gunïn sô' 'ngo̱ sa ga'min ni̱ gata gu̱nïn sô': —Saulo, Saulo, nùnj huin saj ni̱ gata rùhuà' ñùnj rà'aj.
44009005	Ni̱ nanikàj sô' ni̱ gataj sô': —Ahuin rè' rà'aj Señor. Ni̱ gataj sa ga'min dan gu̱nïn sô': —Ñùnj huin Ma̱'an Jesús, sa gata rùhuà' na̱nj ánj.
44009006	Ni̱ ûta nagunanj nneè kú sô' ni̱ huê danj na̱nj ûta guyu'hui' sô', ni̱ gataj sô': —Señor, nùnj si gi̱'hia ruhuâ rè' rà'aj. Ni̱ gataj Ma̱'an Señor gunïn sô': —Ga̱na̱chi sò' ni̱ ga̱tu̱' ruhuâ yuman' snà'ànj Damasco, ni̱ hiuj dan gà'nï̀n' nej sij suun nùnj huin si gi̱'hiá' na̱nj ánj.
44009007	Ni̱ ganikïn' nej sí huaj ngà Saulo ni̱ ûta guyu'hui' nej sô', ni̱ yàngà' ni̱ gunïn nej sô' si-nànè sa ga'min dânj, sani̱ nitaj dànè' nikïnj gi̱ni̱'in nej sô'.
44009008	Hiô' ni̱ ganayumàn Saulo nanikïn' ga̱hia sô', ni̱ ganaguchra' sô' rune ñan sô' sani̱ na'hue gùrùguì' gi̱ni'hiaj sô'; huê danj ni̱ gara'hue̱' a'ngô nej sí hua̱j ngà sô' ra'a sô', ni̱ ginikaj nej sô' ga'anj nej sô' sij ruhuâ yuman' snà'ànj Damasco.
44009009	Ni̱ gane sô' huà'nï̀nj gui hiuj dânj sani̱ nun ga̱'hue gìyìgï̀n gi̱ni'hiaj sô', ni̱ ga gi̱ni̱ne̱j sô' ni̱ nun ya̱ sô', ni̱ nun go̱'o̱ sô' nnee.
44009010	Hiô' ni̱ ruhuâ yuman' snà'ànj Damasco nne 'ngo̱ sí gù'nàj Ananías ni̱ sí nìkò' rukû Ma̱'an Jesús huin sô', ni̱ ganikïn' Ma̱'an Jesús riñan sô' ni̱ gata gu̱nïn sô': —Ananías. Nanikàj sô' ni̱ gataj sô': Nùnj huin si gaj rà'aj Señor.
44009011	Ni̱ gataj Ma̱'an Señor gunïn sô': —Gànàyùmàn sô' ni̱ ga̱'a̱nj chrej gàchrà' gù'nàj sa ni̱ka̱a, ni̱ nànà'huì' dukuâ sí gù'nàj Judas dadin' hiuj dânj nne Saulo sí 'na' yuman' Tarso; dadin' nne sij a'min sij ngà Ma̱'an Ña'anj an,
44009012	ni̱ gidigán riñan sij ni̱ gini'in sij sô' gù'nàj Ananías, ni̱ gatûj sô' huaj sô' ñan nne sij, ni̱ guta' sô' ra'a sô' ahui sij ni̱ gànàyìgï̀n rune ñan sij.
44009013	Hiô' ni̱ gananikàj Ananías ni̱ gataj sô': —Señor, gunḯn rayi'î sí nânj ni̱ ûta nìko sa yi'ìi gi'hiaj sij ngà nej da'ní rè' màn ruhuâ yuman' snà'ànj Jerusalén.
44009014	Ni̱ gà' ganahuin ra̱'a sij suun gi'hiaj nej rej a'nïn' nne ruhuâ yuman' snà'ànj nânj guendâ gida'a sij daran' nej sí ganata' du'hua siyu̱gui Ma̱'an rè'.
44009015	Sani̱ gataj Ma̱'an Señor gunïn sij: —Ga̱'a̱nj sò', dadin' 'ngo̱ sí gà' ganaguîj huin sí nânj, dadin' huê sij gà'nï̀n ga'anj gànàtà' siyu̱guí riñan nej sí nàsìnùnj màn nï̀n' gàchrà' ruhuâ yumiguìi, ni̱ huê danj na̱nj gànàtà' sij siyu̱guí riñan nej rey, ni̱ gànàtà' sij siyu̱guí riñan nej da'ní Israel;
44009016	dadin' gidigân nda andaj nìko da'hui sij gi̱ran' sa̱ñu̱n sij rayi'î siyu̱guí.
44009017	Huê danj ni̱ ga'anj Ananías ni̱ gatûj sô' ruhuâ hue' nne Saulo, ni̱ guta' sô' ra'a sô' ahui Saulo ni̱ gataj sô' gunïn Saulo: —Di̱nï̂nj Saulo, Ma̱'an Señor Jesús, Ma̱'an sa ganikïn' ruhuâ chrej ñan 'na̱', huê Ma̱'an ga'nḯn ga'ná riñan' da'nga ni̱ gànàyìgï̀n rune ñan' gi̱'hia ni̱ ganahuin ra̱'a Ma̱'an Espíritu Santo ni̱ nda ni̱chra chre ruhuâ nimân' gi̱nunj.
44009018	Ni̱ orâ dânj ni̱ gininj sa hua̱ si-dàtànj yukuaj a ruhuâ rune ñan sô', ni̱ orâ chre ni̱ ganayigï̀n rune ñan sô'; ni̱ ganayumàn sô' ni̱ ga'anj gàtà' nne sô'.
44009019	Ni̱ nga gisîj ya Saulo, ni̱ ganari' sô' guesâ. Ni̱ gane sô' do̱j nej gui ngà nej sí nìkò' rukû Ma̱'an Jesús ruhuâ yuman' Damasco.
44009020	Huê danj ni̱ ûta râ'ñanj gayi'ì Saulo ni̱ ganata' sô' rayi'î Ma̱'an Cristo ruhuâ hue' huin nûhui nne hiuj dânj, ni̱ ganata' sô' si Ma̱'an Jesús huin Da'ní Ma̱'an Ña'anj an.
44009021	Ni̱ ûta gahuin ña̱'anj ruhuâ daran' nej guiì gunïn daran' nej nuguan' ga'min sô', ni̱ gataj nej guiì dânj: —Sê sí nânj huin sí dunahuij daran' nej sô' nìkò' rukû Ma̱'an Jesús ruhuâ yuman' snà'ànj Jerusalén, ni̱ huê gue̱nda̱ dan ga'na' sij ne' dànanj, dadin' ga'na' sij guendâ gi̱da'a sij nej sí nìkò' rukû Ma̱'an Jesús guendâ ga̱chri̱ sij dukuâ ga'a nej sô' ni̱ nàgàhuì' sij nej sô' ra'a nej rej huin ña̱an rà' saj ûn'.
44009022	Sani̱ dànanj ûta dugu'nïn' sô' ni̱ ganata' sô' rayi'î Ma̱'an Jesús, ni̱ duguachej sô' ruhuâ nej judío nne ruhuâ yuman' Damasco, ni̱ ganata' sô' si yàngà' hia nï̀n' si Ma̱'an Jesús huin Ma̱'an Cristo.
44009023	Huê danj ni̱ gachîn gà'ì gui, ni̱ guchi' nej judío 'ngo̱ du'hua si da̱gahui' nej sô' Saulo;
44009024	sani̱ gunïn Saulo si gataj nej sô' si da̱gahui' nej sô' sij. Ni̱ màn nej sô' dugumîn nej sô' ne' gu̱ni'ñanj an ngà ne' ñàn'an riñan rahue' ñan ga̱hui̱ Saulo dadin' ganï̂n ruhuâ nej sô' da̱gahui' nej sô' sij.
44009025	Hiô' ni̱ ne' ñàn'an ni̱ ga'nḯn nej sí 'na' ga̱huin chru̱n riñan Ma̱'an Jesús ruhuâ 'ngo̱ yugûti Saulo ni̱ guduninj nej sô' raa̱ chran anikàj rukû yuman' Damasco huê danj ni̱ gunânj sij ga'anj sij riñan nej sí dânj.
44009026	Ni̱ nga guchi' sij yuman' snà'ànj gù'nàj Jerusalén, ni̱ huin ruhuâ sij ga̱na̱ka̱j dugui' sij ngà nej sí ga'na' ga̱huin chru̱n riñan Ma̱'an Jesús, sani̱ yu'hui' nej sí dânj ga̱na̱ka̱j dugui' nej sô' ngà sij, ni̱ nitaj si guyumân ruhuâ nej sô' si huin sij sí nìkò' rukû Ma̱'an Jesús.
44009027	Hiô' ni̱ ginikaj Bernabé, ga'anj sô' Saulo, riñan nej sij, ni̱ ganata' sô' dàj giran' Saulo nga huaj sô' ruhuâ chrej e nga gini'in sô' Ma̱'an Señor, dadin' ga'min Ma̱'an ngà sô', dadin' nga gane sô' ruhuâ yuman' Damasco ni̱ nitaj si yu'hui' sô' ga̱na̱nï̱n sô' siyu̱gui Ma̱'an Jesús riñan nej guiì.
44009028	Ni̱ nne sij ngà nej sô' ganata' si̱nï̱n si-nùguàn' Ma̱'an Ña'anj an ruhuâ yuman' snà'ànj Jerusalén ni̱ nitaj sí gata rùhuà sij ni̱ gahui ganatûj sij siganï̂nj nej sô' ganata' si̱nï̱n si-nùguàn' Ma̱'an Ña'anj an.
44009029	Ni̱ ganarïsna'anj sij ni̱ gananï̂n sij si-nùguàn' Ma̱'an Ña'anj an riñan nej sí a'min nânj griego; sani̱ ñan na'hue gùnùkuaj nej sô' gi̱'hiaj ga̱nan nej sô' sij ni̱ ûta huin ruhuâ nej sô' da̱gahui' nej sô' sij.
44009030	Ni̱ nga gunïn nej dinï̂nt si dànanj huaj rayi'î sij ni̱ ni̱ka̱j nej sô' ga'anj nej sô' nda yuman' Sesarea sij, ni̱ hiuj dânj nne sij ni̱ ga'nḯn nej sô' ga'anj sij yuman' Tarso.
44009031	Huê danj ni̱ hua̱ dïn'ïnj riñan daran' nej dinï̂nt màn Judea, nga Galilea, ni̱ Samaria; ni̱ gahuin nùkuaj nej dinï̂nt ngà si-nùguàn' Ma̱'an Ña'anj an, ni̱ daran' nej gui hua gu̱dadû nej sô' ma̱'an nej sô' guendâ si̱ gi'hiaj nej sô' gakï̱n'ïn, ni̱ gahuin gà'ì ran' nej sô' ni̱ gahuin nùkuaj nej sô' gi'hiaj Ma̱'an Espíritu Santo.
44009032	Huê danj ni̱ gaché gi̱ni'hiaj Pedro, ñan màn daran' nej dinï̂nt, ni̱ ga'na' gi̱ni'hiaj sô' nej dinï̂nt nne ruhuâ yuman' Lida.
44009033	Ni̱ nne 'ngo̱ sí gù'nàj Eneas ruhuâ yuman' dânj ganari' sô', ni̱ gà' gisîj hio' tï̱nj ïn nngaj sí dânj riñan nna dadin' na'hue gìsìkì' nneè kú sô'.
44009034	Ni̱ gataj Pedro gunïn sí dânj: —Eneas, Jesucristo gi̱'hiaj ga̱na̱huîn' raj; ga̱na̱chi sò', ni̱ na̱gi̱'hiaj hue'ê' riñan si-nât. Ni̱ orâ chre ni̱ ganachi sí dânj,
44009035	ni̱ gini'in daran' nej guiì nne ruhuâ yuman' Lida ni̱ huê danj na̱nj gini'in nej guiì nne yuman' Sarón, ni̱ guyumân ruhuâ nej guiì dânj ni'in ninj Ma̱'an Señor.
44009036	Ni̱ ruhuâ yuman' snà'ànj Jope nne 'ngo̱ siyànà nìkò' rukû Ma̱'an Jesucristo ni̱ gu̱'na Tabita, ni̱ nânj griego ruhuaj ga̱ta, Dorcas. Ni̱ ûta gi'hiaj siyànà nânj sa sà'a, ni̱ guruguñu'un nej guiì ran' àko.
44009037	Ni̱ nej gui dânj ga'nan' siyànà nânj ni̱ gahuij. Ne' rùkù nga gisîj duguane nej guiì nneè kú siyànà dânj, ni̱ guchruj ninj nga ruhuâ 'ngo̱ hue' hua̱ ni'nï̱nj ïn.
44009038	Dadin' nìchrùn' dânj nngaj yuman' Lida ngà yuman' snà'ànj Jope, ni̱ gunïn nej sô' ga'na' ga̱huin chru̱un si nne Pedro ruhuâ yuman' snà'ànj Jope, ni̱ ga'nḯn nej sô' ga'anj ga̱'mi̱n àko huìj síi riñan Pedro: —Ni̱ gataj nej sô' si̱ gahuin ràn' ga̱'na̱' ñan nne nej ñûnj mánj.
44009039	Ganayumàn Pedro, ni̱ ga'anj sô' ngà nej sí ni̱ka̱j nuguan'an huaj; ni̱ nga guchi' sô' ñan nne hue' nngaj siyànà gà' gahui' dânj, ni̱ ga'anj gi̱digân nej sô' ruhuâ hue' ñan nngaj siyànà gà' gahui' dânj riñan Pedro, ni̱ nda ganikàj chre rukû sij mân nej siyànà minj in, ni̱ dugue'e ninj mân ninj, ni̱ gidigân ninj nej retoo ngà nej nekû ganânj Dorcas nga gane nì'naj ngà ni̱nj.
44009040	Hiô' ni̱ giri Pedro, daran' nej guiì màn ruhuâ hue' dânj, ni̱ ga'anj ga̱nikïn' rúdàkòj sô' ni̱ gayi'ì sô' ni̱ ga'min sô' ngà Ma̱'an Ña'anj an; ni̱ gini'hiaj sô' ñan nngaj nneè kú siyànà dânj, ni̱ gataj sô': —Tabita, ga̱na̱chi sò' ánj. Ni̱ orâ chre ni̱ naguchra' siyànà dânj rune ñanj, ni̱ nga gini'in nikïn' Pedro hiuj dânj, ni̱ naga̱ne ga̱hia.
44009041	Ni̱ gida'a sô' ra'a siyànà nânj, ni̱ ganachi nikaj sô'; hiô' ni̱ gakḯn sô' ga'na' nichì nej sí hue'ê dagahuin riñan Ma'an Ña'anj an, ni̱ huê danj na̱nj ga'na' nej siyànà minj in, ni̱ gà' hua nì'nà' siyànà dânj nga ganadigân sô' riñan nej guiì màn hiuj dânj.
44009042	Ni̱ gini'in daran' nej guiì màn yuman' snà'ànj Jope sa gahuin, ni̱ guyumân ruhuâ ûta gà'ì ninj ni'in ninj Ma̱'an Señor.
44009043	Ni̱ gane Pedro ûta gà'ì gui ruhuâ yuman' snà'ànj Jope dukuâ sí gù'nàj Simón, sí nagi'hiaj ni̱na̱j nnïnj yuku.
44010001	Ni̱ ruhuâ yuman' Sesarea nne 'ngo̱ sí gù'nàj Cornelio, ni̱ huin sô' stadû kapitán ni̱ ni̱ka̱j ñu'unj sô' riñan nej stadû 'na̱' Italia,
44010002	ni̱ 'ì ruhuâ sô' ni̱ dagahuin sô' riñan Ma̱'an Ña'anj an ni̱ huê danj na̱nj gi'hiaj daran' nej dugui' sô, ni̱ ûta guruguñu'unj sô' daran' nej guiì gànìki màn ruhuâ yuman' dânj, ni̱ daran' diû a'min sô' ngà Ma̱'an Ña'anj an.
44010003	Ni̱ nda hue'ê chre gini'in sô' ganikïn' ngo̱ si-ángel Ma̱'an Ña'anj an ñan nne sô', da'nga' 'ngo̱ aga' huà'nï̀nj ne' nìin, ni̱ gata gu̱nïn sô': —Cornelio.
44010004	Ni̱ ûta hue'ê gini'hiaj sô' ni̱ nu̱n yu'hui' ruhuâ sô', ni̱ gataj sô': —Ahuîn' rà'aj Señor. Ni̱ gataj ángel dânj gu̱nïn sô': —Nej nuguan' gachín' riñan Ma̱'an Ña'anj an ni̱ daran' nej sa ga'hui' ra'a nej guiì ga̱ni̱ki ni̱ gu̱nu̱kuij nda ñan nne Ma̱'an Ña'anj an ni̱ nej dânj gi'hiaj si ga̱na̱nun ruhuâ Ma̱'an Ña'anj an ni'in nej sà' gi'hiâ'.
44010005	Hia̱j ni̱ gà'nï̀nj sò' ga'anj nej sí màn riñan' dânj ruhuâ yuman' snà'anj Jope, dadin' hiuj dânj nne 'ngo̱ sí gù'nàj Simón ni̱ a'ngô siyu̱gui sij huin Pedro ni̱ gàkï̀nj ga'na' sij.
44010006	Ni̱ nne sij dukuâ Simón sí nagi'hiaj ni̱na̱j nnïnj yuku, ni̱ dukuâ sí nânj nne nìchrùn' du'hua nne ña̱'a̱nj; ni̱ sí dânj ga̱ta̱j nùnj huin si gi̱'hiá'.
44010007	Ni̱ nga ga'anj ángel ga'min ngà Cornelio, ni̱ gakḯn sô' ga'na' huìj si-musû sô' ni̱ 'ngo̱ stadû ûta hue'ê dagahuin riñan sô' ni̱ huê danj na̱nj ni̱ka̱j chre̱j sô' riñan Ma̱'an Ña'anj an;
44010008	ni̱ nda hue'ê chre gananï̂n sô' daran'anj riñan nej sí nânj ni̱ ne' rùkù ni̱ ga'nḯn sô' ga'anj nej sij yuman' snà'ànj Jope.
44010009	A'ngô gui dânj, ni̱ nga nï̀n' aché nej sí nânj huaj gùchì' nej sô' ñan nngaj yuman' snà'ànj Jope, ni̱ da'nga 'ngo̱ aga' yùhuìj i gahui Pedro ga'anj sô' yichrá hue'e guendâ ga̱'mi̱n sô' ngà Ma̱'an Ña'anj an.
44010010	Gayi'ij ni̱ ganachinj yi'naa riki sô', ni̱ ganï̂n ruhuâ sô' ya̱ sô'; sani̱ hia̱j huin yu̱gui nihia ya̱ sô', ni̱ orâ chre ni̱ ganï̂n Ma̱'an Ña'anj an 'ngo̱ rasu̱un riñan sô';
44010011	ni̱ gini'in sô' si ganayî'nïnj yàtà'a, ni̱ dàj rûn' hua 'ngo̱ atsîj manta xi hua rasu̱n dânj ni̱ ginin ga'naj riñan sô'; ni̱ ànùmin nne'e nej ga̱'anj sikûj atsîj manta xi dânj ni̱ nìkoj yàtà'a;
44010012	ni̱ ruhuâ atsîj manta xi dânj mân gà'ì yì'nï̀n' nej yuku kï̱j nnùn ga'ânj dakó màn riñan hio'ó ni̱ màn nej yì'nï̀n' nej yukuáa ni̱ màn nej yì'nï̀n' nej yataj aché yàtà'a.
44010013	Ni̱ gunïn sô' ga'min 'ngo̱ sa ga'min nda ne' yàtà'a ni̱ gata gunïn sô': —Ga̱na̱chi sò' ni̱ dagahuî' nej yuku dan ni̱ ya̱ raj Pedro.
44010014	Hiô' ni̱ gataj Pedro: —Si̱ ga'hue yàj nej sa dugu̱'na hua dan man Señor; dadin' nitaj àmàn yaj nneè nej yuku kï̱j hua dan man Señor.
44010015	Ni̱ gunïn ñûn sô' ga'min sa ga'min nda ne' yàtà'a ni̱ gata: —Sa nagi'hiaj sà' Ma̱'an Ña'anj an, ni̱ si̱ gataj' si sa du̱guna huaa ni̱ sa kï̱j huaa huin mánj.
44010016	Ni̱ huê dànanj gahuin nda huà'nï̀nj; da' ñùn ni̱ da' ñùn ni̱ ganahui manta xi dânj ga'an ne' yàtà'a.
44010017	Nga nï̀n' nadigi'ñûn Pedro nikïn' sô' nùnj huin si ga̱ta̱j sa ganï̂n Ma̱'an Ña'anj an riñan sô', huê danj ni̱ gà' guchi' nej sí ga'nḯn Cornelio huaj ñan nne sô', ni̱ gachín na'anj nej sí dânj nej guiì dànè' nne dukuâ Simón, ni̱ guchi' nej sô' riñan rahue' dânj.
44010018	Ni̱ ga'min nej sô' ni̱ gachín na'anj nej sô' si hue' dânj nne sí gù'nàj Simón ni̱ huê sí dânj gù'nàj Pedro.
44010019	Ni̱ nga nikïn' Pedro nadigi'ñûn sô' nùnj huin si ga̱ta̱j sa ganï̂n Ma̱'an Ña'anj an riñan sô', huê dan ni̱ gataj Ma̱'an Espíritu Santo gu̱nïn sô': —Hiuj dan nikïn' huà'nï̀nj síi ni̱ nana'hui' nej sij sò' na̱nj ánj.
44010020	Gànàyùmàn sò' ni̱ ga̱na̱ni̱nj ga̱'a̱nj', ni̱ si̱ gurugui' chì' ruhuâ' ga̱'a̱nj ngà nej sij mánj, dadin' ñùnj ga'nḯn huaj nej sij riñan' na̱nj ánj.
44010021	Hiô' ni̱ gananinj Pedro, ni̱ ga'anj sô' ñan ni̱kï̱n' nej sí ga'nḯn Cornelio huaj nànà'huì' sô', ni̱ gataj sô' gu̱nïn nej sí dânj: —Ñùnj huin sí nana'hui' nej suj. Nùnj huin saj ni̱ ga'na' nànà'huì' nej suj ñùnj rà'aj.
44010022	Ni̱ gataj nej sí dânj: —Cornelio sí kapitán ni̱ka̱j ñu'unj riñan nej stâdu, huin 'ngo̱ sí gi'hiaj sa ni̱ka̱a ni̱ dagahuin sô' riñan Ma̱'an Ña'anj an, ni̱ daran' nej sí judío ga'min hue'ê rayi'î sô', ni̱ ganahuin ra̱'a sô' 'ngo̱ nuguan'an gi'hiaj 'ngo̱ ángel, ni̱ gataj ángel dânj si gàkï̀nj sô' ga̱'na̱' dukuâ sô' dadin' hua̱ nuguan' ga̱na̱nï̱n' riñan sô'.
44010023	Hiô' ni̱ gakḯn sô' gatûj nej sí dânj ruhuâ dukuâ sô' ni̱ gunâj nej sí dânj ñan' dânj ñan nne sô', ni̱ a'ngô gui dânj, ni̱ ganachi nej sij, ni̱ ga'anj nej sij; ni̱ huê danj na̱nj ga'anj da̱'a̱j nej dinï̂nt màn yuman' snà'ànj Jope ngà sij.
44010024	Ni̱ a'ngô gui dânj ni̱ guchi' nej sij ruhuâ yuman' Sesarea. Ni̱ nne Cornelio ana'huìj sô' Pedro, ni̱ gakḯn sô' ga'na' daran' nej dugui' sô', ni̱ a'ngô' nej sí ûta hue'ê nikaj dugui' ngà sô'.
44010025	Ni̱ nga guchi' Pedro ñan nne dukuâ Cornelio, ni̱ gahui sô' guendâ ga̱na̱huin ra̱'a sô' Pedro, ni̱ ganikïn' rúdàkòj sô' riñan Pedro ni̱ ginûn ña̱'a̱nj sô' Pedro.
44010026	Sani̱ ganachi nikaj Pedro Cornelio, ni̱ gataj sô': —Gànàyùmàn sò', dadin' guiì huín na̱nj ánj.
44010027	Ni̱ ga'min sô' ngà Cornelio, ni̱ gakḯn Cornelio ni̱ gatûj sô' ruhuâ dukuâ Cornelio, ni̱ gini'in sô' si ûta gà'ì nej guiì nara'hui' hiuj dânj.
44010028	Ni̱ gataj Pedro: —Gà' ni'in nej suj si ûta ha̱i̱ huaj si gi̱nikaj dugui' 'ngo̱ sí judío ni̱ ha̱i̱ huaj si ga̱'a̱nj sô' dukuâ 'ngo̱ sí nàsìnùnj un, sani̱ gidigân Ma̱'an Ña'anj an ñùnj si si̱ gi'hia dànanj ni̱ si̱ gatâ si sí kï̱j huaa huin nej sí nàsìnùnj un mánj;
44010029	Sani̱ nga guchi' nuguan'an si gakḯn' gà'nàj ni̱ nun ga̱'mi̱n chì' nìkó mánj. Hiô' ni̱ achín sna'ân sò': Ni̱ ahuin ràyì'ì huin gakḯn' ga'ná rà'aj.
44010030	Hiô' ni̱ gataj Cornelio: —Gà' gachîn ga'ânj gui nné hua gìnìnè ni̱ 'ngo̱ aga' huà'nï̀nj in nné ruhuâ dukuá, ni̱ nné ga'mînj ngà Ma̱'an Ña'anj an, ni̱ gini'ín ganikïn' 'ngo̱ sí dânj riñânj ni̱ nda ran chre hua sigan' sô'.
44010031	Ni̱ gataj sô': “Cornelio, gà' gunïn Ma̱'an Ña'anj an nej nuguan' gachín' riñanj, ni̱ gananun ruhuaj ni'in nej sa ga'hui' riñan nej guiì ran' àko.
44010032	Gà'nï̀nj sò' ga'anj nej sí màn riñan', ruhuâ yuman' snà'ànj Jope, ni̱ gàkï̀nj nej sô' ga̱'na̱' Simón sí gù'nàj Pedro, dadin' nne sô' dukuâ sí gù'nàj Simón, sí nagi'hiaj ni̱na̱j nnïnj, ni̱ nìchrùn' du'hua nne ña̱'a̱nj nne dukuâ sô'.”
44010033	Huê danj ni̱ nda nanè chre ga'nïn guchi' gàkï̀nj nej sij ga̱'na̱' dukuá; ni̱ dùgùnàj gi'hiâ' ga'na'. Hia̱j ni̱ màn chre̱' daran' nej ñûnj riñan Ma̱'an Ña'anj an, guendâ gu̱nïn nej ñûnj daran' nej nuguan' ga'nïn' su̱n Ma̱'an Ña'anj an ga̱'mi̱n' riñan nej ñûnj.
44010034	Hiô' ni̱ gayi'ì Pedro, ni̱ gataj sô': —Yàngà' ni̱ garânj da'nga ruhuâj si Ma̱'an Ña'anj an ni̱ nitaj si gi'hiaj ni̱nïnj nej guiì riñanj dadin' gu̱ña̱n huin daran' ninj riñanj na̱nj ánj,
44010035	dadin' huin nìhià' ruhuâ Ma̱'an Ña'anj an ni'in daran' nej guiì màn daran' nej yuman' màn ruhuâ yumiguìi, nej guiì dagahuin riñanj ni̱ nej guiì gi'hiaj sa ni̱ka̱a riñan Ma̱'an.
44010036	Ga'nḯn Ma̱'an Ña'anj an ga'na' si-nùguàn'anj riñan nej da'ní Israel, ni̱ ganataj nuguan' gi̱'hiaj ga̱na̱ni̱n nej guiì ni̱ ga̱huin dïn'ïnj ruhuâ ninj rayi'î Ma̱'an Jesucristo; ni̱ huej huin Ma̱'an Señor ni̱ka̱j su̱n riñan daran' ninj.
44010037	Ni̱ gà' gunïn nej suj si gaya'nï̀n nuguan' nânj da' hua̱ nï̀n' gàchrà' riñan hio'ó Judea, ni̱ gayi̱'ij àsìj Galilea, ne' rùkù nga gisîj ga'min Juan Bautista si hua̱ ni̱ña̱n si da'hui nej guiì gàtà' nne ninj:
44010038	Gà' ni'in nej suj dàj gi'hiaj Ma̱'an Ña'anj an ngà Ma̱'an Jesús 'na̱' yuman' snà'ànj Nazaret, dadin' ga'huij Ma̱'an Espíritu Santo riñan Ma̱'an Jesús, ni̱ nagi'hiaj nùkua Ma̱'an Jesús 'na̱' yuman' snà'ànj Nazaret, ni̱ gaché nun Ma̱'an Jesús ni̱ gi'hia sa sà'a ni̱ gi'hia si ga̱na̱huin daran' nej guiì giran' sa̱ñu̱n gi'hiaj sa nàsà'a, dadin' nne Ma̱'an Ña'anj an ngà Ma̱'an' Jesús.
44010039	Ni̱ gini'in nej ñûnj daran' sa gi'hiaj Ma̱'an Jesús nï̀n' gàchrà' riñan hio'ó Judea ni̱ dàj gi'hia ruhuâ yuman' snà'ànj Jerusalén; ni̱ huê Ma̱'an huin sa dagahui' nej sij ni̱ godoko' nej sij riñan rugutsìi.
44010040	Ni̱ gachîn huà'nï̀nj gui ni̱ ganachi nikaj Ma̱'an Ña'anj an Ma̱'an Jesús siganï̂nj nej nîman, ni̱ gini'in nej ñûnj Ma̱'an Jesús;
44010041	sani̱ nun gi̱ni̱'in daran' nej guiì yùmàn'an Ma̱'an Jesús mánj, man nej ñûnj ya ni̱ go'o nngaj huin sa ganagui Ma̱'an Ña'anj an ni̱ gi'hia si gi̱ni̱'in nej ñûnj si gana'nï̂nj Ma̱'an Jesús siganï̂nj nej nîman.
44010042	Ni̱ Ma̱'an Jesús ga'nïn' suun si gànàtà' nej ñûnj rayi'ij riñan da' hua̱ nï̀n' gàchrà' nej yuman'an, ni̱ gànàtà' nej ñûnj si riñan Ma̱'an huin sa ga'hui' Ma̱'an Ña'anj an suun si ga̱huin guesì riñan nej guiì hua̱ nì'nà'a ni̱ gi̱nikaj su̱n Ma̱'an riñan nej nîman.
44010043	Ni̱ huê rayi'î Ma̱'an Jesús huin sa ga'min daran' nej sô' gataj dàj ga̱huin, ni̱ gataj nej sô' si daran' nej guiì guyumân ruhuâ ni'in Ma̱'an Jesús, ni̱ ga̱'hue gi̱nika nimân nìko rayi'î nej si-ga̱kïn' ninj.
44010044	Nga nï̀n' ga'min Pedro nej nuguan' nânj, ni̱ gininj Ma̱'an Espíritu Santo ga'naj riñan daran' nej guiì màn gunïn si-nùguàn' Ma̱'an Ña'anj an.
44010045	Ni̱ ûta gahuin ña̱'anj ruhuâ nej sí hua̱ yìtï̀nj ruhuâ guendâ ga̱'ne̱' nej sij nnïnj arán raa̱ nneè nà'àj nej sij nga gini'in nej sô' si gininj Ma̱'an Espíritu Santo riñan nej sí nàsìnùnj un.
44010046	Dadin' gunïn nej sij si ga'min nej sô' a'ngô nuguan'an, ni̱ ga'min hue'ê nej sô' riñan Ma̱'an Ña'anj an.
44010047	Hiô' ni̱ nanikàj Pedro ni̱ gataj sô': —Ga̱'hue ga̱ta̱j 'ngo̱ síi sisi̱ si̱ ga'hue gàtà' nne nej sí nânj ruhuâ nnee nga gà' ganahuin ra̱'a nej sij Ma̱'an Espíritu Santo dàj rûn' gata' nne nê' ngà Ma̱'an Espíritu Santo na̱nj nî'.
44010048	Ni̱ ga'nïn' su̱n Pedro si gàtà' nne nej sij ngà siyu̱gui Ma̱'an Jesús. Hiô' ni̱ gachín ni'hiaj nej sij riñan Pedro si ga̱ne sô' gà'ì doj nej gui ngà nej sij hiuj dânj.
44011001	Ni̱ gunïn daran' nej dinï̂nt màn riñan hio'ó Judea ngà nej sô' ga'anj gi̱digân si̱nï̱n si-nùguàn' Ma̱'an Ña'anj an, si ganahuin ra̱'a nej sí nàsìnùnj un si-nùguàn' Ma̱'an Ña'anj an.
44011002	Ni̱ nga ga'anj Pedro yuman' snà'ànj Jerusalén, ni̱ gunïn' nej yì'nï̀n' nej sí hua̱ yìtï̀nj ruhuâ si gìyì'nè' do̱j raa̱ nneè nà'àj ngà sô',
44011003	ni̱ gataj nej sô': —Nùnj huin saj ni̱ gatûj' ruhuâ dukuâ nej sí nitaj si giyi'ne' do̱j raa̱ nneè nà'àj, ni̱ ya' ngà nej sô' rà'aj.
44011004	Hiô ni̱ gayi'ì Pedro ni̱ ganata' sô' da' nìkò' dugui' nej sa gahuin hiuj dânj, ni̱ gataj sô':
44011005	—Si nné a'mînj ngà Ma̱'an Ña'anj an ruhuâ yuman' snà'ànj Jope, ni̱ gini'ín ganï̂n Ma̱'an Ña'anj an 'ngo̱ rasu̱un riñânj; ni̱ huaj dàj rûn' hua 'ngo̱ atsîj manta xi ni̱ ginin ga'naj, ni̱ ànumin nej ga̱'anj sikûj atsîj manta dan ni̱ ginin ga'naj yàtà'a ni̱ guyumanj riñânj.
44011006	Ni̱ nga gini'hiâ dàj hua sa màn ruhuâ atsîj manta xi dânj, ni̱ gini'ín si màn nej yuku nnùn ga̱'ânj ra'a, nej yuku aché riñan hio'óo, ni̱ màn nej yuku hu̱e, ni̱ màn nej yuku aka riki riñan hio'óo, ni̱ màn nej yataj aché yàtà'a ruhuâ manta xi dânj.
44011007	Ni̱ gunḯn ga'min 'ngo̱ sa ga'min ni̱ gata gunḯn: “Nàyùmàn sò' ni̱ dagahuî' nej yuku dan ni̱ ya̱' raj.”
44011008	Ni̱ gatâ gu̱nïn: “Si̱ ga'hue yàj man Señor; dadin' nitaj àmàn gatûj nneè nej yuku kï̱j hua dan ruhuâ du'huá mánj.”
44011009	Huê danj ni̱ ga'min ñûn Ma̱'an sa ga'min nda ne' yàtà'a ni̱ gata gunḯn: “Nej sa gà' ganahuin sà' gi'hiaj Ma̱'an Ña'anj an, ni̱ si̱ gataj' si hua̱ na̱nj hua̱ kï̱j man mánj.”
44011010	Ni̱ nda huà'nï̀nj ginin ga'naj riñânj, huê danj ni̱ nanikàj ñunj na'anj yàtà'a.
44011011	Ni̱ ga'nḯn nej sij nda yuman' Sesarea ga'na' huà'nï̀nj nej sí dânj ni̱ guyumân nej sô' ñan nné.
44011012	Ni̱ gataj Ma̱'an Espíritu Santo gunḯn sisi̱ si̱ gurugui' chì' ruhuâj guendâ gà'àn nga nej sô'. Huê danj na̱nj ga'anj nej ga̱'ânj nej dinï̂nt nânj ngàj, ni̱ gatûj nej ñûnj dukuâ 'ngo̱ sí dânj,
44011013	ni̱ ganata' sô' gunïn nej ñûnj si gini'in sô' guchi' 'ngo̱ ángel dukuâ sô', ni̱ gataj ángel dânj gu̱nïn sô': Gà'nï̀nj ga̱'a̱nj nej sí màn riñan' ruhuâ yuman' snà'ànj Jope, ni̱ gàkï̀nj' ga'na' Simón, sí gù'nàj Pedro;
44011014	ni̱ sí dânj gànàtà' nej nuguan' gi̱'hiaj ga̱na̱ni̱n', ni̱ huê danj na̱nj ga̱na̱ni̱n daran' nej guiì màn ruhuâ dukuâ'.
44011015	Ni̱ nga gayi'ìj ga'mînj si-nùguàn' Ma̱'an Ña'anj an riñan nej sô', ni̱ gininj Ma̱'an Espíritu Santo ga'naj riñan nej sô', dàj rûn' ginin ga'naj riñan nê' àsìj sinï̱ïn.
44011016	Hiô' ni̱ gananun ruhuâj dàj gataj Ma̱'an Señor, nga ga'min ni̱ gata: “Ni̱ duguata' nne Juan ruhuâ nnee nej suj, sani̱ huê danj na̱nj gàtà' nne nej suj gi̱'hiaj Ma̱'an Espíritu Santo.”
44011017	Ni̱ huê danj na̱nj ga'hui' Ma̱'an Ña'anj an, Espíritu Santo riñan nej sij dàj rûn' girikij riñan nê' guendâ guyumân ruhuô' ni'în' Ma̱'an Señor Jesús, hiô' ni̱ ahuin si huín si ga̱ran' ñu'un si-su̱n Ma̱'an Ña'anj an rà'aj.
44011018	Hiô' ni̱ nga gunïn nej sij nej nuguan' nânj, ni̱ dḯn gane du'hua nej sij, ni̱ ga'min hue'ê nej sij riñan Ma̱'an Ña'anj an, ni̱ gataj nej sij: —Hiô' ni̱ huê danj na̱nj garan' ruhuâ Ma̱'an Ña'anj an si gànànìkàj ruhuâ nej sí nàsìnùnj un ni̱ ganahuin nì'nà' nej sô' nga na̱nj huaj re'.
44011019	Ne' rùkù nga gahui' Esteban, ni̱ gata rùhuà nej sí dânj daran' nej sô' nìkò' rukû Ma̱'an Jesús ni̱ gaya'nï̀n nej sô' ga'anj nej sô', ni̱ gachîn nej sô' nda riñan hio'ó Fenicia, riñan hio'ó Chipre, ni̱ riñan hio'ó Antioquía, ni̱ nitaj riñan a'ngô nej guiì ga'min nej sô' si-nùguàn' Ma̱'an Ña'anj an dadin' man riñan nej sí judío ga'min nej sô' si-nùguàn' Ma̱'an Ña'anj an.
44011020	Sani̱ màn da̱'a̱j nej sí 'na̱' riñan hio'ó Chipre ngà riñan hio'ó Sirene siganï̂nj nej sij, ni̱ nej sí nânj ni̱ nga gatûj nej sô' ruhuâ yuman' snà'ànj Antioquía, ni̱ ga'min nej sô' ni̱ gananï̂n nej sô' si-nùguàn' Ma̱'an Señor Jesús riñan nej sí a'min nânj griego.
44011021	Ni̱ guruguñu'unj Ma̱'an Señor nej sô', ni̱ guyumân ruhuâ ûta gà'ì nej guiì ni̱ ganadunâ ninj ma̱'an ninj ni̱ ginikò' ninj rukû Ma̱'an Señor.
44011022	Ni̱ gunïn nej dinï̂nt nne ruhuâ yuman' snà'ànj Jerusalén dàj gahuin yuman' snà'ànj Antioquía; ni̱ ga'nḯn nej sô' ga'anj gi̱ni'hiaj Bernabé guendâ gi̱ni̱'in sô' dàj gahuin hiuj dânj.
44011023	Ni̱ nga guchi' sô', ni̱ gini'in sô' dàj gi'hiaj Ma̱'an Ña'anj an sunuj u ngà nej sí nânj, ni̱ ûta ganahuin nìhià' ruhuâ sô' ni̱ duna'nga sô' riñan nej sí nânj ni̱ gataj sô' si hue'ê da̱gahuin sí dânj riñan Ma̱'an Señor.
44011024	Dadin' Bernabé huin 'ngo̱ sí sà'aj, ni̱ nda nìchra chre nun Ma̱'an Espíritu Santo ruhuâ nimân sô' ni̱ ûta nìko guyumân ruhuâ sô'. Ni̱ ûta gà'ì nej guiì nanikò' rukû Ma̱'an Señor nga ga'min sô'.
44011025	Ni̱ ne' rùkù ni̱ ga'anj nànà'huì' Bernabé nda ruhuâ yuman' Tarso Saulo; ni̱ ganari' sô' ni̱ ni̱ka̱j sô' ga'na' sô' yuman' Antioquía.
44011026	Ni̱ 'ngo̱ gè hio'o gane nej sij ngà nej sô' nìkò' rukû Ma'an Cristo màn yuman' snà'ànj nânj guendâ gidigân nej sij si-nùguàn' Ma̱'an Ña'anj an riñan ûta gà'ì nej guiì; ni̱ nej sí ga'na' gahuin chru̱n riñan nej sij ni̱ dugû'nàj nej guiì màn hiuj dânj cristiano ni̱ yuman' snà'ànj nânj huin ñan ga'nga si̱nï̱n nuguan' cristiano.
44011027	Nej gui dânj ni̱ ga'na' 'ngo̱ nej sô' gataj dàj ga̱huin ni̱ 'na̱' nej sô' yuman' snà'ànj Jerusalén ni̱ guyumân nej sô' ruhuâ yuman' snà'ànj Antioquía.
44011028	Ni̱ ganayumàn 'ngo̱ sô', gù'nàj Agabo, ni̱ ga'min sô' gi'hiaj Ma̱'an Espíritu Santo ni̱ garânj da'nga' ruhuâ sô' si gùyùmàn 'ngo̱ yi'na xi da' hua̱ nï̀n' gàchrà' riñan hio'ó dânj, ni̱ guyumân yi'na dânj nga gane Claudio gahuin sô' rey.
44011029	Hiô' ni̱ guchi' nej sô' 'na̱' ga̱huin chru̱n màn Antioquía 'ngo̱ du'hua, si gu̱ru̱gûñu'unj nej sô' dàj nìko ma̱'an huaj riñan nej sô' rukû nej dinï̂nt màn riñan hio'ó Judea;
44011030	ni̱ dàj rûn' guchi' nej sô' 'ngo̱ du'hua, ni̱ huê danj ganachi nikaj nej sô' ofrenda ni̱ ga'hui' nej sô' ginikaj Bernabé ngà Saulo ni̱ ga'anj nàgà'huì' nguèj sô' ra'a nej dinï̂nt huin ña̱n riñan nuhuî nne riñan hio'ó Judea.
44012001	Ni̱ huê gè diû dânj gida'a rey Herodes da̱'a̱j nej sô' huin si-nùhuì Ma̱'an Jesús guendâ du̱gua'ì sô' nej sí dânj.
44012002	Ni̱ dagahui' rey Herodes Jacobo huin dinḯn Juan ngà yîti.
44012003	Ni̱ gini'in sô' si gahuin nìhià' ruhuâ nej judío guendâ dagahui' sô' Jacobo, huê danj ni̱ gida'a sô' Pedro. Ni̱ nej gui yâ nej sij rachrún nitaj si 'nï̱nj chru dunu'man'an huin nej gui dânj.
44012004	Ni̱ gida'a sô' Pedro, ni̱ gachrîj sô' dukuâ ga'a, ni̱ ganachrîj sô' Pedro ra'a ga̱'ânj yi'nïn' nej stâdu guendâ dugumîn nej sô' Pedro, ni̱ ga̱'ânj síi huin da' yi'nïn' dânj; ni̱ ganï̂n ruhuâ sô' gi̱ri̱ sô' dukuâ ga'a Pedro nga gachîn gi'ñanj pascua.
44012005	Ni̱ màn nej stâdu dugumîn nej sô' Pedro nga nne sô' dukuâ ga'a; ni̱ nitaj àmàn giyichin' ruhuâ nej sô' huin si-nùhuì Ma̱'an Jesús guendâ gàchìnj ni'hiaj nej sô' riñan Ma̱'an Ña'anj an rayi'î Pedro.
44012006	Ni̱ nga huaj gi̱ri̱ Herodes Pedro ruhuâ dukuâ ga'a, ni̱ si̱ atoj Pedro nngaj sô' ñan' dânj da̱nï̱n huìj stâdu, ni̱ ànumin huìj aga' kadena sô' nngaj sô', ni̱ màn nej stâdu ne' ye̱' dukuâ ga'a dugumîn nej sô'.
44012007	Ni̱ ganikïn' 'ngo̱ si-ángel Ma̱'an Señor riñan sô', ni̱ nda giràn chre ruhuâ dukuâ ga' dânj gi'hiaj ángel; ni̱ dusiki' ángel dânj yiru̱kua̱ sô', ni̱ gana'nï̂nj ñanj sô' ni̱ gata gu̱nïn sô': —Ûta hio ga̱na̱chi sò' ánj. Ni̱ orâ chre ni̱ gininj nguèj kadena ànùmin ra'a sô'.
44012008	Ni̱ gataj ángel dânj gu̱nïn sô': —Gu̱nu̱mi̱n ran' gatï̀n' ni̱ ga̱na̱chri̱' dakánt. Ni̱ huê danj gi'hiaj sô'. Ni̱ gataj ángel dânj gu̱nïn sô': —Du̱ri'ñanj' retoo yichrá' ni̱ gi̱nikô' rukú.
44012009	Ni̱ gahui ángel dânj ne' ye̱'e, ni̱ nìkò' sij rukû ángel dânj huaj sij; sani̱ nun ga̱nï̱n ruhuâ sij si sa yàngà'a huin sa gi'hiaj ángel dânj ngà sij, dadin' ganï̂n ruhuâ sij si man si ganïnj riñan sij.
44012010	Ni̱ gachîn nguèj sij ñan màn 'ngo̱ yi'nïn' nej stâdu ni̱ gachîn 'nguèj sij ñan màn huìj yi'nïn' nej stâdu, ni̱ guchi' nguèj sij ñan nu̱n rahue' a̱ga' ñan gatûj nej guiì ruhuâ yuman' snà'ànj dânj, ni̱ ganayî'nï̱nj ma̱'an riñan rahue' dânj; ni̱ gahui nguèj sij ruhuâ yuman' snà'ànj dânj ni̱ gachîn nguèj sij ané chrej gàchrà'a, huê danj ni̱ guxunj ángel ma̱'an riñan sij.
44012011	Huê danj ni̱, ganahuin sìkà' ruhuâ Pedro, ni̱ gataj sô' gu̱nïn ma̱'an sô': —Hia̱j ni̱ garânj da'nga' ruhuâj si yàngà' hia ni̱ Ma̱'an Señor ga'nḯn si-ángel ga'na' riñânj, ni̱ gi'hia si gananinj riñan Herodes, ni̱ huê danj na̱nj gananînj riñan daran' nej sí judío dadin' ànà'huìj nej sij gi̱da'a nej sij ñùnj.
44012012	Ni̱ nga garânj da'nga ruhuâ sij dàj giran' sij, huê danj ni̱ ga'anj sij dukuâ María siyànà huin nni Juan, sí dugû'nàj nej sij Marcos, ni̱ ûta gà'ì nej dinï̂nt mân chre̱' hiuj dânj ni̱ màn nej sô' gachín nì'hiaj nej sô' riñan Ma̱'an Ña'anj an.
44012013	Ni̱ nga guchi' Pedro ñan nne dukuâ María ni̱ gita ra'a sij riñan rahue' nu̱n si̱nï̱n ne' ye̱'e, ni̱ gahui 'ngo̱ siyànà gù'nàj Rode dadin' nne ñan màn nej dinï̂nt gachín nì'hiaj nej sô' riñan Ma̱'an Ña'anj an, ni̱ ga'anj gu̱nïn ahuin sí gita ra'a riñan hue'e.
44012014	Ni̱ nga ganani'in, si Pedro huin sa ga'min, ni̱ guendâ ûta ganahuin nìhià' ruhuâj ni̱ nun ga̱na̱'nïn riñan rahue' dânj, ni̱ gunan ga'an ni̱ gatu ruhuâ hue' ñan màn nej dinï̂nt, ni̱ ganataj gu̱nïn nej sô' si ni̱kï̱n' Pedro ne' ye̱' hue' dânj.
44012015	Sani̱ gataj daran' nej sô': —Si sinún' na̱nj ánj. Sani̱ gataj siyànà dânj si yàngà' hia huin sa gunïn. Hiô' ni̱ gataj nej sô': —Si-ángel sij huin.
44012016	Sani̱ dànanj ûta dugu'nïn' Pedro gita ra'a sô' riñan rahue'e; ni̱ nga gana'nï̂nj nej sij riñan rahue' dânj ni̱ gana'in nej sij si yàngà' hia ni̱ huê Pedro huin, ni̱ ûta gahuin ña̱'anj ruhuâ nej sij.
44012017	Sani̱ gi'hiaj Pedro si dḯn ga̱ne du'hua nej sij, ni̱ gayi'ì sô' ni̱ ganata' sô' dàj gi'hiaj Ma̱'an Señor nga girij ruhuâ dukuâ ga'a sô'. Ni̱ ga'nïn' su̱n sô': —Ga̱'a̱nj nej suj ni̱ gànàtà' nej suj gunïn Jacobo dàj gi'hiaj Ma̱'an Ña'anj an ngàj ni̱ huê danj na̱nj gànàtà' nej suj gunïn a'ngô nej dinï̂nt. Ni̱ gahui sô' ni̱ ga'anj sô' a'ngô lugâ.
44012018	Ni̱ nga gahuin ne' gu̱ni'ñanj an, ni̱ ûta gaguâj nej stâdu ni̱ ûta ga'min nej sô' dadin' nun gi̱ni̱'in nej sô' dànè' ga'anj Pedro ni̱ gataj nej sô': Nùnj huin si gahuin rayi'î Pedro gà' únj.
44012019	Ni̱ ga'nïn' su̱n Herodes si ûta nànà'huì' nej stâdu Pedro, sani̱ nun gànàrì' nej sô'. Huê danj ni̱ guta' sô' gakï̱n'ïn yichrá nej stâdu. Ni̱ giyi'nïn' suun huê danj ni̱ dagahui' nej sij nej stadû ganikïn' dugumîn riñan dukuâ ga'a. Ne' rùkù ni̱ gahui Herodes riñan hio'ó judea ni̱ ga'anj ga̱ne sô' riñan hio'ó Sesarea.
44012020	Ni̱ ûta na'an ruhuâ Herodes ni'in sô' nej guiì màn yuman' Tiro ngà yuman' Sidón; sani̱ ga'min gu̱ña̱n nej sí ni̱kï̱n' riñan nguèj yuman' dânj ni̱ ga'na nej sô' riñan Blasto sí ni̱kï̱n' riñan Herodes ni̱ gininj hue'ê si-nùguàn' nej sô' riñan sí nânj, ni̱ gachín nì'hiaj nej sij riñan sí nânj si ga̱'mi̱n sô' ngà rey dadin' hua̱ ruhuâ nej sij ga̱na̱'mi̱n nej sij ngà rey ni̱ si̱ gimân gu̱nï̱n' nej sij gà', dadin' riñan do'ó rey dânj gahui nej sa yâ nej guiì màn nguèj yuman' dânj.
44012021	Ni̱ guyumân 'ngo̱ gui ganï̂n rey Herodes si gànàrì' dugui' nej sij, ni̱ gananun rey dânj 'ngo̱ atsîj nu̱n nej rey, ni̱ ga'anj ga̱ne sô' riñan chrun yilâ ni̱kï̱n' ñan gi'hiaj hia sô' nej nugua'an ni̱ gayi'ì sô' ni̱ ga'min sô' riñan nej guiì nara'hui' hiuj dânj.
44012022	Ni̱ gayi'ì nej guiì màn hiuj dânj ni̱ ga'min nùkuaj ninj ni̱ gataj ninj: —Dàj rûn' hua̱ si-nànè ña'anj an hua nuguan' ga'min' ni̱ nitaj si ga'min' dàj rûn' ga'min nej síi mánj.
44012023	Sani̱ garânj yina sij si ña'anj an huin sij huê danj ni̱ orâ chre ni̱ guduran' yi'ì 'ngo̱ si-ángel Ma̱'an Señor sij; ni̱ gayi̱'ij ni̱ ga'nan' sij ni̱ gachra yilúu sij huê danj ni̱ gahui' sij.
44012024	Sani̱ dànanj dugu'nïn' nej sô' nìkò' rukû Ma̱'an Jesús gananï̂n nej sô' si-nùguàn' Ma̱'an Señor ni̱ gahuin gà'ì nej guiì ginikò' rukû Ma̱'an Señor.
44012025	Ni̱ nga gisîj gananï̂n Bernabé ngà Saulo si-nùguàn' Ma̱'an Ña'anj an, ni̱ gananikàj nguèj sô' ga'na' nguèj sô' Jerusalén, ni̱ 'na̱' Juan ngà nguèj sô', sí dugû'nàj nej sij Marcos.
44013001	Ni̱ nne Bernabé ruhuâ si-nùhuì Ma̱'an Jesús nne yuman' snà'ànj Antioquía, ni̱ huê danj na̱nj nne Simón sí gù'nàj sí maru̱u, Lucio sí 'na̱' riñan hio'ó Sirene, Manaén sí gachij ngà Herodes, Saulo. Daran' nej sô' nânj huin sí gataj dàj ga̱huin ni̱ huê danj na̱nj gidigân nej sij siganï̂nj nej dinï̂nt màn Antioquía.
44013002	Màn nej sij ni̱ nnùn ña̱'a̱nj nej sij riñan Ma'an Ña'anj an, ni̱ ga gi̱ni̱ne̱j nùgui nej sij, ni̱ gataj Ma̱'an Espíritu Santo gunïn nej sij: —Gi̱'hiaj ni̱nï̱n nej suj Bernabé ngà Saulo guendâ gi'hiaj sun nguèj sô' sun gà' hua̱ yu̱gui gà'huìj ra'a nguèj sô' na̱nj ánj.
44013003	Hiô' ni̱ dugu'nïn' nej sij ga gi̱ni̱ne̱j nej sij ni̱ màn nej sij ga'min nej sij ngà Ma̱'an Ña'anj an, ni̱ guta' nej sij ra'a nej sij ahui nguèj sô', ni̱ ga'nḯn nej sij ga'anj nguèj sô'.
44013004	Hiô' ni̱ ga'nḯn Ma̱'an Espíritu Santo, ni̱ ga'anj nguèj sij yuman' gù'nàj Seleucia, ni̱ hiuj dânj gida'a nguèj sij barku ni̱ guchi' nguèj sij yuman' gù'nàj Chipre.
44013005	Ni̱ guchi' nguèj sij yuman' gù'nàj Salamina, ni̱ ganata' nguèj sij si-nùguàn' Ma̱'an Ña'anj an ruhuâ hue' huin si-nùhuì nej sí judío. Ni̱ nne Juan ngà nej sij ni̱ huin sô' 'ngo̱ sí guruguñu'unj nej sij.
44013006	Ni̱ gachîn nej sij riñan hio'ó nu̱n ruhuâ nne ña̱'a̱nj ni̱ guchi' nej sij yuman' gù'nàj Pafos, ni̱ ganari' nej sij 'ngo̱ sí stu'huaj a ni̱ chru̱n sô' ganakaj sô' da'nga'a, ni̱ taj sô' si huin sô' 'ngo̱ sí ganata' dàj ga̱huin, ni̱ judío huin sô', ni̱ gù'nàj sô' Barjesús,
44013007	ni̱ nne sí nânj ngà gobernador gù'nàj Sergio Paulo ni̱ ûta sà' garânj da'nga' ruhuâ sô'. Ni̱ gakḯn sí nânj, Bernabé ngà Saulo, ni̱ hua̱ ruhuâ sô' gu̱nïn sô' si-nùguàn' Ma̱'an Ña'anj an.
44013008	Sani̱ na'huej ruhuâ Elimas si gùyùmàn ruhuâ sij ni'in sij si-nùguàn' Ma̱'an Ña'anj an (dadin' Elimas ruhuaj ga̱ta sí stu'huaj a) ni̱ ûta daga'min sô' si gu̱dunâj gobernador si-nùguàn' Ma̱'an Ña'anj an.
44013009	Saulo, ni̱ huê sô' huin sí gù'nàj Pablo, ni̱ nda nìchra chre ruhuâ nimân sô' nun Ma̱'an Espíritu Santo, ni̱ ûta sà' gini'hiaj sô' riñan sí nânj.
44013010	Ni̱ gataj sô': —Nda nìchra chre mân nej sa digañu'unj un ruhuâ nimânt, ni̱ ûta mân sa a'nan'an ruhuâ nimânt, da'ní sa nàsà'a huîn', ni̱ unïn' ngà daran' sa ni̱ka̱a. Àmàn duyi'chin' si ga̱ran' ñu'unj chrej ni̱ka̱ huin si'hiaj Ma̱'an Ña'anj an rà'aj.
44013011	Hia̱j ni̱ ri̱ki̱ Ma̱'an Ña'anj an kastîgu riñan', ni̱ ga̱huin du̱chrî', ni̱ si̱ gini'în' riñan gui ga̱chin 'ngo̱ diû mánj. Ni̱ orâ chre gahuin ru̱mi̱n' rune ñan sô'; ni̱ nda ru̱mi̱n' chre hua nga gini'hiaj sô'; ni̱ anikàj sô' rukû nej sij nun sô', ni̱ nana'hui' sô' sí gàrà'huè' ra'a sô' ni̱ sí gi̱di̱gân dànè' ga̱che̱ sô'.
44013012	Hiô' ni̱ nga gini'in síchìj gobernador dàj gahuin, ni̱ guyumân ruhuâ sô' ni'in sô' nej yì'nï̀n' nuguan' gidigân Ma̱'an Jesús.
44013013	Ni̱ gahui nej dùguì' Pablo ruhuâ yuman' Pafos ni̱ ga'anj nej sij ni̱ guchi' nej sij ñan nngaj yuman' gù'nàj Panfilia; sani̱ guxun Juan ma̱'an sô' riñan nej sij ni̱ nanikàj sô' gana'na' sô' yuman' snà'ànj Jerusalén.
44013014	Sani̱ gachin nej sij, ñan nngaj yuman' Perges, ni̱ guchi' nej sij yuman' Antioquía huin do'ó Pisidia; ni̱ 'ngo̱ gui ganarânj rûhua gatûj nej sij ruhuâ hue' nuhuî nne hiuj dânj ni̱ ga'anj gane nej sij.
44013015	Ni̱ ne' rùkù nga gisîj gahia nej sí ni̱kï̱n' riñan nuhuî nne hiuj dânj si-ley Ma̱'an Ña'anj an ngà ñanj gachrûn nej sô' gataj dàj ga̱huin, ni̱ gataj nej sô': —Di̱nï̂nj, si ni̱ka̱j nej suj 'ngo̱ nuguan'an gà'huì' nej suj riñan nej guiì yùmàn'an, ni̱ ga̱'mi̱n nej suj di̱nï̂nj.
44013016	Hiô' ni̱ ganayumàn Pablo, ni̱ dugunûn ra'a sô' si dḯn ga̱ne du'hua nej guiì, ni̱ gataj sô': —Nej suj nej sí 'na̱' Israel, ni̱ nej suj nnùn ña̱'a̱nj riñan Ma̱'an Ña'anj an ni̱ nej suj dagahuin riñan Ma̱'an Ña'anj an, ni̱ gu̱nïn nej suj.
44013017	Ña'anj ni̱ka̱j su̱n riñan yuman' Israel ganagui rej nê', ni̱ gahuin nùkuaj yuman' dânj gi'hiaj Ma̱'an, dadin' gahuin nej sô' sí 'na' a'ngô yuman'an nga gane nej sô' riñan hio'ó Egipto, ni̱ ngà si-guesâ Ma̱'an Ña'anj an girij nej sô' ruhuâ yuman' dânj.
44013018	Ni̱ huìj xia hio'o gunùkuaj Ma̱'an Ña'anj an gane ngà nej sij riñan hio'ó nàkòo;
44013019	Ni̱ dunahuij Ma̱'an Ña'anj an chi̱j país màn riñan hio'ó Kanaán, ni̱ naga'huij do'ó nej sí dânj ra'a nej sij.
44013020	Ne' rùkù, ni̱ ginikaj su̱n nej guesì da'nga 'ngo̱ si ga̱'anj sientu tá huij xia chi̱' hio'o, nda diû gane sachij Samuel sô' ganata' dàj gahuin.
44013021	Ne' rùkù ni̱ gachín nej sij rey, ni̱ ga'hui' Ma̱'an Ña'anj an Saúl da'ní síchìj Cis gahuin rey riñan nej sij, sí nânj 'na' siganï̂nj yi'nïn' huin nej dùguì' Benjamín, ni̱ ginikaj su̱n sô' huìj xia hio'o riñan nej sij.
44013022	Ni̱ ga'nêj Ma̱'an Ña'anj an suun riñan sô', ni̱ naga'huij sun dânj ginikaj su̱n David gahuin sô' rey, ni̱ ga'min hue'ej rayi'î sô' ni̱ gata: “Ganari'í David da'ní Isaí, ni̱ gi'hiaj sô' dàj rûn' garan' ruhuâ nimânj, ni̱ gi'hiaj sô' daran' sa garan' ruhuâj.”
44013023	Ni̱ gataj Ma̱'an Ña'anj an si ga̱na̱chi nika 'ngo̱ nej da'nin si̱'nï̱n David ni̱ sí nânj gi̱'hiaj ga̱na̱ni̱n yuman' Israel, ni̱ dàj rûn' gataj Ma̱'an Ña'anj an, ni̱ huê danj gi'hia dadin' 'ngo̱ nej da'nin si̱'nï̱n David huin Ma̱'an Señor Jesús.
44013024	Nga nï̀n' gàchin gàyì'ì Ma̱'an Jesús ga̱na̱taj si-nùguàn' Ma̱'an Ña'anj an, ni̱ ga'na' si̱nï̱n Juan Bautista ni̱ gataj sô' si ña̱'a̱n huaj si gànànìkàj ruhuâ nej guiì rayi'î si-ga̱kïn' ninj ni̱ gàtà' nne ninj.
44013025	Sani̱ nga huaj ga̱na̱huij Juan si-su̱n sô' ni̱ gataj sô': Ahuin sí huín ruhuâ nej suj rà'aj. “Sê mesías huín mánj; sani̱ ne' rùkùj 'na' 'ngo̱ sí dânj ni̱ gà' nitaj guèndàj gìrìj kanj 'nï̱nj dakó sô'.”
44013026	’Nej suj huin da'ní sachij Abraham. Ni̱ nej suj huin sí nàsìnùnj nu̱n yu'hui' ruhuâ ni'in Ma̱'an Ña'anj an, riñan nej suj 'na̱' nuguan' nânj guendâ ga̱na̱ni̱n nej suj.
44013027	Dadin' daran' nej sí màn Jerusalén ni̱ nej sí ni̱ka̱j su̱n riñan si-país nê' nun ga̱na̱ni̱'in ahuin si huin Ma̱'an Jesús, ni̱ daran' nej gui ganarânj rûhua gahia nej sô' ñanj gachrûn nej sô' gataj dàj gahuin, sani̱ nun ga̱ra̱n da'nga' ruhuâ nej sô' si rayi'î Ma̱'an Jesús ga'min nej ñanj dânj, ni̱ rayi'î dan ni̱ ga'nïn' nej sô' suun si da̱gahui' nej sij Ma̱'an Jesús, ni̱ nun ni'in nej sô' si gà' danj nnunj riñan ñanj si hua̱ ni̱ña̱n si gàhuì' Ma̱'an Jesús.
44013028	Sani̱ nun gànàrì' nej sij gà' si 'ngo̱ gakï̱n' gi'hiaj Ma̱'an Jesús si da'hui ga̱huij, sani̱ dàñùn gachín nì'hiaj nej sij riñan Pilato si dagahui' sô' Ma̱'an nùnj si nitaj gakï̱n'ïn gi'hia.
44013029	Ni̱ nga gisîj ganûn daran' nej nuguan'an dàj rûn' gataj nej sí gataj dàj ga̱huin rayi'î Ma̱'an Jesús, ni̱ guxun nej sij nneè kú Ma̱'an riñan rugutsìi, ni̱ ganaduninj nej sij ni̱ ga'anj gàchìn' nej sij Ma̱'an ñan gachin' nej sij nîman.
44013030	Sani̱ Ma̱'an Ña'anj an gi'hiaj si gana'nï̂nj Ma̱'an Jesús siganï̂nj nej nîman.
44013031	Ni̱ ûta gà'ì ganikïn' Ma̱'an Jesús siganï̂nj nej sô' ga'na' gi̱nikò' rukû Ma̱'an àsìj Galilea ni̱ ga'anj nej sô' nngaj ñan nngaj yuman' snà'ànj Jerusalén, hia̱j ni̱ huê nej sô' huin nej sí gananï̂n rayi'ij riñan nej guiì yuman'an.
44013032	’Ni̱ huê danj na̱nj ganata' nej ñûnj nuguan' gi'hiaj ga̱na̱ni̱n nej guiì, dàj rûn' hua nuguan' gà' gataj Ma̱'an Ña'anj an si gà'huij ra'a rej nê',
44013033	gà' gudusîj Ma̱'an Ña'anj an nuguan' gata, dadin gà' gi'hia si gànà'nï̀nj Ma̱'an Jesús siganï̂nj nej nîman; dàj rûn' taj riñan salmo Kapitulo huìj i: “Sò' huin Da'ní, ni̱ ñùnj gi'hiaj rayi'î dan hua nì'nà'.”
44013034	Gà' gataj Ma̱'an Ña'anj an riñan si-nùguàn'ànj si hua̱ ni̱ña̱n si gànà'nï̀nj Ma̱'an Jesús siganï̂nj nej nîman, ni̱ si̱ gi'hia si gi̱ri̱'hiuj nneè kú Ma̱'an Jesús ruhuâ ñan gachin' nej sô', ni̱ huê dànanj gata: “Gu̱ru̱gûñu'un ni̱ da̱gahuín daran' nej nuguan' gatâ gu̱nïn David.”
44013035	Ni̱ huê danj taj riñan a'ngô salmo: “Si̱ gudunâj Ma̱'ân rè' si gi̱ri̱'hiuj nneè kú Ma̱'an sa dagahuin hue'ê riñan Ma̱'ân rè' ñan gachin' nej sij nimân mánj.”
44013036	Dadin' yàngà' ni̱ David, ni̱ ûta hue'ê gunânj gi̱tsi sô' riñan nej guiì yiñán sô' dàj rûn' ga'nïn' Ma̱'an Ña'anj an suun riñan sô', sani̱ gahui' sô' ni̱ ga'anj gàchìn' nej sij nneè kú sô' ñan nngaj nej dugui' sô', ni̱ giri'hiuj nneè kú sô'.
44013037	Sani̱ Ma̱'an sa gana'nï̂nj gi'hiaj Ma̱'an Ña'anj an, ni̱ nun gi̱ri̱'hiuj nneè ku mánj.
44013038	Gu̱nïn nej suj nej nuguan' nânj, di̱nï̂nj: Si Ma̱'an Jesús ràyì'ì ganata' nej ñûnj huin Ma̱'an sa ga̱'hue gi̱nikaj nimân nìko rayi'î daran' nej si-ga̱kïn' nej suj. Sani̱ ley ganahuin ra̱'a Moisés ni̱ si̱ ga'hue gi̱'hia ga̱na̱ni̱n nej suj riñan gakï̱n'ïn mánj.
44013039	Sani̱ ni̱ka̱j Ma̱'an Ña'anj an nimân nìko rayi'î si-ga̱kïn' nej guiì guyumân ruhuâ ni'in Ma̱'an Jesús.
44013040	Ga̱ gu̱dadû nej suj ni̱ si̱ ga'na' kastîgu riñan nej suj dàj rûn' gataj nej sô' gataj dàj gahuin àsìj diû riki:
44013041	Ûta ga'min duku nej suj riñan Ma̱'an Ña'anj an, sani̱ hia̱j ni̱ ga̱huin ña̱'anj ruhuâ nej suj, ni̱ gu̱na̱nj nej suj; dadin' ûta gi̱ran' sa̱ñu̱n nej guiì nitaj si guyumân ruhuâ ni̱ nej guiì nitaj si dagahuin, sani̱ gà' dânj ni̱ si̱ guyumân ruhuâ nej suj, si hua̱ 'ngo̱ sí ganata' gunïn nej suj rayi'î sa ga̱huin mánj.
44013042	Ni̱ nga gahui Pablo ngà nej sí ni̱ka̱j dugui' ngà sô' ruhuâ hue' huin si-nùhuì nej sí judío. Ni̱ gachín nì'hiaj nej sí nàsìnùnj un màn hiuj dânj si gànànìkàj Pablo a'ngô tï̱nj gui huin gui ganarânj rûhua ni̱ ga'min ñûn sô' si-nùguàn' Ma̱'an Ña'anj an riñan nej sij.
44013043	Ni̱ nga ganahuij kulto, ni̱ ginikò' ûta gà'ì nej sí judío ngà nej sí nàsìnùnj un rukû Pablo ngà Bernabé, ni̱ gataj nguèj sô' sisi̱ si̱ gudunâj nej sij guendâ ganikïn' ran nej sij ni̱ gùyùmàn yìtï̀nj ruhuâ nej sij ni̱ si̱ gini'ñûn nej sij sunuj gi'hiaj Ma̱'an Ña'anj an riñan nej sij.
44013044	Ni̱ nga guyumân ñun a'ngô gui ganarânj rûhua ni̱ ganahuin chre̱' da' hua̱ gè yuman' snà'ànj dânj guendâ gu̱nïn nej sô' si-nùguàn' Ma̱'an Ña'anj an.
44013045	Sani̱ nga gini'in nej sí judío si ûta gà'ì nej guiì rigìi nara'hui' hiuj, ni̱ ûta gahuin yìkòj ruhuâ nej sô', ni̱ gataj nej sô' si nitaj si hua̱ hue'ê nej nuguan' ga'min Pablo, ni̱ sê nuguan' sà'a huin gataj nej sô' ni̱ ga'min kï̱j nej sô'.
44013046	Hiô' ni̱ nun ga̱'mi̱n yu'hui' Pablo ngà Bernabé ni̱ gataj nguèj sô': —Yàngà' ni̱ riñan nej suj huin judío huin sa ña̱'a̱n si̱nï̱n ga̱'mi̱n nej ñûnj si-nùguàn' Ma̱'an Ña'anj an; sani̱ guendâ nun ga̱'hue̱j nej suj ga̱na̱huin ra̱'a nej suj, ni̱ huê danj na̱nj nun ga̱na̱ka̱j guendâ nej suj rayi'î si-nùguàn' Ma̱'an Ña'anj an si rayi'î nuguan' dânj ni̱ ga̱'hue ga̱ne nìgànj nej suj, hia̱j ni̱ nànìkàj nej ñûnj ni̱ gà'ànj nej ñûnj riñan nej sí nàsìnùnj un.
44013047	Dadin' huê dànanj giyi'nïn' suun riñan nej ñûnj gi'hiaj Ma̱'an Señor, ni̱ gata: Gi̱'hiaj yu̱guí sò' ni̱ ga̱huîn' sí du̱yi'nga' nuguan' gi̱'hiaj ga̱ra̱n da'nga' ruhuâ nej sí nàsìnùnj un, ni̱ sò' ga̱ra̱n sûnj ni̱ gi'hiâ' si gu̱nïn nej sij nuguan' gi̱'hiaj ga̱na̱ni̱n nej guiì màn nï̀n' gàchrà' ruhuâ yumiguìi.
44013048	Ni̱ nga gunïn nej sí nàsìnùnj un nej nuguan' nânj, ni̱ ûta gahuin nìhià' ruhuâ nej sô' ni̱ ûta hue'ê ga'min nej sô' rayi'î si-nùguàn' Ma̱'an Señor, ni̱ guyumân ruhuâ daran' nej sí gà' hua̱ yu̱gui guendâ ga̱ne nìgànj nej sô' ngà Ma̱'an Ña'anj an.
44013049	Ni̱ duya'nï̀n nej sij si-nùguàn' Ma̱'an Señor nï̀n' gàchrà' riñan hio'ó dânj.
44013050	Sani̱ gachrîj nej sí judío nuguan' hia̱a riki nej siyànà ni̱ka̱j chrej riñan nej guiì ni̱ nej siyànà 'nï̱nj nikò' huaj nûhui, ni̱ gachrîj nej sô' chrej e riki nej sí a'nïn' riñan yuman' snà'ànj dânj, ni̱ gayi'ì nej sô' ni̱ gata rùhuà nej sô' Pablo ngà Bernabé, ni̱ giri nej sô' ne' ye̱' riñan hio'ó ni̱ka̱j su̱n nej sô' nguèj sij.
44013051	Hiô' ni̱, nagunan' nguèj sij hio'ó hia̱j màn riki dakó nguèj sij riñan nej sí dânj, huê danj ni̱ ga'anj nguèj sij yuman' Iconio.
44013052	Ni̱ ûta ganahuin nìhià' ruhuâ nej sô' ga'na' ga̱huin chru̱n nne ruhuâ yuman' snà'ànj Antioquía ni̱ ûta ganahuin nùkuaj nej sô' gi'hiaj Ma̱'an Espíritu Santo.
44014001	Ni̱ gahuin nga guchi' nguèj sij ruhuâ yuman' Iconio ni̱ ga'anj nguèj sij ruhuâ hue' huin si-nùhuì nej sí judío, ni̱ ga'min nguèj sij si-nùguàn' Ma̱'an Ña'anj an ni̱ ûta hue'ê guruguñu'unj Ma̱'an Ña'anj an rukû nguèj sij ni̱ ûta gà'ì nej sí judío guyumân ruhuâ, ni̱ huê danj na̱nj guyumân ruhuâ nej sí a'min nânj griego si-nùguàn' Ma̱'an Ña'anj an.
44014002	Sani̱ nej judío nun gùyùmàn ruhuâ ni'in nej nuguan' nânj ni̱ duguachej nej sô' ruhuâ nej sí nàsìnùnj un ni̱ rayi'î dânj ni̱ gayi'ì nej sô' ni̱ gata rùhuà nej sô' nej dinï̂nt nìkò' rukû Ma̱'an Jesús.
44014003	Huê danj ni̱ gunâj Pablo ngà Bernabé ni̱ gane nguèj sij ûta gà'ì gui ruhuâ yuman' Iconio, ni̱ ûta nùkuaj ruhuâ nguèj sij ni'in nguèj sij Ma̱'an Ña'anj an ni̱ ganata' nguèj sij nuguan' yàngà hia rayi'î Ma̱'an Ña'anj an riñan nej guiì. Huê danj ni̱ gi'hiaj Ma̱'an Ña'anj an si ga̱na̱huin gà'ì nej guiì gi'hiaj nguèj sij ni̱ ûta gà'ì nej sa hue'ê ga gi'hiaj nguèj sij.
44014004	Ni̱ giyi'chra' da̱'a̱j nej guiì màn ruhuâ yuman' dânj ni̱ da̱'a̱j ni̱nj ganakaj dugui' ngà nej judío ni̱ a'ngô da̱'a̱j ni̱nj ganakaj dugui' ngà nej sô' ga'anj gànàtà' si̱nï̱n si-nùguàn' Ma̱'an Ña'anj an.
44014005	Hiô' ni̱ guchi' nej judío 'ngo̱ du'hua ngà da̱'a̱j nej sí nàsìnùnj un ni̱ ngà nej sí ni̱ka̱j su̱n riñan yuman' Iconio, si ga̱rru̱n nej sô' hiëj ni̱ ganï̂n ruhuâ nej sô' da̱gahui' nej sô' Pablo ngà Bernabé,
44014006	sani̱ nga gunïn nguèj sij dàj ganï̂n ruhuâ nej sô' gi'hiaj nej sô' ngà nguèj sij, huê danj ni̱ guxunj nguèj sij ma̱'an nguèj sij ni̱ ga'anj nguèj sij yuman' snà'ànj Listra ngà yuman' snà'ànj Derbe, ni̱ ga'anj nguèj sij a'ngô nej yuman' snà'ànj ni̱ka̱j ñu'unj Licaónia, ni̱ ga'anj nej sij daran' nej yuman' màn ganikàj rukú hio'ó dânj,
44014007	ni̱ hiuj dânj ga'anj gànàtà' nej sij nuguan' gi̱'hiaj ga̱na̱ni̱n nej guiì.
44014008	Ni̱ nne 'ngo̱ sí màn yuman' Listra, ni̱ nitaj si hua̱ hue'ê nguèj dakó sô' guendâ ga̱che̱ sô', ni̱ àsìj hua lij sô' ni̱ nitaj àmàn gaché sô'.
44014009	Ni̱ gunïn sô' ga'min Pablo, ni̱ ûta sà' gini'hiaj Pablo riñan sô', ni̱ gini'in Pablo si guyumân ruhuâ sô' guendâ ga̱na̱huin sô',
44014010	Ûta nùkuaj ga'min Pablo ni̱ gataj sô': —Ga̱na̱chi sô' ni̱ na̱ni̱kïn' ni̱ka̱ nguèj dakót râj. Ni̱ guej sí nânj, ni̱ gaché sô'.
44014011	Ni̱ nga gini'in nej guiì sa gi'hiaj Pablo, ni̱ ûta nùkuaj gaguâj ninj, ni̱ ga'min ninj nânj Licaónia: —Gininj ña'anj an ga'naj yàtà'a ni̱ huaj dàj rûn' hua nej síi ni̱ ginin ga'naj siganï̂nj nê'.
44014012	Ni̱ Bernabé dugû'nàj nej sij ña'anj Zeus, ni̱ Pablo dugu'nàj nej sij ña'anj Hermes, dadin' Pablo huin sí ni̱ka̱j nuguan'an.
44014013	Ni̱ nne si-nùhuì síchìj rej gunânj gi̱'tsi riñan ña'anj Zeus, ne' ga̱tu̱' ne' ri̱ña̱n yuman' snà'ànj Listra, ni̱ ni̱ka̱j sô' rô ga'na' sô' ni̱ ganachrâj sô' hia̱j a nikaj sô' ga'na' sô' riñan rahue' nuhuî nânj, ni̱ ganï̂n ruhuâ nej sô' dagahui' nej sô' rô riñan Pablo ngà Bernabé dadin' ganï̂n ruhuâ nej sô' si ña'anj an huin nguèj sij.
44014014	Nga gini'in Pablo ngà Bernabé si dànanj ganï̂n ruhuâ nej sij gi̱'hiaj nej sij ngà nguèj sô', ni̱ gutù nguèj sij sigan' nguèj sij riñan nej sí dânj, ni̱ gunânj nguèj sij ga'anj nguèj sij ñan màn nej guiì rigì dânj, ni̱ ga'min nùkuaj nguèj sij,
44014015	—ni̱ gataj nguèj sij: Nùnj huin saj ni̱ gi'hiaj nej suj dànanj rà'aj. Sê ña'anj an huin nguèj ñûnj mánj, síi huin nguèj ñûnj ni̱ huê dàj rûn' hua nej suj huê danj hua nguèj ñûnj, ni̱ ganata' nej ñûnj si-nùguàn' Ma̱'an Ña'anj an riñan nej suj ni̱ ga̱na̱du̱na̱ nej suj ma̱'an nej suj ni̱ gi̱nikò' nej suj Ma̱'an Ña'anj hua̱ nì'nà'a, dadin' huej gi'hiaj yàtà'a ni̱ huej gi'hiaj hio'óo, ngà nne ña̱'a̱nj, ni̱ daran' nej sa màn gurugui' gini'hio'.
44014016	Diû gâchin ni̱ gudunâj Ma̱'an Ña'anj an si ga̱che̱ daran' nej yuman' màn ruhuâ yumiguìi si-chrej ma̱'an ninj;
44014017	ni̱ daran' diû gidigân Ma'an Ña'anj an dàj nìko hua Ma̱'an riñan nej guiì ni̱ gi'hia sa sà'a ngà ninj, ni̱ rikij gumàn 'na̱' yàtà'a riñan ninj, ni̱ rikij diû gimàn sa ya̱ ninj, ni̱ gi'hia si ga̱chra ruhuâ si-gùchrù ninj, ni̱ gi'hia si ga̱na̱huin nìhià' ruhuâ nimân ninj.
44014018	Ni̱ nùnj huin si dànanj gataj Bernabé ngà Pablo gunïn nej sí dânj, sani̱ ûta 'ì garânj yina nej sô' guendâ si̱ dagahui' nej sô' rô riñan nguèj sij.
44014019	Hiô' ni̱ guyumân nej sí judío 'na̱' yuman' Antioquía ngà yuman' Iconio, ni̱ gachrîj nej sô' chrej a'nan'an riki nej sí rìgì màn hiuj dânj, ni̱ gayi'ì nej sí dânj ni̱ garrûn nej sô' hiëj Pablo, ni̱ ganï̂n ruhuâ nej sô' si gà' 'ngo̱ gahui' Pablo ni̱ gunukuaj nej sô' ni̱ giri nej sô' nneè kú Pablo ne' ye̱' yuman' snà'ànj dânj.
44014020	Sani̱ ganikàj ga̱chrin nej sí 'na̱' ga̱huin chru̱n riñan Ma̱'an Jesús rukû Pablo, huê danj ni̱ ganachi sij, ni̱ ginikaj nej sô' ga'anj ñûn nej sô' sij ruhuâ yuman' snà'ànj nânj; ni̱ nga garanga' a'ngô gui ni̱ ga'anj Bernabé ngà Pablo yuman' gù'nàj Derbe.
44014021	Ni̱ ne' rùkù nga gisîj ganata' nguèj sij si-nùguàn' Ma̱'an Ña'anj an riñan nej guiì màn ruhuâ yuman' snà'ànj dânj ni̱ gidigân nguèj sij ni̱ ûta gahuin chru̱n gà'ì nej sí gi̱nikò' rukû Ma̱'an Jesús, huê danj ni̱ nanikàj ñun nguèj sij ga'na' nguèj sij yuman' Listra, ngà yuman' Iconio, ngà yuman' Antioquía,
44014022	ni̱ ga'hui' nej sij nuguan' na̱gi̱'hiaj nùkuaj ruhuâ nej sí 'na̱' ga̱huin chru̱un, ni̱ duna'nga nej sij riñan nej sô' ni̱ gataj nej sij si gùyùmàn yìtï̀nj ruhuâ nej sô' ngà Ma̱'an Ña'anj an, ni̱ gataj nej sij gunïn nej sô': Hua̱ ni̱ña̱n si ga̱chi̱n' riñan ûta gà'ì sañuun da'nga ni̱ ga̱tu̱' ñan ni̱ka̱j su̱n Ma̱'an Ña'anj an na̱nj ánj.
44014023	Ni̱ ga gi̱ni̱ne̱j nùgui nguèj sij huê danj ni̱ ganï̂n nguèj sij 'ngo̱ sí ganikïn' riñan da' go'ngo̱ nej si-nùhuì Ma̱'an Jesús, ni̱ gachín nì'hiaj nguèj sij riñan Ma̱'an Señor dadin' guyumân ruhuâ nguèj sij si gi̱'hia sunuj u ni̱ du̱guminj nej sô' màn da' go'ngo̱ nej si-nùhuì Ma̱'an Jesús.
44014024	Ni̱ gachín nguèj sij ñan nngaj yuman' Pisidia ni̱ guyumân nguèj sij Panfilia.
44014025	Ni̱ nga gisîj ganata' nguèj sij si-nùguàn' Ma̱'an Ña'anj an riñan nej guiì màn yuman' Perge, ni̱ ga'anj nguèj sij yuman' Atalia.
44014026	Ni̱ gatûj nguèj sij ruhuâ barku ni̱ nanikàj nguèj sij ga'na' nguèj sij ñan nngaj yuman' Antioquía, dadin' hiuj nânj giyi'nïn' suun riñan nguèj sij gi'hiaj Ma̱'an Espíritu Santo, si ga̱'a̱nj gà'huì' nguèj sij si-nùguàn' Ma̱'an Ña'anj an riñan a'ngô nej yuman'an, ni̱ dagahuin nguèj sij nuguan' giyi'nïn' su̱n riñan nguèj sij.
44014027	Ni̱ nga guyumân nguèj sij hiuj dânj, ni̱ nagi'hiaj chre̱' nguèj sij nej dinï̂nt huin si-nùhuì Ma̱'an Jesús, ni̱ ganata' nguèj sij si ûta nìko hua sa gi'hiaj Ma̱'an Ña'anj an ngà nguèj sij, dadin' gana'nïn ruhuâ nimân ûta gà'ì nej sí nàsìnùnj un ni̱ guyumân ruhuâ nej sô' ni'in nej sô' Ma̱'an Ña'anj an.
44014028	Ni̱ gane Pablo ngà Bernabé ûta gà'ì gui ruhuâ yuman' dânj ngà a'ngô nej sô' 'na̱' ga̱huin chru̱un.
44015001	Nej gui dânj ni̱ guyumân da̱'a̱j nej sí màn riñan hio'ó Judea yuman' snà'ànj Antioquía ni̱ gayi'ì nej sô' gidigân nej sô' nej dinï̂nt ni̱ gataj nej sô': Si ga̱'ne̱' nej dinï̂nt do̱j raa̱ nneè nà'àj nej sô' dàj rûn' taj riñan si-ley Moisés, ni̱ sisi̱ si̱ ga'ne' nej sô' do̱j raa̱ nneè nà'àj nej sô' ni̱ si̱ ga̱na̱ni̱n nej sô' gataj nej sì dânj.
44015002	Ni̱ ûta ganarïsna'anj Pablo ngà Bernabé ngà nej sí gidigân dànanj ni̱ huê danj na̱nj ûta nùkuaj gunïn' nej sij ngà nguèj sô', ni̱ guchi' nej sij 'ngo̱ du'hua si ga̱'a̱nj Pablo ni̱ Bernabé ni̱ ga'anj a'ngô nej dinï̂nt nda Jerusalén huin yuman' snà'ànj an, da'nga ni̱ gahuin hia nuguan' nânj gi'hiaj nej sô' ga'anj gidigân si̱nï̱n si-nùguàn' Ma̱'an Ña'anj an ngà nej sô' ni̱kï̱n' riñan nûhui.
44015003	Ni̱ ga'nḯn si-nùhuì Ma̱'an Jesús nne yuman' snà'ànj Antioquía ga'anj nej sij, ni̱ gachîn nej sij Fenicia ni̱ huê danj na̱nj gachîn nej sij Samaria, ni̱ gananï̂n nej sij riñan nej judío nìkò' rukû Ma̱'an Jesús si guyumân ruhuâ nej sí nàsìnùnj un ni'in nej sô' Ma̱'an Ña'anj an; ni̱ ûta ganahuin nìhià' ruhuâ nej dinï̂nt judío gi'hiaj nej sij.
44015004	Ni̱ guchi' Pablo ngà Bernabé yuman' snà'ànj Jerusalén, ni̱ ganahuin ra̱'a nej sô' ga'anj gi̱di̱gân si̱nï̱n ni̱ nej sô' ni̱kï̱n' riñan si-nùhuì Ma̱'an Jesús nguèj sij, ni̱ ganata' nguèj sij dàj nìko gi'hiaj Ma̱'an Ña'anj an ngà nguèj sij.
44015005	Ni̱ màn nej sí guyumân ruhuâ ni'in Ma̱'an Jesús hiuj dânj ni̱ yi'nïn' nej sí fariseo huin nej sô', ni̱ gayi'ì nej sô' gataj nej sô': —Ña̱'a̱n huaj si gìyì'nè' doj raa̱ nneè nà'àj nej sí nàsìnùnj guyumân ruhuâ ni'in Ma̱'an Jesús, ni̱ da'hui' nej sij da̱gahuin nej sij riñan si-ley Moisés.
44015006	Huê danj ni̱ ganahuin chre̱' nej sô' ga'anj gi̱di̱gân si̱nï̱n si-nùguàn' Ma̱'an Ña'anj an ngà nej sô' ni̱kï̱n' riñan nûhui guendâ na̱di̱gi'ñûn nej sô' rayi'î nuguan' nânj.
44015007	Ni̱ ne' rùkù nga gisîj ûta gunïn' nej sij, ni̱ ganayumàn Pedro ni̱ gataj sô': —Gà' ni'in nej suj di̱nï̂nj, si àsìj ri̱ki doj ni̱ gà' ganagui Ma̱'an Ña'anj an ñùnj si ga̱'a̱nj gànàtàj si-nùguàn'anj riñan nej sí nàsìnùnj un, da'nga ni̱ guyumân ruhuâ nej sij ni'in nej sij Ma̱'an.
44015008	Sani̱ Ma̱'an Ña'anj an ni'in dàj hua ruhuâ nimân nej guiì, ni̱ gidiganj si 'ì ruhuâj ni'in nej guiì nàsìnùnj un, rayi'î dan ga'huij Ma̱'an Espíritu Santo riñan ninj, dàj rûn rikij Ma̱'an Espíritu Santo riñan nê'.
44015009	Ni̱ nun gi̱'hiaj ni̱nïnj nej sij riñanj dadin' dàj rûn' gi'hia ngà nê' ni̱ huê danj gi'hia ngà nej sij, guendâ guyumân ruhuâ nej sij ni̱ nagi'hiaj sà'aj ruhuâ nimân nej sij.
44015010	Nùnj huin saj ni̱ ruhuâ nej suj gu̱nï̱n' nej suj ngà ma̱'an Ña'anj an rayi'î sa gi'hia rà'aj. Ni̱ guta' nej suj igû à'ì dânj yichrá nej sô', ni̱ gà' rej nej suj ni̱ gà' nê' na'hue gùnùkuaj dagahuin sun ga'nïn' Ma̱'an Ña'anj an rà'aj.
44015011	Sa si̱nï̱n guyumân ruhuâ nê' huin si 'ngo̱ rïn Ma̱'an Jesús huin sa gi̱'hiaj ga̱na̱ni̱n nê', ni̱ huê danj na̱nj guyumân ruhuâ nej sô' si Ma̱'an Jesús huin sa gi̱'hiaj ga̱na̱ni̱n nej sô'.
44015012	Huê danj ni̱ dḯn gahuin du'hua daran' nej guiì màn hiuj dânj, ni̱ gunïn ninj nej nuguan' ga'min Bernabé ngà Pablo, dadin' ganata' nguèj sô' dàj ûta nìko hua sa gi'hiaj Ma̱'an Ña'anj an ni̱ dàj hue'ê guruguñu'unj Ma̱'an Ña'anj an rukû nguèj sô' siganï̂nj nej sí nàsìnùnj un.
44015013	Ni̱ nga gisîj ga'min nguèj sô', ni̱ ga'min Jacobo ni̱ gataj sô': —Gu̱nïn nej suj nej nuguan' ga̱'mi̱n di̱nï̂nj.
44015014	Gà' gunïn nê' dàj ganata' Simón, si ga'nḯn si̱nï̱n Ma̱'an Ña'anj an ga'anj sô' riñan nej sí nàsìnùnj un, guendâ ga̱na̱huin ra̱'a nej sô' si-nùguàn' Ma̱'an Ña'anj ni̱ gahuin nej sô' yiñan ni̱ ga̱na̱ka̱j nej sô' siyu̱gui Ma̱'an.
44015015	Ni̱ huê dànanj ga̱huin dadin' gà' gataj Ma̱'an Ña'anj an riñan si-nùguàn'anj nga garânj sunj ga'min nej sô' gataj dàj gahuin:
44015016	Ne' rùkù nânj ni̱ gànànìkàj ñûn ni̱ na̱gi̱'hiaj nàkàj ñan gane David nga ginikaj su̱n sô', dadin' gà' ganatûj man; ni̱ ga̱na̱chi nikâ 'ngo̱ nej da'nin si̱'nï̱n David ni̱ sô' huin sí gi̱nikaj su̱n riñânj.
44015017	Da'nga ni̱ ga̱'na̱' nànà'huì' a'ngô da̱'a̱j nej sí nàsìnùnj màn a'ngô país ñùnj, ni̱ gi̱ni̱'in daran' nej país ni̱ gi'hia si ga̱huin nej sô' sí gànàtà' du̱'hua siyu̱guí,
44015018	Huê danj gataj Ma̱'an Señor, dadin' àsìj diû ri̱ki gà' gidiganj dàj ga̱huin.
44015019	’Huê danj ni̱ ganakaj guendâj, si nitaj si hua̱ hue'ê man si gàchìn' a'ngô sa hua̱ chì'i da̱gahuin nej sí nàsìnùnj un, dadin' gà' gudunâj nej sô' chrej yìñànj nâ guyumân ruhuâ nej sô' ni̱ ginikò' nej sô' rukû Ma̱'an Ña'anj an,
44015020	ga̱chru̱n' ñanj karta riñan nej sij ni̱ ga̱to̱' si si̱ ya nej sij nej sa guta' nej guiì riñan nej ña'anj gi'hiaj ra̱'a nej síi, ni̱ si̱ ya nej sij nneè nej yuku ga'hiuj u, ni̱ si̱ ya nej sij tun nej yuku ni̱ si̱ ga'hue ga̱ne sìgìchrà' nej sij mánj.
44015021	Dadin' àsìj nâ ni̱ gà' ganï̂n nej sô' chru̱n ley nej sí ganikïn' riñan da' go'ngo̱ nej yuman' snà'ànj an, guendâ gànàtà' nej sô' si-ley Moisés riñan nej guiì, nej gui ganarânj rûhua na̱nj ánj.
44015022	Hiô' ni̱ dùgùnàj hua nuguan' nânj gataj nej sô' ga'anj gi̱di̱gân si̱nï̱n si-nùguàn' Ma̱'an Ña'anj an ni̱ huê danj na̱nj gataj nej sô' huin si-nùhuì Ma̱'an Jesús, huê danj ni̱ ganagui nej sô' siganï̂nj nej sô' nej sí hua̱ yu̱gui ni̱ ga'nḯn nej sô' ga'anj nej sij yuman' snà'ànj Antioquía ngà Pablo ni̱ ngà Bernabé: Ni̱ nej sô' nânj huin Judas sí dugû'nàj nej sij Barsabás, ni̱ Silas. Ni̱ huin nej sô' sí huin ña̱n doj siganï̂nj nej dinï̂nt;
44015023	ra'a nej sô' ga'hui' nej sij ñanj karta gachrûn nej sij ni̱ ginikaj nej sô' ga'anj nej sô' ni̱ taj riñan ñanj karta dânj: “Nej ñûnj nej sí ga'anj gi̱digân si̱nï̱n si-nùguàn' Ma̱'an Ña'anj an ngà nej sô' ni̱ka̱j ñu'unj nûhui nne Jerusalén, ga'nḯn nej ñûnj 'ngo̱ nuguan' ni̱'ña̱nj an huaj riñan nej suj nej dinï̂nt huin sí nàsìnùnj nìkò' rukû Ma̱'an Jesús ni̱ nne nej suj siganï̂nj nej sí nàsìnùnj nne yuman' snà'ànj Antioquía, yuman' snà'ànj Siria, ni̱ yuman' snà'ànj Silisia.
44015024	Dadin' gunïn nej ñûnj si hua̱ da̱'a̱j nej sí gahui siganï̂nj nej ñûnj ni̱ guchi' nej sô' ñan màn nej suj, sani̱ nun gà'nï̀n' nej ñûnj suun riñan nej sô' si gùchì' nej sô' ñan màn nej suj, ni̱ garan' ñu'unj nej sô' nej suj ni̱ gi'hiaj nej sô' si gùrùguì' chì' ruhuâ ma̱'an nimân nej suj,
44015025	ni̱ nadigi'ñûn nej ñûnj ni̱ guchi' nej ñûnj 'ngo̱ du'hua, si dùgùnàj huaj ni̱ gachrûn su̱n nej ñûnj nej dinï̂nt màn nuhuî nânj ni̱ ga'nḯn nej ñûnj huaj nej sô' ngà dinï̂nt Bernabé ni̱ ngà dinï̂nt Pablo, nej sô' 'ì sta'u ruhuâ nê',
44015026	nej sô' nânj nun ga̱ yu'hui' ruhuâ guendâ gàhuì' nej sô', dadin' ûta hue'ê dagahuin nej sô' riñan Ma̱'an Señor Jesucristo.
44015027	Ni̱ ga'nḯn nej ñûnj huaj Judas ngà Silas riñan nej suj, ni̱ huê gè dàj rûn' taj riñanj ñanj ñânj ni̱ huê danj gànàtà' nej sô' gu̱nïn nej suj.
44015028	Dadin' dùgùnàj huaj taj Ma̱'an Espíritu Santo, ni̱ huê danj na̱nj dùgùnàj huaj ganï̂n ruhuâ nej ñûnj, sisi̱ si̱ ga'hue gùtà' nej ñûnj a'ngô karga à'ì doj yichrá nej suj dadin' man nej sa ña̱'a̱n doj da̱gahuin nej suj huin nej nânj:
44015029	Ni̱ si̱ ya nej suj nihia guta' nej sô' riñan nej ña'anj gi'hiaj ra̱'a síi, ni̱ si̱ yâ nej suj tun nej yuku, ni̱ si̱ yâ nej suj nneè nej yuku ga'hiuj u, ni̱ si̱ gane sìgìchrà' nej suj; ni̱ si hua̱ gu̱dadû nej suj ma̱'an nej suj riñan nej nânj, ni̱ dùgùnàj gi'hiaj nej suj. Ga̱na̱huin ra̱'a nej suj nuguan' ni̱'ñanj an na̱nj ánj.”
44015030	Huê danj ni̱ ga'anj Bernabé, Pablo, Judas, Silas, yuman' snà'ànj Antioquía. Ni̱ nga guchi' nej sij hiuj dânj, ni̱ nagi'hiaj chre̱' nej sij daran' nej dinï̂nt hua̱j nûhui, ni̱ naga'hui' nej sij ñanj karta ni̱ka̱j nej sij huaj nej sij ra'a nej sô';
44015031	ni̱ nga gisîj gahia nej sij ñanj karta nânj, ni̱ ûta ganahuin nìhià' ruhuâ nej sô' sa taj riñan ñanj dânj.
44015032	Ni̱ Judas ngà Silas huin nej sô' sí ganata' dàj gahuin, ni̱ gi'hiaj nej sô' si ga̱na̱huin nìhià' ruhuâ nej dinï̂nt nara'hui' hiuj dânj ni̱ nagi'hiaj yìtï̀nj nej sô' ruhuâ nej dinï̂nt ngà ûta nìko si-nùguàn' Ma̱'an Ña'anj an.
44015033	Ni̱ gahuin ràn nej sô' 'ngo̱ diû yuman' snà'ànj dânj, huê danj ni̱ hua̱ dïn'ïnj ruhuâ nej sô' ni̱ ga'min nej sô' ngà nej dinï̂nt màn hiuj dânj, huê danj ni̱ nanikàj nej sô' gana'na' nej sô' riñan nej dinï̂nt ga'nḯn ga'anj nej sô' hiuj dânj.
44015034	Sani̱ gunâj Silas yuman' snà'ànj dânj dadin' garan' ruhuâ sô' ga̱ne sô' hiuj dânj.
44015035	Huê danj na̱nj gahuin ràn Pablo ngà Bernabé yuman' snà'ànj Antioquía, ni̱ gidigân nguèj sô' nuguan' gi̱'hiaj ga̱na̱ni̱n nej guiì.
44015036	Ne' rùkù nga gachín gà'ì gui ni̱ gataj Pablo gunïn Bernabé: —Nànìkò' ga'anj gini'hio' daran' nej yuman' snà'ànj ñan màn nej dinï̂nt ri̱ña̱n ga'min' si-nùguàn' Ma̱'an Ña'anj an, ni̱ gini'în' si hua̱ yìtï̀nj ruhuâ nej sij.
44015037	Ni̱ garan' ruhuâ Bernabé si ga̱'a̱nj Juan Marcos ngà nej sij;
44015038	sani̱ ganï̂n ruhuâ Pablo si nitaj si dùgùnàj huaj si ga̱'a̱nj Juan Marcos ngà nej sij dadin' guxun sô' ma̱'an sô' riñan nej sij àsìj yuman' Panfilia, ni̱ nun ga̱'a̱nj sô' riki si-su̱n Ma̱'an Ña'anj an ngà nej sij.
44015039	Sani̱ nun ga̱'hue gùchì' Pablo ngà Bernabé 'ngo̱ du'hua, huê danj ni̱ gahuin anêj nej sij riñan da' go'ngo̱ nej dugui' nej sij, huê danj ni̱ ganakaj dugui' Bernabé ngà Juan Marcos ni̱ gatûj nguèj sô' ruhuâ barku ni̱ ga'anj nguèj sô' ne' Chipre,
44015040	ni̱ ganagui Pablo, Silas, ni̱ ga'anj nguèj sij, ni̱ gachín ni'hiaj nej dinï̂nt si gi'hiaj Ma̱'an Señor sunuj u ni̱ gu̱ru̱gûñu'un rukû nguèj sij,
44015041	ni̱ gachîn nguèj sij riñan hio'ó Siria ni̱ gachîn nguèj sij riñan hio'ó Silisia, ni̱ nagi'hiaj nùkuaj nguèj sij ruhuâ nej sô' huin si-nùhuì Ma̱'an Jesús ñan gachîn nguèj sij ga'anj nguèj sij.
44016001	Ne' rùkù ni̱ guchi' nguèj sij ñan ngàj yuman' Derbe ngà yuman' Listra; ni̱ hiuj dânj nne 'ngo̱ sí ga'na' ga̱huin chru̱un ni̱ gù'nàj sô' Timoteo, ni̱ huin sô' da'ní 'ngo̱ siyànà 'na̱' riñan hio'ó Judea ni̱ guyumân ruhuâ siyànà dânj ni'in Ma̱'an Jesús, sani̱ rej Timoteo huin 'ngo̱ sí griego;
44016002	ni̱ ga'min hue'ê nej dinï̂nt màn yuman' Listra rayi'î sô' ni̱ huê danj na̱nj ga'min hue'ê nej sô' màn yuman' Iconio rayi'î sô'.
44016003	Ni̱ garan' ruhuâ Pablo si ga̱'a̱nj Timoteo ngà sô'; ni̱ ga'nïn' sô' suun si gìyì'nè' raa̱ nneè nà'àj Timoteo rayi'î nej sí judío nne riñan nej hio'ó dânj; dadin' ni'in daran' nej sô' si rej Timoteo huin si ga'min nânj griego.
44016004	Ni̱ nga gachîn nej sij ñan nngaj nej yuman' snà'ànj dânj, ni̱ naga'hui' nej sij ñanj ñan giyi'nïn' suun gi'hiaj nej sô' ga'anj gi̱di̱gân si̱nï̱n si-nùguàn' Ma̱'an Ña'anj an ngà nej sô' ni̱kï̱n' riñan nuhuî nne Jerusalén, ni̱ dugûta su̱n nej sij si da̱gahuin nej sô' sa taj riñan ñanj dânj.
44016005	Huê danj ni̱ ganahuin yìtï̀nj ruhuâ nej dinï̂nt huin si-nùhuì Ma̱'an Jesús ni̱ guyumân doj ruhuâ nej sô' ni'in nej sô' Ma̱'an Jesús, ni̱ da' gui ni̱ gahuin gà'ì nej sô' doj ginikò' rukû Ma̱'an Jesús.
44016006	Ni̱ gachîn nej sij riñan hio'ó Frigia ngà riñan hio'ó ni̱ka̱j ñu'unj Galacia, ni̱ nagi'hiaj ha̱i̱ Ma̱'an Espíritu Santo si gànàtà' nej sij si-nùguàn' Ma̱'an Ña'anj an riñan nej guiì màn riñan hio'ó Asia;
44016007	ni̱ nga guchi' nej sij yuman' Misia, ni̱ ganï̂n ruhuâ nej sij ga̱'a̱nj nej sij yuman' Betinia, sani̱ nun ga̱'huej Ma̱'an Espíritu Santo ga̱'a̱nj nej sij yuman' dânj.
44016008	Ni̱ gachîn nej sij nìchrùn' ñan nngaj yuman' Misia, ni̱ ga'anj nej sij ñan nngaj yuman' gù'nàj Troas.
44016009	Ni̱ ne' ñàn'an ganï̂n Ma̱'an Ña'anj an ganikïn' 'ngo̱ sí 'na̱' yuman' Macedonia riñan Pablo, ni̱ ûta àko gachín ni'hiaj sí dânj ni̱ gataj sô': “Ga̱chi̱n sò' ga̱'na̱' yuman' Macedonia ni̱ gu̱ru̱gûñu'unj rukû nej ñûnj.”
44016010	Ni̱ nga gini'in sij sí ganikïn' sí nânj riñan sij, ni̱ nda nanè chre ni̱ ga'anj nej ñûnj yuman' Macedonia, ni̱ garânj da'nga' ruhuâ nej ñûnj si Ma̱'an Ña'anj an gakḯn ga̱'a̱nj nej ñûnj guendâ gànàtà' nej ñûnj nuguan' gi̱'hiaj ga̱na̱ni̱n nej guiì.
44016011	Ni̱ yuman' Troas gida'a nej ñûnj, 'ngo̱ barkû huaj ni̱ka̱ chre nda Samotracia, ni̱ a'ngô gui dânj ni̱ guchi' nej ñûnj Neápolis;
44016012	ni̱ hiuj dânj gahui nej ñûnj ni̱ ga'anj nej ñûnj Filipos, ni̱ nânj huin yuman' snà'ànj nngaj si̱nï̱n ñan gayi'ì hio'ó Macedonia, ni̱ huê danj na̱nj hua̱ 'ngo̱ yuman' màn nej sí 'na̱' riñan hio'ó Roma; ni̱ gane nej ñûnj do̱j nï̀n' nej gui hiuj nânj.
44016013	Ni̱ 'ngo̱ gui ganarânj ruhuâ huin nga gahui nej ñûnj ne' ye̱' ri̱ña̱n rahue' nu̱n riñan yuman' snà'ànj dânj, nìchrùn' du'hua 'ngo̱ kïn huaj hiuj dânj, ni̱ ganï̂n ruhuâ nej ñûnj si hua̱ 'ngo̱ lugâ ñan hua'anj ga̱'mi̱n nej judío ngà Ma̱'an Ña'anj an; ni̱ ga'anj ga̱ne nej nûnj, ni̱ ganarïsna'anj nej ñûnj si-nùguàn' Ma̱'an Ña'anj an ngà nej siyànà nara'hui' hiuj dânj.
44016014	Hiô' ni̱ 'ngo̱ siyànà gù'nàj Lidia, 'nïnj sun gudu'huêj atsîj ma̱re sà' xi, ni̱ yiñán siyànà nânj huin yuman' snà'ànj Tiatira, ni̱ nnùn ña̱'a̱nj siyànà nânj riñan Ma̱'an Ña'anj an, ni̱ gunïn siyànà nânj si-nùguàn' Ma̱'an Ña'anj an; ni̱ gana'nï̂nj Ma̱'an Señor nimân siyànà nânj ni̱ ûta hue'ê gananï̂n rakï̂' rayi'î nej nuguan' ganata' Pablo.
44016015	Ni̱ nga gata' nne siyànà nânj, ni̱ gata' nne nej dugui'ij ni̱ ûta àko gachín ni'hia riñan nej ñûnj ni̱ gata gunïn nej ñûnj: —Si ni'in nej suj si hue'ê dagahuín riñan Ma̱'an Señor, ni̱ ga̱tu̱ nej suj ruhuâ dukuá, ni̱ gùnàj nej suj. Ni̱ ûta gi'hiaj guesaj si gùnàj nej ñûnj dukuaj.
44016016	Gahuin nga nï̀n' huaj ga̱'mi̱n nej ñûnj ngà Ma̱'an Ña'anj an, ni̱ ganari' dugui' nej ñûnj ngà 'ngo̱ siyànà dânj ni̱ nun nanè gana'in da'nga' ruhuâ nimanj, ni̱ ûta gahuin yi̱ru'hue rikij gi'hia.
44016017	Ni̱ nìkò' siyànà nânj, rukû Pablo ngà rukû nej ñûnj, ni̱ ûta nùkuaj gagua, ni̱ gata: —Nej sina'u nânj huin si-musû Ma̱'an Ña'anj ni̱ka̱j sun yàkàan, ni̱ gidigân ninj chrej gi̱'hiaj ga̱'hue ga̱na̱ni̱n nej guiì.
44016018	Ni̱ huê dànanj gataj siyànà nânj ûta gà'ì nej gui; sani̱ giri ruhuâ Pablo guendâ ga'min siyànà nânj dànanj, ni̱ nanikàj sô' ni̱ gataj sô' gu̱nïn nanè ganani'in da'nga nânj: —Nga siyu̱gui Ma̱'an Jesús a'nïn' sùnj riñan' ni̱ ga̱hui̱' ruhuâ nimân siyànà nan ni̱ ga̱'a̱nj raj. Ni̱ huê gè orâ dânj gahui nanè nânj ruhuâ nimân siyànà nânj ni̱ ga'an.
44016019	Sani̱ gini'in si-yi̱ru'hue siyànà nânj si nitaj san'anj gi̱'hiaj ga̱nan sô', ni̱ gida'a nej sô' Pablo ngà Silas, ni̱ ni̱ka̱j nej sô' ga'anj nej sô' riñan ra'hue nìko, ñan nne nej síchìj ni̱ka̱j suun;
44016020	ni̱ ni̱ka̱j nej sô' ga'anj nej sô' nguèj sij riñan nej guesì, ni̱ gataj nej sô': —Sí judío huin nguèj sí nânj, ni̱ ûta gi'hiaj nguèj sij gachej ruhuâ nej guiì ni̱ dugunïn' nguèj sij nej guiì màn yuman' snà'ànj huin yiñûn',
44016021	ni̱ gidigân nguèj sij a'ngô chrej nitaj si dùgùnàj hua ga̱na̱huin ro̱'o' ni̱ gà' si̱ ga'hue da̱gahuîn', dadin' sí romano huin nê'.
44016022	Huê danj ni̱ nara'hui' nej guiì yùmàn'an ni̱ gayi'ì ninj ni̱ ga'hui' ninj ni'hiaj nguèj sij, ni̱ gutù nej guesì sigan' nguèj sij ni̱ ga'nïn' nej sô' suun si gùtà' nej sí stâdu rutsìi yichrá nguèj sij.
44016023	Ne' rùkù ngà gisîj duguañun sta'u nej sí dânj nguèj sij, ni̱ gachrîj nej sô' dukuâ ga'a nguèj sij, ni̱ ga'nïn' nej sô' suun riñan sí ni̱ka̱j ñu'unj dukuâ ga'a, ni̱ gataj nej sô' si ga̱nï̱n sí dânj nej sí du̱gumîn ñan nne dukuâ ga'a.
44016024	Ni̱ nga ganahuin ra̱'a nej sí nânj, sun giyi'nïn' riñan nej sô', ni̱ gachrîj nej sô' nguèj sij ruhuâ dukuâ ga' nne nda ni̱ka̱' dânj, ni̱ gachrîj sô' dakó nguèj sij ruhuâ kaj tàj hiu'uj u.
44016025	Sani̱ ruhuâ da̱'a̱j ne' ñàn' mánj, ni̱ achín ni'hiaj Pablo ngà Silas riñan Ma̱'an Ña'anj an, ni̱ achrá nguèj sô' chra'a riñan Ma̱'an Ña'anj an, ni̱ gunïn a'ngô nej sí màn ruhuâ dukuâ ga'a sa gi'hiaj nguèj sij.
44016026	Hiô' ni̱ nda nanè chre ni̱ gayi'ij ga'huij 'ngo̱ ñûn nùkuaj xi, huê danj ni̱ gisiki' nï̀n' nej hiëj nngaj yi'î hue' dukuâ ga' dânj; ni̱ nda nanè chre ganayî'nïnj riñan daran' nej rahue' dukuâ ga' dânj, ni̱ ganachi daran' nej aga' kadena ànùmin daran' nej sí màn ruhuâ dukuâ ga' dânj.
44016027	Huê danj ni̱ gana'nï̂nj ñan sí ni̱ka̱j ñu'unj dukuâ ga' dânj, ni̱ gini'in sô' si hua̱ ni'nï̀nj riñan daran' nej rahue' nu̱n riñan dukuâ ga'a, ni̱ giri sô' si-yitî sô' ni̱ ruhuâ sô' da̱gahui' sô' ma̱'an sô', dadin' ganï̂n ruhuâ sô' si gunânj nej sij ruhuâ dukuâ ga'a.
44016028	Sani̱ ûta nùkuaj aguâj Pablo, ni̱ gataj sô': —Si̱ dagahui' sò' ma̱'ân' mánj, dadin' màn daran' nej ñûnj.
44016029	Hiô' ni̱ gachín sí dânj ña'an tàj raa̱ kantil, ni̱ nda nanè chre gatûj sô' ga'anj sô' ne' rùhuà dukuâ ga'a, ni̱ nda nagunan' chre nneè kú sô, ni̱ ganikïn' rúdàkòj sô' yi'î Pablo ngà yi'î Silas;
44016030	ni̱ giri sô' ruhuâ dukuâ ga'a nguèj sij, ni̱ gataj sô': —Nùnj huin si gi̱'hia ni̱ gànànìnj rà'aj.
44016031	Ni̱ gataj nguèj sij: —Gùyùmàn ruhuâ sò' ni'în' Ma̱'an Señor Jesús, ni̱ ga̱na̱ni̱n' raj, ni̱ huê danj na̱nj ga̱na̱ni̱n daran' nej guiì màn ruhuâ dukuât nej na̱nj ánj.
44016032	Ni̱ ga'min nej sij si-nùguàn' Ma̱'an Señor riñan sí nânj, ni̱ huê danj na̱nj ga'min nej sij si-nùguàn' Ma̱'an Ña'anj an riñan daran' nej guiì màn ruhuâ dukuâ sô'.
44016033	Ni̱ huê gè orâ ne' ñàn' dânj, ni̱ gana'nïn' sô' ñan giran' yi'ì nneè kú ngue sij; ni̱ ne' rùkù ni̱ gata' nne sí nânj ni̱ huê danj na̱nj gata' nne daran' nej guiì huin dugui' sô'.
44016034	Ni̱ ni̱ka̱j sô' ga'anj sô' dukuâ sô' nguèj sij, ni̱ ganï̂n sô' mesa; ni̱ ûta ganahuin nìhià' ruhuâ sô' rayi'î guendâ guyumân ruhuâ sô' ni'in sô' si-nùguàn' Ma̱'an Ña'anj an.
44016035	Ni̱ nga garanga' gui dânj, ni̱ ga'nḯn nej guesì nej policia ni̱ gataj nej sô' gu̱nïn sí ni̱ka̱j ñu'unj dukuâ ga' dânj: Gataj nej guesì si gànà'nï̀nj ra'â'nguèj sí danj na̱nj ánj.
44016036	Ni̱ gataj sí dugumîn dukuâ ga'a nej nuguan' nânj riñan Pablo: —Ga'nïn' nej guesì suun si gìrìj sò' ruhuâ dukuâ ga'a; huê danj ni̱ gahui nej suj hia̱j na̱nj ánj, ni̱ si̱ giriñun ruhuâ nej suj mánj.
44016037	Sani̱ gataj Pablo gu̱nïn nej policia: —Duguañun nej sij nej ñûnj ni̱ gini'in yùmàn' daran' nej guiì sani̱ nun ga̱hui̱ ñanj ahuin ràyì'ì gakï̱n' gi'hiaj nej ñûnj, a'ngoj ni̱ nej sí màn yuman' Roma huin nej ñûnj, ni̱ gachrîj nej suj dukuâ ga'a nej nûnj, hia̱j ni̱ ganï̂n ruhuâ nej suj gi̱ri̱ huì nej suj nej ñûnj na̱nj nî'. Sani̱ si ga'hue danj gaj mánj, si ruhuâ nej sij ni̱ ga̱'na̱' gi̱ri̱ nej ma̱'an nej sij nej ñûnj.
44016038	Ni̱ ganata' nej sí dugumîn riñan dukuâ ga'a nej nuguan' nânj riñan nej guesì, ni̱ ûta guyu'hui' nej sí nânj nga gunïn nej sô' si sí romano huin nguèj sij.
44016039	Ni̱ ga'na' nej sí guesì nânj, ni̱ ûta àko gachín ni'hiaj nej sô'; ni̱ giri nej sô' ruhuâ dukuâ ga'a nguèj sij, ni̱ gachín ni'hiaj nej sô' si ga̱'a̱nj nej sij ne' ye̱' yuman' snà'ànj dânj.
44016040	Hiô' ni̱, gahui nej sij ruhuâ dukuâ ga'a, ni̱ gatûj nej sij dukuâ Lidia, ni̱ gini'in nej sij nej dinï̂nt, ni̱ gi'hiaj nej sij si ga̱na̱huin nìhià' ruhuâ nej sô' huê danj ni̱ gahui nej sij ni̱ ga'anj nej sij.
44017001	Gachîn nej sij riñan hio'ó Anfípolis, ngà riñan hio'ó Apolonia, huê danj ni̱ guchi' nej sij yuman' Tesalónica, ñan hua̱ 'ngo̱ hue' huin si-nùhuì nej sí judío.
44017002	Sani̱ gà' danj gu'ñûn Pablo gi'hiaj sô', ni̱ ga'anj sô' ruhuâ hue' huin si-nùhuì nej sí judío, ni̱ huà'nï̀nj gui ganarânj rûhua ganarïsna'anj sô' ngà nej sí ganara'hui' hiuj dânj,
44017003	ni̱ ganata' sô', ni̱ gidigân sô' dàj taj si-nùguàn' Ma̱'an Ña'anj an, si hua̱ ni̱ña̱n si huê dànanj gi̱ran' sa̱ñu̱n Ma̱'an Cristo, sani̱ ga̱na̱'nïn siganï̂nj nej nîman; ni̱ gataj sô': —Huê Cristo huin Ma̱'an Jesús, ràyì'ì duyi'ngá riñan nej suj.
44017004	Ni̱ guyumân ruhuâ da̱'a̱j nej sí judío ni̱ ganakaj dugui' nej sô' ngà Pablo ni̱ ngà Silas, ni̱ ûta gà'ì nej sí griego nej sí dagahuin riñan Ma̱'an Ña'anj an, ni̱ huê danj na̱nj guyumân ruhuâ ûta gà'ì nej siyànà huin sa ña̱'a̱n doj ni'in ninj si-nùguàn' Ma̱'an Ña'anj an.
44017005	Hiô' ni̱ gahuin yìkòj ruhuâ a'ngô da̱'a̱j nej sí judío, nun gùyùmàn ruhuâ ni'in Ma̱'an Jesús, ni̱ gakḯn nej sô' da̱'a̱j nej sí aché sun rù'mìn chre, ni̱ sí yì'ì chre, ni̱ nagi'hiaj chre̱' nej sô' nej guiì, ni̱ daga'min nej sô' nej guiì nara'hui' ñan hua̱ ra'huee ruhuâ yuman' snà'ànj dânj ni̱ ûta gaguâj nej guiì; ni̱ gatûj hu̱e nej sij ruhuâ dukuâ síchìj gù'nàj Jasón, ni̱ ûta huin ruhuâ nej sij gi̱da̱'a nej sij Pablo ni̱ nàgà'huì' nej sij sô' ra'a nej guiì yùmàn'an.
44017006	Sani̱ ñan nun gànàrì' nej sij Pablo, ni̱ ni̱ka̱j nej sij Jasón ngà a'ngô nej dinï̂nt ga'anj nej sij riñan nej sí ni̱ka̱j su̱n riñan yuman' snà'ànj dânj, ni̱ gaguâj nùkuaj nej sij ni̱ gataj nej sij: —Ni̱ nda ganûn sí gù'nàj Pablo ngà Silas gaché nguèj sij nï̀n' gàchrà' ruhuâ yumiguìi dugunïn' nej sij nej guiì.
44017007	Ni̱ ganahuin ra̱'a Jasón nej sí nânj; sani̱ nitaj si dagahuin daran' nej sô' si-ley César, dadin' gataj nej sô' si hua̱ a'ngô rey, ni̱ rey dânj huin Jesús gataj nej sô'.
44017008	Ni̱ nga gunïn nej sí ni̱ka̱j suun ngà nej guiì yùmàn'an ni̱ ûta gaguâj nej sô' rayi'î nuguan' nânj ni̱ nitaj si hua̱ dïn'ïnj ruhuâ sô',
44017009	Sani̱ gachín ni'hiaj Jasón ngà a'ngô nej dinï̂nt rayi'í nej sô' ni̱ guru'hue nej sô' san'anj an riñan nej sí ni̱ka̱j suun, huê danj ni̱ gana'nḯn ra'a nej sí dânj nej sô'.
44017010	Huê danj ni̱ nda nanè chre, ni̱ ga'nḯn nej dinï̂nt ga'anj Pablo ngà Silas ne' ñàn'an nda yuman' Berea. Huê danj ni̱ nga guchi' nej sij yuman' dânj, ni̱ gatûj nej sij ruhuâ hue' huin si-nùhuì nej sí judío.
44017011	Ni̱ sà' nej sí judío màn hiuj nânj doj gà' da' nej sí màn Tesalónica, ni̱ ûta nìhià' hua ruhuâ nej sô' ga̱na̱huin ra̱'a nej sô' nùguàn' gataj Pablo, ni̱ da' gui ni̱ nadigi'ñûn nej sô' nej nuguan' gataj Pablo guendâ ruhuâ nej sô' gi̱ni̱'in nej sô' si huê dàj rûn gunïn nej sô' huê danj taj si-nùguàn' Ma̱'an Ña'anj an.
44017012	Huê danj ni̱ guyumân ruhuâ ûta gà'ì nej judío ni'in nej sô' Ma̱'an Jesús, ni̱ huê danj na̱nj guyumân ruhuâ ûta gà'ì nej siyànà màn grecia, ni̱ huê danj na̱nj guyumân ruhuâ ûta gà'ì nej sí ni̱ka̱j sun huin ña̱n doj riñan yuman' snà'ànj dânj.
44017013	Ni̱ nga gunïn nej sí judío nne yuman' Tesalónica si ganata' Pablo si-nùguàn' Ma̱'an Ña'anj an riñan nej guiì màn yuman' Berea, ni̱ ga'anj nej sô' nda yuman' dânj, ni̱ ûta daga'min nej sô' ni̱ ûta gahuin du'hua nej guiì rìgì màn hiuj dânj.
44017014	Sani̱ nda nanè chre ni̱ ga'nḯn nej dinï̂nt ga'anj Pablo du'hua nne ña̱'a̱nj guendâ ga̱'a̱nj sô' a'ngô lugâ; ni̱ gunâj Silas ngà Timoteo gane nguèj sô' yuman' Berea.
44017015	Ni̱ nej sí gunïn su̱n gi̱nikaj ga̱'a̱nj Pablo ni̱ ga'anj nej sô' ngà Pablo nda yuman' Atenas; ni̱ nga gananikàj nej sô' ga'na' nej sô' yiñán nej sô' ni̱ huê gè riñan nej sô' ga'nḯn Pablo nugua'an ga'anj riñan Silas ngà Timoteo, ni̱ gataj sô' si ûta hio ga̱'na̱' nguèj sij yuman' Atenas, huê danj ni̱ gahui Silas ngà Timoteo ruhuâ yuman' Berea ni̱ ga'anj nguèj sij nda Atenas.
44017016	Nne Pablo yuman' Atenas gana'huìj sô' si gùyùmàn Silas ngà Timoteo, ni̱ ûta gananï̂n ruhuâ sô' dadin' gini'in sô' si ûta nnun ña̱'a̱nj nej sí màn yuman' Atenas riñan nej ña'anj gi'hiaj ra̱'a síi.
44017017	Huê danj ni̱ ganarïsna'anj Pablo ruhuâ hue' huin nûhui ngà nej sí judío ni̱ ngà nej sí dagahuin riñan Ma̱'an Ña'anj an, ni̱ da' gui ganarïsna'anj sô' ngà nej sí ganari' sô' riñan ra'huee.
44017018	Ni̱ màn yi'nïn' nej sí huin Epicúreo, ni̱ màn yi'nïn' nej dùguì' nej sí huin Estoico ni̱ ganarïsna'anj nej sô' ngà Pablo; ni̱ da̱'a̱j nej sô' gataj: —Nùnj huin si gataj sí man ni̱ ûta huin du'hua sô' rà'aj. Ni̱ a'ngô da̱'a̱j nej sô' gataj: —Ngo̱ sí ganata' rayi'î a'ngô ña'anj an huin sij rûn' a'min sij na̱nj ánj; gataj nej sij dànanj. Dadin' ganata' Pablo rayi'î si-nùguàn' Ma̱'an Jesucristo, ni̱ gidigân sô' si gànà'nï̀nj nej nîman.
44017019	Ni̱ gida'a nej sô' Pablo, ni̱ ginikaj nej sô' ga'anj nej sô' ñan gù'nàj Areópago ñan nne dukuâ sun ginikaj ñu'unj riñan yuman' Atenas, ni̱ gataj nej sô': —Ga̱'hue gunïn nej ñûnj rayi'î nuguan' nàkà ga'min' nî'.
44017020	Dadin' gunïn nej ñûnj ga'min' nuguan' nitaj si ni'in nej ñûnj. Ni̱ ruhuâ nej ñûnj gu̱nïn nej ñûnj, nùnj huin si ga̱ta̱j nej nuguan' danj ruhuaj.
44017021	Dadin' daran' nej sí yìñànj màn Atenas, ngà nej sí aché nun riñan a'ngô hio'óo ni̱ nitaj a'ngô rayi'î nuguan' gahuin ruhuâ nej sô' ga̱huin chru̱n nej sô', dadin' man si garan' ruhuâ nej sô' ga̱'mi̱n nej sô' ni̱ garan' ruhuâ nej sô' gu̱nïn nej sô' rayi'î a'ngô nuguan' nàkàa.
44017022	Hiô' ni̱ ganayumàn Pablo ni̱ ganikïn' ga̱hia sô', da̱nï̱n hue' dukuâ sun dânj, ni̱ gataj sô': —Nej suj guiì màn yuman' Atenas, ni̱ ûta sà' gini'hiâ daran' nej sa gi'hiaj nej suj ni̱ ûta nikaj chre̱j nej suj riñan nej ña'anj an;
44017023	dadin' gachînj ni̱ gini'ín si ûta mân nej nûhui lij ni̱ nne nej ña'anj ri̱ña̱n ni̱ka̱j chrej nej suj nï̀n' gàchrà' ruhuâ yiñán nej suj, ni̱ huê danj na̱nj ganari'í 'ngo̱ si-na ña'anj an ni̱ nuguan' nânj nnûn riñanj: “ÑA'ANJ NUN NI'IN NÊ'”. Ni̱ nun ni'in nej suj Ma̱'an Ña'anj dânj mánj, sani̱ gà' nnùn ña̱'a̱nj nej suj riñanj, ni̱ huê rayi'î Ma̱'an Ña'anj dânj huin sa ganatá.
44017024	’Ni̱ huê Ma̱'an Ña'anj dânj huin sa gi'hiaj yumiguìi, ni̱ huej huin sa gi'hiaj daran' nej sa màn ruhuâ yumiguì nânj, ni̱ huê Ma̱'an huin Señor ni̱ka̱j su̱n yàtà'a ngà riñan hio'óo, ni̱ nitaj si nne ruhuâ nuhuî gi'hiaj ra'a nej síi mánj.
44017025	Ni̱ gà' nitaj si gachin si gàrà'huè' nej síi ra'a mánj, dàj rûn' gi'hiaj ngo̱ síi nga hua sa gàchin riñan sô'; dadin' huê Ma̱'an gi'hiaj hua nì'nà' daran' nej guiì, ni̱ ga'huij nanè ganarânj guchej daran' ni̱nj, ni̱ huej huin si ga'hui' daran' nej rasu̱n gàchin riñan ni̱nj.
44017026	’Ni̱ 'ngo̱ rïn tun garânj sunj nga gi'hia daran' nej síi, guendâ ga̱ne nej sô' nï̀n' gàchrà' riñan nej hio'ó màn ruhuâ yumiguìi; ni̱ gà' gi'hiaj yu̱gui dàj ga̱ nej diû, ni̱ gi'hiaj yu̱gui nda anda' ga̱'hue gùchì' nej sô' ga̱'a̱nj ga̱ne nej sô';
44017027	guendâ ga̱'hue nànà'huì' nej sô' Ma̱'an Ña'anj an, dadin' huaj ga̱'hue gànàrì' nej sô', ni̱ ga̱'hue du̱guaché ra'a nej sô', ni̱ gànàrì' nej sô' Ma̱'an, sani̱ yàngà' hia ni̱ sê si̱ ûta ga̱n' nne riñan da' go'ngo̱ nê' mánj.
44017028	Dadin' huê Ma̱'an gi'hiaj rayi'î dan ga'hue hua nì'nò', ni̱ ga'hue gìsìkì' ni̱ ga̱che̱'; dàj rûn' gataj da̱'a̱j nej sí gununâ guentu siganï̂nj nej suj: “Dadin' gataj nej sô', da'ní Ma̱'an Ña̱'anj an huin nê'.”
44017029	Huê danj ni̱ si huîn', da'ní Ma̱'an Ña'anj an, ni̱ si̱ ga'hue ga̱nï̱n ruhuô' si Ma̱'an Ña'anj an ni̱ huaj dàj rûn hua ña'anj gi'hiaj ra̱'a nej síi nga gi'hiaj nej sij si huin aga' oro ngà plata, nej si huaj dàj rûn' hua hiëj, nej si huaj dàj rûn' hua nej da'nga' gi'hiaj ra̱'a nej síi, nej sij huaj dàj rûn' hua nej da'nga giri rà nej síi nga ganari nej sô'.
44017030	Sani̱ ga'nïn' ruhuâ Ma̱'an Ña'anj an, ni'in nej sa a'nan' gi'hiaj nej guiì gimân diû gâchin dadin' nun ni'in da'nga' ninj nej sa gi'hiaj ninj, sani̱ hia̱j ni̱ ga'nïnj suun riñan daran' nej guiì màn nï̀n' gàchrà' ruhuâ yumiguìi, si ña̱'a̱n huaj si nànìkàj ruhuâ ninj ngà rayi'î nej gakï̱n' gi'hiaj ninj;
44017031	dadin' gà' hua̱ yu̱gui 'ngo̱ gui dânj guendâ gi̱'hiaj Ma̱'an Ña'anj an guenda ngà nej guiì màn ruhuâ yumiguìi dàj na̱nj hua ma̱'an nej sa gi'hiaj ninj, dadin' gà' gi'hiaj yu̱gui Ma̱'an Ña'anj an Ma̱'an Jesús ni̱ huê Ma̱'an huin sa na̱gi̱'hiaj ni̱ka̱ daran' nej nânj, ni̱ gi̱'hia si gùyùmàn ruhuâ daran' nej guiì guendâ gànà'nï̀nj ninj siganï̂nj nej nîman.
44017032	Sani̱ nga gunïn nej sô' rayi'î guendâ si gànà'nï̀nj nej nîman, ni̱ ga'min duku da̱'a̱j nej sô', ni̱ a'ngô da̱'a̱j nej sô' gataj: —A'ngô gui ni̱ gu̱nïn nej ñûnj rayi'î nej nuguan' gataj'.
44017033	Huê danj ni̱ gahui Pablo siganï̂nj ñan màn nej sij.
44017034	Sani̱ guyumân ruhuâ da̱'a̱j nej sí dânj; ni̱ ganakaj dugui' nej sô' ngà Pablo; ni̱ siganï̂nj nej sí guyumân ruhuâ dânj 'nïnj Dionicio sí ni̱ka̱j dugui' ngà yi'nïn' nej sí aeropagita, ni̱ 'ngo̱ siyànà gù'nàj Damaris, ni̱ màn a'ngô da̱'a̱j nej guiì guyumân ruhuâ ni'in Ma̱'an Jesús ngà nej sij.
44018001	Ne' rùkù nga gahuin nej nânj, ni̱ gahui Pablo ruhuâ yuman' snà'ànj Atenas ni̱ ga'anj sô' yuman' snà'ànj Corinto.
44018002	Ni̱ ganari' sô' 'ngo̱ sí judío gù'nàj Aquila, ni̱ yiñán sí nânj huin yuman' Ponto, ni̱ hia̱j nàkà guyumân sô' ne' Italia ngà nika sô' Priscila, dadin' ga'nïn' Claudio suun si ga̱hui̱ daran' nej judío ruhuâ yuman' Roma, ni̱ ga'anj Pablo ñan nne nguèj ni̱ka̱ sô',
44018003	ni̱ ñan gu̱ña̱n hua sun gi'hiaj sun nej sij, ni̱ gunâj Pablo gane sô' ngà nguèj ni̱ka̱ sí nânj, ni̱ gi'hiaj sun nùguàn'an nej sij, dadin' sun giri nnïnj lona ga̱huin hue'e gi'nïnj nej sij.
44018004	Ni̱ gui ganarânj ruhuâ ni̱ ganarïsna'anj Pablo ngà nej judío ruhuâ hue' huin nûhui, ni̱ ngà nej sí a'min nânj griego, ni̱ gi'hiaj sij si guyumân ruhuâ nej sô' ni'in nej sô' Ma̱'an Jesús.
44018005	Ni̱ nga guyumân Silas ngà Timoteo ne' Macedonia, ni̱ gà' 'ngo̱ 'nïnj yìtï̀nj Pablo ganata' sô' si-nùguàn' Ma̱'an Ña'anj an, ni̱ ganata' sô' si Ma̱'an Jesús huin Ma̱'an Cristo.
44018006	Sani̱ na'huej ruhuâ nej sí nânj gùyùmàn ruhuâ nej sô', ni̱ ûta kï̱j ga'min nej sô' riñan sij, huê danj ni̱ nagunan' sij sigan' sij riñan nej sô', ni̱ gataj sij gu̱nïn nej sô': —Hia̱j ni̱ gitàj si-ga̱kïn' nej suj yichrá nej ma̱'an nej suj; dadin' ñùnj ni̱ nitaj gakï̱n'ïn nikâ mánj; ni̱ àsìj gui hia̱j ni̱ ga̱'a̱nj gànàtàj si-nùguàn' Ma̱'an Ña'anj an riñan nej sí nàsìnùnj un.
44018007	Ni̱ gahui sij ruhuâ hue' nûhui nne hiuj dânj, ni̱ ga'anj sij dukuâ 'ngo̱ sí gù'nàj sa ni̱ka̱a dadin' dànanj gù'nàj sô', ni̱ huin sô' 'ngo̱ sí nnùn ña̱'anj riñan Ma̱'an Ña'anj an, ni̱ nne nìchrùn' dukuâ sô' ngà hue' huin nûhui nne hiuj dânj.
44018008	Ni̱ guyumân ruhuâ Crispo, ngà daran' nej dugui' sô' ni'in nej sô' Ma̱'an Jesús, ni̱ huin sô' 'ngo̱ sí huin ña̱n ni̱kï̱n' riñan hue' nûhui nne hiuj dânj; ni̱ ûta gà'ì nej sí màn yuman' snà'ànj Corinto gunïn si-nùguàn' Ma̱'an Ña'anj an ni̱ guyumân ruhuâ nej sô' ni'in nej sô' Ma̱'an Jesús, ni̱ gata' nne nej sô'.
44018009	Ni̱ ne' ñàn' dânj ni̱ ganïkïn' Ma̱'an Señor riñan Pablo ni̱ gata gu̱nïn sô': —Si̱ guyu'huî' mánj, du̱gu'nïn' ga̱'mi̱n' riñan nej sij. Ni̱ si̱ ga'nïn' ruhuâ si ga̱'mi̱n' mánj;
44018010	Dadin' nné ngà', ni̱ si ganûn ra'a gà' si 'ngo̱ nej sij sò' ni̱ si ga'hue gi̱'hiaj nej sij sa yi'ìi ngà', dadin' ûta gà'ì nej guiì nne ruhuâ yuman' snà'ànj nânj hua yu̱gui guendâ ga̱na̱huin ra̱'a ninj si-nùguàn'ànj.
44018011	Ni̱ gahuin ràn sij 'ngo̱ hio'o tá ané ruhuâ yuman' snà'ànj nânj, guendâ gidigân sij si-nùguàn' Ma̱'an Ña'anj an.
44018012	Ne' rùkù doj diû nga gahuin Galión gobernador riñan hio'ó Acaya, ni̱ ga'min gu̱ña̱n nej sí judío ni̱ garânj ruhuâ nej sô' yi'î Pablo riñan nej sí nânj, ni̱ ni̱ka̱j nej sô' Pablo ga'anj nej sô' riñan guesì,
44018013	ni̱ gataj nej sij gu̱nïn gobernador: —Gi'hiaj guesâ sí nânj si gùyùmàn ruhuâ nej guiì ni̱ ginùn ña̱'a̱nj ninj riñan Ña'anj an, sani̱ nitaj si ga'nï̂nj si-ley nej ñûnj si gi̱'hiaj sij dànanj mánj.
44018014	Sani̱ nga hia̱j gi'hiaj Pablo ga̱'mi̱n sô', ni̱ gataj Galión gunïn nej sí judío nara'hui' hiuj dânj: —Nitaj si gi̱'hia gànàrïsna'an rayi'î nuguan' nan ngà nej suj mánj, dadin' sê nîman dagahui' sí nânj mánj.
44018015	Ni̱ si man rayi'î nugua'an, ngà rayi'î siyu̱gui Jesús, ni̱ rayi'î si-ley nej suj huin ru'huaj, ni̱ gi̱'hiaj hia nej ma̱'an nej suj; dadin' ñùnj ni̱ nun ga̱ran' ruhuâj ga̱huín guesì rayi'î nej nuguan' nânj mánj.
44018016	Huê danj ni̱ giri Galión daran' nej sij ruhuâ dukuâ si-su̱n sô'.
44018017	Huê danj ni̱ gida'a nej judío, sí gù'nàj Sóstenes, ni̱ huin sô' sí ni̱ka̱j su̱n riñan hue' huin nûhui nne hiuj dânj, ni̱ ga'hui' nej sô' ni'hiaj sí nânj riñan dukuâ si-su̱n guesì; sani̱ nun ga̱ya̱ka̱j guendâ Galión sa gahuin ne' ye̱' dukuâ si-su̱n sô'.
44018018	Sani̱ gahuin ràn Pablo a'ngô diû ruhuâ yuman' snà'ànj Corinto, ne' rùkù ni̱ gi'hiaj yu̱gui sô' ga̱'a̱nj sô' ni̱ gida'a sô' ra'a nej dinï̂nt ni̱ gatûj sô' ruhuâ barku ni̱ ga'anj sô' riñan hio'ó Siria, ni̱ ga'anj Priscila ngà Aquila ngà sô', ni̱ nga gatûj nej sij ruhuâ yuman' Sencrea, ni̱ gaka sij huê màn ahui sij, dadin' gataj sij si hua̱ 'ngo̱ sa ga̱'hui̱ sij riñan Ma̱'an Ña'anj an.
44018019	Huê danj ni̱ nga guchi' nej sij yuman' snà'ànj Efeso, ni̱ gudunâj sij ñan màn nej barku Priscila ngà Aquila; ni̱ gatûj sij ruhuâ hue' nuhuî nne hiuj dânj, ni̱ ganarïsna'anj sij ngà nej judío,
44018020	ni̱ gachín ni'hiaj nej judío màn hiuj dânj riñan sij si gùnàj sij ga̱ne sij a'ngô diû ngà nej sô' ruhuâ yuman' snà'ànj nânj; sani̱ nun ga̱'hue̱j sij gùnàj sij mánj.
44018021	Ni̱ gida'a sij ra'a nej sô', ni̱ gataj sij gu̱nïn nej sô: —Ña̱'a̱n huaj gà'àn yuman' snà'ànj Jerusalén nga gùyùmàn gi'ñanj gi̱nun hiuj dânj; Sani̱ si Ma̱'an Ña'anj an garan' ruhuâ ni̱ nànìkàj ñûn gà'nàj ñan màn nej suj. Huê danj ni̱ gatûj sij ruhuâ barku ni̱ gudunâj sij yuman' Efeso ni̱ ga'anj sij riñan hio'ó Siria.
44018022	Ni̱ guchi' sij yuman' snà'ànj Sesarea, ni̱ ga'anj ga̱'mi̱n sij ngà nej dinï̂nt huin si-nùhuì Ma̱'an Jesús nne hiuj dânj, ni̱ ne' rùkù ni̱ ga'anj sij yuman' snà'ànj Antioquía.
44018023	Ni̱ gahuin ràn sij 'ngo̱ diû hiuj nânj, huê danj ni̱ gahui sij, ni̱ ga'anj gi̱ni'hiaj sij da' nìkò' dugui' nej yuman' ni̱ka̱j ñu'unj hio'ó Galacia ngà hio'ó Frigia, ni̱ nagi'hiaj nùkuaj sij ruhuâ nej dinï̂nt nìkò' rukû Ma̱'an Jesús.
44018024	Hiô' ni̱ guchi' 'ngo̱ sí judío gù'nàj Apolos ruhuâ yuman' snà'ànj Efeso, ni̱ yiñán sô' huin yuman' Alejandría, ni̱ ûta hue'ê gananï̂n sô' si-nùguàn' Ma̱'an Ña'anj an riñan nej guiì ni̱ ûta chru̱n sô' si-nùguàn' Ma̱'an Ña'anj an.
44018025	Ni̱ ûta hue'ê gidigân sô' nej dinï̂nt rayi'î Ma̱'an Jesús; ni̱ ûta nìhià' hua ruhuâ sô', ni̱ ûta hue'ê ganata' sô' rayi'î Ma̱'an Señor riñan nej guiì, sani̱ man 'ngo̱ rïn sa ni'in sô' huin rayi'î guendâ duguata' nne Juan nej guiì.
44018026	Gayi'ì sô' ni̱ ga'min sô' riñan nej guiì ruhuâ hue' nuhuî nne hiuj dânj ni̱ nitaj si yu'hui' sô' gànàtà' sô' si-nùguàn' Ma̱'an Ña'anj an riñan nej guiì; sani̱ nga gunïn Priscila ngà Aquila sa ga'min sô', ni̱ gakḯn anêj nguèj ni̱ka̱ sô' sij ni̱ gidigân hue'ê nguèj ni̱ka̱ sô' si-chrej Ma̱'an Ña'anj an riñan sij.
44018027	Ni̱ ganï̂n ruhuâ sô' ga̱chi̱n sô' ga̱'a̱nj sô' yuman' Acaya, ni̱ dugu'nïn' nej dinï̂nt rukû sô', ni̱ gachrûn nej sô' 'ngo̱ ñanj karta nikaj sô' huaj sô' riñan nej dinï̂nt màn yuman' dânj; ni̱ nga guchi' sô' yuman' dânj, ni̱ ûta naga'hui' sô' chrej nùkuaj ruhuâ riñan nej dinï̂nt gà' guyumân ruhuâ;
44018028	ni̱ ri̱ña̱n ga'min sô' ngà nej judío nun gùyùmàn ruhuâ ni'in Ma̱'an Jesús, ni̱ nadigân sô' riñan ñanj si-nùguàn' Ma̱'an Ña'anj an si Ma̱'an Jesús huin Cristo.
44019001	Gahuin nga nï̀n' nne Apolos yuman' snà'ànj Corinto, ni̱ gahui Pablo ni̱ ga'anj sô' chrej gachín riki kïj ï ni̱ guchi sô' yuman' snà'ànj Efeso, ni̱ ganari' sô' gà'ì nej sí ga'na' gahuin chru̱un,
44019002	ni̱ gachín na'anj sô' nej sí dânj: —Nga guyumân ruhuâ nej suj ni̱ ganahuin ra̱'a nej suj Ma̱'an Espíritu Santo nî'. Nanikàj nej sí dânj ni̱ gataj nej sô': —Nitaj àmàn gunïn nej ñûnj si hua̱ Ma̱'an Espíritu Santo mánj.
44019003	Hiô' ni̱ gataj sô': —Dàj gata' nne nej suj rà'aj. Ni̱ gataj nej sí dânj: Gata' nne nej ñûnj dàj rûn' duguata' nne Juan na̱nj ánj.
44019004	Ni̱ gataj Pablo: —Ni̱ duguata' nne Juan nej guiì gà' gananikàj ruhuâ rayi'î si-ga̱kïn', ni̱ gataj sô' gunïn nej guiì yùmàn'an si da'hui ninj ni̱ gùyùmàn ruhuâ ninj ni'in ninj Ma̱'an sa ga̱'na̱' ne' rùkù sô', ni̱ Ma̱'an sa ga'na' ne' rùkù sô', huin Ma̱'an Jesús ni̱ huej huin Cristo.
44019005	Nga gunïn nej sij nej nuguan' nânj, ni̱ gata' nne nej sij ngà siyu̱gui Ma̱'an Jesús.
44019006	Ni̱ nga gisîj guta' Pablo ra'a sô' ahui nej sí nânj, ni̱ ga'na' Ma̱'an Espíritu Santo riñan nej sij, ni̱ gayi'ì nej sij ni̱ ga'min nej sij a'ngô nej nugua'an, ni̱ gataj nej sij dàj gahuin nej diû ga̱'na̱' ne' ña̱an.
44019007	Daran' nej sí gata' nne huin da'nga 'ngo̱ si yùhuìj ran' nej síi.
44019008	Ni̱ nga gatûj Pablo ruhuâ hue' nuhuî nne hiuj dânj, ni̱ nitaj si a'min yu'hui' sô' riñan nej guiì ni̱ gidigân sô' da'nga 'ngo̱ si huà'nï̀nj ahuii riñan nej guiì màn hiuj dânj, ni̱ ganarïsna'anj sô' ngà nej guiì dânj ni̱ gi'hiaj sô' si guyumân ruhuâ nej guiì ni'in ninj si-nùguàn' Ma̱'an Ña'anj an.
44019009	Sani̱ ganahuin tsì nimân da̱'a̱j nej guiì màn hiuj dânj ni̱ na'huej ruhuâ ninj gùyùmàn ruhuâ ninj, ni̱ gayi'ì ninj ga'min a'nan' ninj yi'î si-chrej Ma̱'an Ña'anj an ni̱ gunïn daran' nej guiì rìgì màn hiuj dânj, huê danj ni̱ guxun Pablo ma̱'an sô' riñan nej guiì dânj, ni̱ gi'hiaj ni̱nï̱n sô' nej sí ga'na' gahuin chru̱n riñan sô', ni̱ da' gui ganarïsna'anj sô' ngà nej sí dânj ruhuâ hue' gidigân sí gù'nàj Tirano.
44019010	Ni̱ da'nga 'ngo̱ si huìj hio'o ginûn huin sô' gidigân sô' riñan nej judío ni̱ riñan nej sí ga'min nânj griego, hiô' ni̱ gunïn daran' nej guiì màn Asia si-nùguàn' Ma̱'an Jesús.
44019011	Ni̱ garânj sun Ma̱'an Ña'anj an Pablo ni̱ nda nanè chre ganahuin nej guiì a'nan'an gi'hiaj sô',
44019012	ni̱ ni̱ka̱j nej guiì màn hiuj dânj mañûn ni̱ sigan' nej sí a'nan'an ni̱ gagan' ra'a Pablo nej atsîj dânj, hue danj ni̱ ni̱ka̱j ninj nan' ninj nej atsîj dânj ñan nngaj nej guiì a'nan'an ni̱ ganahuin nej guiì a'nan', ni̱ huê danj na̱nj gahui nej nanè kï̱j nu̱n ruhuâ nimân nej guiì.
44019013	Sani̱ da̱'a̱j nej sí judío, aché nun ma̱'an gachín nì'hiaj si ga̱hui̱ nej nanè kï̱j huaa ruhuâ nimân nej guiì, ni̱ garânj sun nej sô' siyu̱gui Ma̱'an Jesús, ni̱ gataj nej sô': —Gachín ni̱'hia ngà siyu̱gui Ma̱'an Jesús, sô' rayi'ì ganata' Pablo ni̱ ga̱hui̱ nej suj ni̱ ga̱'a̱nj nej suj raj.
44019014	Ni̱ hua̱ chij da'ní 'ngo̱ sí gù'nàj Esceva, ni̱ judío huin sô', ni̱ huin sô' sí ga'nïn' riñan nej rej, ni̱ nej da'ní sô' huin nej sí gi'hiaj dànanj.
44019015	Sani̱ nanikàj nanè kï̱j hua dânj ni̱ gata: —Ni'ín ahuin sa huin Ma̱'an Jesús, ni̱ ni'ín ahuin sô' huin Pablo; sani̱ nej suj, ni̱ ahuin sí huin nej suj rà'aj.
44019016	Ni̱ guêj sí rùhuà nimân nu̱n nanè kï̱j hua dânj yichrá nej sij, ni̱ gunùkuaj sô' gi'hiaj ga̱nan sô' nej sij, ni̱ dànanj nùkuaj sô' doj gà' da' nej sij, huê danj ni̱ gunânj nej sij ñan nne dukuâ sí dânj ni̱ giran' yi'ì nej sij ni̱ nnïnj daj hua nej sij gi'hiaj sô'.
44019017	Ni̱ gini'in daran' nej guiì màn yuman' Efeso dàj gahuin, ni̱ gini'in nej judío, ni̱ huê danj na̱nj gini'in nej sí a'min nânj griego; ni̱ guyu'hui daran' nej sô' ni̱ ga'min hue'ê nej sô' rayi'î Ma̱'an Señor Jesús.
44019018	Ni̱ ga'na' daran' nej guiì guyumân ruhuâ ni'in Ma̱'an Señor Jesús, ni̱ ganata' ninj nej sa gi'hiaj ninj, ni̱ ganadigân ninj nej si-ga̱kïn' ninj.
44019019	Huê danj na̱nj ga'na' ûta gà'ì nej sí gi'hiaj sun ngà magia ni̱ ni̱ka̱j nej sô' si-librû nej sô' ga'na' nej sô', ni̱ gini'in ri̱ña̱n daran' nej guiì gachrîj ña'an nej sô' nej si-librû nej sô', ni̱ nga nagi'hiaj nej sij guenda dàj nìko san'anj an gahuin du'hue nej librû dânj, ni̱ ganasîj nda huìj xia chi̱' mîn san'anj plata gahuin du'hue nej ñanj dânj.
44019020	Huê danj na̱nj ûta nùkuaj hua si-nùguàn' Ma̱'an Señor ni̱ ûta gahuin gà'ì nej guiì guyumân ruhuâ ni'in si-nùguàn' Ma̱'an Señor.
44019021	Ne' rùkù nga gahuin nej nânj, ni̱ ganï̂n ruhuâ nimân Pablo ga̱'a̱nj sô' yuman' snà'ànj Jerusalén, ne' rùkù nga gisîj ga'anj sô' yuman' snà'ànj Macedonia ngà yuman' snà'ànj Acaya: Ni̱ gataj sô' ne' rùkù nga gà' gané doj yuman' snà'ànj Jerusalén, ni̱ ña̱'a̱n huaj si ga̱'a̱nj gi̱ni'hia yuman' snà'ànj Roma.
44019022	Ni̱ ga'nḯn Pablo ga'anj Timoteo ngà Erasto yuman' Macedonia dadin' nguèj sô' huin sí guruguñu'unj rukû sô', ni̱ gahuin ràn sij a'ngô diû riñan hio'ó Asia.
44019023	Ni̱ diû dânj ni̱ ûta gata rùhuà nej guiì ni'in ninj nej dinï̂nt hua̱j si-chrej Ma̱'an Ña'anj an.
44019024	Dadin' 'ngo̱ sí gù'nàj Demetrio, ni̱ chru̱n sô' gi̱'hiaj sun sô' aga' plata ni̱ chru̱n sô' gi'hiaj sô' hue' nuhuî lij ñan nne ña'anj diga'ñu'unj gù'nàj Diana, ni̱ ûta gi'hiaj ga̱nan nej sí gi'hiaj sun ngà aga' plata san'anj an ngà sun nânj;
44019025	ni̱ màn chre' nej sí gi'hiaj sun ngà aga' plata ngà sô', ni̱ gataj sô' gunïn nej sí dânj: —Gà' ni'in nej suj di̱nï̂nj si sun nânj huin sa gi'hiaj ni̱ ûta gahuin yi̱ru'hue nê';
44019026	sani̱ gà' ni'in nej suj ni̱ gà' gunïn nej suj si sí gù'nàj Pablo, ni̱ sê man ngà 'ngo̱ rïn yuman' Efeso nânj, gi'hiaj ni̱nï̱n sô' ni̱ gi'hiaj sô' si guyumân ruhuâ nej guiì, dadin' da' hua̱ nï̀n' gàchrà' riñan hio'ó Asia, gataj sô' si sê ña'anj an huin nej sa gi'hiaj ra̱'a nê' mánj.
44019027	Ni̱ sê man 'ngo̱ rïn sun chru̱n nê' gi̱'hiaj nê' hua̱j gi̱rë̱' nê' mánj, dadin' huaj gi̱rë̱' hue' nuhuî ñan nne da'anj nê' Diana ni̱ nitaj nùnj gahuin, dadin' huê riñanj nikaj chre̱j nej guiì màn Asia, ni̱ ni̱ka̱j chre̱j nej guiì màn nï̀n' gàchrà' ruhuâ yumiguìi.
44019028	Ni̱ nga gunïn nej guiì nej nuguan' nânj, ni̱ ûta gina'an ruhuâ ninj, ni̱ gaguâj nùkuaj ninj, ni̱ gataj ninj: —Sa nìko huin Diana da'anj nej guiì màn yuman' snà'ànj Efeso.
44019029	Ni̱ ûta gachej ruhuâ nej guiì màn ruhuâ yuman' snà'ànj Efeso, ni̱ ga'min gu̱ña̱n ninj ni̱ ga'anj ninj ñan nne hue' nìko ñan ganahuin chre̱' nej guiì, ni̱ gida'a ninj ni̱ gunukuaj ninj Gayo ngà Aristarco ni̱ sí 'na' yuman' snà'ànj Macedonia huin nguèj sô', ni̱ nguèj sô' huin sí ni̱ka̱j dugui' ngà Pablo.
44019030	Ni̱ ganï̂n ruhuâ Pablo ga̱'a̱nj sô' ga̱'mi̱n sô' riñan nej guiì yùmàn'an, sani̱ nun ga̱'hue̱j nej sí 'na̱' ga̱huin chru̱n riñan sô' si gi̱di̱gân sô' ma̱'an sô' riñan nej guiì yùmàn'an.
44019031	Ni̱ da̱'a̱j nej sí ni̱ka̱j dugui' ngà Pablo, ni̱ka̱j su̱n riñan hio'ó Asia, ni̱ ga'nḯn nej sô' ñanj ga'anj riñan Pablo ni̱ nun ga̱'hue̱j nej sô' si ga̱tu̱ Pablo ruhuâ hue' yáchìj ñan huin gi'ñanj an.
44019032	Da̱'a̱j nej guiì màn hiuj dânj, ga'min 'ngo̱ nuguan'an ni̱ a'ngô da̱'a̱j ninj ga'min a'ngô nuguan'an, dadin' gachej ruhuâ nej guiì nara'hui' hiuj dânj, ni̱ gà' nun ni'in ninj nùnj huin saj nara'hui' ninj hiuj dânj.
44019033	Ni̱ giri nej sij siganï̂nj nej guiì rìgì màn hiuj dânj sô' gù'nàj Alejandro, ni̱ guru'man ra'a nej sí judío sô', ni̱ gachín nì'hiaj sô' ngà ra'a sô' si dḯn ga̱ne du'hua nej guiì, ni̱ ruhuâ sô' du̱na'huej sô' rayi'î sô' riñan nej guiì.
44019034	Sani̱ nga ganani'in nej sí dânj si sí judío huin sí nânj, ni̱ gayi'ì nej sô' gaguâj nej sô' da'nga 'ngo̱ si huìj ora ni̱ gataj nej sô': —Ûta nìko huin Diana da'anj nej sí màn yuman' snà'ànj Efeso.
44019035	Hiô' ni̱ nga gunùkuaj siranûn dânj, gi'hiaj sô' gana'man ruhuâ nej guiì, ni̱ gataj sô': —Sê gà' ni'in daran' nej suj màn yuman' snà'ànj Efeso. Si daran' nej guiì màn ruhuâ yumiguìi ni'in si yuman' snà'ànj huin yiñán nê' huin dugumîn si-nùhuì Diana ra̱' saj ûn', ni̱ sê huej huin ña'anj ga'nḯn Jupiter ga'na' yàtà'a rà' saj ûn'.
44019036	Dadin' gà' si 'ngo̱ síi si ga'hue gataj si sê yàngà' huin o' mánj, huê danj ni̱ ña̱'a̱n huaj si dḯn ga̱ne du'hua nej suj, ni̱ si ûta hio gi̱na̱'an ruhuâ nej suj mánj.
44019037	Nej sí ni̱ka̱j nej suj ga'na' nej suj nânj, ni̱ nun ga̱'mi̱n nej sô' yi'î da'anj nê' ni̱ nun ga̱ta̱ rùhuà nej sô' da'anj nê'.
44019038	Ni̱ si Demetrio ni̱ ngà nej sí gi'hiaj ña'anj Diana mân unïn' ngà a'ngô nej síi, ni̱ ga̱'hue ga̱ra̱n ruhuâ nej sij rayi'î dugui' nej sij riñan guesì dadin' huê gue̱nda̱ dan nne sô' guendâ gi̱'hiaj hia sô' rayi'î si-nùguàn' nej sij.
44019039	Ni̱ si hua̱ a'ngô sa ràyì'ì garan' ruhuâ nej suj, ni̱ nga ga̱na̱huin chre' a'ngô nej guesì ni̱ ga̱'hue ga̱chinj riñan nej sô'.
44019040	Dadin' sa gahuin hia̱j ni̱ ha̱i̱ huaj ni̱ ga'hue ga̱ta̱j nej sí ni̱ka̱j suun si màn nê' dugunïn' nej guiì, dadin' nitaj gakï̱n' ràyì'ì huaj gìrì' ga̱chru̱n' guendâ ûta gahuin du'hua nej suj ngà nej sô' mánj.
44019041	Ni̱ nga gisîj gataj sô' nej nuguan' nânj, ni̱ gana'nḯn sô' nan' nej guiì ganara'hui' hiuj dânj dukuâ ninj.
44020001	Ne' rùkù nga gisîj gaguâj nej guiì, ni̱ gakḯn Pablo ga'na' nej sí 'na' gahuin chru̱un, ni̱ duna'nga sô' si ga̱ yìtï̀nj ruhuâ nej sij ni̱ ganani'ña̱n sô' nej sij, ni̱ gida'a sô' ra'a nej sij huê danj ni̱ gahui sô' ni̱ ga'anj sô' yuman' Macedonia.
44020002	Ni̱ huê danj na̱nj ga'anj gi̱ni'hiaj sij ñan màn daran' nej dinï̂nt màn ruhuâ nej yuman' màn riñan hio'ó ñan gachîn sij huaj sij, ni̱ ûta duna'nga sij riñan nej sô' si ga̱ yìtï̀nj ruhuâ nej sô' ni̱ ûta ga'min sij si-nùguàn' Ma̱'an Ña'anj riñan nej sô', huê danj ni̱ guchi' sij riñan hio'ó Grecia.
44020003	Ni̱ gane Pablo huà'nï̀nj ahuii ruhuâ país nânj, ni̱ ganï̂n ruhuâ sij ga̱'a̱nj sij Siria ni̱ hia̱j gi'hiaj sij ga̱tu̱ sij ruhuâ barku hua̱j yuman' Siria, ni̱ gunïn sij si gataj nej sí judío si da̱gahui' nej sô' sij, huê danj ni̱ gananikàj ñûn sij ni̱ ga'na' sij yuman' Macedonia.
44020004	Ni̱ ginikaj dugui' gà'ì nej dinï̂nt ga'anj nej sô' ngà sij ni̱ huaj Sópater huin da'ní Pirro, sô' 'na̱' riñan hio'ó Berea, Aristarco, ni̱ hua̱j sí Huìj i ni̱ nguèj sô' 'na̱' riñan hio'ó Tesalónica, Gayo huin sí 'na̱' yuman' Derbe, ni̱ Timoteo ngà Tíkiko ni̱ Trófimo nej sô' nânj 'na̱' riñan hio'ó Asia.
44020005	Ni̱ ga'anj si̱nï̱n nej sô' ne' ña̱an, ni̱ gana'huìj nej sô' nda yuman' snà'ànj Troas nej ñûnj.
44020006	Nga ganahuij nej gui yâ nej sij rachrún nitaj si 'nï̱nj chru dunu'man'an ni̱ gahui nej ñûnj ruhuâ yuman' Filipos, ni̱ gatûj nej ñûnj ga'anj nej ñûnj ruhuâ barku, ni̱ gachin ùn'ùn' gui ni̱ ganahuin chre̱' nej ñûnj ngà nej sij nda yuman' Troas, ni̱ gahuin ràn nej ñûnj chi̱j gui yuman' dânj.
44020007	Ni̱ gui si̱nï̱n nga gayi'ì semana, ni̱ màn nùguàn'an nej ñûnj ga'na' ga̱huin chru̱un guendâ gi̱da'a nej ñûnj sena, ni̱ ni̱kï̱n' Pablo gidigân sô' riñan nej guiì; dadin' a'ngô gui dânj ga̱hui̱ sô' ga̱'a̱nj sô'; ni̱ ûta yè'è ga'min sô' ni̱ gahuin ràn sô' nda da̱'a̱j ne' ña̱n'an ga'min sô' si-nùguàn' Ma̱'an Ña'anj an.
44020008	Ni̱ nìkò' ûta gà'ì ña'an gudugùun ruhuâ hue' ganata' yàtà' ñan màn chre' nej sij;
44020009	ni̱ nda huà'nï̀nj ganata' hue' ñan nne 'ngo̱ sí ña̱n gù'nàj Eutico, ni̱ ñan nu̱n Bentana nne sô', ni̱ ûta atoj sô' nne sô' hiuj dânj, dadin' ûta yè'è ga'min Pablo si-nùguàn' Ma̱'an Ña'anj an, ni̱ nda ginichre chre sô' gatoj sô' huê danj ni̱ gininj sô' nda riñan hio'óo, ni̱ gà' 'ngo̱ gahui' sô' nga ganachi nikaj nej sí màn hiuj dânj.
44020010	Hiô' ni̱ gananinj Pablo ni̱ ga'anj sô' ñan nngaj nîman, ni̱ ga'anj gitàj sô' yi'ñanj nimân dânj, ni̱ ganana̱n sô' nimân dânj: Ni̱ gataj sô' gu̱nïn nej guiì màn hiuj dânj. —Si̱ guyu'hui' nej suj mánj, dadin' nun gàhuì' sij mánj.
44020011	Ne' rùkù nga gisîj sô' ga'anj sô' hue' tàj yàtà' dânj, ni̱ gida'a nej sij Sena, ni̱ gayi'ì ñûn sô' ni̱ ûta yè'è ga'min ñûn sô' si-nùguàn' Ma̱'an Ña'anj an ni̱ nda giyigï̀n mánj ganahuij sô' ga'min sô'; huê danj ni̱ gahui sô' ni̱ ga'anj sô'.
44020012	Ni̱ ganakaj nej sij sí ña̱n gù'nàj Eutico ni̱ ni̱ka̱j nej sij ga'anj nej sij dukuâ sí nânj, ni̱ ûta ganahuin nìhià' ruhuâ nej dinï̂nt.
44020013	Gatûj nej ñûnj ruhuâ barku, ni̱ ga'anj nej ñûnj ne' ña̱an, ni̱ guchi' nej ñûnj nda yuman' Asón guendâ ga̱'a̱nj ga̱na̱ka̱j nej ñûnj Pablo, dadin' huê danj gaj gataj sô', dadin' garan' ruhuâ sô' ga̱che̱ dàkòj sô'.
44020014	Ni̱ nga ganari' dugui' nej ñûnj ngà Pablo ruhuâ yuman' Asón, huê danj ni̱ gatûj nej ñûnj ngà sô' ruhuâ barku, huê danj ni̱ ga'anj nej ñûnj yuman' Mitilene.
44020015	Ni̱ gahui nej ñûnj yuman' Mitilene ni̱ ga'anj nej ñûnj, ni̱ a'ngô gui dan ni̱ guchi' nej ñûnj ne' ri̱ña̱n yuman' Quio, ni̱ a'ngô gui dânj gahui nej ñûnj ni̱ ga'anj nej ñûnj ni̱ guchi' nej ñûnj yuman' Samos; ni̱ a'ngô gui dânj ni̱ guchi' nej ñûnj yuman' gù'nàj Mileto.
44020016	Dadin' ganï̂n ruhuâ Pablo ga̱chi̱n anêj sô' ñan nngaj yuman' snà'ànj Efeso, guendâ nun ga̱ran' ruhuâ sô' ga̱huin ràn sô' riñan hio'ó Asia, dadin' huin ruhuâ sô' gùchì' sô' gi'ñanj Pentecostés, asà' huaj gùnùkuaj sô' gùchì' sô' yuman' snà'ànj Jerusalén.
44020017	Ni̱ nga nne Pablo ruhuâ yuman' Mileto, ni̱ ga'nḯn sô' nuguan'an ga'anj riñan nej dinï̂nt huin si-nùhuì Ma̱'an Jesús nne yuman' snà'ànj Efeso, si ga'na' nej sô' yuman' Mileto dadin' hua̱ nuguan' ña̱'a̱n ga̱na̱rï̱sna'anj nej sô'.
44020018	Nga guyumân nej sô', ni̱ gataj Pablo gunïn nej sô': —Gà' ni'in nej suj dàj gi'hiâ nga gané daran' diû siganï̂nj nej suj, àsìj gui si̱nï̱n nga ganï̂nj dakô riñan hio'ó Asia,
44020019	ni̱ daran' diû nga gunânj gi̱tsí riñan Ma̱'an Señor siganï̂nj nej suj ni̱ nun gi̱'hia si ga̱huin 'ngo̱ sí xi riñan nej suj mánj, ni̱ ûta dugue'é rayi'î nej sañun guyumân riñânj, gi'hiaj nej sí judío dadin' gayakaj nej sô' da'nga'a ngàj ni̱ ganï̂n ruhuâ nej sô' da̱gahui' nej sô' ñùnj;
44020020	sani̱ gà' danj ni nitaj àmàn guduna si gànàtàj si-nùguàn' Ma̱'an Ña'anj an riñan nej suj mánj, ni̱ gidigân ñan hua ràngà'a riñan nej guiì ni̱ gidigán ruhuâ nej hue'e,
44020021	ganatá riñan nej judío ni̱ ganatá riñan nej sí nàsìnùnj un si da'hui nej sij ni̱ nànìkàj ruhuâ nej sij ngà rayi'î si-ga̱kïn' nej sij riñan Ma̱'an Ña'anj an, ni̱ gùyùmàn ruhuâ nej sij ni'in nej sij Ma̱'an Jesús.
44020022	Hia̱j ni̱ ga̱'a̱n dadin' gi'hiaj guesâ Ma̱'an Espíritu Santo si ga̱'a̱n yuman' snà'ànj Jerusalén, sani̱ nun ni'ín dàj gi̱ran'án nga gùchìj hiuj dân mánj;
44020023	'ngo̱ rïn sa ni'ín huin dadin' gà' gataj Ma̱'an Espíritu Santo gunḯn nga huâ daran' nej yuman' snà'ànj an, ni̱ gata si nga gùchìj hiuj dânj ni̱ gané dukuâ ga'a ni̱ ûta gi̱ran' sàñùnj.
44020024	Sani̱ nitaj si giriñun ruhuâj rayi'î guendâ gàhuìj, hua̱ nìhià' ruhuâj guendâ gànàtàj si-nùguàn' Ma̱'an Ña'anj an ni̱ hua̱ ruhuâj gi̱'hiaj sûnj si-su̱n Ma̱'an Ña'aj an nda gui gàhuìj, dadin' huê sun dânj riki Ma̱'an Jesús ra'á, si gànàtàj rayi'î nuguan' gi̱'hiaj su̱nu̱j ni̱ gi'hiaj ga̱na̱ni̱n nej guiì.
44020025	’Hia̱j ni̱, ni'ín si gà' si 'ngo̱ nej suj ri̱ña̱n ganatá si-nùguàn' Ma̱'an Ña̱'anj an ni̱ si̱ gini'in nej suj riñânj gà' mánj.
44020026	Huê danj ni̱, ni'nï̱nj ga'mînj riñan nej suj gui hia̱j, ni̱ nitaj gakï̱n'ïn tá yichrâ rayi'î nej suj dadin' gà' ganatá si-nùguàn' Ma̱'an Ña'anj an riñan daran' nej suj;
44020027	dadin' nitaj àmàn giyichin' ruhuâj si ga̱'mi̱n daran' nej nuguan' sà' garan' ruhuâ Ma̱'an Ña'anj an dagahuin nej suj mánj.
44020028	Huê danj, ni̱ du̱gumîn nej suj ma̱'an nej suj, ni̱ dugumîn nej suj daran' nej sô' huin si-nùhuì Ma̱'an Jesús, dadin' Ma̱'an Espíritu Santo ganï̂n si ga̱nikï̱n' nej suj du̱gumîn nej suj si-nùhuì Ma̱'an Señor, dadin' gà' gi'hiaj ga̱nanj nga tun daran' nej guiì nìkò' rukuj na̱nj ánj.
44020029	Dadin' gà' ni'ín si nga ne' rùkù nga ga̱'a̱n ni̱ ga̱tu̱ nej sí gidigañu'unj siganï̂nj nej suj ni̱ gahuin nej sô' dàj rûn' huin nej yuku stuj u siganï̂nj nej suj, ni̱ si̱ ginikaj nej sô' nimân nìko rayi'î nej sô' nìkò' rukû Ma̱'an Señor mánj.
44020030	Ni̱ huê siganï̂nj nej suj ga̱hui̱ nej sí ga̱'mi̱n nuguan' digañu'unj un guendâ gi'hiaj nej sô' si nanikò' nej sí gà' ga'na' ga̱huin chru̱un rukû nej sô'.
44020031	Huê danj ni̱, hue'ê du̱gumîn nej suj ma̱'an nej suj, ni̱ ga̱na̱nun ruhuâ nej suj dadin' huà'nï̀nj hio'o, ne' ñàn'an ngà ne' gui, nitaj àmàn giyichin' ruhuâj ni̱ duna'ngaj ni̱ ûta gahiu nne riñanj ngà da' go'ngo̱ nej suj.
44020032	’Hia̱j di̱nï̂nj, ni̱ gununâj rayi'î nej suj riñan Ma̱'an Ña'anj an, ni̱ duguta sùnj nuguan'an riñan Ma̱'an Ña'anj an si gi̱'hia sunuj u ngà nej suj, dadin' ûta nùkuaj Ma̱'an Ña'anj an ni̱ ga̱'hue gi̱'hia si ga̱chi̱j nej suj doj ngà si-nùguàn' Ma̱'an Ña'anj an ni̱ ga̱'hue gi̱'hia si gùchì' nej suj ga̱ne nej suj ngà nej sô' gà' nagi'hiaj gè Ma̱'an Ña'anj an.
44020033	Ni̱ gà' nun gà'nï̀nj ñânj si-sa̱n'a̱nj nej suj, sa huin plata ngà oro, ni̱ gà' nun gà'nï̀nj ñânj sigan' nej suj mánj.
44020034	Ni̱ gà' ni'in sà' nej suj si daran' nej sa ga̱chin riñânj ni̱ nej sa gachin riñan nej sô' ni̱ka̱j dugui' ngàj, ni̱ ra'á nânj huin sa gi'hiaj sun ni̱ giri'í daran' nej sa ga̱chin riñan nej ñûnj na̱nj ánj.
44020035	Ni̱ gidigán si hua̱ ni̱ña̱n si gi'hiaj sun', da'nga ni̱ gi̱ri̱' gu̱ru̱gûñu'un' riñan nej guiì ran' àko, ni̱ ga̱na̱nun ruhuâ nej suj nej nuguan' gidigân Ma̱'an Señor Jesús nga gata: “Dànanj ûta dùgùnàj huaj si gà'huì' si'hiô' ra'a a'ngô nej guiì gà' da' si ga̱na̱huin ro̱'o'.”
44020036	Ni̱ nga gisîj ga'min Pablo nej nuguan' nânj, ni̱ ganïkïn rúdàkòj sô', ni̱ ga'min daran' nej sij ngà Ma̱'an Ña'anj an.”
44020037	Hiô' ni̱ ûta dugue'e daran' nej sij; ni̱ ganana̱n nej sij Pablo ni̱ ga'hui' nej sij ru'u yi'nḯn riñan sô',
44020038	ni̱ ûta gananï̂n ruhuâ nej sij rayi'î nej nuguan' gataj sô' gu̱nïn nej sij, si nitaj àmàn huaj gi̱ni̱'in nej sij riñan sô' gà'. Ni̱ ga'anj nej sij ngà Pablo nda ñan ni̱kï̱n' barku.
44021001	Ne' rùkù nga gahuin anêj nej ñûnj riñan nej sij, ni̱ gatûj nej ñûnj ruhuâ barku ni̱ ga'anj nej ñûnj nda ni̱ka̱ chre ñan nngaj yuman' Cos, ni̱ a'ngô gui dânj ni̱ guchi' nej ñûnj yuman Roda, ni̱ hiuj dânj ga'anj ñûnj ni̱ guchi' nej ñûnj yuman' gù'nàj Pátara.
44021002	Ni̱ hiuj nânj giri' nej ñûnj 'ngo̱ barkû gachin riñan yuman' Fenicia, ni̱ gatûj nej ñûnj ruhuâ barkû dânj, ni̱ ga'anj nej ñûnj.
44021003	Ni̱ nga gurugui' yuman' Chipre gini'hiaj nej ñûnj, ni̱ guna ra'a ne' chrïn nej ñûnj, huê danj ni̱ gachîn nej ñûnj riñan do'ó yuman' Siria, ni̱ guchi' nej ñûnj yuman Tiro, ni̱ gahuin ràn barku nu̱n nej ñûnj huaj nej ñûnj hiuj nânj dadin' naduninj nej sij nej rasu̱n màn ruhuâ barkû.
44021004	Ni̱ ganari' nej ñûnj nej sí 'na̱' ga̱huin chru̱un, ni̱ gane nej ñûnj chi̱j gui ngà nej sô' hiuj dânj; ni̱ gataj Ma̱'an Espíritu Santo riñan nej sô' dàj gi̱ran' Pablo, huê danj ni̱ na'huej nej sô' si ga̱'a̱nj Pablo yuman' snà'ànj Jerusalén.
44021005	Nga gisîj chi̱j gui gane nej ñûnj yuman' dânj, ni̱ gahui nej ñûnj ga'anj nej nûnj, ni̱ huê danj na̱nj ga'anj gu̱du̱nâj daran' nej dinï̂nt nej ñûnj, ni̱ hua̱j nika nej sô' ni̱ hua̱j nej da'ní nej sô' ngà nej sô', ni̱ guchi' nej ñûnj nda du'hua nne ña̱'a̱nj, ni̱ ga'anj ga̱nikïn' rúdàkòj daran' nej ñûnj ni̱ ga'min nej ñûnj ngà Ma̱'an Ña'anj an.
44021006	Ni̱ nga gisîj ganana̱n da' go'ngo̱ nej ñûnj nej dugui' nej ñûnj, huê danj ni̱ gatûj nej ñûnj ruhuâ barku, ni̱ gananikàj nej dinï̂nt nan' nej sô' dukuâ nej sô'.
44021007	Huê danj ni̱ gahui nej ñûnj ruhuâ yuman' Tiro ni̱ guchi' nej ñûnj yuman' Tolemaida; ni̱ gahuin ràn nej ñûnj 'ngo̱ gui hiuj dânj ni̱ ga'min nej ñûnj ngà nej dinï̂nt.
44021008	A'ngô gui dânj, ni̱ gahui nej ñûnj ruhuâ yuman' Tolemaida ni̱ gaché dàkòj nej ñûnj ni̱ ga'anj nej ñûnj ngà nej sô' nda yuman' Sesarea; ni̱ gatûj nej ñûnj ruhuâ dukuâ Felipe sí a'hui' nuguan' gi̱'hiaj ga̱na̱ni̱n nej guiì, ni̱ sô' huin 'ngo̱ nej chi̱j nej diácono, ni̱ gunâj nej ñûnj dukuâ sô'.
44021009	Ni̱ hua̱ ga̱'anj siyànà ña̱an huin da'nin yànà Felipe ni̱ huin nej siyànà dânj nej sa ganata' dàj gahuin.
44021010	Ni̱ gahuin ràn nej ñûnj gà'ì gui hiuj dânj, ni̱ riñan hio'óo Judea ga'na' Agabo ni̱ huin sô' sí ganata' dàj gahuin,
44021011	ni̱ ga'na' gi̱ni̱'hiaj sô' nej ñûnj, ni̱ gida'a sô' yiri̱ki 'nï̱nj gatï̀n Pablo, ni̱ gumînj sô' dakó Pablo ngà ra'a sô', ni̱ gataj sô': —Huê dànanj gataj Ma̱'an Espíritu Santo: Huê dànanj gu̱mi̱n nej sí judío màn yuman Jerusalén sí si-yiri̱ki huin nânj, ni̱ nàgà'huì' nej sô' sí nânj ra'a nej sí nàsìnùnj un.
44021012	Nga gunïn nej ñûnj nej nuguan' nânj, ni̱ ga'min àko nej ñûnj ni̱ huê danj na̱nj ga'min àko nej sô' màn ruhuâ yuman' nânj ngà Pablo, ni̱ gataj nej ñûnj sisi̱ si̱ ga'anj sô' yuman' snà'ànj Jerusalén.
44021013	Hiô' ni̱ nanikàj Pablo ni̱ gataj sô' gunïn nej ñûnj. —Nùnj huin saj ni̱ dugue'e nej suj, ni̱ gi'hiaj nej suj si gananï̂n ruhuâ nimânj ûnj. Dadin' hua̱ ruhuâj ni̱ sê man ngà guendâ gu̱mi̱n nej sij ñùnj, dadin' hua̱ ruhuâj gàhuìj gi̱'hiaj nej sij ruhuâ yuman' snà'ànj Jerusalén rayi'î siyu̱gui Ma̱'an Señor Jesús.
44021014	Sani̱ ñan nun ga̱'huej sij ga̱ra̱n yina sij si-nùguàn' nej ñûnj, huê danj ni̱ gataj nej ñûnj gu̱nïn sij: —Gi̱'hiaj dïn'ïnj sa ga̱ra̱n' ruhuâ Ma̱'an Ña'anj an na̱nj ánj.
44021015	Ne' rùkù nga gachîn nej gui dânj, ni̱ nga gisîj hua yu̱gui daran'anj, huê danj ni̱ ga'anj nej ñûnj yuman' snà'ànj Jerusalén.
44021016	Huê danj na̱nj ga'na' da̱'a̱j nej sô' 'na̱' ga̱huin chru̱n màn yuman' Sesarea, ni̱ ni̱ka̱j nej sô' ga'anj nej sô' nej ñûnj dukuâ 'ngo̱ sí gù'nàj Mnasón, ni̱ sí nânj 'na' yuman' Chipre, ni̱ gà' nâ nikò' sô' rukû Ma̱'an Jesús.
44021017	Ni̱ nga guchi' nej ñûnj yuman' snà'ànj Jerusalén, ni̱ ûta gahuin nìhià' ruhuâ nej dinï̂nt ni̱ ganahuin ra̱'a nej sô' nej ñûnj.
44021018	Ni̱ a'ngô gui dânj ni̱ ga'anj gi̱ni̱'hiaj Pablo ngà nej ñûnj ñan nne Jacobo, ni̱ màn chre' daran' nej sí ni̱kï̱n' ne' ña̱an;
44021019	ni̱ ne' rùkù nga gisîj ga'min sij ngà nej sô', ni̱ ganata' sij riñan nej sô', da' nikò' dugui' nej sa gi'hiaj Ma̱'an Ña'anj an ngà sij siganï̂nj nej sí nàsìnùnj ni̱ dàj guyumân ruhuâ nej sô' ni'in nej sô' Ma̱'an Ña'anj an gi'hiaj sij.
44021020	Ni̱ nga gunïn nej sô' sa ganata' sij, ni̱ ûta hue'ê ga'min nej sô' rayi'î Ma̱'an Ña'anj an, ni̱ gataj nej sô' gu̱nïn sij: —Ni̱ dàj rûn' gà' ni'în', ni̱ ûta gà'ì mîn nej judío guyumân ruhuâ ni'in Ma̱'an Jesús; sani̱ daran' nej sij ûta nikaj chre̱j ngà si-ley Moisés.
44021021	Sani̱ ganata' nej sij gunïn nej ñûnj rayi'î', si gidigân' riñan nej judío nne siganï̂nj nej sí nàsìnùnj un ni̱ gataj' si gu̱du̱nâj nej sô' nej nuguan' ga'nïn' su̱n si-ley Moisés, ni̱ gataj' sisi̱ si̱ ga'ne' nej sô' nnïnj arán raa̱ nneè nà'àj nej da'ní nej sô', ni̱ gataj sisi̱ si̱ ginikaj chre̱j nej sij chrej yìñànj ni̱ka̱j nê'.
44021022	Dàj hua hi̱a rayi'î nej nuguan' nânj rà'aj. Yàngà' hia ni̱ nàrà'huì' nej guiì rigìi, dadin' gu̱nïn ninj si gà' guyumân'.
44021023	Gi'hiá sò' nej sa gataj nej ñûnj, gu̱nïn': Dadin' nne ga̱'ânj nej síi siganï̂nj nej ñûnj ni̱ gà' gataj nej sij si hua̱ sa gà'huì' nej sij riñan Ma̱'an Ña'anj an.
44021024	Ginikaj sò' ga̱'a̱nj' nej sij ngà' ruhuâ nûhui, ni̱ na̱gi̱'hiaj gè' ma̱'ân' ngà nej sij riñan Ma̱'an Ña'anj an, ni̱ gu̱ru'hue' ga̱ka nej sij ahui nej sij; ni̱ ga̱ra̱n' da'nga' ruhuâ daran' nej sí judío si sê yàngà' huin nej nuguan' gunïn nej sô' rayi'î', ni̱ gini'in nej sij si aché ni̱ka̱', ni̱ da̱gahuîn' nej nuguan' giyi'nïn' su̱n gi'hiaj Moisés.
44021025	Sani̱ rayi'î nej sí nàsìnùnj guyumân ruhuâ ni'in Ma̱'an Jesús ni̱ si nitaj si huin nej sô' judío, ni̱ gà' gachrûn nej ñûnj ñanj ni̱ ga'nïn' nej ñûnj suun riñan nej sô' sisi̱ si̱ dagahuin nej sô' nuguan' giyi'nïn' su̱n gi'hiaj Moisés; man sa da'hui nej sô' dagahuin nej sô' huin sisi̱ si̱ ya nej sô' nneè nej yuku dagahui' nej guiì riñan nej ña'anj gi'hiaj ra̱'a síi, ni̱ si̱ ya nej sô' tun nej yuku, ni̱ si̱ ya nej sô' nneè nej yuku ga'hiuj u, ni̱ si̱ gane sìgìchrà' nej sô'.
44021026	Hiô' ni̱ ginikaj Pablo ga'anj sô' nej ga̱'ânj nej sí nânj, ni̱ a'ngô gui dânj, ni̱ nga gisîj nagi'hiaj sà' nej sô' ma̱'an nej sô', ni̱ gatûj sô' ruhuâ nûhui nìko, guendâ gànàtà' na'anj nej sô' gu̱nïn nej sí màn hiuj dânj àmàn ga̱na̱huij nej gui na̱gi̱'hiaj sà' nej sô' ma̱'an sô', ni̱ gui dânj gi̱nikaj da' go'ngo̱ nej sô' yuku ga̱'a̱nj nej sô' guendâ gà'huì' nej sô' rayi'î da' go'ngo̱ nej sô' riñan Ma̱'an Ña'anj an.
44021027	Sani̱ nga nï̀n' hia̱j huaj gìsìj nej chi̱j gui nagi'hiaj sà' nej sij ma̱'an nej sij, ni̱ nga gini'in da̱'a̱j nej síchìj judío 'na̱' riñan hio'ó Asia, nikïn' Pablo ruhuâ nûhui nìko, ni̱ ûta gaguâj nej sô' ni̱ duguachej nej sô' ruhuâ nej guiì rigìi huê danj ni̱ gida'a nej sô' Pablo,
44021028	ni̱ ga'min nùkuaj nej sô' ni̱ gataj nej sô': —Daran' nej suj huin nej sí Israelita, ni̱ gu̱ru̱gûñu'unj nej suj nej ñûnj. Dadin' sí nânj huin sí gidigân nda ganahuij nï̀n' gàchrà' riñan nej guiì ni̱ gata rùhuà sô' ni'in sô' yuman' huin yiñán nê', ni̱ gata rùhuà sô' ni'in sô' si-ley Moisés, ni̱ gata rùhuà sô' ni'in sô' nuhuî nìko nne hiuj nânj; ni̱ hua a'ngô sa gi'hiaj sô' gà' da' nej nânj, ni̱ ni̱ka̱j sô' nej sí 'na̱' yuman' Grecia ni̱ duguatûj sô' nej sí dânj ruhuâ nuhuî nânj, ni̱ ganahuin kï̱j ruhuâ nuhuî gè nânj gi'hiaj sô'.
44021029	Dadin' àsìj nâ doj ni̱ gini'in nej sij ginikaj dugui' Pablo ni̱ gaché nun sô' ruhuâ yuman' snà'ànj nânj ngà Trófimo, sí 'na̱' yuman' snà'ànj Efeso, dadin' ganï̂n ruhuâ nej sij si duguatûj Pablo sí nânj ruhuâ nûhui nìko.
44021030	Ni̱ nga gunïn daran' nej sí màn yuman' snà'ànj nânj nej nuguan' nânj ni̱ ganachej ruhuâ nej sô', huê danj ni̱ nda nanè chre ni̱ naru'hui' nej sô', ni̱ gida'a nej sô' Pablo, ni̱ gunùkuaj nej sô' ni̱ giri nej sô' ruhuâ nûhui dânj, ni̱ orâ ni̱ ganarán nej sô' riñan nûhui nìko.
44021031	Do̱j sînj huaj ni̱ da̱gahui' nej sí dânj Pablo, ni̱ ga'anj nuguan'an riñan síchìj stadû kapitán ni̱ka̱j ñu'unj riñan nej stâdu màn ruhuâ yuman' snà'ànj dânj, si ûta gaguâj daran' nej guiì mân ninj ruhuâ yuman' snà'ànj Jerusalén.
44021032	Ni̱ orâ chre ni̱ ginikaj síchìj kapitán dânj stadû ni̱ka̱j ñu'unj riñan nej stadû, ni̱ gunânj daran' nej sô' ni̱ ga'anj nej sô' ñan màn nej sí nânj. Ni̱ ngà gini'in nej sí nânj síchìj kapitán ngà nej stâdu, ni̱ ga'nïn' ruhuâ nej sô' ni̱ nun gà'huì' nej sô' ni'hiaj Pablo.
44021033	Hiô' ni̱ nga guchi' síchìj kapitán, ni̱ gida'a sô' Pablo ni̱ ga'nïn' sô' suun riñan nej si-stadû sô' si gu̱mi̱n nej sô' huìj aga' kadena, ni̱ gachín na'anj sô' ahuin sí huin Pablo, ni̱ ahuin gakï̱n' gi'hiaj sô'.
44021034	Sani̱ ûta gachej gaguâj nej sí màn siganï̂nj nej guiì rigì dânj, ni̱ da̱'a̱j nej sô' taj 'ngo̱ nugua'an, ni̱ a'ngô da̱'a̱j nej sô' taj a'ngô nùguàn'an; sani̱ ñan na'hue ga̱ra̱n da'nga' hue'ê ruhuâ síchìj kapitán ahuin rayì'ì ûta gaguâj nej guiì, ni̱ ga'nïn' sô' suun si gi̱nikaj nej stâdu ga̱'a̱nj nej sô' ñan nne hue' hiëj yìngà xi ñan màn nej stâdu.
44021035	Ni̱ nga guchi' nej sij ñan gayi'ì skalera, ni̱ gata yàtà' nej stâdu Pablo ni̱ gisîj nej sô' ga'anj nej sô' dadin' ûta gi'hiaj hu̱e nej sí rigìi huaj nej sô';
44021036	dadin' 'na̱' nej guiì rigì màn yuman' snà'ànj dânj ne' rùkù nej sij, ni̱ aguâj nej sô' ni̱ gataj nej sô': —Ruhuâ nej ñûnj si gàhuì' sí dan.
44021037	Ni̱ nga duguatûj nej sô' Pablo ruhuâ hue' hiëj yìngà xi dânj, ni̱ gataj Pablo gunïn síchìj Kapitán: —Ga̱'hue gàtà 'ngo̱ nuguan'an gu̱nïn rè' nî'. Ni̱ gataj síchìj stadû kapitán: —Nun ni'ín si chru̱n' ga̱'mi̱n' nânj griego mánj.
44021038	Àsìj nâ doj, ni̱ ganachi nikaj ngo̱ sí 'na̱' yuman' Egipto 'ngo̱ yi'nïn' nìko xi nej síi ni̱ gunïn' sô' ngà síchìj ni̱ka̱j su̱n riñan yuman' snà'ànj Roma, ni̱ ganara'hui' ga'ânj mîn nej síi ginikò' rukû sô' ni̱ ga'anj sô' riñan hio'ó nàkòo, ni̱ ganï̂n ruhuâj si sí dan huîn' na̱nj ánj.
44021039	Hiô' ni̱ gataj Pablo: —Yàngà' ni̱ sí Israelita 'na̱' yuman' snà'ànj Tarso huín, ni̱ yuman' snà'ànj nânj huin 'ngo̱ sa ña̱'a̱n doj nìkò' rukû yuman' snà'ànj Silisia; sani̱ gachín ni̱'hia si ri̱ki̱' permisu ga̱'mi̱n riñan nej sí yùmàn'an.
44021040	Ni̱ ga'hui' síchìj kapitán permisu ga'min Pablo, ni̱ ni̱kï̱n' sô' riñan skalera, ni̱ dugunûn ra'a sô' riñan nej guiì yùmàn'an si dḯn ga̱ne du'hua ninj. Ni̱ dḯn chre gahuin du'hua daran' nej guiì yùmàn'an, ni̱ ga'min sô' nânj hebreo, ni̱ gataj sô':
44022001	—Gu̱nïn nej suj di̱nï̂nj, gu̱nïn nej suj da̱'nïnj, gu̱nïn nej suj dadaj. Si du̱na'huê rayi'í riñan nej suj.
44022002	Ni̱ nga gunïn nej sí dânj ga'min Pablo nânj hebreo, ni̱ ga' du'hua nej sô'. Huê danj ni̱ gataj Pablo:
44022003	—Sí judío huín, ni̱ ga'ngaj yuman' Tarso sa ri̱ña̱n ni̱ka̱j ñu'unj hio'ó Silisia, sani̱ gachi ruhuâ yuman' snà'ànj nânj, ni̱ gahuin chrùnj riñan Gamaliel, ni̱ ûta hue'ê gidigân sô' ñùnj si-ley rej nê', ni̱ ûta ga hàìj ngà si-ley Ma̱'an Ña'anj an, ni̱ huê dàj rûn' 'hia̱j nej suj dânj huê danj gi'hia.
44022004	Nej gui gâchin ni̱ gata rùhuàj nej guiì hua̱j a'ngô chrej e ni̱ ganï̂n ruhuâj da̱gahuí ninj, gida'aj nej síi ngà nej siyànàa ni̱ ganachri nej sô' ra'a nej sí ni̱ka̱j ñu'unj dukuâ ga'a guendâ gu̱ne̱' ni̱nï̱n' nej sô' nej sij dukuâ ga'a;
44022005	ni̱ gà' ni'in sà' nej rej a'nïn'ïn, ni̱ gà' ni'in daran' nej síchìj achij i dàj gi'hia, dadin' huê nej sô' huin nej sí rikî ñanj karta guendâ ga̱'hue gi̱da̱'aj nej dinï̂nt, ni̱ hua̱ yuman' Damasco guendâ gi̱da̱'aj nej sô' ginikò' rukû Ma̱'an Jesús ni̱ ga'na' nej sô' ni̱ gi'nïnj nej sô' dukuâ ga' nne Jerusalén, guendâ gahuin nej sô' kastîgu.
44022006	’Sani̱ nga gahuî ga'ân, ni̱ nga huaj gahuin nìchrùnj ñan nngaj yuman' Damasco, ni̱ da'nga 'ngo̱ ruhuâ gà' yùhuìj ne' gu̱ni̱'ñanj mánj, ni̱ nàsìnùnj chre ni̱ nda ganikàj ne' rùkùj giyigï̀n gi'hiaj 'ngo̱ ña'an ga'na yàtà'a;
44022007	ni̱ ganatu riñan hio'óo, ni̱ gunḯn ga'min' ngo̱ sa gataj gunḯn: “Saulo, Saulo. Nùnj huin saj ni̱ gata rùhuà' ñùnj rà'aj.”
44022008	Hiô' ni̱ ga'mîn ni̱ gata: “Ahuin rè' rà'aj Señor.” Ni̱ gata gunḯn: “Ñùnj huin Ma̱'an Jesús 'na̱' yuman' snà'ànj Nazaret, ni̱ nùnj huin sa ni̱ gata rùhuà' ñùnj rà'aj.”
44022009	Ni̱ gini'in yàngà' nej sô' hua̱j ngàj ña'an giyigï̀n dânj, sani̱ nun ga̱ra̱n da'nga ruhuâ nej sô' nej nuguan' ga'min sa ga'min dânj mánj.
44022010	Ni̱ gatâ: “Nùnj huin si gi̱'hia rà'aj Señor.” Ni̱ gataj Ma̱'an Señor gunḯn: “Ga̱na̱chi sò', ni̱ ga̱'a̱nj Damasco, ni̱ hiuj dan ga̱ta̱j na̱'a̱nj nej sij daran' nej sa gi̱'hia râj.”
44022011	Sani̱ ñan nun ga̱'hue gi̱ni'hiâ rayi'î sa yigï̀n dânj, ni̱ gida'a nej sô' hua̱j ngàj ra'á ni̱ ginikaj nej sô' ga'anj nej sô' ñùnj, ni̱ guchi' nej ñûnj Damasco.
44022012	’Hiô' ni̱ hiuj dânj nne 'ngo̱ sí gù'nàj Ananías, ni̱ ûta sà' dagahuin sô' si-ley Moisés, ni̱ a'min hue'ê daran' nej sí judío màn yuman' dânj rayi'î sô',
44022013	ni̱ ga'na' sô' ñan nné, ni̱ gahuin nìchrùn' sô' riñânj, ni̱ gataj sô' gunḯn: “Di̱nï̂nj Saulo, ganayigï̀n rune ñan sò' na̱nj ánj.” Ni̱ orâ chre ni̱ ganayigï̀n rune ñânj ni̱ gurugui' gini'hia riñan sô'.
44022014	Ni̱ gataj sô' gunḯn: “Da'anj rej nê' ganagui sò' guendâ gi̱ni̱'în' ahuin sa garan' ruhuâj gi̱'hiât, ni̱ gi̱ni̱'în' Ma̱'an sa gi̱'hiaj sa ni̱ka̱a, ni̱ gu̱nï̂n' dàj ga̱'mi̱n.
44022015	Dadin' ga̱huîn' 'ngo̱ sí gànàtà' si-nùguàn' Ma̱'an, riñan daran' nej guiì.
44022016	Hia̱j ni̱ nùnj huin saj ni̱ gahuin ràn' ûnj. Nàyùmàn sò' ni̱ gàtà' nne', ni̱ ga̱'mi̱n àkô' riñan Ma̱'an Ña'anj an si gi̱nika nimân nìko rayi'î nej si-ga̱kï̂nt na̱nj ánj.”
44022017	’Ni̱ gahuin nga nanikàj ñún ga'ná Jerusalén, ni̱ nné gachín ni̱'hia ruhuâ nûhui nìko ni̱ gini'ín ganikïn' Ma̱'an Señor riñânj.
44022018	Ni̱ gata gunḯn: “Ûta hio ga̱hui̱' ni̱ ga̱'a̱nj' ruhuâ yuman' snà'ànj Jerusalén; dadin' si̱ ganahuin ra̱'a nej sij si-nùguàn' rayi'í mánj.”
44022019	Hiô' ni̱ gatâ: “Señor, ni̱ gà' ni'in nej sij si gatû ruhuâ hue' huin nûhui ni̱ gachrí dukuâ ga'a ni̱ duguañûnj nej sí guyumân ruhuâ ni'in Ma̱'an rè';
44022020	ni̱ nga dagahui' nej sij Esteban sô' gananï̂n rayi'î Ma̱'ân rè', ni̱ nìkï̀nj gini'ín nga gahuin dânj, ni̱ ga gu̱ña̱n ruhuâj si da̱gahui' nej sij sô', ni̱ dugumînj atsîj ni̱ke̱ nej sí dagahui' Esteban.
44022021	Sani̱ gataj Ma̱'an Señor gunḯn: Râ'ñanj ga̱'a̱nj', dadin' gà'nï̀n ga̱'a̱nj' nda gàn' ñan màn nej sí nàsìnùnj un na̱nj ánj.”
44022022	Ni̱ nda nuguan' nânj gunïn nej sí dânj; hiô' ni̱ gayi'ì nej sô' ni̱ gaguâj nùkuaj nej sô', ni̱ gataj nej sô': —Da̱gahui' rè' sí dânj, dadin' nitaj si dùgùnàj huaj si ga̱ne nì'nà' sij riñan hio'óo mánj.
44022023	Ni̱ ñan ûta gaguâj nej sí dânj, ni̱ nagunan' nej sô' atsîj ni̱ke̱ nej sô' ni̱ dagaman' nej sô' hia̱j riñan nanèe,
44022024	Ga'nïn' su̱n stadû general si ga̱na̱chri̱ nej sij ne' rùhuà hue' hiëj yìngà xi dânj Pablo, ni̱ ga'nïn' sô' suun si du̱guañun nej sij Pablo, guendâ ruhuâ sô' na̱di̱gi'ñûn sô' ahuin rayi'ì garânj ruhuâ nej sí dânj rayi'î Pablo.
44022025	Sani̱ nga gumînj nej sij Pablo ngà nnïnj korea, ni̱ gataj Pablo gu̱nïn stadû kapitán ni̱kï̱n' hiuj dânj: —Dùgùnàj huaj ga̱ñu̱n 'ngo̱ sí romano nga nï̀n' ga̱chin ga'anj sij guendâ gìyì'nï̀n' si-ga̱kïn sij na̱nj nî'.
44022026	Ni̱ nga gunïn síchìj Kapitán gataj Pablo nej nuguan' nânj, ni̱ ga'anj gànàtà' sô' riñan stadû general ni̱ gataj sô': —Nùnj huin si gi̱'hiâ' rà'aj. Dadin' sí nan ni̱ sí romano huin sô' na̱nj ánj.
44022027	Ni̱ ga'na' síchìj stadû general ni̱ gataj sô': —Yàngà' huîn' sí romano nî'. Ni̱ gataj Pablo: —Huê danj huín ru'mínj.
44022028	Nanikàj síchìj general ni̱ gataj sô': —Ñùnj ni̱ ûta nìko san'anj an gutḯn rayi'î dan ga'hue gahuín sí romano. Hiô ni̱ gataj Pablo: Sani̱ ñùnj ni̱ àsìj ga'ngaj ni̱ gà' huín sí romano na̱nj ánj.
44022029	Huê danj ni̱, orâ chre ni̱ guxun nej sí hua̱j du̱guañun Pablo ma̱'an nej sô' riñan Pablo; ni̱ ngà gini'in síchìj general, si sí romano huin Pablo ni̱ guyu'hui' sô'.
44022030	A'ngô gui dânj, ni̱ ruhuâ síchìj general gi̱ni̱'in yàngà' sô' ahuin ràyì'ì garânj ruhuâ nej sí judío yi'î Pablo, ni̱ ganachi sô' aga' kadena a̱nu̱min Pablo, ni̱ gakḯn sô' ga'na' nej rej huin ña̱an ngà yi'nïn' nej sí ni̱ka̱j su̱n riñan yuman'an, ni̱ giri sô' Pablo ne' ye̱' hue' hiëj yìngà xi dânj, ni̱ ganï̂n sô' ganikïn' Pablo riñan nej sí dânj.
44023001	Hiô' ni̱ ûta hue'ê gini'hiaj Pablo, ñan màn yi'nïn' nej sí ni̱ka̱j su̱n riñan yuman'an ni̱ gataj sô': —Ruhuâj si gini'in nej suj di̱nï̂nj, si nej gui gachin ni̱ nda gui hia̱j ni̱ nda dïn'ïnj chre hua ruhuâ da'nga' nu̱n ruhuâ nimânj.
44023002	Ni̱ ga'nïn' su̱n rej huin ña̱n nï̀n' gù'nàj Ananías si gà'huì' nej sí ni̱kï̱n' nìchrùn dânj, du'hua Pablo.
44023003	Hiô' ni̱ gataj Pablo: —Ña'anj an gà'huì' ni'hiâ', huîn' 'ngo̱ chran gàtsìi na̱nj ánj. Sê si nne' guendâ gi̱'hiaj hiâ' si-nùguàn'ànj dàj rûn' giyi'nïn' suun riñan si-ley Ma̱'an Ña'anj an rà' saj ûn, sani̱ nitaj si dagahuîn' si-ley Ma̱'an Ña'anj an dadin' ga'nï̂n' suun si gà'huì' nej sij ni'hiâ na̱nj ánj.
44023004	Ni̱ gataj nej sí màn hiuj dânj: —Nùnj huin saj ni̱ gachin' nugua'an riñan rej a'nïn' nï̀n'ïn nga nï̂n'.
44023005	Ni̱ gataj Pablo: —Nun ni'ín si huin sij rej a'nïn'ïn man dinï̂n; dadin' huê dànanj taj riñan ñanj: “Si̱ ga'hue ga̱'mi̱n nuguan' a'nan'an riñan 'ngo̱ sí huin ña̱n riñan yiñánt mánj.”
44023006	Hiô' ni̱ gini'in Pablo, si da̱'a̱j nej sí màn hiuj dânj huin yi'nïn' nej sí saduseo ni̱ a'ngô da̱'a̱j nej sô' huin yi'nïn' nej sí fariseo, ni̱ ga'min nùkuaj sô' riñan yi'nïn' nej sí ni̱ka̱j su̱n riñan yuman'an ni̱ gataj sô': —Nej suj di̱nï̂nj, ñùnj huin yi'nïn' sí fariseo, ni̱ huín da'ní sí fariseo; ni̱ ga'min gakï̱n' nej suj riñânj guendâ guyumân ruhuâj si gana'nï̂nj nej nîman na̱nj nî'.
44023007	Ni̱ nga gataj sij nuguan' nânj, ni̱ gunïn' nej sí fariseo ngà nej sí saduseo, huê danj ni̱ giyichra' da̱'a̱j nej sí màn riñan junta.
44023008	Dadin' gataj nej sí saduseo si nitaj si huaj gànà'nï̀nj nej nîman, ni̱ nitaj si hua̱ nej ángel, ni̱ nitaj si hua̱ nej espíritu; sani̱ nej sí fariseo ni̱ guyumân ruhuâ nej sô' si hua̱ nej nânj.
44023009	Ni̱ ûta gahuin du'hua nej guiì, huê danj ni̱ ganahuin nej sí chru̱n ley ngà nej sí fariseo, ni̱ gunïn' nej sô' ngà nej sí saduseo, ni̱ gataj sô': —Nitaj gà' si 'ngo̱ sa a'nan'an ganari' nej ñûnj gi'hiaj sí nânj mánj, si 'ngo̱ espíritu huin sa ga'min nej si 'ngo̱ ángel huin sa ga'min ni̱ si̱ ga'hue gu̱nï̱n' ngà Ma̱'an Ña'anj an mánj.
44023010	Ni̱ gà' 'ngo̱ nï̀n' ruhuâ giyichra' da̱'a̱j nguèj yi'nïn' dânj, ni̱ nga gini'in síchìj general nej sa gahuin ni̱ guyu'hui' sô' si gunùkuaj nej sij ni̱ gìyì'nè' da̱'a̱j Pablo gi'hiaj nej sij, ni̱ ga'nïn' sô' suun si ga̱'a̱nj ga̱na̱ka̱j nej stâdu ni̱ gu̱xu̱n nej sô' Pablo siganï̂nj nej sí dânj, ni̱ ginikaj nej sô' ga'anj nej sô' ruhuâ hue' hiëj yìngà xi dânj.
44023011	Ni̱ a'ngô ñan' dânj ni̱ ganikïn' Ma̱'an Señor riñan Pablo ni̱ gata gu̱nïn sij: —Ga̱ nùkuaj ruhuâ sò' na̱nj Pablo, dadin' dàj rûn' ganata' rayi'í ruhuâ yuman' snà'ànj Jerusalén, ni̱ huê danj na̱nj ña̱'a̱n huaj si gànàtà' rayi'í ruhuâ yuman' snà'ànj Roma na̱nj ánj.
44023012	Nga giyigï̀n gui dânj, ni̱ daga'min dugui' da̱'a̱j nej sí judío ni̱ gataj nej sô' riñan Ma̱'an Ña'anj an si hia ni̱ da̱gahui' nej sô' Pablo, ni̱ guchi' nej sô' 'ngo̱ du'hua si ga̱ gi̱ni̱ne̱j nu̱gui nej sô' ni̱ si̱ go'o nej sô' ni̱ si ya nej sô' nda gìrì' nej sô' da̱gahui' nej sô' Pablo.
44023013	Gachîn riñan 'ngo̱ si huìj xia nej síi ga'nï̂n nimân ni̱ gataj nej sô' riñan Ma̱'an Ña'anj an si hia ni̱ da̱gahui' nej sô' Pablo,
44023014	ni̱ ga'anj nej sí nânj riñan nej rej a'nïn'ïn ngà riñan nej síchìj achij i ni̱ gataj nej sô': —Ga'min gu̱ña̱n nej ñûnj si si̱ ya nej ñûnj ni̱ si̱ go'o nej ñûnj nda gìrì' nej ñûnj da̱gahui' nej ñûnj Pablo.
44023015	Hia̱j ni̱ ga̱'mi̱n gu̱ña̱n nej suj, ngà nej sí ni̱ka̱j su̱n riñan yuman'an, ni̱ gàchìnj nì'hiaj nej suj riñan stadû general si gi̱nikaj sô' Pablo ga̱'na̱' sô' ni̱ga̱n'an riñan nej suj, ni̱ man si gi̱'hiaj nej suj si gàchìnj na'anj nej suj 'ngo̱ nùguàn'an sô'; ni̱ gà' ganikïn' chru̱n nej ñûnj guendâ da̱gahui' nej ñûnj sij nga nï̀n' gàchin gùyùmàn sij riñan nej suj.
44023016	Sani̱ gunïn da'ní yuguej Pablo, si ga'min nej sij ni̱ ganï̂n ruhuâ nej sij gu̱chru̱j nej sij re'nga'a, huê danj ni̱ ga'anj sô' ni̱ gatûj sô' ruhuâ hue' hiëj yìngà xi màn nej stâdu, ni̱ ganata' na'anj sô' riñan Pablo dàj hua nuguan gunïn sô'.
44023017	Ni̱ gakḯn Pablo, síchìj Senturión ni̱ gataj sô' gunïn síchìj dânj: —Gi̱nikaj sò' silíj nan ga̱'a̱nj' riñan stadû general, dadin' hua̱ 'ngo̱ nuguan' ña̱'a̱n nikaj sij gànàtà' sij gu̱nïn sô'.
44023018	Ni̱ ginikaj síchìj kapitán ga'anj sô', silíj nânj riñan stadû general ni̱ gataj sô' gu̱nïn síchìj dânj: —Pablo sô' nne dukuâ ga'a gakḯn ñùnj ni̱ ûta àko gachín nì'hiaj sô' riñânj ni̱ gataj sô' si gi̱nika sílìj nânj gà'nàj riñan', dadin' hua̱ 'ngo̱ nuguan' ña̱'a̱n gànàtà' sij riñan'.
44023019	Ni̱ gida'a síchìj general, ra'a silíj nânj ni̱ ginikaj sô' ga'anj anêj sô', ni̱ gachín na'anj sô': —Nùnj huin si ga̱ta̱j gunḯn ruhuâ' rà'aj.
44023020	Ni̱ gataj silíj dânj: Guchi' nej judío 'ngo̱ du'hua si ni̱gan'an ni̱ ga'min àko nej sij riñan rè' ni̱ ruhuâ nej sij si gi̱nikaj rè' Pablo ga̱'a̱nj rè' riñan nej sí ni̱ka̱j su̱n riñan yuman'an, ni̱ man si gi̱'hiaj nej sij si hua̱ 'ngo̱ nuguan' ûta chì' hua gàchìnj na'anj nej sij riñan sô'.
44023021	Sani̱ si̱ guyumân ruhuâ rè' sa ga̱ta̱j nej sij: Dadin' gachín riñan 'ngo̱ si huìj xia nej síi hua ruhuâ dagahui' Pablo, ni̱ gataj nej sij riñan Ma̱'an Ña'anj an si hia da̱gahui' nej sij Pablo, ni̱ guchi' nej sij 'ngo̱ du'hua sisi̱ si̱ ya nej sij ni̱ si go'o nej sij nda gìrì' nej sij dagahui' nej sij Pablo; ni̱ gà' màn chru̱n nej sij ana'huìj nej sij si gà'huì' rè' si-nùguàn' rè' riñan nej sij na̱nj ánj.
44023022	Huê danj ni̱ gida'a síchìj general ra'a silíj nânj ni̱ gana'nḯn sô' nan' silíj nânj ni̱ gataj sô' si̱ ganata' gà' si 'ngo̱ guiì, si ga'min' ngàj nuguan' nânj mánj.
44023023	Ni̱ gakḯn síchìj general ga'na' huìj kapitán riñan sô', ni̱ ga'nïn' sô' suun riñan nguèj kapitán dânj si gi̱'hiaj yu̱gui nguèj sô' 'ngo̱ si aga' huà'nï̀nj ne' ñan' mánj huìj sientu stâdu, ni̱ huà'nï̀nj xia chi̱' sí tàj yichrá guâhiu ni̱ huìj sientu stâdu chru̱n ga̱ra̱n sun lansa, da'nga ni̱ ga'anj nej sij yuman' Sesarea;
44023024	ni̱ huê danj na̱nj gi̱'hiaj yu̱gui nej sij 'ngo̱ guâhiu gitá Pablo, da'nga ni̱ ga nì'nà' sô' nga gùchì' sô' riñan síchìj Felix huin gobernador.
44023025	Ni̱ ga'nḯn síchìj general dânj 'ngo̱ ñanj karta ga'anj riñan síchìj gobernador, ni̱ dànanj taj riñan ñanj karta dânj:
44023026	“Ñùnj huin Claudio Lisia. Ni̱ ga'nï̂n 'ngo̱ ñanj karta huaj riñan' huîn' sachij gobernador Felix ni̱ ûta hue'ê ni̱ka̱j su̱n' riñan yuman'an: Ni̱ ga'nï̂n 'ngo̱ nuguan' ni'ñanj an huaj riñan'.
44023027	Gumanj gida'a nej sí judío sí nânj, ni̱ ruhuâ nej sô' da̱gahui' nej sô' sí nânj, sani̱ gi'hia gananin sij dadin' ni̱ka̱ nej stâdu ga'an ni̱ ga'nê sij ra'a nej sí nânj, dadin' gini'ín si sí romano huin sij.
44023028	Ni̱ ruhuâj gi̱ni̱'ín nùnj huin saj ni̱ garânj ruhuâ nej sij rayi'î sô', ni̱ ni̱ka̱ ga'an sô' riñan nej sí ni̱ka̱j su̱n riñan yuman'an;
44023029	ni̱ gini'ín si garânj ruhuâ nej sij rayi'î sô' rayi'î si-ley nej sij, sani̱ gà' si 'ngo̱ gakï̱n'ïn nun gànàrì'ìj gi'hiaj sô' si ga̱'hue gàhuì' sô' nej si ga'hue ga̱ne ni̱nï̱n' sô' dukuâ ga'a mánj.
44023030	Sani̱ nga ganata' nej sô' gunḯn si ganï̂n ruhuâ nej sij da̱gahui' nej sij sí nânj, ni̱ huê gè orâ nga gunḯn dàj gi̱'hiaj nej sij ni̱ gi'hiaj yu̱guí ni̱ ga'nï̂n guchi' sí nânj riñan', ni̱ gà' gataj na'ân gu̱nïn nej sij si garan ruhuâ nej sij rayi'î sí nânj riñan' ahuin ràyì'ì gakï̱n' gi'hiaj sô' riñan nej sij. Huê danj huin ru'huaj ni̱ ga̱ dïn'ïnj ga̱ne' nanj ánj.”
44023031	Huê danj ni̱ gida'a nej stâdu Pablo, dàj rûn' giyi'nïn suun ni̱ ginikaj nej sô' ga'anj nej sô' ne' ñàn'an nda yuman' Antípatris.
44023032	Ni̱ a'ngô gui dânj, ni̱ ga'nḯn nej sij ga'anj nej stadû tàj yichrá guâhiu ngà Pablo, ni̱ gananikàj a'ngô nej stâdu ni̱ gana'na' nej sô' ñan nne hue' hiëj yìngà xi dânj.
44023033	Ni̱ nga guchi' nej sí nânj yuman' Sesarea, ni̱ naga'hui' nej sô' ñanj karta ni̱ka̱j nej sô' huaj nej sô' ra'a sachij gobernador, ni̱ ganachrîj nej sô' Pablo ra'a sachij nânj.
44023034	Ni̱ nga gisîj, gahia síchìj gobernador ñanj karta nânj, ni̱ gachín na'an sô' ahuin yuman huin yiñán Pablo; ni̱ nga garânj da'nga ruhuâ sô' si yuman Silisia huin yiñán Pablo,
44023035	ni̱ gataj sô' gunïn Pablo: —Nga gùyùmàn nej sí garânj ruhuâ rayi'î' hiô' ni̱ gunḯn si-nùguàn' râj. Ni̱ ga'nïn' sô' suun si du̱gumîn nej sij ni̱ gi̱nikaj nej sij ga̱'a̱nj nej sij Pablo ruhuâ hue' huin dukuâ si-su̱n Herodes.
44024001	Ni̱ gachîn ùn'ùn' gui ni̱ guchi' rej huin ña̱n nï̀n' gù'nàj Ananías ngà da̱'a̱j nej síchìj achij i, ni̱ ga'anj 'ngo̱ sí duna'huej rayi'î nej sij ni̱ gù'nàj sô' Tértulo, ni̱ ga'anj gùtà' nej sij gakï̱n'ïn riñan síchìj gobernador rayi'î Pablo.
44024002	Ni̱ nga gakḯn síchìj gobernador ga'na' Pablo, ni̱ gayi'ì Tértulo ni̱ garânj ruhuâ sô yi'î Pablo, ni̱ gataj sô' gu̱nïn síchìj gobernador: —Sò' gi'hiaj rayi'î dan ni̱ ûta hua dïn'ïnj mân nej ñûnj, ni̱ ûta gà'ì nej ley nagi'hiaj nàkà' guendâ ga̱ hue'ê gimàn nej gui màn si-país nej ñûnj ni̱ ûta hue'ê gi'hiâ';
44024003	ni̱ narikî nej ñûnj si guruhuâ' rayi'î guendâ ûta hue'ê gi'hiâ' ngà nej ñûnj, huin sachij Felix.
44024004	Sani̱ guendâ si ga'nêj nìko nej ñûnj si-diût, ni̱ gachín ni̱'hia si gu̱nïn' nuguan' gànàtàj ra'ñanj chre riñan' dàj rûn' chru̱n' gi̱'hiaj hia hue'ê'.
44024005	Sí nânj huin 'ngo̱ sí yì'ì hia, dadin' gi'hia̱j sij si gunïn' nej judío màn nï̀n' gàchrà' ruhuâ yumiguìi ngà 'ngo̱ ni̱ a'ngô nej dugui' nej sô', ni̱ huê sij huin sí a'nïn' riñan yi'nïn' nej sí gù'nàj Nazareno.
44024006	Ni̱ huê danj na̱nj ganï̂n ruhuâ sij na̱gi̱'hiaj kï̱j sij ruhuâ si-nùhuì nej ñûnj; rayi'î dan ni̱ gida'a nej ñûnj sij, ni̱ ruhuâ nej ñûnj ga̱chri̱ nej ñûnj sij ruhuâ dukuâ ga'a dàj rûn' hua chrej yìñànj ni̱ka̱j nej ñûnj.
44024007	Sani̱ gatûj general Lisia siganï̂nj nej ñûnj, ni̱ ûta gi'hiaj hu̱e sô' ni̱ ga'nêj sô' sí nânj ra'a nej ñûnj;
44024008	ni̱ si gàchìnj na'anj sij, ni̱ gu̱nïn' si nuguan' yàngà'a huin sa gataj nej ñûnj riñan'.
44024009	Ni̱ hua̱ hia si huê dànanj gi'hiaj sij ga̱ta̱j a'ngô da̱'a̱j nej sí judío màn hiuj dânj.
44024010	Huê danj ni̱ gidigân ra'a síchìj gobernador si ga̱'hue ga̱'mi̱n Pablo, ni̱ gataj sô': —Dadin' gà' ni'ín si ûta nâ huin rè' guesì riñan país nânj, ni̱ hua̱ nìhià' ruhuâj ni̱ ga̱'hue du̱na'huê rayi'î riñan rè'.
44024011	Dàj rûn' huaj gàtà gu̱nïn rè', ni̱ gà' nun gachin riñan yùhuìj gui gahui ga'anj ginùn ña̱'a̱n riñan Ma̱'an Ña'anj an ruhuâ yuman' snà'ànj Jerusalén;
44024012	sani̱ nga ganari' nej sij ñùnj ni̱ nitaj si unḯn ngà si 'ngo̱ nej guiì nga nikḯn ruhuâ nuhuî dânj, ni̱ gà' nitaj si ganachi nikâ ni̱ gi'hiâ si gu̱nï̱n' nej guiì nga nej sí ni̱ka̱j suun, ni̱ gà' nitaj si ganarïsna'ân ngà nej síi ruhuâ nûhui nìko, ni̱ gà' ruhuâ hue' huin nûhui, ni̱ gà' ruhuâ yuman' snà'ànj Jerusalén gui dânj;
44024013	ni̱ gà' si ga'hue gìrì' nej sij ga̱na̱di̱gân nej sij nej gakï̱n' garânj ruhuâ nej sij rayi'í.
44024014	Sani̱ ganatá nej nuguan' nânj riñan rè', dadin' gataj nej sij si gidigán a'ngô chrej giri rà ma'án, sani̱ gunânj gi̱tsí ni̱ dagahuín riñan Da'anj Ma̱'an rê, ni̱ yumân ruhuâj daran' nej nuguan' taj riñan si-ley Moisés, ni̱ yumân ruhuâj daran' nej nuguan' gachrûn nej sí gataj dàj gahuin.
44024015	Ni̱ dàj rûn' guyumân ruhuâ nej sij, si gi̱'hiaj Ma̱'an Ña'anj an, si gànà'nï̀nj nej nimân gi'hiaj sa sà'aj ngà nej nimân gi'hiaj sa a'nan'an, ni̱ huê danj na̱nj guyumân ruhuâj.
44024016	Rayi'î dan ni̱ ûta ganahuij ruhuâj ni̱ hia̱j a'hioj hua gu̱dadûj si ga̱ hue'ê da'nga' nu̱n ruhuâ nimânj da'nga ni̱ si̱ gininj 'ìj riñan Ma̱'an Ña'anj an ni̱ huê danj na̱nj hua gu̱dadûj ni̱ nitaj si unḯn ngà nej guiì.
44024017	’Sani̱ gachîn gà'ì hio'o, ni̱ ga'ná riñan país nìkòj guendâ gà'huìj do̱j san'anj an ra'a nej guiì ga̱ni̱ki ni̱ gà'huìj ofrenda riñan Ma̱'an Ña'anj an.
44024018	Ni̱ si̱ nagi'hiaj sà'aj doj ma̱'án nikḯn ruhuâ nuhuî nìko nga ganari' nej sí judío 'na̱' riñan hio'ó Asia ñùnj, ni̱ nitaj si màn gà'ì nej guiì ngàj ni̱ nitaj si ga'min nùkua si-nùguàn' Ma̱'an Ña'anj an nga nikḯn hiuj dânj.
44024019	Ni̱ si gi'hia gakï̱n'ïn riñan nej sí màn hiuj dânj, ni̱ hua̱ ni̱ña̱n si nej sô' da'hui ga̱'na̱' ga̱ra̱n ruhuâ rayi'í riñan rè'.
44024020	Ni̱ si nej sô' ni̱kï̱n' hiuj dânj gini'in si gi'hiâ gakï̱n'ïn riñan nej sô' nga ganakḯn nej sô' ga'an riñan junta ñan màn nej sí ni̱ka̱j su̱n riñan yuman'an,
44024021	nej si rayi'î 'ngo̱ nuguan' ga'min nu̱kua nga nikḯn siganï̂nj nej sij: “Dadin' gatâ si hua̱ ni̱ña̱n si gànà'nï̀nj nej nîman, ni̱ si rayi'í nuguan' dânj huin garânj ruhuâ nej sij rayi'í dan nikḯn riñan nej suj orâ nânj.”
44024022	Ni̱ nga gunïn Felix, nej nuguan' nânj, dadin' gà' ni'in sà' sô' rayi'î chrej nânj, ni̱ ganï̂n sô' gui ni̱ gataj sô': —Nga gùyùmàn general Lisia, ni̱ gu̱nïn hue'ê doj rayi'î si-nùguàn' nej suj na̱nj ánj.
44024023	Ni̱ ga'nïn' sô' suun riñan stadû kapitán si gu̱ne̱' nìnï̀n' sô' Pablo, sani̱ gataj sô' si ga̱'hue ga̱'nï̱n kapitán dânj ga̱'na̱' nej sí ni̱ka̱j dugui' ngà Pablo.
44024024	Ne' rùkù nga gachin do̱j gui, ni̱ ga'na' Felix ngà nika sô' Drusila, ni̱ judía huin siyànà nânj, ni̱ gakḯn sô' ga'na' Pablo, dadin' ruhuâ sô' gu̱nïn sô' dàj ga̱'hue gùyùmàn ruhuâ sô' ni'in sô' Jesucristo.
44024025	Sani̱ nga gayi'ì Pablo ganata' sô' si ña̱'a̱n huaj si gi̱'hiaj nej guiì sa ni̱ka̱a, ni̱ ña̱'a̱n huaj si ga̱huin chru̱n ninj du̱gumîn ninj ma̱'an, ni̱ hua̱ ni̱ña̱n si na̱gi̱'hiaj Ma̱'an Ña'anj an guenda ngà da' go'ngo̱ nej guiì diû ga̱'na̱' ne' ña̱an, huê danj ni̱ guyu'hui' síchìj Felix, ni̱ gataj sô': —Ga̱'a̱nj sò' hia̱j; ni̱ nga giyi'nï̱nj riñânj ni̱ gàkï̀n ga̱'na̱' na̱nj ánj.
44024026	Sani̱ gana'huìj sô' si gà'huì' Pablo san'anj an ra'a sô' da'nga ni̱ ga'hue gi̱ri̱ sô' dukuâ ga'a Pablo; rayi'î dânj ni̱ ûta gà'ì gakḯn sô' ga̱'na̱' Pablo riñan sô' ni̱ ga̱'mi̱n sô' ngà sij.
44024027	Sani̱ nga gachîn riñan huìj hio'o ni̱ ganaduna si-su̱n síchìj Felix ni̱ ganachinj riñan síchìj gù'nàj Porcio Festo; ni̱ ganï̂n ruhuâ Felix gùnàj hue'ê sô' ngà nej sí judío, huê danj ni̱ nun gi̱ri̱ sô' Pablo ruhuâ dukuâ ga'a mánj.
44025001	Ni̱ guyumân Festo, riñan hio'ó Sesarea, ni̱ gane sô' huà'nï̀nj gui ni̱ gachîn sô' ga'anj sô' Jerusalén.
44025002	Ni̱ nga guchi' síchìj Festo ni̱ ga'anj nej rej huin ña̱an ngà nej sí huin ña̱'a̱n doj siganï̂nj nej sí judío riñan sô' guendâ ga̱ra̱n ruhuâ nej sô' rayi'î Pablo, ni̱ ûta àko gachín nì'hiaj nej sô',
44025003	riñan Festo, si gi'hiaj sô' sunuj u, ni̱ gà'nï̀nj sô' ga̱'na̱' Pablo ruhuâ yuman' snà'ànj Jerusalén; dadin' gà' ganï̂n ruhuâ nej sô' da̱gahui' huì nej sô' Pablo chrej e.
44025004	Sani̱ nanikàj síchìj Festo ni̱ gataj sô' si hua̱ na̱nj ga̱ne Pablo dukuâ ga' nne yuman' Sesarea, dadin' hia̱j nanikàj Festo ga̱'a̱nj sô' yuman' dânj.
44025005	Ni̱ gataj síchìj Festo gunïn nej sí dânj: —Si hua̱ da̱'a̱j nej suj gìrì' ga'anj ngàj yuman Sesarea, ni̱ si hua̱ gakï̱n'ïn gi'hiaj sí dânj, ni̱ ga̱ra̱n ruhuâ nej suj rayi'î sô'.
44025006	Ni̱ nun gachin 'ngo̱ si tï̱nj gui nej si 'ngo̱ si chi̱' gui gahuin ràn síchìj Festo siganï̂nj nej sij, ni̱ ga'anj sô' ni̱ guchi' sô' yuman' Sesarea, ni̱ a'ngô gui dânj ni̱ ga'anj gane sô' riñan chrun yîla ñan ni̱ka̱j su̱n sô', ni̱ ga'nḯn sô' ga'anj ga̱ya̱ka̱j nej sij ni̱ ga̱'na̱' Pablo riñan sô'.
44025007	Ni̱ nga guchi' Pablo riñan sô', ni̱ nda ganikàj chre nej sí judío 'na̱' yuman' snà'ànj Jerusalén rukû Pablo, ni̱ ûta gà'ì gakï̱n'ïn ni̱ ûta hàì hua nej gakï̱n' garânj ruhuâ nej sô' rayi'î Pablo, sani̱ nun ga̱'hue gìrì' nej sô' ga̱na̱di̱gân nej sô' si yàngà' hia gi'hiaj Pablo nej gakï̱n' garânj ruhuâ nej sô'.
44025008	Ni̱ duna'huej Pablo rayi'î sô' ni̱ gataj sô': —Hua̱ hia ni̱ nun gi̱'hia gakï̱n'ïn ngà si-ley nej sí judío, ni̱ nun gi̱'hia gakï̱n'ïn ngà nûhui nìko nne Jerusalén, ni̱ gà' nun gi̱'hia gakï̱n'ïn ngà César mánj.
44025009	Sani̱ ruhuâ Festo, gùnàj hue'ê sô' ngà nej sí judío, ni̱ gataj sô' gunïn Pablo: —Ruhuâ' ga̱'a̱nj yuman' snà'ànj Jerusalén, ni̱ hiuj dânj gi̱'hiaj hiâ gakï̱n' garânj ruhuâ nej sij rayi'î' nî'.
44025010	Hiô' ni̱ gataj Pablo: —Ñan ni̱ka̱j su̱n César nikḯn, ni̱ hiuj dânj huin ñan da'hui ga̱huin hia si-ga̱kḯn. Dadin' nitaj gà' si 'ngo̱ gakï̱n'ïn gi'hia riñan nej sí judío mánj, ni̱ gà' ni'in hue'ê' sa gi'hiâ.
44025011	Dadin' si gi'hiâ 'ngo̱ gakï̱n' nìko xi, ñan giri da'ngaj gàhuìj, hiô' ni̱ si̱ gi'hiaj chìj guendâ ga̱huij mánj; sani̱ si sê yàngà' huin nej gakï̱n' garânj ruhuâ nej sij rayi'í, ni̱ gà' si 'ngo̱ síi si̱ ga'hue ga̱na̱chri̱ ñùnj ra'a nej sij mánj. Ga̱'a̱n riñan César ni̱ hiuj dânj ga̱huin hia si-ga̱kḯn na̱nj ánj.
44025012	Hiô' ni̱ ganarïsna'anj síchìj Festo ngà nej sí ni̱ka̱j su̱n ngà sô', ni̱ ne' rùkù ni̱ gataj sô' gu̱nïn Pablo: —Riñan César ga̱'a̱nj gataj'; hiô' ni̱ ga̱'a̱nj' riñan César na̱nj ánj.
44025013	Gachîn do̱j nej gui, ni̱ guyumân rey Agripa ngà Berenice yuman' Sesarea guendâ ga̱'mi̱n sô' ngà síchìj Festo.
44025014	Sani̱ ñan gahuin ràn nej sô' gà'ì gui hiuj dânj, ni̱ ganata' síchìj Festo rayi'î Pablo riñan rey Agripa, ni̱ gataj sô': —'Nï̱nj 'ngo̱ sí dânj dukuâ ga'a gudunâj Felix,
44025015	ni̱ rayi'î sô' huin sa gànàtàj riñan', dadin' nga ga'an Jerusalén, ni̱ guchi' nej rej huin ña̱an, ni̱ nej síchìj achij màn siganï̂nj nej judío, ni̱ gachín nì'hiaj nej sô' si da̱gahui' nej stâdu sí nânj.
44025016	Sani̱ gatâ gu̱nïn nej sij si nitaj chrej dan nikaj nej romano ni̱ nitaj si dagahui' nej sô' 'ngo̱ guiì dadin' gà' si̱nï̱n da'hui sí ràyì'ì gata' gakï̱n' dânj na̱nikïn' sô' riñan nej sí garânj ruhuâ rayi'î sô', guendâ du̱na'huej sô' rayi'î nej gakï̱n' garânj ruhuâ nej sí gunïn' ngà sô'.
44025017	Huê danj, ni̱ nga ga'na' chre̱' nej sô' ne' dànanj guendâ ga̱ra̱n ruhuâ nej sô rayi'î sí nânj, ni̱ nun ga̱huin rànj guendâ gàkï̀n sí nânj, dadin' a'ngô gui dânj nga ga'anj ga̱né riñan chrun yîla ñan gi'hiaj hiá gakï̱n'ïn, ni̱ gakï̂n ga'na' sô' riñânj.
44025018	Huê danj ni̱ ni̱kï̱n' nej sí garânj ruhuâ rayi'î sô', sani̱ nitaj gà' si 'ngo̱ gakï̱n'ïn hua̱ nìko ganï̂n ruhuâj hua garânj ruhuâ nej sij rayi'î sij mánj,
44025019	man gakï̱n' garânj ruhuâ nej sij rayi'î sij huin dàj guyumân ruhuâ nej sij rayi'î da'anj nej sij, dadin' Pablo gataj si hua̱ na̱nj hua̱ nì'nà' sí gù'nàj Jesús, sani̱ gà' gahui' sô'.
44025020	Sani̱ nun yu̱gui ruhuâj dàj gi̱'hia rayi'î nuguan' nânj, ni̱ gachín na'an Pablo si hua̱ ruhuâ sij ga̱'a̱nj sij yuman snà'ànj Jerusalén ni̱ hiuj dânj ga̱huin hia nej nuguan' garânj ruhuâ nej sô' rayi'î sij.
44025021	Sani̱ gataj Pablo si hua̱ ruhuâ sô' ga̱'a̱nj sô' riñan Augusto rayi'î nej nuguan' garânj ruhuâ nej sí nânj rayi'î sô', huê danj ni̱ ga'nḯn suun si du̱gumîn nej stâdu nda gà'nï̀n ga̱'a̱nj sô' riñan César.
44025022	Hiô' ni̱ gataj Agripa gunïn Festo: —Hua̱ ruhuâj gu̱nḯn si-nùguàn' sí nan nej na̱nj ánj. Gataj Festo: —A'hioj ni̱ gu̱nïn' si-nùguàn' sij na̱nj ánj.
44025023	A'ngô gui dânj, ni̱ ga'na' rey Agripa ngà yuguej sô' Berenice ni̱ ûta gahuin gi'ñanj an nga guyumân nguèj yu̱guej sô', ni̱ gatûj nguèj yuguej sô' ruhuâ dukuâ suun ngà stâdu general ni̱ ngà nej sí huin ña̱n màn ruhuâ yuman' snà'ànj dânj, huê danj ni̱ gakḯn síchìj Festo ga'na' Pablo.
44025024	Hiô' ni̱ gataj Festo: —Rey Agripa, ni̱ daran' nej suj nej sí màn chre̱' hiuj nânj, ni̱ sí nânj nne dukuâ ga'a, ni̱ àsìj yuman' snà'ànj Jerusalén ni̱ nda hiuj nânj garânj ruhuâ ûta gà'ì nej sí judío rayi'î sô' riñânj, ni̱ ûta huin du'hua nej sí judío ni̱ gataj nej sô' si da'huí da̱gahuí sí nânj.
44025025	Sani̱ nun gànàrì'ìj, si gi'hiaj sô' 'ngo̱ gakï̱n' ñan giri da'ngaj gàhuì' sô', sani̱ ñan gataj sô' si ga̱'a̱nj sô' riñan Augusto, huê danj ni̱ ganï̂n ruhuâj gà'nï̀n ga̱'a̱nj sô' na̱nj ánj.
44025026	Sani̱ ñan nitaj gakï̱n' gi'hiaj sij ni̱ nitaj si gìrì'ìj gàchrùnj riñan ma̱'an señor rayi'î sij, ni̱ rayi'î dan nikâ ga'ná sij riñan nej suj, ni̱ ña̱'a̱n doj huaj si gu̱nï̂n' rayi'î sij na̱nj rey Agripa, ni̱ ne' rùkù nga gisîj nadigi'ñûn' dàj huaj rayi'î sij, ni̱ gìrì'ìj 'ngo̱ nuguan' yàngà'a gàchrùnj rayi'î sij.
44025027	Dadin' ganï̂n ruhuâj si nitaj si dùgùnàj huaj si gà'nï̀n ga̱'a̱nj 'ngo̱ sí 'nï̱nj dukuâ ga'a riñan César, si gà' si̱nï̱n si nadigi'ñûnj ni̱ gi̱ni̱'ín ahuin gakï̱n' garânj ruhuâ nej sí dânj rayi'î sô' mánj.
44026001	Hiô' ni̱ gataj Agripa gunïn Pablo: —Ga̱'hue ga̱'mi̱n' rayi'î ma̱'ân' na̱nj ánj. Hiô' ni̱ ganachinikaj Pablo ra'a sô', ni̱ gayi'ì sô' ni̱ duna'huej sô' rayi'î sô':
44026002	—Gahuin nìhià' ruhuâj, ni'ín sò' na̱nj rey Agripa, dadin' rikî' permisu si ga̱'hue du̱na'huê rayi'í riñan' gui hia̱j rayi'î daran' nej nuguan' garânj ruhuâ nej sí judío rayi'í.
44026003	Dadin' sò' ni̱ ûta sà' ni'în' dàj hua nej chrej yìñànj ni̱ka̱j nej sí judío ni̱ dàj hua nej sa gi'hiaj nej sij; ni̱ rayi'î dânj ni̱ gachín nì'hia si ga̱ nùkuaj ruhuâ' ni̱ gu̱nï̂n dàj hua nej nuguan' gànàtàj riñan'.
44026004	’Àsìj hua li gané siganï̂nj nej sí judío, ni̱ gini'in daran' nej sô' nga gachî ruhuâ país dânj ni̱ huê danj na̱nj gané ruhuâ yuman' snà'ànj Jerusalén.
44026005	Huê danj na̱nj gini'in daran' nej sí nânj si gi'hia dàj rûn' gi'hiaj yi'nïn' nej sí fariseo, ni̱ si ruhuâ nej sô' gànàtà' nej sô' dàj gi'hia ni̱ huê danj huaj ga̱ta̱j nej sô', dadin' ûta sà' dagahuín dàj rûn' gidigân si-ley Moisés ni̱ huê danj na̱nj dagahuín dàj rûn' hua chrej yìñànj an.
44026006	Hia̱j ni̱ nanikḯn riñan nej suj ni̱ka̱j suun, guendâ guyumân ruhuâj nej nuguan' gataj Ma̱'an Ña'anj an si ga̱'nïn ga̱'na̱' Cristo riñan nej ñûnj;
44026007	ni̱ màn nej yùhuìj yi'nïn' dânj ana'huìj nej sij si gìsìj nuguan' gataj Ma̱'an Ña'anj an si hua̱ ni̱ña̱n si ga'na' Ma̱'an sa ga̱'na̱' riñan nej da'ní Israel, ni̱ gunânj gi̱tsi nej sij riñan Ma̱'an Ña'anj an ne' gui ngà ne' ñàn'an. Ni̱ rayi'î Ma̱'an sa gùyùmàn dânj, oh rey Agripa, huin sa garânj ruhuâ nej sí judío rayi'í.
44026008	Ganï̂n ruhuâ nej suj si ûta chì' huaj gi̱'hiaj Ma̱'an Ña'anj an si gànà'nï̀nj nej nîman na̱nj nîn'.
44026009	’Àsìj nâ ni̱ yumân ruhuâj ni̱ ganï̂n ruhuâj si hua̱ ni̱ña̱n si da'huí ni̱ ûta ga̱ta̱ rùhuàj nej sô' guyumân ruhuâ ni'in siyu̱gui Ma̱'an Jesús 'na' yuman' snà'àn Nazaret;
44026010	ni̱ huê danj na̱nj gata rùhuàj nej sô' nìkò' rukû Ma̱'an Jesús, nej sô' màn ruhuâ yuman' snà'ànj Jerusalén. Ni̱ gachrî dukuâ ga'a ûta gà'ì nej sí gèe, ni̱ ganahuin ra'á suun gi'hiaj nej rej a'nïn'ïn; ni̱ nga dagahui' nej sô' 'ngo̱ nej sí nìkò' rukû Ma̱'an Jesús ni̱ ga gu̱ña̱n ruhuâj ngà nej sô' dagahui' dânj.
44026011	Ni̱ ûta gà'ì, duguañûnj nej sô' ruhuâ daran' nej hue' huin nûhui, ni̱ gi'hiaj guesâj si ga̱'mi̱n kï̱j nej sô' yi'î Ma̱'an Jesús; ni̱ ûta gahuin hué ngà nej sô', ni̱ gi̱nikó ga̱ta̱ rùhuàj nej sô' nda a'ngô nej yuman' snà'ànj huin yiñán nej sí nàsìnùnj un.
44026012	’Huê nej sun nânj gi'hia, ni̱ ganahuin ra'á suun gi'hiaj nej rej huin ña̱an ni̱ gayaka chrej hua'anj ne' yuman' Damasco,
44026013	ni̱ ruhuâ da'nga 'ngo̱ aga' yùhuìj i, hua ruhuâ chrej e, ni̱ gini'ín ga'na' 'ngo̱ sa yigï̀n dânj ne' yàtà'a sani̱ dànanj ûta nìko giràn man gà' da' du'huej gui, ni̱ nda giràn chre nï̀n' gàchrà' ne' rùkù daran' nej ñûnj gi'hia.
44026014	Ni̱ nga ganatûj daran' nej ñûnj riñan hio'óo, ni̱ gunḯn ga'min 'ngo̱ sa ga'min riñânj, ni̱ ga'min nânj hebreo ni̱ gata: “Saulo, Saulo. Nùnj huin saj ni̱ garan' ñu'unj ñùnj rà'aj. Ûta gi'hiaj yì'ì' ma̱'ân', dadin gata rùhuà' ñùnj sani̱ nitaj si gini'in da'nga' ngà sa gi'hiâ' dadin' dàj rûn' huin 'ngo̱ aga' raa̱ sìhià chre huín na̱nj ánj.”
44026015	Hiô' ni̱ gatâ gu̱nïn Ma̱'an sa ga'min dânj: “Ahuin Ma̱'an rè' rà'aj. Señor.” Ni̱ gataj Ma̱'an Señor gunḯn: “Ñùnj huin Ma̱'an Jesús gata rùhuà' na̱nj ánj.
44026016	Sani̱ ga̱na̱chi sò', ni̱ na̱nikïn' ga̱hia'; dadin' huê rayi'î dan gidigân Ma'án riñan', ni̱ gi̱'hia si ga̱huîn' 'ngo̱ sí gànàtà' si-nùguàn'ànj, ni̱ gànàtà' riñan nej guiì nej sa gini'în', ni̱ gànàtà' riñan nej guiì nga gi̱di̱gân ñûn Ma'án riñan' na̱nj ánj,
44026017	ni̱ gi̱'hia si ga̱na̱ni̱n' riñan nej sí judío ngà riñan nej sí nàsìnùnj un, ni̱ riñan nej sí ñan gà'nï̀n ga̱'a̱nj',
44026018	ni̱ gà'nï̀n ga'anj' riñan nej sij ni̱ gi̱'hiá' si gànàyìgï̀n rune ñan nej sij, ni̱ gudunâj nej sij si gi̱'hiaj nej sij gakï̱n'ïn ni̱ ga̱huin nej sij sa yigï̀ïn, ni̱ gu̱du̱nâj nej sij guendâ da̱gahuin nej sij riñan sichre ni̱ nanikò' nej sij ni̱ dagahuin nej sij riñan Ma̱'an Ña'anj an, ni̱ ga̱na̱huin ra̱'a nej sij, ni̱ gùyùmàn ruhuâ nej sij ni'in nej sij ñùnj, ni̱ gi̱nika nimân nìko rayi'î nej sij ni̱ ga̱'hue gùchì' nej sij ga̱ne nej sij ñan ga̱ne daran' nej sô' gèe na̱nj ánj.”
44026019	’Ni̱ nga gunḯn nuguan' nânj ni̱ nun gi̱'hiaj uchi' ruhuâj nga nuguan' dânj ni̱ garânj yinaj ni̱ dagahuín dàj rûn' gataj Ma̱'an sa ga'min nda ne' yàtà'a riñânj, na̱nj rey Agripa,
44026020	ni̱ gà' si̱nï̱n ganatá riñan nej guiì màn Damasco, ngà riñan nej guiì màn yuman' snà'ànj Jerusalén, ni̱ da' hua̱ nï̀n' gàchrà' riñan hio'ó Judea, huê danj na̱nj ga'mînj riñan nej sí nàsìnùnj un, si nànìkàj ruhuâ nej sô' rayi'î nej si-ga̱kïn' nej sô', ni̱ na̱du̱na̱ nej sô' ma̱'an nej sô' ni̱ nanikò' nej sô' Ma̱'an Ña'anj an, ni̱ gùrùguì' sa sà'a gi̱'hiaj nej sô' si yàngà' hia gà' gananikàj ruhuâ nej sô' rayi'î nej si-ga̱kïn' nej sô'.
44026021	Rayi'î guendâ gi'hia dànanj ni̱ gata rùhuà nej sí judío ni'in nej sô' ñùnj, ni̱ gida'a nej sô' ñùnj ruhuâ nuhuî nìko, ni̱ ganï̂n ruhuâ nej sô' da̱gahui' nej sô' ñùnj.
44026022	Sani̱ guruguñu'unj Ma̱'an Ña'anj an ñùnj, ni̱ hua̱ na̱nj ni̱kï̱n' rânj nda gui hia̱j, ni̱ ganatá si-nùguàn' Ma̱'an Ña'anj an riñan nej sí ni̱ka̱j sun nìko ni̱ huê danj na̱nj ganatá riñan nej sí nitaj nùnj huin ruhuâ yumiguì nânj, ni̱ nitaj si gunutá doj ni̱ nitaj si ga'nê doj riñan nej nuguan' gachrûn nej sô' gataj dàj ga̱huin ngà nej nuguan' gachrûn sachij Moisés, dadin' hua̱ ni̱ña̱n si huê dànanj ga̱huin gataj nej sô':
44026023	Ni̱ gataj nej sô' si hua̱ ni̱ña̱n si gàhuì' Ma̱'an Cristo, ni̱ gà' si̱nïnj huin si gànà'nï̀nj siganï̂nj nej nîman, ni̱ hua̱ ni̱ña̱n si gànàtàj si huej huin sa gi̱'hiaj ga̱ra̱n da'nga' ruhuâ nej guiì yùmàn'an ngà riñan nej guiì nàsìnùnj un.
44026024	Ni̱ nga gisîj duna'huej Pablo rayi'î sô', ni̱ ga'min nùkuaj Festo ni̱ gataj sô': Pablo, sinún hia sò' na̱nj ánj; ñan ûta ganahuij ruhuâ' digi'ñûn' ni̱ gisinún' na̱nj ánj.
44026025	Sani̱ gataj Pablo: —Nitaj si sinûn, man Festo, ga'mînj nuguan' yàngà'a, ni̱ nuguan' achij hia na̱nj ánj.
44026026	Ni̱ gà' ni'in ma̱'an rey rayi'î nej nuguan' ga'mînj, rayi'î dan ni̱ nitaj si gu̱yu'huí gànàtàj nej nuguan' nânj riñan sô'. Dadin' ganï̂n ruhuâj si gà' ni'in sô' nej nuguan' nânj; dadin' sê nda 'ngo̱ yuman' gingaj nda ñan hua̱ huì sta'u gahuin nej nânj mánj.
44026027	Guyumân ruhuâ', ni'în' nej profeta nî' rey Agripa. Ni̱ ni'ín si guyumân ruhuâ' na̱nj ánj.
44026028	Hiô' ni̱ gataj rey Agripa gunïn Pablo: —Do̱j nï̀n' huaj ni̱ gi̱'hiá' si gahuín cristiano na̱nj ánj.
44026029	Ni̱ gataj Pablo: —Ni̱ ruhuâ Ma̱'an Ña'anj an si do̱j nej si nìko guyumân ruhuâ', sani̱ sê 'ngo̱ rï̂n' huin sa gùyùmàn ruhuâ, dadin' ga̱'hue gùyùmàn ruhuâ daran' nej sí gunïn ga'mînj gui hia̱j nej nuguan' nânj, ni̱ ga̱huin nej sô' dàj rûn' huín, sani̱ nun ga̱ra̱n' ruhuâj si ga̱nu̱min aga' kadena nej sô' mánj.
44026030	Nga gisîj ga'min sô' nej nuguan' nânj, ni̱ ganayumàn síchìj rey Agripa, ni̱ huê danj na̱nj ganayumàn síchìj gobernador, ni̱ ganayumàn yuguej sô' siyànà Berenice, ni̱ ganayumàn a'ngô nej sí gane ngà nej sô' hiuj dânj;
44026031	ni̱ nga gahuin anêj nej sô' riñan Pablo, ni̱ ga'min nej ma̱'an nej sô', ni̱ gataj nej sô': —Nitaj gà' si 'ngo̱ gakï̱n' nìko gi'hiaj sí nânj si da'hui sij gàhuì' sij, ni̱ nitaj gakï̱n' gi'hiaj sij si gi'nïnj si dukuâ ga'a mánj.
44026032	Ni̱ gataj Agripa gunïn Festo: —Ga̱'hue gànà'nï̀nj ro'ô' ga̱'a̱nj sij, si nuhui' si gataj sij si ga̱'a̱nj sij riñan César saj áj.
44027001	Nga gahuin hia si ga̱'a̱nj nej ñûnj riñan nne ña̱'a̱nj ni̱ guchi' nej ñûnj Italia, ni̱ ganachrîj nej sij Pablo ngà a'ngô nej sí 'nï̱nj dukuâ ga'a ra'a síchìj kapitán gù'nàj Julio, ni̱ a'nïn' sô' riñan batayón gù'nàj Augusta.
44027002	Ni̱ gatûj nej ñûnj ruhuâ 'ngo̱ barkû 'na̱' yuman' Adramitio ni̱ hua ga̱'an riñan hio'ó Asia, ni̱ gatûj nej ñûnj ruhuâ barku dânj, ni̱ hua̱j Aristarco ngà nej ñûnj, ni̱ sô' 'na̱' yuman' Tesalónica huin do'ó Estado Macedonia.
44027003	A'ngô gui dânj ni̱ guchi' nej ñûnj yuman' Sidón; ni̱ ûta hue'ê gataj ni'ñanj síchìj Julio Pablo, ni̱ ga'hui' sô' permisu si ga̱'a̱nj gi̱ni'hiaj Pablo nej sí ni̱ka̱j dugui' ngà sô', ni̱ huê danj na̱nj ga̱'hue ga̱ta̱j ni'ñanj nej sô' Pablo.
44027004	Ni̱ gahui nej ñûnj yuman' Sidón ni̱ gatûj nej ñûnj ruhuâ barkû aché riñan nne ña̱'a̱nj, ni̱ ga'anj nej ñûnj Chipre, dadin' dànanj ga'hui' nanèe ne' ri̱ña̱n nej ñûnj.
44027005	Ni̱ ganikàj nej ñûnj ga'anj nej ñûnj du'hua nne ña̱'a̱nj ni̱ gachín nej ñûnj du'hua do'ó Silisia ngà Panfilia, huê danj ni̱ guchi' nej ñûnj ni̱ gananinj nej ñûnj ñan nngaj yuman' snà'ànj gù'nàj Mira huin do'ó Licia.
44027006	Ni̱ hiuj dânj gida'a síchìj kapitán ngo̱ barkû huin si'hiaj yuman' Alejandría ni̱ hua ga̱'an Italia, ni̱ gatûj nej ñûnj ruhuâ barkû dânj ni̱ ga'anj nej ñûnj.
44027007	Ni̱ ûta na̱j gaché barkû dânj ni̱ ûta gà'ì gui ga'an riñan nnee, ni̱ ûta 'ì danj ga'hue guchi' nej ñûnj ne' ri̱ña̱n yuman' Gnido, dadin' ûta garan' ñu'unj nanèe, huê danj ni̱ gachîn nej ñûnj ni̱ ga'anj nej ñûnj ne' ri̱ña̱n Salmón huín do'ó Creta.
44027008	Ni̱ ganikàj nej ñûnj ni̱ ga'anj nej ñûnj du'hua hio'ó dânj sani̱ ûta 'ì gi'hia, huê danj ni̱ guchi' nej ñûnj ñan gù'nàj Puerto sà'aj, ni̱ nìchrùn' yi'nḯn yuman' dânj nngaj yuman' snà'ànj Lasea.
44027009	Ni̱ ûta gà'ì gui gachîn ni̱ hua̱ na'hue gùnùkuaj nej ñûnj gùchì' nej ñûnj ñan hua̱j nej ñûnj, ni̱ ûta ha̱i̱ hua diû nga huaj nej ñûnj ruhuâ nne ña̱'a̱nj, dadin' ûta gà'ì gui ga gi̱ni̱ne̱j nùgui nej ñûnj, ni̱ duna'nga Pablo si ya̱ nej ñûnj,
44027010	ni̱ gataj sô': —Di̱nï̂nj, ganï̂n ru'huâj si ûta gi̱ran' sa̱ñu̱n barkû nu̱n nê' huaj nê' ru'huaj, ni̱ gi̱rë̱' ûta gà'ì nej rasu̱n màn ruhuâj, ni̱ sê man 'ngo̱ rïn sa màn ruhuaj gi̱rë̱' mánj, dadin' ga̱huin ni̱ gàhuì' nê'.
44027011	Sani̱ dànanj guyumân doj ruhuâ síchìj kapitán nej nuguan' gataj síchìj duguâj barku ngà nuguan' gataj sí yi̱ru'hue huin si'hiaj barku dânj, gà' da' nej nuguan' gataj Pablo.
44027012	Dadin' nitaj si dùgùnàj hua hiuj dânj ga̱huin ràn' nej sij nda ga̱chi̱n diû nu̱huij, ni̱ ga'min gu̱ña̱n daran' nej sij si ga̱'a̱nj nej sij, si nàsìnùnj gùnùkuaj nej sij gùchì' nej sij yuman' Fenice ni̱ hiuj dânj ga̱ne nej sij nda ga̱chin diû 'hue'e, Fenice nngaj riñan do'ó Creta, ni̱ hiuj nânj ga̱'hue gi̱da'a nej sij barkû hua'anj ne' yìchràj a ngà ne' ri̱ki.
44027013	Ni̱ na̱j chre gayi̱'ij ga'huij nanè 'na̱' ne' ri̱ki, ni̱ ganï̂n ruhuâ nej sij si gùnùkuaj nej sij gùchì' nej sij yuman' Fenice, ni̱ ganikàj barkû dânj du'hua nej dasû hio'ó nu̱n ruhuâ nne ri̱ña̱n nikaj ñu'unj Creta.
44027014	Sani̱ ne' rùkù doj ni̱ guyumân 'ngo̱ nanè huê xi ni̱ ûta nùkuaj ga'huij ne' ri̱ña̱n barkû nu̱n nej ñûn huaj nej ñûnj ni̱ gayi'ij ni̱ ûta gaman' ni̱ ga'huij gumàn nanè xi ni̱ Euroclidón gù'nàj gumàn huê xi dânj.
44027015	Sani̱ nun ga̱'hue gùnùkuaj nej ñûnj ga̱'a̱nj nej ñùnj ñan ganï̂n ruhuâ nej ñûnj gùchì' nej ñûnj, huê danj ni̱ ga'nïn' ruhuâ nej ñûnj ni̱ gata nanèe barkû nu̱n nej ñûnj huaj nej ñûnj.
44027016	Huê danj ni̱ gachîn nej ñûnj rukû hio'ó gù'nàj Clauda, ni̱ hio'ó nânj garán nanèe ñan hua̱j nej ñûnj, ni̱ huê danj ni̱ ûta 'ì ga'hue ganachinikaj nej ñûnj nej rio lij guduninj nej ñûnj riñan nne ña̱'a̱nj.
44027017	Ni̱ nga gunukuaj nej sij gudusîj nej sij nej rio lij dânj ruhuâ barku nìko xi dânj, ni̱ gumînj nej sij nej chrun àrà'huè' barkû nìko xi dânj guendâ ga̱na̱huin ranj; sani̱ guyu'hui' nej sij si ga̱ga̱n' barkû nìko xi dânj riñan hio'ó chru nngaj riki nne ña̱'a̱nj, ni̱ naduninj nej sij atsîj manta taj raa̱ barku xi dânj ni̱ ga'nïn' ruhuâ nej sij si ga̱ta nanèe dànè' garan' ruhuaj ga̱'a̱nj barkû nìko xi dânj.
44027018	A'ngô gui dânj, ni̱ dànanj ûta nùkuaj ga'hui' gumàn nanè hue xi ñan hua̱j nej ñûnj, huê danj ni̱ gayi'ì daran' nej sij ni̱ gahiu nej sij nej sa màn ruhuâ barku dânj ruhuâ nne ña̱'a̱nj,
44027019	ni̱ gachîn huà'nï̀nj gui ni̱ gida'a nej sij nej nne' garânj sun nej sij ngà barkû nìko xi dânj ni̱ garrûn nej sij ruhuâ nne ña̱'a̱nj.
44027020	Ni̱ ûta gà'ì gui nun gi̱ni̱'in nej ñûnj riñan gui ngà riñan nej atï'ï, ni̱ ûta nùkuaj gaman' gumàn hue xi dânj riñan nej ñûnj, ni̱ nun ga̱nï̱n ruhuâ nej ñûnj si ga̱na̱ni̱n nej ñûnj.
44027021	Sani̱ ñan gà' gisîj ûta gà'ì gui nun ya̱ nej ñûnj, hiô' ni̱ ganayumàn Pablo ni̱ gataj sô': —Gà' gisîj gà'ì gui nitaj si ya nê' chra, ni̱ dùgùnàj huaj ni̱ asà' nej suj ni̱ gunïn nej suj sa ga'mînj, dadin' gatâ si ga̱hui̱ nê' riñan hio'ó Creta ni̱ si̱ giran' sa̱ñu̱n nê' saj mánj.
44027022	Sani̱ hia̱j ni̱ nàrìkìj chrej nùkuaj rûhua riñan nej suj ni̱ si̱ guyu'hui' nej suj mánj, dadin' si̱ gahui' gà' si 'ngo̱ nê' mánj, man sa gìrë̀' huin barkû xi nânj.
44027023	Dadin' ñan' hia̱j ni̱ ga'nḯn Ma̱'an Ña̱'anj an si-ángel ga'na' riñânj, dadin' huê Ma̱'an huin Ña'anj nìkòj ni̱ huê riñan Ma̱'an huin sa gunânj gi̱tsí,
44027024	ni̱ gata gunḯn: “Pablo, si̱ guyu'hui' mánj; dadin' ña̱'a̱n huaj si ga̱nikḯn riñan César; ni̱ huê danj na̱nj rayi'î' ni̱ gi̱'hiâ si ga̱na̱ni̱n nej guiì hua̱j ngà' dânj.”
44027025	Huê danj, ni̱ ga̱na̱huin nìhià' ruhuâ nej suj na̱nj di̱nï̂nj, dadin' yumân ruhuâj ni'ín Ma̱'an Ña'anj an si huê dàj rûn' gatâ ni̱ huê danj ga̱huin.
44027026	Nùnj huin si dànanj gi̱ran' nê', sani̱ dàñùn gùchì' ñan hua̱ doj hio'ó ruhuâ nne ña̱'a̱nj.
44027027	Ni̱ gachîn yìgàn'ânj ñan'an, ni̱ ûta gaman' gumàn nànè huê xi dânj ni̱ gata nej ñûnj ga'an dànè' garan' ruhuaj ni̱ guchi' nej ñûnj ruhuâ nne ña̱'a̱nj gù'nàj Adriático, ni̱ ruhuâ da̱'a̱j ne' ñàn'an ni̱ garânj da'nga' ruhuâ nej sí chru̱n guduguâj barku si huaj nìchrùn' nej ñûnj du'hua hio'óo;
44027028	ni̱ guduninj nej sij 'ngo̱ retâ tàj raa̱ aga' plomo, ni̱ gini'in nej sij si ko̱ yinun' ñàn metru gùnùn ruhuâ nne ña̱'a̱nj hiuj dânj; huê danj ni̱ ga'anj nej sij ne' ñan doj, ni̱ guduninj ñûn nej sij retâ tàj raa̱ aga' plomo ruhuâ nne ña̱'a̱nj, ni̱ gini'in nej sij si ko̱ huàtàn' metru gùnùn ruhuâ nne ña̱'a̱nj hiuj dânj.
44027029	Ni̱ ñan guyu'hui' nej sij si ga̱ga̱n' barku dânj ngà 'ngo̱ huej e, ni̱ guduninj nej sij ga̱'ânj retâ tàj aga' à'ì xi raa̱ ni̱ nnùn huìj ra'a aga' dânj ni̱ guduninj nej sij ne' rùkù barku xi dânj, ni̱ ûta huin ruhuâ nej sij si gìyìgï̀n râ'ñanj.
44027030	Hiô' ni̱ ûta huin ruhuâ nej sí chru̱n guduguâj barkû dânj gu̱na̱nj nej sô' ni̱ gùnàj barkû dânj ruhuâ nej sô', ni̱ guduninj nej sô' nej rio lij dânj ruhuâ nne ña̱'a̱nj, ni̱ man si gi'hiaj nej sô' si ga'nḯn nej sô' nej retâ a̱nu̱min nej aga' à'ì xi dânj ne' riñan barkû xi dânj.
44027031	Sani̱ gataj Pablo gu̱nïn síchìj kapitán ngà gunïn nej stâdu: —Sisi̱ si̱ gimân dïn'ïnj nej sí nânj ruhuâ barkû xi nânj, ni̱ si̱ gunùkuaj nej suj du̱nanin nej suj nej sô' mánj.
44027032	Hiô' ni̱ ga'ne' nej stâdu nne' retâ ànumin nej rio lij dânj, ni̱ ga'anj nej rio lij dânj ruhuâ nne ña̱'a̱nj.
44027033	Ni̱ nga 'na' gìyìgï̀n, ni̱ duna'nga Pablo si ya̱ nej sij ni̱ gataj sô': —Ni̱ gà' gisîj yìgàn'anj gui hua gi̱ni̱ne̱j nu̱gui nê', ni̱ nitaj si ya nê' chra mánj.
44027034	Rayi'î dan, ni̱ gachîn nì'hia riñan nej suj ni̱ ya̱ nej suj si ruhuâ nej suj ga̱ne nej suj; dadin' gà' si 'ngo̱ huê ahui nej suj si ga'anj ni̱'hia mánj.
44027035	Ni̱ nga gisîj ga'min sô' nej nuguan' nânj, ni̱ gida'a sô' rachrúun ni̱ ga'hui' sô' si guruhuâ Ma̱'an Ña'anj an ni̱ gini'in daran' nej sí hua̱j ruhuâ barkû dânj, ni̱ guchra' da̱'a̱j sô' rachrúun ni̱ gayi'ì sô' ni̱ ya sô'.
44027036	Hiô' ni̱ ganahuin nìhià' ruhuâ daran' nej sô', huê danj ni̱ gayi'ì daran' nej sô' ni̱ yâ nej sô'.
44027037	Ni̱ daran' nej guiì màn ruhuâ barkû xi dânj huin huìj sientu tá huà'nï̀nj xia yinun' ñàn.
44027038	Ni̱ nga gisîj gunumân riki nej sij, ni̱ nagi'hiaj hio nej sij barkû nìko xi dânj, ni̱ dagaman' nej sij nej nnanj hia' nu̱n trigu ruhuâ nne ña̱'a̱nj.
44027039	Ni̱ nga giyigï̀n gui dânj, ni̱ na'hue ga̱na̱ni̱'in nej sij ahuin riñan hio'ó huaj nej ñûnj, sani̱ gini'in nej sij si gatûj nne ña̱'a̱nj ga'an da̱nï̱n hio'ó dânj ni̱ hua̱ nìko du'hua hio'ó dânj, ni̱ ga'min gu̱ña̱n nej sij si ga̱'hue gi̱nikaj nej sij barkû nìko dânj ga̱'a̱nj nej sij hiuj dânj.
44027040	Huê danj ni̱ ga'ne' nej sij, nej retâ ànùmin aga' à'ì xi nnùn huìj ra'a dânj, ni̱ ginin ruhuâ nne ña̱'a̱nj, ni̱ nagi'hiaj yè'è nej sij nne' retâ ànumin chrun timón; ni̱ ganachi nikaj nej sij atsîj manta xi tàj raa̱ chrun ni̱kï̱n' ne' riñan barkû nìko dânj, huê danj ni̱ ga'anj barkû nìko dânj du'hua hio'ó hua̱ nî'nïnj ïn.
44027041	Sani̱ guchi' barkû dânj ñan màn nìko xi hio'ó chru̱u, ni̱ hiuj dânj gu'nïn' ne' ri̱ña̱n barkû nìko dânj; riki hio'ó chru̱u ni̱ gà' 'ngo̱ na'hue gìsìkij, huê danj ni̱ gayi̱'ij ni̱ ûta nùkuaj ganûn nne ña̱'a̱nj ganayumàn dânj riñan barkû nìko xi dânj ni̱ giyichra' da̱'a̱j ne' rùkuj.
44027042	Hiô' ni̱ guchi' nej stâdu 'ngo̱ du'hua si da̱gahui' nej sô' daran' nej sí 'nïnj dukuâ ga'a, da'nga ni̱ si̱ gunânj nej sô' nga gàyì'ì nej sô' gùtà' nej sô' yîtàj a.
44027043	Sani̱ ruhuâ stâdu kapitán, si ga̱na̱ni̱n Pablo, ni̱ nun ga̱ra̱n yina sô' nej nuguan' gataj nej stâdu, ni̱ ga'nïn' sô' suun si ga̱'a̱nj si̱nï̱n nej stadû chru̱n gùtà' yitaj a ne' ña̱an, da'nga ni̱ gà' si̱nï̱n nej sô' gùchì' ni̱ ga̱na̱huin ra̱'a nej sô' nej sí 'nïnj dukuâ ga'a du'hua hio'ó dânj;
44027044	ni̱ a'ngô da̱'a̱j nej sô', gitàj riñan nej chrun ruguechrà'a, ni̱ a'ngô da̱'a̱j nej sô' gitàj riñan nej rasu̱n garânj sun nej sij ngà barkû nìko dânj. Huê dânj gi'hiaj nej sij ni̱ gunùkuaj nej sij gananin daran' nej sí huaj ruhuâ barku nìko dânj ni̱ guchi' daran' nej sij riñan hio'ó nàkòo.
44028001	Ni̱ nga gananin daran' nej ñûnj, ni̱ gunïn nej ñûnj si Malta gù'nàj hio'ó nu̱n da̱nï̱n nne ña̱'a̱nj dânj.
44028002	Ni̱ ganahuin ra̱'a nej sí yìñànj màn hiuj dânj nej ñûnj, ni̱ ûta hue'ê gataj ni'ñanj nej sô' nej ñûnj; ni̱ ganaran' nej sô' ña'aan, dadin' ûta aman' ni̱ ûta nu̱huij.
44028003	Hiô' ni̱ ganaran' Pablo ra'a nej rekoj hua̱ nakòo, ni̱ ga'nḯn sô' ra'a nej rekoj nakò dânj riñan ña'aan; ni̱ guendâ ga'huij gachi'i, ni̱ gunânj 'ngo̱ yukuáa ni̱ nanikò' yô' ra'a Pablo.
44028004	Ni̱ nga gini'in nej sí yìñànj màn hiuj dânj si nanikò' yukuáa ra'a Pablo ni̱ ya yô' sij, ni̱ gataj nej sô' gunïn da' go'ngô nej dugui' nej sô': —Yàngà hia nï̀n' ni̱ sí dagahui' guiì huin sí nânj, dadin' nùnj huin si gananin sij ruhuâ nne ña̱'a̱nj, ni̱ na'huej ruhuâ Ma̱'an Ña'anj an ga̱ne sij gà' mánj.
44028005	Sani̱ nagunan' Pablo ra'a sô' riñan ña'aan ni̱ gininj yukuá dânj riñan ña'aan, sani̱ nitaj nùnj giran' sô'.
44028006	Ni̱ ànà'huìj nej sô' mân nej sô' si gu̱'ma̱n ra'a Pablo, nej si gàhuì' sô' orâ chre ni̱ ga̱na̱tu̱ sô'; sani̱ ûta gana'huìj nej sí dânj dàj giran' Pablo, sani̱ nitaj nùnj si gi'hia giran' sô', huê danj ni̱ nadunâ nej sí dânj dàj ganï̂n ruhuâ nej sô' ngà Pablo, ni̱ gataj nej sí yìñànj màn hiuj dânj si ña'anj an huin Pablo.
44028007	Ni̱ nìchrùn' ñan ni̱kï̱n nej ñûnj dânj hua do'ó sí huin ña̱n riñan yuman' dânj, ni̱ gù'nàj sô' Publio, ni̱ sô' ganahuin ra̱'a nej ñûnj, ni̱ riki sô' dukuâ sô' gane nej ñûnj huà'nï̀nj gui.
44028008	Ni̱ ûta a'nan' rej Publio gi'hiaj yi'ì tun ni̱ nngaj síchìj dânj a'nan' sô' riñan nna; ni̱ gatûj Pablo ga'anj gi̱ni'hiaj sô' ñan nngaj síchìj dânj, ni̱ gachín nì'hiaj sô' ni̱ guta' sô' ra'a sô' yichrá síchìj nânj, huê danj ni̱ ganahuin sô'.
44028009	Ni̱ nga gini'in nej guiì màn riñan hio'ó nânj si ganahuin rej Publio, ni̱ ginikaj ninj nej dugui' ninj sa a'nan'an ga'na' ninj riñan Pablo, ni̱ gi'hiaj sô' si ganahuin nej guiì a'nan'an;
44028010	huê danj na̱nj ûta ginikaj chre̱j nej guiì màn hiuj dânj ngà nej ñûnj; ni̱ nga gatûj nej ñûn ruhuâ a'ngô barkû nìko, ni̱ riki ninj nej sa ga̱ra̱n sun nej ñûnj nga ga̱'a̱nj nej ñûnj ruhuâ barkû dânj.
44028011	Ni̱ gachîn huà'nï̀nj ahuii gane nej ñûnj hiuj nânj, ni̱ guyumân 'ngo̱ barkû nìko 'na̱' yuman' snà'ànj Alejandría riñan hio'ó nânj ni̱ gatûj nej ñûnj ruhuâ barkû dânj, ni̱ nnùn ñan du̱'hua nguèj ña'anj gù'nàj Kástor ngà polux riñan barkû dânj.
44028012	Huê danj ni̱ guchi' nej ñûnj yuman' gù'nàj Siracusa, ni̱ gahuin ràn nej ñûnj huà'nï̀nj gui hiuj dânj.
44028013	Ni̱ hiuj dânj, gahui nej ñûnj ni̱ ganikàj nej ñûnj du'hua hio'ó dânj ni̱ ga'anj nej ñûnj, huê danj ni̱ guchi' nej ñûnj yuman' gù'nàj Regio; ni̱ ne' rùkù nga gachîn a'ngô gui, ni̱ ga'hui' nànè hua̱j ne' ri̱ki, ni̱ gui huìj i ni̱ guchi' nej ñûnj yuman' gù'nàj Puteoli,
44028014	ni̱ màn nej dinï̂nt hiuj nânj ganari' nej ñûnj, ni̱ gachín nì'hiaj nej sô' si ga̱ne nej ñûnj chi̱j gui hiuj dânj ngà nej sô'; ne' rùkù dânj ni̱ ga'anj nej ñûnj nda yuman' snà'ànj Roma,
44028015	ni̱ gà' gunïn nej dinï̂nt màn yuman' snà'ànj Roma si gùchì' nej ñûnj, ni̱ guchi' ga̱na̱huin ra̱'a nej sô' nej ñûnj nda ñan gù'nàj Apio ngà ñan gù'nàj huà'nï̀nj Taberna; ni̱ nga gini'in Pablo nej dinï̂nt, ni̱ ga'hui' sô' si guruhuâ Ma̱'an Ña'anj an ni̱ ganari' ruhuâ sô'.
44028016	Ni̱ nga guchi' nej ñûnj yuman' snà'ànj Roma, ni̱ ganachrîj síchìj stadû kapitán nej sí 'nïnj dukuâ ga'a ra'a síchìj general, sani̱ garânj yina nej sô' si ga̱ne ni̱nï̱n Pablo, ni̱ nne 'ngo̱ stâdu guendâ dugumîn sô' Pablo.
44028017	Ne' rùkù nga gachín huà'nï̀nj gui, ni̱ gakḯn Pablo ga'na' nej síchìj judío huin ña̱n doj, ni̱ nga ganahuin chre̱' nej síchìj dânj, ni̱ gataj Pablo gu̱nïn nej sô': —Nitaj nùnj huin si gi'hia ngà nej judío, ni̱ nitaj nùnj huin si gi'hia ngà chrej yìñànj ni̱ka̱j nej síchìj màn yiñán nê', sani̱ àsìj yuman' snà'ànj Jerusalén gachrîj nej sij dukuâ ga'a ni̱ ganachrîj nej sij ñùnj ra'a nej sí romano;
44028018	ni̱ nga nadigi'ñûn nej sô' rayi'í, ni̱ ganï̂n ruhuâ nej sô' gànà'nï̀nj ra'a nej sô' ñùnj, dadin' nitaj gà' si 'ngo̱ gakï̱n' gi'hia si gìyì'nï̀n' suun gàhuìj.
44028019	Sani̱ nga gunïn nej judío nej nuguan' nânj ni̱ nun ga̱ra̱n yina nej sô', huê danj ni̱ gatâ gu̱nïn nej sô' si da'huí ga̱'a̱n guendâ ga̱huin hia si-ga̱kḯn riñan síchìj César. Sani̱ sê si̱ gahuin ruhuâj ga̱ra̱n ruhuâj rayi'î nej sô' màn Israel mánj.
44028020	Rayi'î dan gakï̂n ga'na' nej suj dadin' ruhuâj si gi̱ni̱'in nej suj gànàtàj gu̱nïn nej suj; dadin' ànà'huìj nej guiì màn yuman' Israel si gi̱'hiaj sà' Ma̱'an Ña'anj an ni̱ ga̱'nïn gà'nà' Mesías riñan ninj ni̱ rayi'î dan anu̱mín ngà aga' kadena.
44028021	Hiô' ni̱ gataj nej sí dânj: —Sani̱ nun gà'nï̀nj nej sô' màn Judea ñanj gùyùmàn rayi'î' mánj, ni̱ gà' nun ga̱'na̱' ga̱ra̱n ruhuâ go'ngo̱ nej dinï̂nt judío rayi'î', ni̱ gà' nun ga'min yì'ì nej sij rayi'î' mánj.
44028022	Sani̱ hua̱ ruhuâ nej ñûnj gu̱nïn nej ñûnj dàj ganï̂n ruhuâ'; dadin' gà' gunïn nej ñûnj si dànè' gahuin ni̱ a'min a'nan' nej guiì rayi'î yi'nïn nàkà nìkò'.
44028023	Ni̱ ganï̂n nej sij 'ngo̱ gui ga̱'na̱' nej sij ñan nne Pablo, ni̱ ga'na' ûta gà'ì nej judío ni̱ gunâj nej sô' ñan nne sij, ni̱ ganata' sij dàj a'min si-ley Moisés ngà nej nuguan' gachrûn nej sô' gataj dàj ga̱huin, ni̱ gayi'ì Pablo àsìj hua nìgan' mánj ni̱ nda ginìn gananï̂n sô' rayi'î Ma̱'an Ña'anj ni̱ka̱j su̱n yàtà'a ngà rayi'î Ma̱'an Jesús.
44028024	Ni̱ hua̱ da̱'a̱j nej sô' guyumân ruhuâ nej nuguan' gataj Pablo, sani̱ hua̱ a'ngô da̱'a̱j nej sô' nun gùyùmàn ruhuâ.
44028025	Ni̱ ñan nun ga̱'hue ga̱ gu̱ña̱n ruhuâ nej sí dânj, huê dan ni̱ ga'anj nej sô', ni̱ gataj Pablo nej nuguan' nânj gu̱nïn nej sô': —Dùgùnàj hua nuguan' gataj Ma̱'an Espíritu Santo ngà garânj sunj Isaias sô' ganata' dàj gahuin nga ga'min sô' riñan rej nê' ni̱ gataj sô':
44028026	Ga̱'a̱nj' riñan yuman' nânj, ni̱ ga̱ta̱j': Gu̱nïn nej suj ngà hiu'uj tàj rakïj nej suj, sani̱ si̱ ga'hue ga̱ra̱n da'nga' ruhuâ nej suj; ni̱ gi̱ni'hiaj nej suj, sani̱ si ga'hue ga̱na̱ni̱'in nej suj;
44028027	Dadin' gà' ganahuin tsì ruhuâ nimân nej suj, ni̱ ganarán hiu'uj tàj rakïj nej suj, ni̱ garán rune ñan nej suj, Da'nga ni̱ si̱ gini'in nej suj, ni̱ na'hue gu̱nïn nej suj ngà hiu'uj tàj rakïj nej suj, ni̱ na'hue ga̱ra̱n da'nga' ruhuâ nimân nej suj; ni̱ nitaj si ganadunâ nej suj ma̱'an nej suj, ni̱ si̱ ganahuin nej suj gi̱'hia mánj.
44028028	Gu̱nïn nej suj hia̱j, dadin' ga̱chi̱n si-nùguàn' Ma̱'an Ña'anj an riñan nej sí nàsìnùnj un; ni̱ ga̱na̱huin ra̱'a nej sô' ni̱ gi̱'hiaj Ma̱'an Ña'anj an si ga̱na̱ni̱n nej sô'.
44028029	Ni̱ nga gisîj ga'min Pablo nej nuguan nânj, huê danj ni̱ ga'anj nej síchìj judío ganara'hui' hiuj dânj, ni̱ gunïn' nej sô' siganï̂nj nej ma̱'an nej sô' rayi'î nej nuguan' nânj.
44028030	Ni̱ girï'ïnj Pablo 'ngo̱ hue'e gane sô' ni̱ huìj hio'o gane sô', ni̱ ganahuin ra̱'a sô' daran' nej sí ga'na' gi̱ni'hiaj ñan nne sô',
44028031	ni̱ ganata' sô' si-nùguàn' Ma̱'an Ña'anj an ni̱ gidigán sô' rayi'î Ma̱'an Señor Jesucristo, nda nî'nï̀nj chre ni̱ nitaj gà' si 'ngo̱ sí garan' ñu'unj sô' gà' mánj.
45001001	Ñùnj huin Pablo, ni̱ huín si-musû Ma̱'an Jesucristo, ni̱ gakḯn Ma̱'an Ña'anj an ñùnj guendâ ga̱huin sí ga̱'a̱nj gi̱di̱gân si̱nï̱n si-nùguàn' Ma̱'an, ni̱ ganagui Ma̱'an ñùnj guendâ gànàtàj nuguan' gi̱'hiaj ga̱na̱ni̱n nej guiì,
45001002	dadin' àsìj diû ri̱ki ni̱ gà' gachrûn nej sô' gataj dàj gahuin gi'hiaj Ma̱'an Ña'anj an.
45001003	Si hua̱ ni̱ña̱n si gà'nïn ga̱'na̱' Ma̱'an Jesús huin Da'nin, dadin' gà'naj riki yi'nïn' nej da'ní David ni̱ ginika tun sô',
45001004	gahui' Ma̱'an Jesús sani̱ gana'nïn siganï̂nj nej nîman ni̱ huin da'ní Ma̱'an Ña'anj an gi'hiaj Ma̱'an Espíritu Santo,
45001005	ni̱ huê Ma̱'an Jesús huin sa rikî si ga̱huín sí ga̱'a̱nj gi̱di̱gân si̱nï̱n si-nùguàn' Ma̱'an Ña'anj an riñan nej guiì, da'nga ni̱ ga'hue gu̱nïn nej guiì si-nùguàn' Ma̱'an ni̱ gùyùmàn ruhuâ ninj ni'in ninj Ma̱'an, ni̱ da̱gahuin ninj riñan Ma̱'an, ni̱ ga̱ 'ì ruhuâ ninj ni'in ninj Ma̱'an.
45001006	Ni̱ siganï̂nj nej guiì dânj nne nej suj, ni̱ gakḯn Ma̱'an Ña'anj an ga̱'na̱' nej suj guendâ ga̱huin nej suj guiì ginikò' rukû Ma̱'an Jesucristo.
45001007	Ni̱ riñan daran' nej suj nne ruhuâ yuman' snà'ànj Roma huaj nuguan' nânj, ni̱ ûta 'ì ruhuâ Ma̱'an Ña'anj an ni'in nej suj, dadin' gakḯn Ma̱'an guendâ ga̱huin nej suj guiì gèe riñanj: Ni̱ ga̱na̱huin rà'a nej suj sunuj u ni̱ ga̱ dïn'ïnj ruhuâ nej suj, dadin' huin nej suj da'ní Ma̱'an Ña'anj huin rej nê' ni̱ huin nej suj da'ní Ma̱'an Señor Jesucristo.
45001008	Gà' si̱nï̱n ga'huí si guruhuâ Ma̱'an Da'ân rayi'î da' 'ngo̱ nej suj, dadin' guyumân ruhuâ nej suj ni'in nej suj Ma̱'an Jesucristo, ni̱ gunïn nej guiì màn nï̀n' gàchrà' ruhuâ yumiguìi si guyumân ruhuâ nej suj ni'in nej suj Ma̱'an Jesús.
45001009	Dadin' gà' ni'in Ma̱'an Ña'anj ri̱ña̱n gunânj gi̱tsí si gànànï̀nj nuguan' gi̱'hiaj ga̱na̱ni̱n nej guiì, dadin' huê riñanj gi'hiaj sûnj ngà nanè nimânj, ni̱ nga ga'mînj nngaj ni̱ daran' diû gununâj rayi'î nej suj riñanj,
45001010	ni̱ daran' diû gachín ni̱'hia riñan Ma̱'an Ña'anj an ni̱ si garan' ruhuaj ni̱ hua̱ 'ngo̱ gui ni̱ ga̱'nïn gùchìj riñan nej suj.
45001011	Dadin' ruhuâj gi̱ni'ín riñan nej suj, ni̱ gànàtàj gu̱nïn nej suj si hua̱ 'ngo̱ nej sun ga̱'hue riki Ma̱'an Ña'anj an riñan nej suj, ni̱ ga̱na̱huin ran ruhuâ nej suj;
45001012	ni̱ huê danj ni̱, dàj rûn' guyumân ruhuâj ni'ín Ma̱'an Ña'anj an ni̱ huê danj na̱nj gùyùmàn ruhuâ nej suj.
45001013	Sani̱ ruhuâj si ga̱ra̱n da'nga' ruhuâ nej suj di̱nï̂nj, dadin' ûta gà'ì ganï̂n ruhuâj gùchìj ñan màn nej suj sani̱ nda gui hia̱j ni̱ nun ga̱'hue gùchìj ñan màn nej suj, dadin' garan' ruhuâj gi̱di̱gán si-nùguàn' Ma̱'an Ña'anj an siganï̂nj nej suj, dàj rûn' gi'hia siganï̂nj a'ngô nej sí nàsìnùnj un sani̱ nun gìyì'nï̀n' suun si gùchìj ñan màn nej suj mánj.
45001014	Da'huí riñan daran' nej guiì, ni̱ da'huí riñan nej sí a'min nânj griego ngà riñan nej sí ran' àko, ni̱ da'huí riñan nej sí ûta sà' chru̱un ngà riñan nej sí nitaj si chru̱un.
45001015	Huê danj na̱nj ûta nìhià' hua ruhuâj, ni̱ ganï̂n ruhuâj gùchì' ra'ña̱n riñan nej suj màn Roma guendâ gànàtàj riñan nej suj nuguan' gi̱'hiaj ga̱na̱ni̱n nej suj.
45001016	Dadin' nitaj si giri'í sinà'àj a guendâ gànànï̀nj nuguan' gi̱'hiaj ga̱na̱ni̱n nej guiì, dadin' huej huin sa nùkuaj rikî Ma̱'an Ña'anj an riñânj ni̱ huej huin sa gi̱'hiaj ga̱na̱ni̱n daran' nej guiì gùyùmàn ruhuâ; ni̱ gà' si̱nï̱n gu̱nïn nej judío, ni̱ ne' rùkù gu̱nïn nej sí nàsìnùnj un.
45001017	Dadin' nuguan' gi̱'hiaj ga̱na̱ni̱n nej guiì gidigân dàj ga̱'hue ga̱na̱huin ni̱ka̱ 'ngo̱ guiì gi̱'hiaj Ma̱'an Ña'anj an: Ni̱ guiì guyumân ruhuâ ni̱ sa guyumân ruhuâ ninj dânj gi̱'hiaj ga̱na̱ni̱n ninj, dàj rûn' taj riñan ñanj si-nùguàn' Ma̱'an Ña'anj an: “Sí gi'hiaj sa ni̱ka̱a ni̱ guendâ guyumân ruhuâ sô' ni̱ ga̱'hue ga̱ nì'nà' sô'.”
45001018	Dadin' ûta na'an ruhuâ Ma̱'an Ña'anj nne yàtà'a ni'in nej sí gi'hiaj gakï̱n'ïn ni̱ huê danj na̱nj na'an ruhuaj ni'in nej sí nitaj si gi'hiaj sa ni̱ka̱a, dadin' rayi'î nej sô' huin ni̱ na'huej ruhuâ nej guiì gùyùmàn ruhuâ ninj ni'in ninj nuguan' yàngà'a;
45001019	ga̱'hue gi̱ni̱'în' dàj rà Ma̱'an Ña'anj an, dadin' gà' ûta sà' ni'in nej sij dàj rà Ma̱'an Ña'anj an, dadin' gà' gidiganj dàj raj riñan nej sij.
45001020	Nitaj si ni'în' dàj hua Ma̱'an Ña'anj an sani̱ rayi'î nej rasu̱n màn gi'hiaj Ma̱'an ruhuâ yumiguìi ni̱ ga̱'hue gi̱ni̱'în' dàj hua Ma̱'an, ni̱ ga̱'hue gi̱ni̱'în' dàj nùkuaj Ma̱'an, huê danj ni̱ nitaj ahuin ràyì'ì gìrì' nej guiì ga̱chru̱n ninj gà' mánj.
45001021	Dadin' gà' gini'in nej sij Ma̱'an Ña'anj an, sani̱ nun gi̱nikaj chre̱j nej sij nngaj ni̱ gà' nun gà'huì' nej sij si gu̱ruhuaj, dadin' ganï̂n ruhuâ nej sij si ûta huin nej sij, ni̱ nitaj si gayakaj guendâ nej sij si gakï̱n'ïn huin sa gi'hiaj nej sij, huê danj ni̱ gahuin ru̱mi̱n' nimân nej sij.
45001022	Ni gataj nej sij si ûta chru̱n nej sij, sani̱ nitaj nùnj ni'in nej sij,
45001023	ni̱ ganadunâ nej sij sa nìko hua Ma̱'an Ña'anj an ni̱ nagi'hiaj nej sij si ña'anj an huin nej sí gakï̱n'ïn, ni̱ ña'anj an huin nej yataj a, nej yukuáa, nej yuku nnùn ga̱'anj ra'a.
45001024	Rayi'î dan ni̱ ga'nï̂nj Ma̱'an Ña'anj an si gi'hiaj nej sij sa kï̱j huaa, ni̱ gi'hiaj nej sij dàj rûn' garan' ruhuâ nimân nej sij, huê danj ni̱ nun gi̱nikaj chre̱j nej sij ngà nneè kú nej sij,
45001025	huê danj ni̱ gudunâj nej sij nuguan' yàngà' gidigân Ma̱'an Ña'anj an ni̱ nada'a nej sij nuguan' gidigañu'unj un, ni̱ ginikaj chre̱j nej sij ni̱ ginûn ña̱'a̱nj nej sij riñan nej rasu̱n gi'hiaj Ma̱'an Ña'anj an ni̱ gudunâj nej sij guendâ ginùn ña̱'a̱nj nej sij Ma̱'an Ña'anj an, ni̱ gà' dânj ni̱ nun ga̱'mi̱n hue'ê nej sij ni̱ nun ga̱chra̱ nej sij chra'a riñanj. Ni huê danj gahuin.
45001026	Rayi'î dan ni̱ gudunâj Ma̱'an Ña'anj an nej sij ni̱ ganadunâ nej sij ma̱'an nej sij ni̱ ûta nà'àj hua sa ganï̂n ruhuâ nej sij; huê danj na̱nj nej siyànàa ni̱ na'huej ruhuâ ninj ga̱ya̱ka̱j ninj síi gahuin nika ninj dadin' dànanj gi'hiaj ni̱ka̱ ninj siyànà ngà ninj.
45001027	Huê danj na̱nj gi'hiaj nej síi, ni̱ ganahuin yànà nej sô', ni̱ ûta huin ruhuâ nej sô' gi̱ngaj nej sô' ngà nej sí ngà nej sô', ni̱ ûta nà'àj hua sa gi'hiaj nej sô' dadin' síi huin nej sô' ni̱ nngaj nej sô' ngà nej síi, ni̱ ganahuin rà'a nej sô' nej dânj guendâ gudunâj nej sô' si-chrej Ma̱'an Ña'anj an.
45001028	Sani̱ guendâ nun ga̱'hue̱j nej sij ga̱na̱ka̱j guendâ nej sij si hua̱ Ma̱'an Ña'anj an, huê danj ni̱ ga'nḯn ra'a nej sij, huê danj ni̱ gi'hiaj nej sij sa ganï̂n ruhuâ nej sij, ni̱ gi̱'hiaj nej sij sa nun da'hui nej sij gi̱'hiaj nej sij;
45001029	ni̱ nun da̱gahuin nej sij ûta gà'ì sa ni̱ka̱a, ni̱ gaché sìgìchrà' nej sij, ahuin na̱nj gakï̱n' gi'hiaj nej sij, ûta ganahuij ruhuâ nej sij ga̱ doj rasu̱n du'huee riñan nej sij, ni̱ gi'hiaj nej sij sa a'nan'an, ni̱ ûta yìkòj ruhuâ nej sij, ni̱ dagahui' nej sij guiì, ni̱ ûta gu̱rij nej sij gu̱nï̱n' nej sij, ni̱ gu̱rij nej sij gi̱di̱gañu'unj nej sij, gu̱rij nej sij ga̱nï̱n yì'ì ruhuâ nej sij;
45001030	ga'min nej sij yi'î dugui' nej sij, duyichin' nej sij si-nùguàn' dugui' nej sij, nitaj si gininj hue'ê Ma̱'an Ña'anj an riñan nej sij, ga'min nej sij nuguan' yì'ì chre, ûta huin nej sij doj ruhuâ nej sij, ûta nne̱ nej sij, ûta gurîj nej sij gi̱ri̱ rà nej sij chrej a'nan'an, nitaj si dagahuin nej sij riñan rej nej sij.
45001031	Nitaj si guyumân ruhuâ nej sij ni'in nej sij Ma̱'an Ña'anj an, nitaj si dagahuin nej sij riñan sí a'nïn' riñan nej sij, nitaj si 'ì ruhuâ nej sij ni'in nej sij nej dugui' nej sij, nitaj si gananï̂n àko ruhuâ nej sij ni'in nej sij nej dugui' nej sij;
45001032	ni̱ gà' ni'in nej sij si gi̱'hiaj Ma̱'an Ña'anj an kastîgu ngà nej sij, ni̱ hua̱ ni̱ña̱n si da'hui nej sij gàhuì' nej sij, sani̱ sê man 'ngo̱ rïn nej sij gi'hiaj gakï̱n'ïn mánj, dadin' huê danj na̱nj ganahuin nìhià' ruhuâ nej sij ngà a'ngô nej guiì gi'hiaj gakï̱n'ïn.
45002001	Huê danj ni̱, si̱ ga'hue ga̱ta̱j' si nun ni'in da'ngâ' sa gi'hiâ' mánj; ni̱ ahuin na̱nj sí huîn', dadin' si ûta' chrê' gakï̱n'ïn yichrá nej dugui' ni̱ ga̱'hue ni̱ ga̱'a̱nj ni̱'hia̱ ma̱'ân', dadin' dàj rûn' gi'hiaj nej sí dânj huê danj gi'hiâ'.
45002002	Sani̱ ni'in nej ñûnj si yàngà' hia ni̱ gi̱'hiaj Ma̱'an Ña'anj an kastîgu nej guiì gi'hiaj gakï̱n'ïn riñanj.
45002003	Ni̱ ganï̂n ruhuâ', si ga̱'hue ga̱na̱ka̱j guendâ' rayi'î a'ngô nej guiì sani̱ nitaj si nakaj guendâ' rayi'î ma̱'ân' dadin' dàj rûn' gi'hiaj ninj ni̱ huê danj gi'hiâ', ni̱ si̱ gahuin chre sa gi'hiâ' dadin' dàñùn ga̱na̱huin rà'â' si-kastigû Ma̱'an Ña'anj an na̱nj ánj.
45002004	Nun gayakaj guendâ' sa du̱'hue̱ sta'u riki Ma̱'an Ña'anj an riñan' dadin' guruguñu'un sò', ni̱ ûta nùkuaj hua ruhuaj ngà' ni̱ ûta nìchràj hua ruhuaj ni'in sò', ni̱ nitaj si gayakaj guendâ' si guruguñu'un sò' ni̱ nne ana'hui si gànànìkàj ruhuâ' rayi'î nej si-gakï̂n' mínj.
45002005	Sani̱ guendâ ûta ganahuin tsì nimânt ni̱ ñan nun gànànìkàj ruhuâ' rayi'î nej si-ga̱kï̂nt, ni̱ dànanj ûta nachrâ' doj gakï̱n'ïn ruhuâ nimânt ni̱ nga gùyùmàn gui nga na̱gi̱'hiaj Ma̱'an Ña'anj an guendâ ngà' ni̱ ûta nìko kastîgu ga̱na̱huin rà'â'.
45002006	Ni̱ na̱ru'hue Ma̱'an Ña'anj an riñan da' 'ngo̱ nej guiì dàj na̱nj hua ma̱'an nej sa gi'hiaj ninj:
45002007	Ni̱ gi̱'hiaj Ma̱'an Ña'anj an si ga̱ne nìgànj nej guiì ni̱kï̱n ran, si dagahuin hue'ê ninj si-nùguàn'anj, ni̱ ga'nḯn ñan ninj nej sa màn yàtà'a, ni̱ ga̱'mi̱n hue'ê Ma̱'an Ña'anj an rayi'î ninj dadin' nana'hui' ninj guendâ ga̱ne nìgànj ninj,
45002008	sani̱ ûta na'an ruhuâ Ma̱'an ni'in nej guiì ûta ganahuij ruhuâ ni'in ma̱'an, ni̱ nitaj si dagahuin ninj nuguan' yàngà'a, dadin' dànanj nìhià' ruhuâ ninj gi'hiaj ninj gakï̱n'ïn;
45002009	sani̱ ûta gi̱ran' sa̱ñu̱n ni̱ ûta ga̱huin ruhuâ nej guiì gi'hiaj gakï̱n'ïn gi'hiaj Ma̱'an Ña'anj an, ni̱ gà' si̱nï̱n gi̱ran' sa̱ñu̱n nej sí judío ni̱ ne' rùkù ni̱ gi̱ran' sa̱ñu̱n nej sí nàsìnùnj un,
45002010	sani̱ dànanj ga̱'mi̱n hue'ê Ma̱'an Ña'anj an ni̱ gi̱'hia si ga̱ dïn'ïnj ruhuâ nej guiì gi'hiaj sa sà'a ni̱ ga̱na̱nanj ninj, ni̱ gà' si̱nï̱n ni̱ gi̱'hia sa sà'aj ngà nej judío ni̱ ne' rùkù ni̱ gi̱'hiaj sa sà'aj ngà nej guiì nàsìnùnj un.
45002011	Dadin' nitaj si hua̱ ni̱ña̱n 'ngo̱ yi'nïn' nej guiì gininj hue'ê riñan Ma̱'an Ña'anj an mánj.
45002012	Dadin' daran' nej guiì gi'hiaj gakï̱n'ïn sani̱ nun gi̱ni̱'in ninj si-ley Moisés, ni̱ gahui' ninj sani̱ ga̱na̱huin rà'a ninj kastîgu dàj nìko ma̱'an gi'hiaj ninj gakï̱n'ïn; ni̱ daran' nej guiì gini'in si-ley Moisés ni̱ gi'hiaj ninj gakï̱n'ïn, ni̱ gahuin kastîgu ninj dàj rûn' giyi'nïn' suun riñan si-ley Moisés;
45002013	dadin' si gunïn nej guiì si-nùguàn' Ma̱'an Ña'anj an sani̱ nitaj si dagahuin ninj huê danj ni̱ nitaj si huin ninj guiì ni̱ka̱a mánj, dadin' nej guiì gunïn ni̱ dagahuin ninj dàj rûn' taj ley ni̱ nitaj gakï̱n'ïn tá yichrá ninj mánj.
45002014	Dadin' nej sí nàsìnùnj un ni̱ nùnj huin si nitaj si ni'in nej sô' sun giyi'nïn' gi'hiaj ley ni̱ dagahuin nej sô' sun giyi'nïn' gi'hiaj ley, dadin' ni'in nej sô' ahuin sa huin sa a'nan'an ni̱ ni'in nej sô' ahuin sa huin sa sà'aj,
45002015	ni̱ ngà nej sa sà' gi'hiaj nej sô' ni̱ gidigân nej sô' si gà' nu̱n si-ley Ma̱'an Ña'anj an ruhuâ nimân nej sô', dadin' huê danj gidigân da'nga ga'nḯn Ma̱'an Ña'anj an ruhuâ nimân nej sô', ni̱ ga̱'mi̱n gakïnj rayi'î nej gakï̱n' gi'hiaj nej sô' nej si duna'hue rayi'î nej sa sà' gi'hiaj nej sô',
45002016	ni̱ huê danj na̱nj na̱gi̱'hiaj Ma̱'an Ña'anj an guendâ ngà da' 'ngo̱ nej guiì, rayi'î nej gakï̱n' hua̱ huì gi'hiaj ninj, nga gùyùmàn gui nga ga̱na̱nikïn' ninj riñan Ma̱'an Jesucristo, dàj rûn' nanï̂n nuguan gi̱'hiaj ga̱na̱ni̱n nej guiì nga gidigán.
45002017	Huê danj, ni̱ sò' taj si huîn' judío, ni̱ taj' si ûta huîn' dadin' ni'în' si-ley Moisés, ni̱ taj si ni'în' Ma̱'an Ña'anj an,
45002018	ni̱ ni'în' sa garan' ruhuâ Ma̱'an Ña'anj an, ni̱ chru̱n' si-ley Moisés ni̱ ganï̂n ruhuâ' si ûta ni'în' doj,
45002019	ni̱ ganï̂n ruhuâ' si chru̱n' ni̱ ga̱'hue gi̱di̱gân' nej sí du̱chri, ni̱ ga̱'hue gi̱'hiá' ga̱ra̱n da'nga' ruhuâ nej guiì nne riñan gakï̱n'ïn,
45002020	ni̱ ganï̂n ruhuâ' si ga̱'hue gidigân' riñan nej sí nitaj si chru̱un, ni̱ ga̱huîn' maestrû riñan nej sílìj i, ni̱ gi'hiâ' si si-ley Moisés ni̱ huin dàj rûn' huin nej nuguan' chru̱n gidigân nej sí chru̱un ni̱ huê danj na̱nj ni'în' si huin nuguan' yàngà'a.
45002021	Ni̱ si gidigân' a'ngô nej guiì, ni̱ nitaj si dagahuîn' nej sa gidigân' dânj ni̱ ganatâ' si-nùguàn' Ma̱'an Ña'anj an ni̱ gataj' si si̱ gi'hiaj tu̱ nej guiì, ni̱ sò' ni̱ gi'hiaj tu̱'.
45002022	Ni̱ gataj' si si̱ ga'hue gi̱nikaj nej guiì nika dugui' ninj, ni̱ sò' ni̱ ni̱ka̱j nika duguît. Ni̱ gataj' si gininj a'nan' nej ña'anj gi'hiaj ra̱'a nej síi riñan'. Ni̱ gi'hiaj tu̱' nej rasu̱n guta' nej guiì riñan nej ña'anj gi'hiaj ra̱'a nej síi.
45002023	Ni̱ gataj' si ûta huîn' dadin' ni'în' si-nùguàn' Ma̱'an Ña'anj an. Sani̱ nitaj si dagahuîn' ni̱ nitaj sij ni̱ka̱j' chre̱j riñan Ma̱'an Ña'anj an mánj.
45002024	Dadin' huê danj nnunj riñan ñanj si-nùguàn' Ma̱'an Ña'anj an. “Ni̱ ga'min kï̱j nej guiì nàsìnùnj un rayi'î Ma̱'an Ña'anj an guendâ gi'hiaj nej suj sa a'nan'an.”
45002025	Yàngà' hia ni̱ dùgùnàj huaj si gìyì'nè' do̱j nnïnj arán raa̱ nneè nà'àj', si hia dagahuîn' si-ley Ma̱'an Ña'anj an; sani̱ si nitaj si dagahuîn' si-ley Ma̱'an Ña'anj an, hiô' ni̱ dàj rûn' huin si nun gìyì'nè' do̱j nnïnj arán raa̱ nneè nà'àj' huin na̱nj ánj.
45002026	Ni̱ sí nun gìyì'nè' do̱j nnïnj arán raa̱ nneè nà'àj sani̱ dagahuin hue'ê sô' si-ley Ma̱'an Ña'anj an, ni̱ dàj rûn' huin si gà' giyi'ne' do̱j nnïnj arán raa̱ nneè nà'àj huin sô' huin.
45002027	Sani̱ sí nun gìyì'nè' do̱j nnïnj arán raa̱ nneè nà'àj, sani̱ dagahuin sô' si-ley Ma̱'an Ña'anj an, ni̱ ga̱ra̱n ruhuâ sô' rayi'î', dadin' giyi'ne' do̱j nnïnj arán raa̱ nneè nà'àj' sani̱ nitaj si dagahuîn' si-ley Ma̱'an Ña'anj an ni̱ dàj rûn' huin si nun gìyì'nè' do̱j nnïnj arán raa̱ nneè nà'àj' huin.
45002028	Dadin' sê guendâ giyi'ne' do̱j nnïnj arán raa̱ nneè nà'àj' ni̱ gà' huîn' judío, ni̱ sê guendâ giyi'ne' do̱j nnïnj arán raa̱ nneè nà'àj' ni̱ huîn' doj mánj.
45002029	Judío yàngà'a huin sí gà' ganahuin sà' ruhuâ nimân, dadin' gà' ganahuin nàkà nimân sô', ni̱ guendâ giyi'ne' do̱j nnïnj raa̱ nneè nà'àj nej síi ni̱ sê sa ña̱'a̱n sta'u huin, dadin' sa ña̱'a̱n sta'u huin si ga̱na̱huin nàkà nimân nej guiì: Ni̱ sê sa ña̱'a̱n sta'u huin guendâ ga̱huin chru̱n' ley mánj, sa ña̱'a̱n sta'u huin si ga̱huin chru̱n' da̱gahuîn' sun ga'nïn su̱n Ma̱'an Espíritu Santo riñun', ni̱ nùnj huin si nun ga̱ran' ruhuâ nej síi sa gi'hiô' sani̱ ga̱ra̱n' ruhuâ Ma̱'an Ña'anj an sa gi'hiô' na̱nj ánj.
45003001	Hiô' ni̱ sa du̱'hue̱e huin si ga̱huîn' judío na̱nj nî'. Hiô' ni̱ dùgùnàj huaj si gìyì'nè' do̱j nnïnj raa̱ nneè nò'ò' nga na̱nj nî'.
45003002	Ûta hue'ê doj huaj si ga̱huîn' judío, dadin' yàngà' ni̱ gà' si̱nï̱n riñan nej judío, ga'hui' Ma̱'an Ña'anj an si-nùguàn'anj.
45003003	Hiô' rà'aj, ni̱ si hua̱ da̱'a̱j nej judío nun da̱gahuin riñan Ma̱'an Ña'anj an ni̱ guendâ nun ga̱'hue da̱gahuin nej sij ni̱ gini'ñûn Ma̱'an Ña'anj an nej sij na̱nj nî'.
45003004	Sê danj huin mánj; dadin' gà' si̱nï̱n ni̱ Ma̱'an Ña'anj an huin daran' sa yàngà'a, ni̱ daran' nej síi huin sí gidigañu'unj un; dàj rûn' taj riñan ñanj si-nùguàn' Ma̱'an Ña'anj an: Ni̱ si nitaj gakï̱n'ïn 'hiá' ni̱ gu̱nïn nej guiì si-nùguàn', ni̱ gunukuâ' gi̱'hiaj ga̱nân' nga ga̱ya̱ka̱j guendâ nej guiì si-nùguàn'.
45003005	Sani̱ si si-ga̱kï̂n' nê' ni'ñanj guendâ gi̱di̱gûn' si sa ni̱ka̱a huin Ma̱'an Ña'anj an. Ni̱ nùnj huin si ga̱to̱' hiô' hia̱j do̱j. Hiô' ni̱ ruhuâj gàtà si hua̱ a'nan' sa gi'hiaj Ma̱'an Ña'anj an nga ga'huij kastîgu riñan nej guiì na̱nj nî'. (A'minj dàj rûn' a'min 'ngo̱ síi.)
45003006	Sê danj huin mánj; dadin' si nitaj si gi'hiaj Ma̱'an Ña'anj an sa ni̱ka̱a, ni̱ dàj gi̱'hia ga̱'hue ga̱ne ga̱ya̱ka̱j guendaj si-ga̱kïn' nej guiì rà'aj.
45003007	Sani̱ si nuguan' diga'ñu'unj ga'mînj gi'hiaj gahuin nìko doj nuguan' yàngà' gidigân Ma̱'an Ña'anj an, nùnj huin saj ni̱ gataj Ma̱'an Ña'anj an si hua̱ na̱nj huín sí gakï̱n'ïn rà'aj.
45003008	Gataj da̱'a̱j nej síi si gidigán si ga̱'hue gi̱di̱gañu'unj un nej guiì ni̱ ga̱'na̱' sa sà'aj riñan ninj. Dànanj gataj da̱'a̱j nej sô' rayi'í guendâ ruhuâ nej sô' gu̱du̱nâj a'nan' nej sô' ñùnj, ni̱ huê dànanj gidigán gataj nej sô', sani̱ sí a'min dànanj ni̱ hua̱ ni̱ña̱n si ga̱'na̱' si-kastigû Ma̱'an Ña'anj an riñan sô'.
45003009	Hiô' nga rà'aj, ni̱ dànanj huin nê' nej judío doj gà' da' nej sí nàsìnùnj un nga na̱nj nî'. Sê danj huin mánj; ni̱ gà' garânj ruhuô' rayi'î nej sí judío ngà nej sí nàsìnùnj un, si daran' nej sô' huin sí gakï̱n'ïn.
45003010	Dàj rûn' nnunj riñan ñanj: Ni̱ nitaj gà' si 'ngo̱ sí gi'hiaj sa ni̱ka̱a mánj, ni̱ gà' si 'ngo̱ nej sô' nitaj mánj;
45003011	Nitaj sí garânj da'nga' ruhuâ, ni̱ nitaj sí nana'hui' Ma̱'an Ña'anj an mánj.
45003012	Daran' nej guiì gudunâ ga'anj chrej a'nan'an, ni̱ daran' ninj gi'hiaj gakï̱n'ïn; nitaj guiì gi'hiaj sa sà'aj mánj, ni̱ gà' si 'ngo̱ ninj nitaj mánj.
45003013	Dàj rûn' hua ni'nï̂nj du'hua hiu'uj ñan gachin' nej sij nîman huê danj hua hiu'uj tàj sigàn nej sij; ngà hia nej sij digañu'unj nej sij. Ni̱ dàj rûn' mân nne gi'hiaj gàhuì' ruhuâ du'hua yukuáa huê danj mân nuguan' kï̱j huaa ruhuâ du'hua nej sij;
45003014	Nda nìchra chre mân nuguan' yì'ìi ruhuâ du'hua nej sij ni̱ sa na'an chre dan gi'hiaj nej sij.
45003015	Ûta hio nej sij ngà dakó nej sij guendâ dagahui' nej sij guiì;
45003016	gi'hiaj yì'ì nej sij ni̱ ûta giran' sa̱ñu̱n nej guiì gi'hiaj nej sij ngà nej chrej a'nan' gi'hiaj nej sij;
45003017	nitaj àmàn gini'in nej sij chrej gi'hiaj ga̱ dïn'ïnj ruhuâ nej sij mánj.
45003018	Nitaj àmàn nun yu'hui' ruhuâ nej sij ni'in nej sij Ma̱'an Ña'anj an mánj.
45003019	Sani̱ ni'in nej ñûnj dàj taj riñan si-ley Moisés, ni̱ ga'min riñan nej guiì 'nï̱nj riki ley, da'nga ni̱ dḯn ga̱ du'hua daran' nej guiì, ni̱ dàñùn gùyùmàn si-kastigû Ma̱'an Ña'anj an riñan daran' ninj;
45003020	dadin' gà' si 'ngo̱ nej guiì si̱ ga'hue gataj si dagahuin ninj ley; ni̱ ga̱ta̱j ninj si nitaj gakï̱n'ïn tá yichrá ninj mánj; dadin' ley gi'hiaj ni̱ gini'in ninj si gi'hiaj ninj gakï̱n'ïn, nej si gi'hiaj ninj sa sà'a.
45003021	Hia̱j ni̱ nùnj huin si gà' hua̱ ley, sani̱ gidigân Ma̱'an Ña'anj an sa ni̱ka̱ gi'hia ngà nej guiì, dadin' huê danj nnunj riñan ley ni̱ huê danj gà' gataj nej sô' gataj dàj ga̱huin;
45003022	dadin' guendâ guyumân ruhuâ nej guiì ni'in ninj Ma̱'an Jesucristo, ni̱ ga'hue gi'hiaj Ma̱'an Ña'anj an si ga̱huin ninj guiì gi'hiaj sa ni̱ka̱a. Dadin' nitaj si gi'hiaj ni̱nï̱n Ma̱'an Ña'anj an nej guiì mánj,
45003023	dadin' rayi'î guendâ gi'hiaj daran' nej guiì gakï̱n'ïn riñan Ma̱'an Ña'anj an, ni̱ rayi'î dan ni̱ gi'hiaj ane ninj riñanj,
45003024	sani̱ nitaj gakï̱n'ïn tá yichrá nej guiì gà' gananikàj ruhuâ ni'in si-ga̱kïn' dadin' gà' ginikaj chre Ma̱'an Ña'anj an nimân nìko rayi'î si-ga̱kïn' ninj, ni̱ Ma̱'an Cristo Jesús huin sa gi'hiaj ga̱na̱ni̱n ninj,
45003025	Ma̱'an Ña'anj an gi'hiaj si ga̱'hue gàhuì' Ma̱'an Cristo ni̱ gañanj tun, ni̱ huej huin si ga̱'hue gi̱ni̱kaj nimân nìko rayi'î' si-ga̱kïn' nej guiì. Ni̱ si gùyùmàn ruhuâ nej guiì ni'in ninj Ma̱'an ni̱ ga̱'hue gi̱nika nimân nìko rayi'î si-ga̱kïn' ninj. Ni̱ gidigân Ma̱'an dàj ganahuin sà' nimân ninj, ni̱ ginika nimân nìko rayi'î nej gakï̱n' gi'hiaj ninj nga nï̀n' gàchin gùyùmàn ruhuâ ninj ni'in ninj Ma̱'an.
45003026	Dadin' ûta nùkuaj ruhuâ Ma̱'an Jesús, ni̱ gidiganj dàj ga̱na̱huin ni̱ka̱ sa gi̱'hiaj nej guiì diû hia̱j, dadin' dàj rûn' hua ni̱ka̱ sa gi'hiaj Ma̱'an Ña'anj an ni̱ gini'în' si huin 'ngo̱ Ña'anj gi'hiaj sa ni̱ka̱a, ni̱ nga guyumân ruhuô' ni'în' Ma̱'an ni̱ nagi'hiaj ni̱kaj ñùn'.
45003027	Hiô' ni̱ dànè' gunâj sa ûta huin síi ruhuâ sô' rà'aj. Ganarë' man. Ni̱ ahuin ley gi'hiaj ganarë'ëj rà'aj. Ganarë' man guendâ gi'hiaj ninj sa sà'a nî'. Sê danj huin mánj, ganarë' man guendâ guyumân ruhuâ ninj ni'in ninj Ma̱'an Jesús.
45003028	Sa garânj da'nga' ruhuô' huin si, nagi'hiaj ni̱ka̱ Ma̱'an Ña'anj an nej guiì guendâ guyumân ruhuâ ninj ni'in ninj Ma̱'an Jesús, ni̱ sê guendâ dagahuin ninj sa taj si-ley Moisés ni̱ gananin ninj mánj.
45003029	Man 'ngo̱ rïn Da'anj nej judío huin Ma̱'an Ña'anj an na̱nj nî'. Sê huej huin Da'anj nej sí nàsìnùnj un nej rà' saj ûn'. Yàngà' hia ni̱ huej huin Da'anj nej sí nàsìnùnj un nej na̱nj ánj.
45003030	Dadin' 'ngo̱ rïn Ma̱'an Ña'anj an hua, ni̱ si gùyùmàn ruhuâ nej sô' giyi'ne' do̱j nnïnj arán raa̱ nneè nà'àj ni'in nej sô' Ma̱'an Jesús ni̱ ga̱'hue gi̱nika nimân nìko rayi'î nej sô', ni̱ huê danj na̱nj ga̱'hue ginika nimân nìko rayi'î nej sô' nitaj si giyi'ne' do̱j nnïnj arán raa̱ nneè nà'àj na̱nj ánj.
45003031	Hiô' ni̱ guendâ guyumân ruhuô' ni'în' Ma̱'an Jesús ni̱ gudurë' si-ley Moisés na̱nj nî'. Sê danj huin mánj, dànanj nagi'hiô' si ley ni̱ huin sa du̱'hue̱ doj na̱nj ánj.
45004001	Nùnj huin si giri' sachij Abraham rej nê', nga gane sô' ga̱ta̱j nê' hia̱j do̱j,
45004002	Dadin' si rayi'î nej sa sà' gi'hiaj sachij Abraham huin sa gi'hiaj ni̱ nitaj gakï̱n'ïn tá yichrá sij, hiô' ni̱ hua̱ ni̱ña̱n si ûta huin sij ga̱nïn ruhuâ sij, sani̱ sê riñan Ma̱'an Ña'anj an huin sa gi̱'hiaj sij dànanj mánj.
45004003	Dadin'. Dàj taj riñan ñanj si-nùguàn' Ma̱'an Ña'anj an rà'aj. “Sê guendâ guyumân ruhuâ sachij Abraham ni'in sô' Ma̱'an Ña'anj an, ni̱ gataj Ma̱'an Ña'anj an si ga̱huin sô' sí gi'hiaj sa ni̱ka̱a rà' saj ûn'.”
45004004	Sani̱ sí 'hiaj sun riñan 'ngo̱ yiru'huee, ni̱ sê si̱ ganahuin rà'a chre sô' san'anj an mánj, ganahuin rà'a sô' san'anj gahuin du'hue sô' na̱nj ánj;
45004005	Sani̱ guiì guyumân ruhuâ, si Ma̱'an Ña'anj an huin sa ga̱ta̱j si nitaj gakï̱n'ïn tá yichrá guiì gà' nanikàj ruhuâ rayi'î si-ga̱kïn' ni̱ gahuin ninj guiì ni̱ka̱a.
45004006	Ga'min David ni̱ gataj sô' si ga̱na̱huin nìhià' ruhuâ sí giri' nì'hiaj si gà' ganahuin sô' sí ni̱ka̱a, sani̱ sê guendâ rayi'î nej sa sà' gi'hiaj sô' dânj huin ni̱ gahuin sô' sí gi'hiaj sa ni̱ka̱a mánj,
45004007	gataj sô': Ga̱na̱huin nìhià' ruhuâ nej sí gà' ginikaj Ma̱'an Ña'anj an nimân nìko rayi'î si-ga̱kïn', dadin' gà' garán riñan nej si-ga̱kïn' nej sô'.
45004008	Ga̱na̱huin nìhià' ruhuâ sí ri̱ña̱n gà' ginikaj Ma̱'an Ña'anj an nimân nìko rayi'î si-ga̱kïn'.
45004009	Man 'ngo̱ rïn nej sí giyi'ne' do̱j nnïnj arán raa̱ nneè nà'àj giri' nì'hiaj ga̱na̱huin nìhià' ruhuâ na̱nj nî', si giri' nì'hiaj nej sí nun gìyì'nè' do̱j nnïnj arán raa̱ nneè nà'àj ga̱na̱huin nìhià' ruhuâ sà'. Dadin' gataj nê' si guendâ guyumân ruhuâ sachij Abraham ni̱ ganakaj guendâ Ma̱'an Ña'anj an ni̱ gahuin sô' sí gi'hiaj sa ni̱ka̱a riñanj.
45004010	Gà' giyi'ne' do̱j nnïnj arán raa̱ nneè nà'àj sachij Abraham nga ganakaj guendâ Ma̱'an Ña'anj an si huin sô' sí ni̱ka̱a na̱nj nî'. Sê danj huin mánj hua̱ na̱nj nun gìyì'nè' do̱j nnïnj arán raa̱ nneè nà'aj sij, ni̱ gataj Ma̱'an Ña'anj an si huin sij sí gi'hiaj sa ni̱ka̱a na̱nj ánj.
45004011	Ni̱ nda ne' rùkù ni̱ giyi'ne' do̱j nnïnj arán raa̱ nneè nà'àj sij, ni̱ dânj gahuin da'nga'a ginikaj sij ni̱ gahuin sij sí gi'hiaj sa ni̱ka̱a guendâ guyumân ruhuâ sij ni'in sij Ma̱'an Ña'anj an nga nï̀n' gàchin gìyì'nè' do̱j nnïnj arán raa̱ nneè nà'aj sij; da'nga ni̱ ga'hue ga̱huin sij rej daran' nej sí nun gìyì'nè' do̱j nnïnj arán raa̱ nneè nà'àj sani̱ guyumân ruhuâ nej sô', ni̱ guendâ guyumân ruhuâ nej sô' ni̱ ga'hue gahuin nej sô' sí gi'hiaj sa ni̱ka̱a na̱nj ánj;
45004012	ni̱ gahuin sij rej nej sí giyi'ne' do̱j raa̱ nneè nà'aj, ni̱ sê man 'ngo̱ rïn rej nej sô' giyi'ne' do̱j nnïnj arán raa̱ nneè nà'àj dânj gahuin sij mánj, dadin' ga̱'hue ga̱huin sij rej nej sô' guyumân ruhuâ dàj rûn' guyumân ruhuâ sij dadin' nga guyumân ruhuâ sij ni̱ hua̱ na̱nj ga̱chin gìyì'nè' do̱j nnïnj arán raa̱ nneè nà'àj sij na̱nj ánj.
45004013	Dadin' sê rayi'î si-ley Moisés huin ni̱ gataj Ma̱'an Ña'anj an si hua̱ 'ngo̱ sa gà'huij ra'a sachij Abraham ngà nej da'ní sô' mánj, gata si gi̱nikaj su̱n sô' riñan yumiguìi guendâ guyumân ruhuâ sô' ni̱ gahuin sô' sí gi'hiaj sa ni̱ka̱a.
45004014	Dadin' si man nej sí ni̱ka̱j ley huin nej sí giri' nì'hiaj ga̱huin da'ní Ma̱'an Ña'anj an, hiô' ni̱ nitaj nùnj gue̱nda̱ ni'ñanj si guyumân ruhuô' mánj, hiô' ni̱ girë' nuguan' gataj Ma̱'an Ña'anj an si hua̱ sa ri̱kij riñan nê' guyumân ruhuâ.
45004015	Dadin' gi'hiaj ley si gùyùmàn kastîgu riñan nej guiì nitaj si dagahuin; sani̱ ñan nitaj si hua̱ ley, ni̱ nitaj gakï̱n'ïn hua mánj.
45004016	Rayi'î dan ni̱, gà' si̱nï̱n guyumân ruhuâ sij, ni̱ ne' rùkù ni̱ guyumân sunuj u riñan sij, ni̱ gataj Ma̱'an Ña'anj an si hua̱ 'ngo̱ sa gà'huij riñan sij ni̱ nagi'hiaj yìtïn si-nùguàn'anj riñan nej da'ní sij; ni̱ sê man 'ngo̱ rïn riñan nej sô' ni̱ka̱j ley huin mánj, huê danj na̱nj giri' nì'hiaj nej sô' guyumân ruhuâ dàj rûn' guyumân ruhuâ sachij Abraham, dadin' huê sô' huin rej darûn'.
45004017	Dàj rûn' taj riñan ñanj: “Ni̱ gi'hiâ si ga̱huîn' rej ûta gà'ì nej país.” Nânj huin Ña'anj guyumân ruhuâ sachij Abraham, dadin' huê Ma̱'an gi'hiaj ga̱na̱'nï̱nj nej nîman, ni̱ ga'min rayi'î nej rasu̱un nitaj si hua̱, ni̱ gurugui' nej rasu̱n dânj gi̱'hia.
45004018	Nùnj huin si nitaj si ànà'huìj Sachij Abraham si ga̱ da'ní sô', sani̱ guyumân ruhuâ sô' nga gataj Ma̱'an Ña'anj an si ga̱ da'ní sô' ni̱ gana'huìj sô' si ga̱ da'ní sô', “rayi'î dânj ni̱ ga'hue ga̱huin sô' rej ûta gà'ì nej guiì”, dàj rûn' gà' gataj Ma̱'an Ña'anj an gu̱nïn sô': “Hiô' ni̱ ga̱ gà'ì nï̀n' ruhuâ da'ní'.”
45004019	Sani̱ nun gi̱ni̱na̱j ruhuâ sô' rayi'î sa guyumân ruhuâ sô', nùnj huin si gà' añûn sta'u ruhuâ sô', dadin' hua̱ sô' dàj rûn' hua 'ngo̱ sí gà' 'na̱' gàhuì' ni̱ huaj sô' da'nga 'ngo̱ si sientu hio'o, ni̱ huê danj na̱nj hua̱ a̱tïn si-dùkuà Sara.
45004020	Ni̱ nun ga̱nï̱n chì' ruhuâ sô' ni̱ nun ga̱nï̱n huà' ruhuâ sô', rayi'î nuguan' gataj Ma̱'an Ña'anj an si hua̱ sa gà'huij riñan sô', dadin' dànanj guyumân nìko doj ruhuâ sô' ni'in sô' Ma̱'an Ña'anj an, ni̱ ûta ga'min hue'ê sô' yi'î Ma̱'an Ña'anj an.
45004021	Ni̱ huê danj na̱nj guyumân yìtï̀nj ruhuâ sô' ni'in sô' Ma̱'an Ña'anj an si huin 'ngo̱ sa ûta nùkuaj hua dadin' ga̱'hue gu̱du̱si nuguan' gata gu̱nïn sô';
45004022	ni̱ guendâ guyumân ruhuâ sachij Abraham sa gataj Ma̱'an Ña'anj an ni̱ gahuin sô' sí gi'hiaj sa ni̱ka̱a riñan Ña'anj an.
45004023	Ni̱ nga ganakaj guendâ Ma̱'an Ña'anj an sa gi'hiaj sachij Abraham ni̱ sê man 'ngo̱ rayi'î sij a'min nuguan nnùn riñan ñanj si-nùguàn' Ma̱'an Ña'anj an mánj,
45004024	dadin' huê danj gachrûn nej sij rayi'î nê', dadin' guyumân ruhuô' ni'în' Ma̱'an Ña'anj gi'hiaj gana'nï̂nj Ma̱'an Jesús siganï̂nj nej nîman, ni̱ huê Ma̱'an huin si-Seño nê',
45004025	dadin' Ma̱'an Ña'anj an naga'hui' Ma̱'an Jesús guendâ ga̱huij rayi'î si-ga̱kïn' nê', ni̱ ganahuin nì'naj siganï̂nj nej nîman ni̱ ga̱'hue gi̱'hia si ga̱huin nê' guiì gi'hiaj sa ni̱ka̱a.
45005001	Guendâ guyumân ruhuô' ni̱ dagahuîn' sa garan' ruhuâ Ma̱'an Señor Jesús, ni̱ nitaj gakï̱n'ïn tá yichrô', ni̱ hua̱ dïn'ïnj ruhuô' gi'hiaj Ma̱'an;
45005002	dadin' Ma̱'an Cristo gi'hiaj ni̱ ga'hue ga̱'a̱nj nichì' riñan Ma̱'an Ña'anj an ni̱ guendâ guyumân ruhuô', ni̱ giri' nì'hio' ga̱na̱huin ro̱'ô' sunuj u ni̱ hua̱ yìtï̀nj ruhuô' ni'în' Ma̱'an, ni̱ ganahuin nìhià' ruhuô' dadin' ànà'huì' si ga̱na̱huin sò' dàj rûn' hua sà' Ma̱'an Ña'anj an.
45005003	Ni̱ sê man 'ngo̱ rïn rayi'î nânj ganahuin nìhià' ruhuô' mánj, hua̱ nìhià' ruhuô' rayi'î guendâ girûn' sañuun, dadin' ni'în' si nej sañuun ni̱ gurugûñu'un si ga̱na̱huin nùkuaj ruhuô';
45005004	ni̱ sa nùkuaj ruhuô', gi'hiaj ni̱ ga̱chi̱n' riñan sañuun, ni̱ nga gachîn' riñan sañuun, ni̱ ànà'huì' si gi̱'hiaj Ma̱'an Ña'anj an si ga̱na̱ni̱n';
45005005	ni̱ nga ana'huì' ni̱ nitaj si nà'àj ñun'; dadin' nga ganahuin ro̱'ô' Ma̱'an Espíritu Santo ni̱ gachra sa 'ì ruhuâ Ma̱'an Ña'anj an ruhuâ nimûn'.
45005006	Ni̱ nga nï̀n' gahuîn' sí gi'hiaj gakï̱n'ïn, ni̱ nun ni'în' nùnj huin si gi̱'hiô' ga̱'hue ga̱na̱ni̱n', ni̱ guyumân diû ni̱ gahui' Ma̱'an Cristo rayi'î nej sí gi'hiaj gakï̱n'ïn.
45005007	Yàngà' hia ni̱ nda nuhui' si sà' ni̱ ga̱'hue gàhuì' 'ngo̱ síi rayi'î 'ngo̱ sí gi'hiaj sa ni̱ka̱a; ni̱ ga̱'hue si hua̱ 'ngo̱ sí nitaj si yu'hui' gàhuì' rayi'î 'ngo̱ sí sà'aj.
45005008	Sani̱ gidigân Ma̱'an Ña'anj an si 'ì ruhuâj ni'in ñùn', dadin' nùnj si hua̱ nï̀n' huîn' sí gakï̱n'ïn, sani̱ gà' gahui' Ma̱'an Cristo rayi'î'.
45005009	Sani̱ dànanj nìko doj huin, dadin' nitaj gakï̱n'ïn tá yichrô' rayi'î guendâ gà' naru'hue Ma̱'an Jesús tun rayi'î nej si-ga̱kï̂n', huê danj ni̱ gananin' riñan kastîgu 'na̱' ne' ña̱an.
45005010	Dadin' si gahuîn' sí gunïn' ngà Ma̱'an Ña'anj an, ni̱ gana'min' ngà Ma̱'an Ña'anj an rayi'î guendâ gahui' Da'nin, ni̱ dànanj nìko doj huin nânj, dadin' si ga̱na̱'mi̱n' ngà Ma̱'an, ni̱ ga̱na̱ni̱n' rayi'î guendâ naru'huej Ma̱'an rayi'î'.
45005011	Ni̱ sê man 'ngo̱ rïn nânj huin mánj, dadin' hua̱ nìhià' ruhuô' ni'în' Ma̱'an Ña'anj an, rayi'î guendâ Ma̱'an Jesús huin sa gi'hiaj ni̱ ga̱'hue ga̱na̱'mi̱n' ngà Ma̱'an Ña'anj an na̱nj ánj.
45005012	Huê danj ni̱, dàj rûn' gatûj gakï̱n'ïn ruhuâ yumiguìi gi'hiaj 'ngo̱ síi, ni̱ huê gakï̱n' dânj gi'hiaj ni̱ gahui' daran' nej guiì, huê danj ni̱ giri' nì'hiaj daran' nej guiì gahui' ninj, rayi'î guendâ gi'hiaj daran' ninj gakï̱n'ïn.
45005013	Dadin' nga nï̀n' gàchin gùyùmàn ley, ni̱ gà' hua̱ gakï̱n'ïn ruhuâ yumiguìi; sani̱ ñan nitaj si hua̱ ley ni̱ nitaj si ga'min gakï̱n' Ma̱'an Ña'anj an riñan nej guiì rayi'î nej gakï̱n'ïn mánj.
45005014	Sani̱ àsìj diû gane sachij Adán ngà nda diû gane sachij Moisés ni̱ ginikaj su̱n sa gi'hiaj gàhuì' nej guiì, nùnj huin si nun gùtà' ninj sun gi̱'hiaj ninj dàj rûn' gi'hiaj Adán dadin' sô' ni̱ nun da̱gahuin sô' sa gataj Ma̱'an Ña'anj an gu̱nïn sô', dadin' sô' gahuin 'ngo̱ da'nga'a si hua̱ ni̱ña̱n si hua̱ 'ngo̱ sa ga̱'na̱'.
45005015	Sani̱ sa riki chre Ma̱'an Ña'anj an ni̱ si̱ ga'hue gaj dàj rûn' hua gakï̱n' gi'hiaj Adán mánj, dadin' rayi'î gakï̱n' gi'hiaj sô' ni̱ gahui' ûta gà'ì nej guiì, ni̱ rayi'î Ma̱'an Jesús ni̱ ûta gà'ì nej guiì ga̱na̱huin rà'a chre sunuj rikî Ma̱'an Ña'anj an.
45005016	Ni̱ gakï̱n' gi'hiaj 'ngo̱ síi ni̱ si̱ ga'hue gi'hiô' si gu̱ña̱n huin ngà sunuj rikî chre Ma̱'an Ña'anj an mánj; dadin' rayi'î 'ngo̱ gakï̱n'ïn ni̱ ga'na' kastîgu guendâ ga̱'a̱nj ni̱'hia̱ nej guiì, sani̱ rayi'î sunuj ga'na' chre gi'hiaj Ma̱'an Ña'anj an ni̱ ga̱na̱ni̱n ûta gà'ì nej guiì gakï̱n'ïn da'nga ni̱ si̱ gitá gakï̱n'ïn yichrá ninj gà' mánj.
45005017	Dadin' si man rayi'î 'ngo̱ rïn sí gakï̱n'ïn ni̱ ginikaj su̱n gakï̱n'ïn riñan gà'ì nej guiì, huê danj na̱nj ûta nìko gi̱nikaj su̱n nej guiì ganahuin rà'a chre sunuj u gi̱'hiaj Ma̱'an Jesucristo, ni̱ gi̱'hia si ga̱na̱huin rà'a nej sô' nìko sunuj u ni̱ ganahuin rà'a nej sô' nìko suun guendâ gi̱'hiaj nej sô' sa ni̱ka̱a.
45005018	Huê danj ni̱, 'ngo̱ rïn Adán gi'hiaj gakï̱n'ïn sani̱ giri' nì'hiaj daran' nej guiì ga̱'a̱nj ni̱'hia̱ ninj, ni̱ sa ni̱ka̱ dagahuin Ma̱'an Jesús gi'hiaj ni̱ giri' nì'hiaj daran' nej guiì ni̱ si gitá gakï̱n'ïn yichrá ninj ni̱ ga̱na̱huin nì'nà' ninj.
45005019	Dadin' dàj rûn' nun ga̱'hue da̱gahuin 'ngo̱ síi riñan Ma̱'an Ña'anj an ni̱ huê danj na̱nj nun ga̱'hue da̱gahuin a'ngô nej síi ni̱ gi'hiaj nej sô' gakï̱n'ïn, huê danj ni̱ guendâ dagahuin Ma̱'an Jesús riñan Ma̱'an Ña'anj an, ni̱ ûta gà'ì nej síi gi'hiaj sa nìkàa.
45005020	Sani̱ nga guyumân ley ni̱ dànanj gahuin nìko gakï̱n'ïn; sani̱ nga gahuin nìko gakï̱n'ïn, ni̱ huê danj na̱nj gahuin nìko sunuj rikî Ma̱'an Ña'anj an;
45005021	hiô' ni̱ dàj rûn' gahui' nej guiì nga ginikaj su̱n gakï̱n'ïn riñan ninj, huê danj na̱nj ga̱'hue gi̱nikaj su̱n sunuj u riñan ninj guendâ gi̱'hiaj ninj sa ni̱ka̱a ni̱ ga̱'hue ga̱na̱huin nì'nà' ninj ni̱ ga̱ne nìgànj ninj.
45006001	Nùnj huin si ga̱to̱' rà'aj. Du̱gu'nïn' gi̱'hiô' doj gakï̱n'ïn da'nga ni̱ ga'hue ga̱huin nìko doj sunuj u riñun' nî'.
45006002	Si̱ ga'hue gi'hiô' doj gakï̱n'ïn mánj. Dadin' si gà' gahuî' riñan gakï̱n'ïn. Ni̱ hua̱ na̱nj gi̱'hiô' doj gakï̱n'ïn nga na̱nj nî'.
45006003	Nun ni'in nej suj si daran' nê' gà' gata' nne ngà siyu̱gui Ma̱'an Cristo Jesús, ni̱ gà' gahuî' ngà Ma̱'an nga gà' gata' nne' rà' saj ûn'.
45006004	Dadin' gà' gahuî' ni̱ gachin' nùguàn'àn nej sij ñûn' ngà Ma̱'an Jesús nga gata' nne', ni̱ dàj rûn' gana'nï̂nj Ma̱'an Jesús siganï̂nj nej nîman ni̱ ûta hue'ê ganahuin sà'aj ni̱ huaj dàj rûn' hua Ma̱'an Re huaj, ni̱ huê danj na̱nj ga̱na̱huin nì'nò' ni̱ gache' ni̱ gi'hiô' sa garan' ruhuâ Ma̱'an.
45006005	Dadin' dàj rûn' gachin' nej sij Ma̱'an Jesús huê danj gachin' nej sij nê', ni̱ huê dàj rûn' gana'nï̂nj Ma̱'an Jesús siganï̂nj nej nimân ni̱ huê danj ga̱na̱huin nì'nà' nê';
45006006	ni'în' si nej gakï̱n' ga riñun' ni̱ gà' giniko̱j riñan rugutsìi ngà Ma̱'an Jesús, huê danj ni̱ gudurë' Ma̱'an Ña'anj an nneè kú gakï̱n' dânj, da'nga ni̱ si dagahuîn' doj riñan gakï̱n'ïn gà' mánj.
45006007	Dadin' 'ngo̱ guiì gà' gahui', ni̱ si̱ ga'hue gi̱'hiaj ninj gakï̱n'ïn gà' mánj.
45006008	Ni̱ si gahuî' ngà Ma̱'an Cristo, ni̱ huê danj na̱nj guyumân ruhuô' si ga̱ne nìgùn' ngà Ma̱'an;
45006009	gà' ni'în' si gà' gana'nï̂nj Ma̱'an Cristo siganï̂nj nej nîman, ni̱ si̱ ga'hue gàhuij gà' mánj, nitaj àmàn huaj gi̱nikaj su̱n sa gi'hiaj gàhuì' nej guiì riñan ninj gà' mánj.
45006010	Dadin' nga gahui' Ma̱'an Cristo, ni̱ 'ngo̱ rïn gahuij riñan nej gakï̱n'ïn; sani̱ nga ga̱na̱huin nì'naj, ni̱ nne nì'naj ni̱ unânj gi̱'tsi riñan Ma̱'an Ña'anj an na̱nj ánj.
45006011	Huê danj na̱nj nej suj ni̱ gà' ni'in nej suj si gà' gahui' nej suj ngà gakï̱n'ïn, sani̱ hua̱ nì'nà' nej suj guendâ gi̱'hiaj su̱n nej suj si-su̱n Ma̱'an Ña'anj an gi'hiaj Ma̱'an Cristo Jesús, huin Ma̱'an Señor ni̱ka̱j su̱n riñan nê'.
45006012	Huê danj ni̱ si̱ ga'nï̂nj nej suj si gi̱nikaj ñu'unj gakï̱n'ïn riñan nneè kú nej suj gà' mánj, ni̱ nga huin ruhuâ nneè kú nej suj gi̱'hia gakï̱n'ïn ni̱ si̱ dagahuin nej suj riñanj mánj.
45006013	Ni̱ si̱ ga'hue ga̱ra̱n sun nej suj nneè kú nej suj riñan gakï̱n'ïn ni̱ si̱ ga'hue ga̱huin 'ngo̱ rasu̱n gi̱'hiaj gakï̱n'ïn gà' mánj, nàgà'huì' nej suj ma̱'an nej suj riñan Ma̱'an Ña'anj an dadin' gà' ganahuin nì'nà' nej suj siganï̂nj nej nîman, ni̱ nàgàhuì' nej suj nneè kú nej suj riñan Ma̱'an Ña'anj an ni̱ ga̱huin nej suj 'ngo̱ sa gi̱'hiaj sa ni̱ka̱a riñan Ma̱'an Ña'anj an.
45006014	Huê danj ni̱ si̱ ginikaj su̱n gakï̱n'ïn riñan nej suj gà' mánj; dadin' nitaj si 'nï̱nj nej suj riki si-ley Moisés gà' mánj, dadin' 'nï̱nj nej suj riki sunuj rikî Ma̱'an Jesús.
45006015	Hiô' rà'aj, ni̱ ga̱'hue gi̱'hio gakï̱n'ïn dadin' nitaj si 'nï̱n' riki si-ley Moisés dadin' 'nï̱n' riki si-su̱nu̱j Ma̱'an Ña'anj an nga na̱nj nî'. Nitaj àmàn huaj ga̱'hue gi̱'hiô' danj mánj.
45006016	Nun ni'in nej suj si nga 'nïnj nej suj gi'hiaj sun nej suj riñan 'ngo̱ yiru'huee, ni̱ dagahuin nej suj riñan sô' rà' saj ûn', ga̱'hue si dagahuin nej suj riñan gakï̱n'ïn guendâ gàhuì' nej suj, nej si dagahuin nej suj riñan Ma̱'an Ña'anj an guendâ ga̱huin nej suj sí gi'hiaj sa ni̱ka̱a.
45006017	Sani̱ guruhuâ Ma̱'an Ña'anj an, dadin' nùnj huin si gi'nïnj nej suj gi'hiaj sun nej suj riñan gakï̱n'ïn, sani̱ hia̱j ni̱ dagahuin nej suj ngà daran' nimân nej suj nej nuguan' gidigân nej ñûnj riñan nej suj;
45006018	ni̱ nga gà' gananin nej suj riñan gakï̱n'ïn, hia̱j ni̱ ganahuin nej suj musû gi'hiaj sa ni̱ka̱a na̱nj ánj.
45006019	A'mînj dàj ga̱'hue ga̱ra̱n da'nga ruhuâ nej suj, dadin' ûta 'ì garânj da'nga' ruhuâ nej suj; ni̱ dàj rûn' gi'hiaj nej suj nga garânj sun nej suj nneè kú nej suj riñan gakï̱n'ïn ni̱ dagahuin nej suj riñan sa kï̱j ï ngà riñan sa yì'ìi, hia̱j ni̱ si̱ gi'hiaj nej suj gakï̱n'ïn ngà nneè kú nej suj gà' mánj, ni̱ ga̱ra̱n sun nej suj nneè kú nej suj riñan Ma̱'an Ña'anj an ni̱ gi̱'hiaj nej suj sa ni̱ka̱a ni̱ na̱gi̱'hiaj gè nej suj ma̱'an nej suj.
45006020	Dadin' nga dagahuin nej suj riñan gakï̱n'ïn, ni̱ hua̱ nî'nï̱nj riñan nej suj ni̱ nitaj si nahuij ruhuâ nej suj gi̱'hiaj nej suj sa ni̱ka̱a mánj.
45006021	Sani̱ nùnj huin si gi'hiaj ga̱nan nej suj nga gi'hiaj nej suj gakï̱n'ïn, ni̱ giri' nej suj sinà'àj a rà'aj. Dadin' nga gi'hiaj nej suj gakï̱n'ïn ni̱ gahui' nej suj riñan Ma̱'an Ña'anj an na̱nj ánj.
45006022	Sani̱ hia̱j ni̱ nitaj si dagahuin nej suj riñan gakï̱n'ïn ni̱ gahuin nej suj si-musû Ma̱'an Ña'anj an, ni̱ gurugui' si ganahuin nej suj guiì gi'hiaj sa gèe, ni̱ gunùkuaj nej suj ganari' nej suj ñan ga̱ne nìgànj nej suj.
45006023	Dadin' sa ga̱huin du'hue nej guiì rayi'î si-ga̱kïn' ninj huin si gàhuì' ninj ni̱ ga̱huin anêj ninj riñan Ma̱'an Ña'anj an, sani̱ sunuj rikî Ma̱'an Ña'anj an huin si gìrì' nì'hiaj nej guiì guyumân ruhuâ ni'in Ma̱'an Señor Jesús ni̱ ga̱ne nìgànj ninj ngà Ma̱'an Ña'anj an na̱nj ánj.
45007001	Di̱nï̂nj, a'mînj ngà nej suj ni'in si-ley Ma̱'an Ña'anj an, sê ni̱ka̱j su̱n ley riñan 'ngo̱ síi ngà nï̀n' hua nì'nà' sô' rà' saj ûn'.
45007002	Dadin' siyànà garan rà'a ngà nika ni̱ hua̱ ni̱ña̱n si ga̱ne ngà nikaj nga nï̀n' hua nì'nà' sô' dadin' hua̱ nï̀n' nikaj su̱n ley garan rà'a nguèj sij riñan nguèj sij; sani̱ nga gahui' sí gahuin nika siyànà dânj, ni̱ giyi'nêj ley garan rà'a nguèj ni̱ka̱ sij.
45007003	Huê danj ni̱, si nï̀n' hua nì'nà' sí huin nika siyànà dânj ni̱ ganaka a'ngô' síi, ni̱ ginin riñan gakï̱n' ni̱ka̱j nika dugui'; sani̱ si gahui' sí gahuin nika siyànà dânj, ni̱ giyî'nïnj riñanj ngà ley garan rà'a, hiô' ni̱ asà' garan rà'a ngà a'ngô síi, ni̱ nitaj si ginin riñan gakï̱n' ni̱ka̱j nika dugui' gà' mánj.
45007004	Huê danj na̱nj nej suj, di̱nï̂nj ma̱'an, ni̱ gà' gahui' nej suj ngà si-ley Moisés rayi'î nneè kú Ma̱'an Jesús, da'nga ni̱ dagahuin nej suj riñan Ma̱'an Jesús, Ma̱'an sa gana'nï̂nj siganï̂nj nej nîman, da'nga ni̱ ga'hue gi̱'hiaj nej suj sa sà'aj riñan Ma̱'an Ña'anj an.
45007005	Dadin' nga nï̀n' ga̱chin ga̱'nga̱ nàkà ñûn', ni̱ ley gi'hiaj si ganahuin nì'nà' ñun nneè ku' riñan gakï̱n'ïn huê dan ni̱ gahui' nimûn' riñan Ma̱'an Ña'anj an rayi'î gakï̱n'ïn.
45007006	Sani̱ rayi'î guendâ ga'nga nàkà ñûn' ni̱ nitaj si 'nï̱n' riki si guesâ ley, dadin' gà' gahuî' riñan sa ginikaj ñu'unj riñun', huê danj ni̱ dagahuîn' riñan chrej nàkà gidigân Ma̱'an Espíritu Santo, ni̱ si̱ dagahuîn' riñan chrej nâ gidigân ley gà' mánj.
45007007	Nùnj huin si ga̱to̱' rà'aj. Hiô' ni̱ ley huin gakï̱n'ïn nga na̱nj nî'. Sani̱ nun gi̱ni'ín ahuin sa huin gakï̱n'ïn si nuhui' ley gidigân riñânj; dadin' huê danj na̱nj nun ni'ín si gakï̱n'ïn huin guendâ huin ruhuâj si ga̱ doj nej rasu̱un du̱'hue̱e riñânj, si nuhui' si gataj ley si huin gakï̱n'ïn: “Si̱ gahuin' ruhuâ' ga̱ doj riñan' nej rasu̱n hua̱ riñan nej guiì mánj.”
45007008	Sani̱ gakï̱n'ïn, ni̱ ni'in si gà' giyi'nïn' suun riñânj sisi̱ si̱ ga'hue gi̱'hia gakï̱n'ïn, ni̱ gi'hia si ga̱nï̱n ruhuâj ni'ín doj sa gà' hua rinânj; dadin' nga nitaj ley hua ni̱ nitaj si hua̱ nì'nà' gakï̱n'ïn mánj.
45007009	Nga nun gi̱ni̱'ín ley; hiô' ni̱ nitaj si giriñun ruhuâj si hua̱ gakï̱n'ïn, sani̱ nga gini'ín ley ni̱ ga'nïnj suun riñânj, huê danj ni̱ ganahuin nì'nà' gakï̱n'ïn riñânj.
45007010	Hiô' ni̱ gahuí, huê danj ni̱ gini'ín si ley gi̱'hiaj ga̱na̱huin nì'nàj, ni̱ huej gi̱'hiaj gàhuìj na̱nj ánj;
45007011	dadin' gakï̱n'ïn, ni̱ garânj sunj ley guendâ gi̱di̱gañu'un ñùnj ni̱ gi'hia si dagahuín riñan gakï̱n'ïn, ni̱ rayi'î guendâ gi'hia gakï̱n'ïn ni̱ gahuí.
45007012	Huê danj ni̱ yàngà' hia ni̱ sa gèe huin si-ley Ma̱'an Ña'anj an, huê danj na̱nj sa gèe huin sun giyi'nïn' gi'hiaj Ma̱'an Ña'anj an, ni̱ ni̱ka̱ hua sa gi'hiaj Ma̱'an ni̱ sà' hua̱ sa gi'hiaj Ma̱'an.
45007013	Hiô' ni̱ sa sà' dânj, guyumân ni̱ huej gi'hiaj gahuí nga na̱nj nî'. Sej gi'hiaj mánj; sa gi'hiaj gahuí huin gakï̱n'ïn, guendâ gi̱ni̱'ín dàj nìko nùkuaj gakï̱n'ïn, ni̱ garânj sunj sa sà' dânj, ni̱ rayi'î sun giyi'nïn dânj ni̱ ûta gahuin nùkuaj gakï̱n'ïn ni̱ gini'ín si ganinï̀n' nï̀n' ruhuâ hua gakï̱n'ïn.
45007014	Dadin' ni'ín si ley ni̱ huin si-nànè Ma̱'an Ña'anj an; sani̱ ñùnj ni̱ huín sí nitaj si nùkuaj, ni̱ gi'nï̂n dagahuín riñan gakï̱n'ïn.
45007015	Dadin' nitaj si garânj da'nga' ruhuâj rayi'î nej sa gi'hiâ; dadin' ganï̂n ruhuâj gi̱'hia sa sà'aj, sani̱ gi'hia sa a'nan' nun ga̱ran' ruhuâj gi̱'hia.
45007016	Ni̱ si nej sa nun ga̱ra̱n' ruhuâj gi̱'hiâ ni̱ huê nej dânj gi'hiâ, ni̱ garânj yinaj si sa sà' hia huin si-ley Ma̱'an Ña'anj an.
45007017	Hiô' ni̱ sê ñùnj huin sa gi'hiaj nej gakï̱n' dânj mánj, nej gakï̱n' màn ruhuâ nimânj huin sa gi'hiaj.
45007018	Ni̱ ni'ín si nitaj si màn, sa hua̱ sà'aj ruhuâ nimânj; dadin' ganï̂n ruhuâj gi̱'hia sa sà'aj, sani̱ nitaj si gi'hiâ sa sà' ganï̂n ruhuâj.
45007019	Dadin' nitaj si gi'hiâ nej sa sà' garan' ruhuâj gi̱'hia, dadin' nej sa a'nan' nun ga̱ran' ruhuâj gi̱'hia, sa a'nan' dânj huin sa gi'hiâ.
45007020	Ni̱ si gi'hiâ nej sa nun ga̱ran' ruhuâj, hiô' ni̱ sê ñùnj huin sa gi'hiaj mánj, nej gakï̱n' màn ruhuâ nimânj huin sa gi'hiaj.
45007021	Huê danj ni̱ garan' ruhuâj gi̱'hia sa sà'aj, sani̱ ganari'í ley gidigân: Si ruhuâ nimânj mân gakï̱n'ïn.
45007022	Dadin' nanè nimânj, ni̱ garan' ruhuâ si di̱gi'ñunj si-nùguàn' Ma̱'an Ña'anj an;
45007023	sani̱ ni'ín si hua̱ a'ngô ley ni̱ka̱j su̱n riñan nneè kû, dadin' nun ga̱ra̱n yinaj sa taj ley ga'min da'ngá, huê danj ni̱ dagahuín riñan si-ley gakï̱n' garan' ruhuâ nneè kû.
45007024	Ûta nikí si ra'án. Ahuin si gi̱'hiaj ni̱ gànànìnj riñan gakï̱n' ni̱ka̱j ñu'unj riñan nneè kû, dadin' gàhuìj gi̱'hia rà'aj.
45007025	Sani̱ ga'huí si guruhuâ Ma̱'an Ña'anj an, dadin' Ma̱'an Señor Jesucristo gi'hiaj gananînj riñan gakï̱n'ïn. Huê danj ni̱ garânj da'nga' ruhuâj si da'huí da̱gahuín si-ley Ma̱'an Ña'anj an, sani̱ ñan gininaj ruhuâj ni̱ dagahuín riñan gakï̱n'ïn na̱nj ánj.
45008001	Nej guiì gà' guyumân ruhuâ ni'in Ma̱'an Cristo ni̱ si nitaj si dagahuin ninj riñan gakï̱n' garan' ruhuâ nneè kú ninj huê danj ni̱ si̱ ga kastîgu riñan ninj mánj, dadin' dagahuin ninj dàj rûn' garan' ruhuâ Ma̱'an Espíritu Santo.
45008002	Dadin' si-ley Ma̱'an Espíritu Santo gi'hiaj ga̱na̱huin nì'nàj ni̱ gi'hia gananinj riñan si-ley gakï̱n' gi̱'hiaj gàhuìj.
45008003	Dadin' sa nun ga̱'hue gi̱'hiaj ley ni̱ ga'hue gi'hiaj Ma̱'an Ña̱'anj an, dadin' síi ni̱ gahuin sô' 'ngo̱ sí nitaj guesâ, huê danj ni̱ ga'nḯn Ma̱'an Ña'anj an ga'na' Da'nin Jesús ni̱ gahuin dàj rûn huin sí gakï̱n'ïn ni̱ gahuij rayi'î gakï̱n'ïn, ni̱ gi'hiaj ga̱nanj riñan gakï̱n'ïn.
45008004	Ni̱ sa ni̱ka̱ gidigân ley ni̱ ga'hue dagahuîn' sa taj ley, dadin' nitaj si achê' ni̱ nitaj si gi'hiô' dàj rûn' garan' ruhuâ nneè ku', dadin' gi'hiô' dàj rûn' garan' ruhuâ Ma̱'an Espíritu Santo.
45008005	Dadin' nej guiì nun ga̱'nga̱ nàkà ñûn ni̱ gi'hiaj ninj sa ganï̂n ruhuâ nneè kú ninj; sani̱ nej guiì ga'nga nàkà gi'hiaj Ma̱'an Espíritu Santo, ni̱ ganï̂n ruhuâ ninj gi̱'hiaj ninj sa garan' ruhuâ Ma̱'an Espíritu Santo.
45008006	Dadin' si gi̱'hiô' nej sa garan' ruhuâ nneè ku' ni̱ gàhuì' nimûn', sani̱ si gi̱'hiô' nej sa garan' ruhuâ Ma̱'an Espíritu Santo ni̱ gà nì'nà' nimûn' ni̱ ga̱ dïn'ïnj ruhuô'.
45008007	Dadin' si gi'hiô' daran' nej sa garan' ruhuâ nneè ku' ni̱ unïn' ngà Ma̱'an Ña'anj an; dadin' na'huej ruhuô' ni̱ nitaj si dagahuîn' sun giyi'nïn' riñun' gi'hiaj Ma̱'an Ña'anj an mánj;
45008008	ni̱ nej guiì dagahuin nej sa garan' ruhuâ nneè kú ni̱ nitaj si dagahuin ninj nej sa garan' ruhuâ Ma̱'an Ña'anj an mánj.
45008009	Sani̱ nej suj ni̱ nitaj si gi'hiaj nej suj sa garan' ruhuâ nneè kú nej suj, dadin' gi'hiaj nej suj nej sa garan' ruhuâ Ma̱'an Espíritu Santo, si yàngà' hia nne Ma̱'an Espíritu Santo ruhuâ nimân nej suj. Ni̱ si hua̱ 'ngo̱ nej suj ni̱ nitaj si nne si-Espíritu Ma̱'an Cristo ruhuâ nimân nej suj, ni̱ sê da'ní Ma̱'an huin nej suj mánj.
45008010	Ni̱ si nne Ma̱'an Cristo ruhuâ nimân nej suj, ni̱ hua̱ nì'nà' nanè nimân nej suj ni̱ nùnj huin si gà' gahui' nneè kú nej suj gi'hiaj gakï̱n'ïn, sani̱ hua̱ nì'nà' nanè nimân nej suj rayi'î guendâ gi'hiaj nej suj sa nìkàa.
45008011	Ni̱ si nne si-Espíritu Ma̱'an sa gi'hiaj gana'nï̂nj Ma̱'an Jesús siganï̂nj nej nîman ruhuâ nimân nej suj, ni̱ huê Ma̱'an sa ganachi nikaj Ma̱'an Cristo siganï̂nj nej nîman ni̱ huê Ma̱'an gi̱'hiaj gànà'nï̀nj nneè kú nej suj sa gà' gahui' dânj si gà' nne Ma̱'an Espíritu Santo ruhuâ nimân nej suj.
45008012	Huê danj na̱nj di̱nï̂nj, ni̱ sê man riñan nneè kû' da'huî' mánj, si hua̱ na̱nj gi̱'hiô' sa garan' ruhuâ nneè ku' mánj;
45008013	dadin' si dagahuin nej suj sa garan' ruhuâ nneè kú nej suj, ni̱ gàhuì' nej suj; ni̱ si dagahuin nej suj nej sa garan' ruhuâ Ma̱'an Espíritu Santo hiô' ni̱ gi'hiaj nej suj si gàhuì' nej gakï̱n' garan' ruhuâ nneè kú nej suj, hiô' ni̱ ganahuin nì'nà' nej suj.
45008014	Dadin' daran' nej guiì ri̱ña̱n gi̱di̱gân si-Espíritu Ma̱'an Ña'anj an, huê nej guiì nânj huin da'ní Ma̱'an Ña'anj an.
45008015	Dadin' nun ga̱na̱huin rà'a nej suj nanè kï̱j hua ni̱ka̱j ñu'unj yumiguìi si gi'nïnj nej suj gi̱'hiaj sun chre nej suj riñan gakï̱n'ïn si gu̱yu'hui' nej suj mánj, dadin' gà' ganahuin rà'a nej suj Ma̱'an Espíritu ni̱ nagi'hiaj da̱'nin nej suj, hia̱j ni̱ ga̱'hue ga̱'mi̱n nùkuaj nej suj: “Tâ lij, Tâ.”
45008016	Huê gè Ma̱'an Espíritu Santo ganata' gunïn nanè nimûn', si huîn' da'ní Ma̱'an Ña'anj an.
45008017	Ni̱ guendâ huîn' da'ní Ma̱'an Ña'anj an, ni̱ hua̱ nani̱'hiô' ga̱na̱huin ro̱'ô', ni̱ hua̱ nani̱'hiô' si ga̱na̱huin ra'a Ma̱'an Ña'anj an ñu̱n' ni̱ nej sa ganahuin ra'a Ma̱'an Cristo ni̱ ga̱'hue ga̱na̱huin ro̱'ô', si gi̱ran' sa̱ñu̱n' dàj rûn' giran' sa̱ñu̱n Ma̱'an Cristo, ni̱ gu̱ña̱n chre ga̱'hue ga̱na̱huin hue'ê' ngà Ma̱'an Cristo.
45008018	Yàngà' hia ni̱ gà' ni'ín si nej sañun rûn' hia̱j ni̱ do̱j nï̀n' gaj dadin' ûta hue'ê ga̱ riñun' ngà ga̱nê' ñan nne Ma̱'an Cristo.
45008019	Dadin' ûta huin ruhuâ yumiguì nânj gi̱ni̱'in gui gimàn nej da'ní Ma̱'an Ña'anj an riñanj.
45008020	Dadin' yumiguì gi'hiaj Ma̱'an Ña'anj an ni̱ dagahuin riñan sa nitaj si ni'ñanj huaa, sani̱ sê si̱ ga̱ra̱n' ruhuâj da̱gahuin riñan sa nitaj si ni'ñanj hua dânj mánj, sani̱ dagahuin gi'hiaj Ma̱'an Ña'anj an sani̱ hua̱ diû ni̱ gi̱yi̱'nï̱n riñanj;
45008021	dadin' ga̱na̱ni̱n yumiguì nânj ni̱ si̱ ganahui ni̱ huê danj na̱nj si̱ ga sañuun riñan nej guiì gimàn riñanj gà' mánj, dadin' ga̱na̱huin sà' daran' nej da'ní Ma̱'an Ña'anj an.
45008022	Dadin' ni'în' si da' hua̱ gè yumiguìi ni̱ ûta ran' sa̱ñunj, ni̱ dàj rûn' ran' sa̱ñu̱n 'ngo̱ siyànàa nga ga̱'nga̱ da'nin ne'ej huê danj giran' sa̱ñu̱n yumiguìi nda gui hia̱j;
45008023	ni̱ sê man 'ngo̱ rïn yumiguìi ran' sa̱ñu̱n, dadin' huê danj na̱nj ran' sa̱ñu̱n', ni̱ gà' si̱nï̱n rikî Ma̱'an Ña'anj an riñun' Ma̱'an Espíritu Santo, ni̱ huê danj na̱nj ûta huin ruhuô', ni̱ man si ànà'huì' si na̱gi̱'hiaj dà'nìnj Ma̱'an Ña'anj an ñùn', ni̱ gi̱'hia si ga̱na̱ni̱n nneè kû'.
45008024	Dadin' guendâ gana'huì' Ma̱'an Ña'anj an ni̱ gananin'; sani̱ si gà' gini'în' sa gànà'huì dânj, ni̱ nitaj si ni'ñanj si huaj gànà'huìj doj gà' mánj;
45008025	Sani̱ si sa ànàhuì' ni̱ hua̱ nun gi̱ni̱'in' riñanj, ni̱ gà nùkuaj ruhuô' nda gi̱ni̱'in' riñanj.
45008026	Ni̱ huê danj gi'hiaj Ma̱'an Espíritu ni̱ guruguñu'un nga gininaj ruhuô'; dadin' nun ni'în', ahuin sa garan' ruhuâ Ma̱'an Ña'anj an gàchìn' riñanj, ni̱ Ma̱'an Espíritu ûta àko gachín nì'hia riñan Ma̱'an Ña'anj an rayi'î' ngà nej nuguan' nitaj si huaj ga̱ra̱n da'nga' ruhuô'.
45008027	Sani̱ Ma̱'an Ña'anj an huin sa nadigi'ñûn dàj hua ruhuâ nimûn', ni̱ ni'in ahuin sa garan' ruhuâ Ma̱'an Espíritu, ni̱ Espíritu huin sa ni'in nej sa garan' ruhuâ Ma̱'an Ña'anj an ni̱ gachín nì'hia rayi'î nej guiì huin da'ní Ma̱'an Ña'anj an.
45008028	Ni̱ ni'in nej ñûnj si gi'hiaj yu̱gui Ma̱'an Ña'anj an nej rasu̱un, ni̱ gurugûñu'un rukû daran' nej guiì 'ì ruhuâ ni'in Ma̱'an, ni̱ gakḯn Ma̱'an ga'na' ninj dadin' gà' hua yu̱gui 'ngo̱ suun gà'huij riñan ninj.
45008029	Dadin' Ma̱'an Ña'anj an ni̱ gà' gini'in si̱nïnj dàj hua nej guiì, ni̱ huê nej guiì dânj ganaguij da'nga ni̱ ga̱ ninj dàj rûn' hua Da'nin, ni̱ Da'nin huin sa yàhuà'a siganï̂nj ûta gà'ì nej dinï̂nt.
45008030	Nej guiì ganagui Ma̱'an Ña'anj an, ni̱ huê nej guiì dânj huin sa gakïn; ni̱ nagi'hiaj sà'aj ninj, ni̱ nej guiì nagi'hiaj sà'aj, ni̱ gi'hia si ga̱ne ninj ñan nne nej guiì ni̱ka̱j su̱n riñanj.
45008031	Nùnj huin si ga̱to̱', rayi'î nej nânj rà'aj. Ni̱ si Ma̱'an Ña'anj an huin ngà nê', ni̱ ahuin guiì ga̱ta̱ rùhuà ni'in ñùn' rà'aj.
45008032	Ga ruhuâ Ma̱'an Ña'anj an ni̱ rikij Da'nin gahui', rayi'î si-ga̱kïn' daran' nê', ni̱ si̱ ga'hue gi̱ri̱kij nej sa hua̱ riñan Da'nin dânj ga̱ riñan nê' rà' saj ûn'.
45008033	Ahuin guiì ga̱'hue ga̱ra̱n ruhuâ rayi'î nej guiì gà' ganagui Ma̱'an Ña'anj an rà'aj. Dadin' Ma̱'an Ña'anj an huin sa nagi'hiaj ni̱ka̱ nej guiì guyumân ruhuâ ni'in Ma̱'an ni̱ rayi'î dan ni̱ nitaj gakï̱n'ïn tá yichrá ninj mánj.
45008034	Ahuin guiì ga̱'hue gataj si hua nï̀n' tá gakï̱n'ïn yichrô' rà'aj. Dadin' gà' gahui' Ma̱'an Cristo; sani̱ huê danj na̱nj, gà' gana'nïn siganï̂nj nej nîman, ni̱ gà' nne ra'a nê' huà' Ma̱'an Ña'anj an, ni̱ nne gachín nì'hia rayi'î nê'.
45008035	Ahuin si ga̱'hue gi'hiaj anêj ñùn' riñan sa 'ì ruhuâ Ma̱'an Cristo rà'aj. Ga̱'hue gi̱'hiaj anêj sañuun ñùn' nî', ga̱'hue gi̱'hiaj anêj sa ûta chì' huaa ñùn' nî', ga̱'hue gi̱'hiaj anêj guendâ ga̱ta̱ rà'a nej guiì ñùn' nî', ga̱'hue gi̱'hiaj anêj yi'naa ñùn' nî', ga̱'hue gi̱'hiaj anêj guendâ ga̱chin atsìj i gi̱nun' nî', ga̱'hue gi̱'hiaj anêj sa hua̱ ha̱i̱i ñùn' nî', ga̱'hue gi̱'hiaj anêj yîti ñùn' nî'.
45008036	Dàj rûn' taj riñan ñanj: Ni̱ rayi'î Ma̱'an rè' ni̱ gahui' nej ñûnj daran' diû; ni̱ dàj rûn' gahia nej sij nej matsïj dagahui' nej sij huê danj gi'hiaj nej sij ngà nej ñûnj.
45008037	Sani̱ nùnj huin si giran' sa̱ñu̱n nej ñûnj, sani̱ gi'hiaj ga̱nan nej ñûnj dadin' 'ì ruhuâ Ma̱'an Cristo ni'in nej ñûnj.
45008038	Rayi'î dan ni̱ yìtï̀nj hua ruhuâj ni̱ nùnj huin si gàhuìj, ni̱ nùnj huin si ga̱ne nì'nàj, ni̱ gà' si gi'hiaj anêj nej ángel ñùnj, ni̱ gà' sí huin ña̱an ni̱ gà' sí nùkuaj, ni̱ gà' sa hua̱ hia̱j ni̱ gà' sa ga̱na̱'a̱,
45008039	ni̱ sa màn yàtà'a, ni̱ gà' sa màn riki hio'óo, ni̱ gà' si 'ngo̱ nej sa gi'hiaj rà'a Ma̱'an Ña'anj an ni̱ si̱ ga'hue gi̱'hiaj ane ñùn' dadin' 'ì ruhuâ Ma̱'an Ña'anj an ni'in ñùn', dadin' huîn' ngà Ma̱'an Cristo Jesús Ma̱'an Señor ni̱ka̱j su̱n riñun' na̱nj ánj.
45009001	Yàngà' hia huin sa gatâ rayi'î Ma̱'an Cristo Jesús, ni̱ sê si̱ gidigañu'ûn mánj, yàngà' hia ganata' da'nga' ga'nḯn Ma̱'an Ña'anj an ruhuâ nimânj ni̱ Ma̱'an Espíritu Santo huin sa gidigân ñùnj,
45009002	ni̱ ûta gananï̂n ruhuâj ni̱ ga'ngaj nimânj ni̱ nitaj si hua̱ dïn'ïnj ruhuâj.
45009003	Dadin' hua̱ ruhuâj si ga̱'na̱' si-kastigû Ma̱'an Ña'anj an riñânj, ni̱ hua̱ ruhuâj si ga̱huin ane riñan Ma̱'an Cristo guendâ ruhuáj ga̱na̱ni̱n nej israelita, guendâ 'ì ruhuâj ni'ín nej dinï̂n, nej dugui' ma'án;
45009004	ni̱ huê nej sô' huin Israelita, ni̱ nagi'hiaj dà'nìnj Ma̱'an Ña'anj an nej sô', ni̱ ga'na Ma̱'an ni̱ ga'min ngà nej sô', ni̱ guchij 'ngo̱ du'hua ngà nej sô', ni̱ ga̱'huij si-ley riñan nej sô', ni̱ gata si ga̱'hue ginùn ña̱'a̱nj nej sô' ni̱ ga̱chra̱ nej sô' chra'a riñanj, ni̱ gata si hua̱ 'ngo̱ sa ga̱'huij riñan nej sô'.
45009005	Ni̱ rej nej sij gahuin nej sachij ganikïn' riñan yuman' Israel, ni̱ siganï̂nj nej sô' guendâ tun, huin ga'na' Ma̱'an Cristo, ni̱ huê Ma̱'an huin Ña'anj an ni̱ ni̱ka̱j sùnj riñan daran' nej rasu̱un, ni̱ ga̱'mi̱n hue'ê nê' riñan Ma̱'an daran' diû, ni̱ huê danj huin.
45009006	Ni̱ sê danj ruhuâj ga̱ta si nun ga̱huin dàj rûn' gataj si-nùguàn' Ma̱'an Ña'anj an mánj; dadin' sê daran' nej guiì huin Israelita huin da'ní Ma̱'an Ña'anj an mánj, ga̱'hue ga̱huin nej guiì nàsìnùnj un da'nin,
45009007	ni̱ sê da̱dïn' na̱nj si rej nej guiì dânj huin sachij Abraham, ni̱ ruhuaj ga̱ta si huin daran' ninj da'ní sô' mánj; dadin': “Gataj Ma̱'an Ña'anj an riñan sij si Isaac ni̱ gayakaj ga'anj ne' ña̱an ga̱huin ñaan.”
45009008	Nânj ruhuaj ga̱ta: Si sê daran' nej guiì ginikaj tun Abraham huin da'ní Ma̱'an Ña'anj an mánj, sani̱ ga̱'hue ga̱huin nej guiì guyumân ruhuâ ni'in Ma̱'an Jesús da'ní Ma̱'an Ña'anj an na̱nj ánj.
45009009	Dadin' ga'hui' Ma̱'an Ña'anj an si-nùguàn'anj riñan sachij Abraham ni̱ sa gata huin: “Ni̱ nï̀n' diû nânj gà'nàj, ni̱ gi̱nikaj nikat Sara ne'ej.”
45009010	Ni sê man 'ngo̱ rïn nan huin mánj, dadin' nga ginun ri̱ki Rebeca, da'ní rej nê' Isaac,
45009011	nga nï̀n' ga̱chin ga̱'nga̱ ne'ej dânj, ni̱ nga nï̀n' ga̱chin gi̱ni̱'in sa sà'aj ngà sa yì'ìi, ni̱ ga'anj ne' ña̱an ni̱ ganûn sa garan' ruhuâ Ma̱'an Ña'anj an gi̱'hia ni̱ dàj rûn' garan' ruhuaj ganaguij, sani̱ sê rayi'î nej sun gi'hiaj nej síi ni̱ ga̱na̱ni̱n nej sô' dadin' Ma̱'an Ña'anj an huin sa gakḯn nej sô'.
45009012	Ni̱ gà' danj gata: “Ni̱ gu̱na̱nj gi̱'tsi sí yàhuà'a riñan sí ga'nga ne' rùkùu.”
45009013	Ni̱ huê dàj rûn' nnunj riñan ñanj: “Ga 'ì ruhuâj ni'ín Jacob, sani̱ gininj 'ì Esaú riñânj.”
45009014	Nùnj huin, si ga̱to̱', hia̱j rà'aj. Hiô' ni̱ nitaj si gi'hiaj Ma̱'an Ña'anj an sa ni̱ka̱a ra̱' saj ûn'. Si̱ ga'hue ga̱to̱' danj mánj.
45009015	Sani̱ gataj Ma̱'an Ña'anj an gu̱nïn Moisés: “Gu̱ru̱gûñu'un guiì garan' ruhuâj gu̱ru̱gûñu'un, ni̱ ga̱na̱nï̱n àko ruhuâj ni'ín guiì garan' ruhuâj ga̱na̱nï̱n àko ruhuâj.”
45009016	Huê danj ni̱ sê dàj garan' ruhuâ 'ngo̱ sí ga̱huin, ni̱ sê dàj ganahuij ruhuâ 'ngo̱ síi gana'hui' sô' Ma̱'an Ña'anj an huin, dadin' Ma̱'an Ña'anj an ni̱ gu̱ru̱gûñu'un guiì garan' ruhuaj.
45009017	Dadin' huê danj taj riñan ñanj si-nùguàn' Ma̱'an Ña'anj an gu̱nïn Faraón: “Huê rayi'î dan gachrûn sùnj sò', guendâ gi̱di̱gán riñan' dàj nìko nùkua, da'nga ni̱ gu̱nu̱na̱ nej guiì màn nï̀n' gàchrà' riñan hio'ó siyu̱guí.”
45009018	Huê danj ni̱ guiì garan' ruhuâ Ma̱'an Ña'anj an, ni̱ guruguñu'un, ni̱ guiì garan' ruhuaj ni̱ nagi'hiaj tsij nimân ninj.
45009019	Sani̱ ga̱'hue ga̱ta̱j' gu̱nḯn: “Nùnj huin saj, ni̱ gutaj gakï̱n'ïn nej guiì rà'aj. Dadin' ahuin sí gùnùkuaj du̱nanikàj nej sa garan' ruhuâ Ma̱'an Ña'anj an rà'aj.”
45009020	Sani̱ gà' si̱nï̱n gàtà dànanj gu̱nïn', hiô' ni̱ ûta huîn' ruhuâ', dadin' ruhuâ' gùnï̀n' ngà Ma̱'an Ña'anj an na̱nj nî'. Ga̱'hue ga̱ta̱j go'o huin hio'ó bârru gu̱nïn sí gi'hiaj man: “Nùnj huin saj ni̱ gi'hiá dànanj ñùnj rà'aj.”
45009021	Nitaj si ni̱ka̱j su̱n sí gi'hiaj go'o riñan hio'ó bârru, ni̱ ga̱'hue si huê gè hio'ó bârru dânj gi'hiaj sij 'ngo̱ go'o hiaj a nej si gi'hiaj sij 'ngo̱ go'o ga̱ni̱ki rà' saj ûn'.
45009022	Hiô' rà'aj, ni̱ si Ma̱'an Ña'anj an, garan' ruhuâ gi̱di̱ganj si chrunj ga̱'ma̱n ruhuaj ni̱ hua̱ ruhuaj si gini'in daran' nej guiì si huin 'ngo̱ sa ûta nùkuaj, sani̱ huê danj na̱nj ûta hua nùkuaj ruhuaj ngà nej guiì gi'hiaj gakï̱n'ïn dadin' gà' hua̱ yu̱gui ninj mân ninj guendâ ga̱na̱huin rà'a ninj kastîgu.
45009023	Ni̱ gi'hia dànanj guendâ ruhuaj si gi̱ni̱'in nej guiì dàj nìko huaj, ni̱ gidiganj riñan nej guiì ri̱ña̱n gananï̂n àko ruhuaj ni̱ gi'hiaj yu̱gui ni̱ nagi'hiaj sà'aj nej guiì dânj,
45009024	ni̱ huê nej guiì dânj gakïn, ni̱ nej guiì dânj huin nê', hiô' ni̱ 'ngo̱ rïn nej judío huin sa gakïn na̱nj nî', sê huê danj na̱nj gakïn nej si nàsìnùnj un nej rà' saj ûn'.
45009025	Dàj rûn' taj riñan ñanj gachrûn Oseas: Gàtà si yiñân huin yuman' nun ga̱huin yiñân, ni̱ yuman' nun ga̱ 'ì ruhuâj ni'ín, hia̱j ni̱ 'ì ruhuâj ni'ín yuman' dânj.
45009026	Ni̱ riñan nej guiì gataj Ma̱'an Ña'anj an: “Sê yiñân huin nej suj mánj”, ni̱ riñan nej guiì dânj gataj Ma̱'an Ña'anj an si huin ninj da'ní Ma̱'an Ña'anj hua̱ nì'nà'a.
45009027	Ni̱ huê danj ga'min Isaías rayi'î Israel: “Ni̱ dàj rûn' man hio'ó chru màn du'hua nne ña̱'a̱nj huê danj gà'ì nej da'ní Israel, ni̱ man do̱j nej sô' ga̱na̱ni̱n gi̱'hiâ na̱nj ánj,
45009028	dadin nda râ'ñanj chre gi'hiaj Ma̱'an Señor sa nìkàa riñan hio'óo ni̱ gìsìj si-nùguàn'anj.”
45009029	Dàj rûn' gataj Isaías àsìj nâ: Ni̱ si nuhui' si gudunâj Ma̱'an Señor si gahuin nê' ñaan ni̱ gà' ganahuij nê' gahui' gi'hiaj Ma̱'an Señor ni̱ka̱j su̱n riñan nej stâdu, dàj rûn' gi'hia ngà Sodoma ni̱ ngà Gomorra.
45009030	Nùnj huin si ga̱to̱' hiô' rà'aj. Ni̱ si nej sí nàsìnùnj un, ni̱ nun gi̱'hiaj nej sô' sa nìkàa, sani̱ rayi'î guendâ guyumân ruhuâ nej sô' ni̱ gi'hiaj nej sô' sa nìkàa.
45009031	Sani̱ nej Israelita, ni̱ ganï̂n ruhuâ nej sô' si gi'hiaj nej sô' sa ni̱ka̱a guendâ ganï̂n ruhuâ nej sô' si dagahuin nej sô' ley, sani̱ nun ga̱'hue da̱gahuin nej sô' ley mánj.
45009032	Nùnj huin saj ni̱ nun ga̱na̱huin rà'a Ma̱'an Ña̱'anj an nej sô' rà'aj. Dadin' hua̱j nej sij rukû ley sani̱ nitaj si guyumân ruhuâ nej sij mánj, dadin' ganï̂n ruhuâ nej sij si ga̱na̱ka̱j Ma̱'an Ña'anj an nej sij ngà rayi'î nej sa gi'hiaj nej sij, sani̱ ge'ë̂j dakó nej sij “ngà hiëj gi'hiaj ganatûj nej sij,”
45009033	dàj rûn' nnunj riñan ñanj: Ni̱ ruhuâ yuman' snà'ànj Jerusalén gùchrù 'ngo̱ hiëj gi̱'hiaj gè'ë̀j dakó nej guiì ni̱ huej gi̱'hiaj ga̱na̱tu̱ ninj; ni̱ nej guiì guyumân ruhuâ ni'in Ma̱'an Jesús, ni̱ si̱ giri' ninj sinà'àj a mánj.
45010001	Di̱nï̂nj, sa garan' ruhuâ nimânj huin, ni̱ gachín nì'hia riñan Ma̱'an Ña'anj an si gi̱'hia ga̱na̱ni̱n nej Israelita.
45010002	Dadin' ganatá rayi'î nej sij riñan nej suj ni̱ ûta ganahuij yàngà' ruhuâ nej sij ni̱ duna'huej nej sij rayi'î Ma̱'an Ña'anj an, sani̱ na'hue ga̱ra̱n da'nga ruhuâ nej sij dàj da̱gahuin hue'ê nej sij riñanj mánj.
45010003	Dadin' na'hue ga̱ya̱ka̱j guendâ nej sij si Ma̱'an Ña'anj an huin sa gi̱'hiaj ga̱na̱huin ni̱ka̱ nej sij, ni̱ ganï̂n ruhuâ nej sij si ngà sa gi'hiaj nej sij ni̱ huin nej sij sí gi'hiaj sa ni̱ka̱a, huê danj ni̱ nun gi̱'hiaj nej sij sa ni̱ka̱ garan' ruhuâ Ma̱'an Ña'anj an gi̱'hiaj nej sij mánj;
45010004	dadin' nda ñan guyumân ley huin ngà Ma̱'an Cristo, ni̱ daran' nej guiì guyumân ruhuâ ni'in Ma̱'an Cristo ni̱ ga̱'hue gi̱'hiaj ninj sa ni̱ka̱a.
45010005	Dadin' rayi'î sa ni̱ka̱ gidigân ley ni̱ dànanj gachrun Moisés: “Guiì dagahuin dàj rûn' taj ley, ni̱ ga̱ nì'nà' ninj si dagahuin ninj sa taj ley.”
45010006	Sani̱ sa ni̱ka̱ gi̱'hiô' nga guyumân ruhuô' taj dànanj: “Si̱ gataj' ngà ruhuâ nimânt: Ahuin sí ga̱hui̱ ga̱'a̱nj yàtà'a rà'aj. —Ni̱ nânj ruhuâj ga̱ta, si na̱du̱ninj nìkà'a ga̱'na̱' Ma̱'an Cristo —,
45010007	Ahuin, sí ga̱'hue gi̱ni̱nj ga̱'a̱nj riki hio'óo rà'aj.” (Nânj ruhuaj ga̱ta, si gi̱'hiô' si gànàsìj Ma̱'an Cristo siganï̂nj nej nîman).
45010008	Sani̱ dàj taj riñan ñanj si-nùguàn' Ma̱'an Ña'anj an rà'aj. “Nìchrùn' riñan' hua si-nùguàn' Ma̱'an Ña'anj an, ni̱ manj ruhuâ du'huât ni̱ manj ruhuâ nimânt.” Nânj huin nuguan' guyumân ruhuâ nej ñûnj ni̱ rayi'î dan ganata' nej ñûnj riñan nej suj:
45010009	Ni̱ si gànàtà' ngà du'huât si Jesús huin Ma̱'an Señor, ni̱ si gùyùmàn ruhuâ' ngà ruhuâ nimânt si Ma̱'an Ña'anj an ganachi nikaj Ma̱'an Jesús siganï̂nj nej nîman, hiô' ni̱ ga̱na̱ni̱n'.
45010010	Dadin' ngà ruhuâ nimûnt guyumân ruhuô' guendâ gi̱'hiô' sa ni̱ka̱a, sani̱ ngà du'huô' ganatô' si Ma̱'an Jesús huin Ma̱'an Señor ni̱ ga̱na̱ni̱n'.
45010011	Dadin' huê danj taj riñan ñanj si-nùguàn' Ma̱'an Ña'anj an: “Ni̱ daran' nej guiì guyumân ruhuâ ni'in Ma̱'an Jesús, ni̱ si̱ dunânj ñu'un ninj mánj.”
45010012	Ni̱ nitaj si gi'hiaj ni̱nïnj nej Israelita ngà nej guiì nàsìnùnj un, dadin' huej huin Ma̱'an Señor riñan gu̱ña̱n nguèj yi'nïn' dânj, ni̱ ga̱'hue gà'huì' nìko sa gàchìnj da' go'ngo̱ ninj riñanj.
45010013	Dàj rûn' taj riñan ñanj: “Dadin' daran' nej guiì ganata' du'hua siyu̱gui Ma̱'an Señor, ni̱ ga̱na̱ni̱n ninj.”
45010014	Dàj gi̱'hiaj nej guiì, ga̱'mi̱n ninj ngà Ma̱'an Jesús si hua̱ nitaj si guyumân ruhuâ ninj ni'in ninj Ma̱'an rà'aj. Dàj gi'hiaj ninj gùyùmàn ruhuâ ninj si nun gu̱nïn ninj rayi'î Ma̱'an Jesús rà'aj. Ni̱ dàj gi̱'hiaj ninj gu̱nïn ninj si nitaj sí gànàtà' rayi'î Ma̱'an Jesús riñan ninj rà'aj.
45010015	Dàj gi̱'hiaj nej sô' gànàtà' nej sô' si nun gà'nï̀nj Ma̱'an Ña'anj an ga̱'a̱nj nej sô' rà'aj. Dàj rûn' nnunj riñan ñanj: “Ni̱ ûta hue'ê gi'hiaj nej sí gaché ganata' nuguan' gi̱'hiaj ga̱ dïn'ïnj ruhuâ nej guiì, ni̱ nuguan' gi̱'hiaj ga̱na̱ni̱n ninj.”
45010016	Sani̱ sê daran' nej guiì ganahuin rà'a nuguan' gi'hiaj ga̱na̱ni̱n ninj mánj; dadin' huê danj gataj Isaias: “Señor. Ahuin nej guiì guyumân ruhuâ nuguan' duyinga' nej ñûnj rà'aj.”
45010017	Huê danj ni̱ guendâ gùyùmàn ruhuâ nej guiì ni̱ gà' si̱nï̱n da'hui' ninj gu̱nïn' ninj, ni̱ nuguan' da'hui ninj gu̱nïn ninj, huin si-nùguàn' Ma̱'an Ña'anj an.
45010018	Sani̱ ñùnj tâ: Ni̱ nun gu̱nïn ninj mínj. Dadin' nda ganûn riñan hio'óo gaché ganata' nej sô' si-nùguàn' Ma̱'an Ña'anj an, ni̱ guchij nda ñan ganahuij riñan hio'óo ruhuâ yumiguìi.
45010019	Ni̱ huê danj na̱nj gàchìnj na'an nej suj: Ni̱ nun ga̱ra̱n da'nga' ruhuâ nej Israelita nuguan' nânj rà' saj ûn. Gà' si̱nï̱n gataj Ma̱'an Ña'anj an nga garânj sunj ga'min Moisés: Gi̱'hia si ga̱huin yìkòj ruhuâ nej suj ni'in nej suj a'ngô yuman' nitaj si huin yiñân; ni̱ gi̱'hia si̱ gi̱na̱'an ruhuâ nej suj ni'in nej suj a'ngô yuman' nun ga̱'hue ga̱ya̱ka̱j guendâ.
45010020	Ni̱ nun ga̱nï̱n yu'hui' ruhuâ Isaias nga ga'min sô' gi'hiaj Ma̱'an Ña'anj an: Nej guiì nun gànà'huì' ñùnj ni̱ gànàrì' ninj ñùnj; ni̱ gidigán Ma'án riñan nej guiì nun gàchìnj na'anj rayi'î.
45010021	Sani̱ nga ga'min Isaias gi'hiaj Ma̱'an Ña'anj an rayi'î nej Israelita ni̱ gataj sô': “Nu̱guí gudukuín ra'á riñan 'ngo̱ yuman' na'huej gùyùmàn ruhuâ ni'in ñùnj ni̱ gatâ dàj gi̱'hiaj yuman' dânj sani̱ gi'hiaj yuman' dânj dàj garan' ruhuaj na̱nj ánj.”
45011001	Hiô' ni̱: Gudunâj Ma̱'an Ña'anj an yiñan nga na̱nj nî'. Sê danj huin mánj. Dadin' dàj rûn' ñùnj ni̱ sí Israelita huín, ni̱ riñan dan sachij Abraham ga'ná, ni̱ gahui riki yi'nïn' Benjamín.
45011002	Nun gudunâj Ma̱'an Ña'anj an yiñan mánj, dadin' gà' si̱nï̱n yuman' dânj gakïn. Ni̱ nun ni'in nej suj dàj taj riñan si-nùguàn' Ma̱'an Ña'anj an rayi'î Elías rà' saj ûn'. Dàj garânj ruhuâ sô' rayi'î nej Israelita riñan Ma̱'an Ña'anj an, ni̱ gataj sô':
45011003	“Señor, dagahui' nej sij nej si-profeta Ma̱'an rè', ni̱ duguane nej sij si-nâ Ma̱'an rè' nna hiëj; ni̱ 'ngo̱ rḯn gunâj ni̱ ûta ganahuij ruhuâ nej sij da̱gahui' nej sij ñùnj.”
45011004	Sani̱ nanikàj Ma̱'an Ña'anj an ni̱ gata gu̱nïn sij. “Gà' gudunâ chi̱j mîn nej sí Israelita nun ga̱nikïn' rúdàkòj riñan Baal.”
45011005	Huê gè danj hua diû nânj ni̱ gunâj 'ngo̱ yi'nïn' nej sí gà' ganagui Ma̱'an Ña'anj an ni̱ gi̱'hiaj su̱nu ngà nej sô'.
45011006	Ni̱ rayi'î su̱nu̱j u gi̱'hiaj Ma̱'an Ña'anj an ni̱ ga̱na̱ni̱n', ni̱ sê rayi'î nej sun gi'hiô' huin sa gi̱'hiaj gananin' mánj; hiô' ni̱ si nej sun gi'hiô' huin sa gi'hiaj ga̱na̱ni̱n', hiô' ni̱ nitaj gue̱nda̱ ni'ñanj sunuj gi'hiaj su̱nu̱j Ma̱'an Ña'anj an ngo̱' gà' mánj.
45011007	Hiô' rà'aj. Ni̱ nun gìrì' nej Israelita nej sa nana'hui' nej sô' mínj, sani̱ nej Israelita dagahuin ni̱ ganagui Ma̱'an Ña'anj an nej sô' ni̱ giri' nì'hiaj nej sô' ni̱ gahuin nej sô' yiñán Ma̱'an Ña'anj an, sani̱ ganahuin tsì ruhuâ nimân a'ngô da̱'a̱j nej Israelita;
45011008	dàj rûn' taj riñan ñanj: “Ni̱ ga'hui' Ma̱'an Ña'anj an espíritu gi̱'hiaj sisi̱ si̱ garânj da'nga' ruhuâ nej sij, hua̱ rune ñan nej sij sani̱ na'hue gìyìgï̀n gi̱ni̱'hiaj nej sij, tàj hiu'uj u ruhuâ rakïj nej sij sani̱ na'hue gu̱nïn nej sij, ni̱ huê danj gi'hiaj nej sij nda gui hia̱j.”
45011009	Ni̱ huê danj gataj David: Ni̱ ñan huin gi'ñanj màn nej sij yâ nej sij ni̱ gi̱ni̱nj yinu̱u ngà nnanj, ni̱ ge̱'ë̱j dakó nej sij ni̱ giran' sa̱ñu̱n nej sij;
45011010	Ni̱ ga̱huin du̱chri nej sij hiô' ni̱ si̱ giyigï̀n gi̱ni'hiaj nej sij, ni̱ gi̱ran' sa̱ñu̱n nìgànj nej sij.
45011011	Hiô' ni̱ gàtà: Ni̱ guendâ ganatûj nej Israelita ni̱ rayi'î dan ni̱ gà' 'ngo̱ si̱ ga̱'hue ga̱na̱chi nej sij mínj. Sê dan huin mánj; sani̱ rayi'î guendâ nun ga̱'hue̱j nej sij da̱gahuin nej sij ni̱ gi'hiaj Ma̱'an Ña'anj an si ga̱'hue ga̱na̱ni̱n nej sí nàsìnùnj un, huê danj ni̱ gi'hiaj Ma̱'an Ña'anj an si ga̱huin yìkòj ruhuâ nej sij ni'in nej sij nej sô'.
45011012	Ni̱ guendâ nun ga̱'hue̱j nej sij da̱gahuin nej sij, ni̱ ga'hue gini'in nej guiì màn nï̀n' gàchrà' ruhuâ yumiguìi si-nùguàn' Ma̱'an Ña'anj an, ni̱ sê dànanj ga̱'hue ga̱ra̱n sun Ma̱'an Ña'anj an nej sij ni̱ gunïn ûta gà'ì nej guiì nàsìnùnj un si-nùguàn'anj gi̱'hiaj nej sij nga na̱gi̱'hiaj sà' ñûn Ma̱'an Ña'anj an nej sij mínj.
45011013	Sani̱ ga'mînj riñan nej suj nej sí nàsìnùnj dânj. Dadin' ñùnj huin sí gidigân si̱nï̱n riñan nej suj, ni̱ ûta nikaj chre̱ ngà sun ganahuin ra'á,
45011014	Sani̱ gi'hia dànanj dadin' garan' ruhuâj si ga̱huin yìkòj ruhuâ nej sí ni̱ka̱j tún ni'in nej sô' nej suj, ni̱ ga̱'hue ga̱na̱ni̱n nùnj huin si do̱j nej sô'.
45011015	Ni̱ si guendâ guxun Ma̱'an Ña'anj an nej sij riñanj ni̱ ga'hue gana'min nej guiì nàsìnùnj màn ruhuâ yumiguìi ngà Ma̱'an. Ni̱ dàj ga̱huin nga ga̱na̱huin rà'a ñûn Ma̱'an Ña'anj an nej sij rà'aj. Dàñùn gana'nïn ñûn nej sij siganï̂nj nej guiì gà' gahui'i gi̱'hiaj Ma̱'an Ña'anj an.
45011016	Ni̱ si sa gèe huin rachrún si̱nï̱n ga'hui' nej sij riñan Ma̱'an Ña'anj an, ni̱ huê sa gèe huin kïnj arina gunâj dânj nej na̱nj ánj; ni̱ si sa gèe huin hia'a 'ngo̱ chrun ni̱ huê sa gèe huin ra'a chrun dânj.
45011017	Ni̱ si ga'nêj Ma̱'an Ña'anj an da̱'a̱j nej Israelita gahuin ra'a chrun dânj, ni̱ gida'a sò' huin chrun olibo kï̱j ï ni̱ gunutaj sò' raa̱ chrun olibo sà'a, ni̱ giri' nì'hiâ' gahuin nùkuâ' gi'hiaj hia'a chrun olibo sà' dânj ni̱ giri' nne chrun dânj rayi'î dan ga'hue hua nì'nà',
45011018	ni̱ si̱ gataj' si ûta huîn' doj gà' da' nej Israelita mánj; ni'hiaj' dadin' sê' ganahuin rà'a si̱nï̱n si-nùguàn' Ma̱'an Ña'anj an ni̱ ga'hui' riñan nej sij mánj, gi̱nun ruhuâ' si gà' si̱nï̱n riñan nej sij guyumanj ni̱ nda ne' rùkù guyumanj riñan' na̱nj ánj.
45011019	Ga̱'hue ga̱ta̱j': “Gu̱nïn ra'a chrun dânj, ga̱'ne̱ nej sij sò' ni̱ ga̱na̱chru̱n nej sij ñùnj riñan' na̱nj ánj.”
45011020	Yàngà' ni̱ rayi'î guendâ nun gùyùmàn ruhuâ nej sij ni̱ ga'nêj Ma̱'an Ña'anj an nej sij riñan chrun olibo sà'a, sani̱ sò' ni̱ man rayi'î guendâ guyumân ruhuâ' ni̱ dugumîn' si-nùguàn' Ma̱'an Ña'anj an ni̱ ni̱kï̱n' ran'. Sani̱ si̱ ga nne sta'u' mánj, gi̱nun yu'hui' ruhuâ ni'în' Ma̱'an Ña'anj an ni̱ da̱gahuîn' riñanj na̱nj ánj.
45011021	Dadin' si nun gi̱nikaj Ma̱'an Ña'anj an nimân nìko rayi'î nej sí Israelita, ni̱ huê danj na̱nj si̱ ginika nimân nìko rayi'î' mánj.
45011022	Gi̱ni'hiaj sò', dadin' Ma̱'an Ña'anj an ni̱ ûta sà'aj, sani̱ huê danj na̱nj chrunj ga̱'man ruhuaj ni'in nej guiì gi'hiaj gakï̱n'ïn riñanj, sani̱ chrunj ga̱na̱nï̱n àko ruhuaj ni'in sò', si gananï̂n àko ruhuâ' ni'în' a'ngô nej guiì; ni̱ si nitaj si gi'hiâ' dànanj ni̱ huê danj na̱nj gi̱'hiaj ane sò' riñanj na̱nj ánj.
45011023	Ni̱ huê danj ga̱'hue gi̱'hiaj Ma̱'an Ña'anj an ngà nej sô', ni̱ si gùyùmàn ruhuâ nej sô', ni̱ ga̱'hue gùnùtà' ñûn Ma̱'an Ña'anj an nej sô' raa̱ chrun olibo sà'aj, dadin' ûta nùkuaj Ma̱'an Ña'anj an ni̱ ga̱'hue gùnùtà' ñunj raa̱ chrun olibo sà' dânj nej sô'.
45011024	Dadin' si ga'ne' Ma̱'an Ña'anj an sò' raa̱ chrun olibo kï̱j ï, ni̱ nitaj si giri da'ngaj si gànàtà' raa̱ chrun olibo sà'a sani̱ gunutaj sò' raa̱ chrun olibo sà'a, huê danj na̱nj ga̱'hue ga̱'ne sò' ni̱ gùnùtà' ñunj raa̱ chrun olibo sà' dânj nej sij, dadin' huê gè raa̱ chrun olibo sà' dânj gà' gitá nej sij, ni̱ si̱ ga'hue gùnùtà' ñûnj nej sij raa̱ chrun olibo sà' dan rà' saj ûn'.
45011025	Dadin' nun ga̱ra̱n' ruhuâj, sisi̱ si̱ gini'in nej suj rayi'î nuguan' hua̱ huì nânj, man di̱nï̂nj, da'nga ni̱ si̱ ganï̂n ruhuâ nej suj si ûta huin nej suj doj gà' mánj: Dadin' ganahuin tsì ruhuâ nimân da̱'a̱j nej guiì Israelita, da'nga ni̱ gini'in ûta gà'ì nej sí nàsìnùnj un si-nùguàn' Ma̱'an Ña'anj an;
45011026	huê danj ni̱ nda râ'ñanj chre ni̱ gi̱'hiaj Ma̱'an Ña'anj an si ga̱na̱ni̱n daran' nej guiì màn Israel, dàj rûn' nnunj riñan ñanj: Ni̱ ruhuâ yuman' snà'ànj Jerusalén ga'na' Ma̱'an sa du̱nanin nej guiì, ni̱ ga̱'ne si-ga̱kïnt nej guiì Israelita.
45011027	Ni̱ nânj ga̱huin 'ngo̱ du'hua gùchìj ngà nej sij, nga ga̱'ne si-ga̱kïnt nej sij.
45011028	Huê danj ni̱ rayi'î nuguan' gi'hiaj ga̱na̱ni̱n nej guiì, ni̱ huin nej judío sí gunïn' ngà Ma̱'an Ña'anj an, da'nga ni̱ ga'hue ga̱na̱huin rà'a nej suj si-nùguàn' Ma̱'an Ña'anj an; sani̱ hua̱ na̱nj huin nej sij sí ganagui Ma̱'an Ña'anj an, ni̱ 'ì ruhuâ Ma̱'an Ña'anj an ni'in nej sij dadin' gà' ganaguij rej nej sij.
45011029	Dadin' nga ga'hui' chre Ma̱'an Ña'anj an 'ngo̱ sunuj u riñan nej guiì ni̱ nitaj si ganachin' ñunj sunuj ga'huij dânj gà' mánj, ni̱ gà' danj ni̱ nitaj si gini'ñunj guendâ ga̱na̱kïn nej guiì dânj mánj.
45011030	Dadin' huê danj gi'hiaj nej suj a'ngô diû ni̱ nun ga̱'hue da̱gahuin nej suj riñan Ma̱'an Ña'anj an, sani̱ hia̱j ni̱ giri' nì'hiaj nej suj ni̱ guruguñu'unj Ma̱'an Ña'anj an nej suj, rayi'î guendâ nun da̱gahuin nej sô' riñan Ma̱'an,
45011031	hia̱j ni̱ huê danj na̱nj na'huej nej sô' da̱gahuin nej sô', ni̱ huê dàj rûn' gi'hiaj Ma̱'an Ña'anj an nga gananï̂n àko ruhuaj ni'in nej suj, ni̱ huê danj na̱nj giri' nì'hiaj nej sij ni̱ gananï̂n àko ruhuâ Ma'an ni'in nej sij.
45011032	Dadin' gi'hiaj Ma̱'an Ña'anj an si dagahuin daran' nej guiì riñanj, da'nga ni̱ ga̱'hue gu̱ru̱gûñu'un daran' ninj.
45011033	Ûta nìko ni̱ gùnùn nï̀n' ruhuâ ni'in Ma̱'an Ña'anj an ni̱ chru̱n nï̀n' ruhuaj. Ni̱ 'nïnj huì nï̀n' ruhuâ sa ni'in, ni̱ hua huì nï̀n' ruhuâ si-chrej Ma̱'an Ña'anj an ni̱ gà' si 'ngo̱ nej guiì si̱ ga'hue ga̱ra̱n da'nga' ruhuâ daran' sa ni'in Ma̱'an Ña'anj an mánj.
45011034	Dadin' “ahuin sí ni'in dàj hua sa ganï̂n ruhuâ Ma̱'an Señor rà'aj. Ni̱ ahuin sí naga'hui' chrej e riñan Ma̱'an Señor rà'aj.
45011035	Ahuin sí gà' ga'hui' si̱nï̱n 'ngo̱ rasu̱un ra'a Ma̱'an Señor, hiô' ni̱ ne' rùkù ni̱ naga'huij a'ngô rasu̱un rà'a sô' rà'aj.”
45011036	Dadin' daran' nej rasu̱n màn gurugui' gini'hiô' ni̱ Ma̱'an Ña'anj an huin sa gi'hiaj, ni̱ guendaj huin daran' nej rasu̱n dânj. Ni̱ rayi'î dan ni̱ ga̱'mi̱n sà' nê' rayi'ij daran' nej diû. Ni̱ huê dan huin rû'huaj.
45012001	Huê danj na̱nj di̱nï̂nj, ni̱ gachín nì'hia riñan nej suj rayi'î guendâ gananï̂n àko ruhuâ Ma̱'an Ña'anj an ngà nê', ni̱ nàgà'huì' nej suj ma̱'an nej suj riñanj ni̱ ga̱huin nneè kú nej suj dàj rûn' huin 'ngo̱ yuku hua̱ nì'nà' ga'hui' nej síi riñan Ma̱'an Ña'anj an, ni̱ si̱ gi'hiaj nej suj gakï̱n'ïn riñanj, ni̱ gi̱'hiaj nej suj sa garan' ruhuaj, ni̱ huê danj ginùn ña̱'a̱nj nej suj Ma̱'an.
45012002	Si̱ gi'hiaj nej suj dàj rûn' 'hiaj nej sí màn ruhuâ yumiguì nânj, na̱du̱na̱ nej suj sa gi̱'hiaj nej suj dàj huin chru̱n nej suj ni̱ dàj garânj da'nga ruhuâ nej suj, da'nga ni̱ gi̱ni̱'in nej suj ahuin sa garan' ruhuâ Ma̱'an Ña'anj an, ni̱ dàj hua sa ûta garan' ruhuaj ni̱ dàj garan' ruhuaj ga̱ ni̱ka̱ nej guiì.
45012003	Huê danj ni̱ gatâ, riñan da' 'ngo̱ nej suj, dadin' ganahuin ra'á sunuj u gi'hiaj Ma̱'an Ña'anj an, ni̱ si̱ ganï̂n ruhuâ nej suj si a'nïn' nej suj doj riñan a'ngô nej dugui' nej suj dadin' gu̱ña̱n huin nej suj, sìkà' ga̱nï̱n ruhuâ nej suj rayi'î nej ma̱'an nej suj, dàj nìko ma̱'an guyumân ruhuâ da' 'ngo̱ nej suj gi'hiaj Ma̱'an Ña'anj an.
45012004	Dadin' 'ngo̱ rïn nneè kú nê' hua sani̱ gà'ì yi'nïn'ïn nika, sani̱ sê gu̱ña̱n hua si-su̱n da' go'ngo̱ nej yi'nïn' dânj mánj,
45012005	huê danj na̱nj huaj siganï̂nj nê', ni̱ hua̱ ûta gà'ì rûn', sani̱ 'ngo̱ rïn nneè kú Ma̱'an Cristo huin nê', ni̱ sun gi'hiaj 'ngo̱' ni̱ ni'ñan riñan a'ngô'.
45012006	Huê danj ni̱ hua̱ gà'ì suun rikî Ma̱'an Ña'anj an riñan nê', ni̱ dàj na̱nj hua ma̱'an sun dânj, ni̱ si hua̱ 'ngo̱ nej suj ganahuin rà'a sun gànàtà' dàj ga̱huin, ni̱ ga̱ra̱n sun nej suj dàj nìko ma̱'an guyumân ruhuâ nej suj;
45012007	ni̱ si rikî Ma̱'an Ña'anj an suun riñan nej suj guendâ gu̱na̱nj gi̱tsi nej suj riñan a'ngô nej guiì, ni̱ ga̱ nìhià' ruhuâ nej suj ni̱ gu̱na̱nj gi̱tsi nej suj riñan ninj; ni̱ si rikî Ma̱'an Ña'anj an suun riñan nej suj guendâ gi̱di̱gân nej suj si-nùguàn' Ma̱'an Ña'anj an ni̱ ga̱ nìhià' ruhuâ nej suj ni̱ gi̱di̱gân nej suj.
45012008	Ni̱ si rikî Ma̱'an Ña'anj an suun riñan nej suj guendâ na̱gi̱'hiaj yìtï̀nj nej suj ruhuâ nej guiì, ni̱ du̱gu'nïn' nej suj na̱gi̱'hiaj yìtï̀nj nej suj ruhuâ nej guiì; ni̱ si ganï̂n Ma̱'an Ña'anj an ganikïn' nej suj guendâ ga̱da'nga' nej suj rasu̱un, ni̱ hue'ê gada'nga' nej suj rasu̱un; ni̱ si ganï̂n Ma̱'an Ña'anj an si gi̱nikaj ñu'unj nej suj, ni̱ hue'ê gi̱ni̱kaj ñu'unj nej suj ni̱ ga̱ nìhià' ruhuâ nej suj, ni̱ si guruguñu'unj nej suj a'ngô nej guiì ni̱ ga̱ nìhià' ruhuâ nej suj nga sun gi'hiaj nej suj.
45012009	Ga̱ 'ì yàngà' ruhuâ nej suj ni'in nej suj nej dugui' nej suj. Ni̱ gu̱du̱nâj nej suj chrej a'nan'an, ni̱ du̱gu'nïn' nej suj guendâ gi̱'hiaj nej suj sa sà'aj.
45012010	Ga̱ 'ì ruhuâ nej suj ni'in nej suj 'ngo̱ ni̱ a'ngô nej dugui' nej suj ni̱ ga̱ 'ì ruhuâ nej suj ni̱ ga̱ gu̱ña̱n ruhuâ nej suj; ni̱ gi̱nikaj chre̱j nej suj ngà nej dinḯn nej suj, ni̱ gà' si̱nï̱n ga̱ta̱j ni'ñanj nej suj nej dinḯn nej suj.
45012011	Hio ga̱ nej suj, ni̱ si̱ ga rùmìn nej suj; gi̱nun ña̱'a̱n ruhuâ nanè nimân nej suj, ni̱ gu̱na̱nj gi̱tsi nej suj riñan Ma̱'an Señor.
45012012	Ga̱ nìhià' ruhuâ nej suj ni̱ gànà'huìj nej suj Ma̱'an Jesús; ni̱ si giran' sa̱ñu̱n nej suj ni̱ ga̱ nùkuaj ruhuâ nej suj; ni̱ si̱ gudunâj nej suj guendâ ga̱'mi̱n nej suj ngà Ma̱'an Ña'anj an mánj.
45012013	Gà'huì' nej suj sa ga̱chin riñan nej dinï̂nt; ni̱ gà'huì' nej suj dukuâ nej suj gùnàj nej dinï̂nt 'na̱' a'ngô yuman' snà'ànj an.
45012014	Ga̱'mi̱n hue'ê nej suj rayi'î nej guiì gata rùhuà nej suj; ni̱ ga̱'mi̱n hue'ê nej suj riñan ninj, ni̱ si̱ ga'min kï̱j nej suj riñan ninj mánj.
45012015	Ga̱na̱huin nìhià' ruhuâ nej suj ngà nej guiì hua̱ nìhià' ruhuâ; ni̱ gu̱du̱gue̱'e nej suj ngà nej guiì gudugue'e.
45012016	Ga̱ gu̱ña̱n ruhuâ nej suj ngà nej dinï̂nt; ni̱ si̱ ganï̂n ruhuâ nej suj si ûta huin nej suj doj, ni̱ ga̱na̱ka̱j dugui' nej suj ngà nej sí nu̱n ñan ni'in Ma̱'an Ña'anj an. Ni̱ si̱ ganï̂n ruhuâ nej suj si ûta ni'in nej suj doj gà' da' a'ngô' nej dugui' nej suj.
45012017	Si hua̱ 'ngo̱ sí gi'hiaj sa yì'ìi ngà nej suj ni̱ si̱ gananikàj nej suj gi̱'hiaj nej suj sa yì'ìi ngà sô'; du̱gu'nïn' nej suj gi̱'hiaj nej suj sa sà'aj ngà daran' nej guiì.
45012018	Gi̱'hiaj guesâ nej suj nda anda' gùnùkuaj nej suj ga̱'hue, si ga̱ dïn'ïnj gimàn nej suj ngà daran' nej guiì.
45012019	'Ì ruhuâj ni'ín nej suj ni̱ rayi'î dan ni̱ gatâ nuguan' nan gu̱nïn nej suj di̱nï̂nj, ni̱ si hua̱ 'ngo̱ sí garan' ñu'unj nej suj ni̱ si̱ garan' ñu'unj nej suj sô', gu̱du̱nâj nej suj si gi̱'hiaj Ma̱'an Ña'anj an kastîgu ngà nej sô'; dadin' huê danj nnunj riñan ñanj si-nùguàn' Ma̱'an Ña'anj an: Ñùnj huin sa nànìkàj gi̱'hiaj kastîgu ngà nej sij. “Ni̱ na̱ru̱'huej dàj na̱nj hua ma̱'an sa gi̱'hiaj da' 'ngo̱ nej sij, gataj Ma̱'an Señor.”
45012020	Huê danj taj riñan ñanj: “Ni̱ si gini'în' ganachinj yi'naa riki sí gunïn' ngà', ni̱ gà'huì' ya̱ sij; ni̱ si gini'în' si ganakô sij nnee, ni̱ gà'huì' nnee go̱'o̱ sij; ni̱ si dànanj gi̱'hiá' ngà sij, ni̱ ga̱na̱ka̱j sij sinà'àj a sij.”
45012021	Ni'hiaj ni̱ si̱ gi̱'hiaj ga̱nan sa yì'ìi sò' mánj, gi̱'hiaj sa sà'aj ni̱ gi̱'hiaj ga̱nân' riñan sa yì'ì na̱nj ánj.
45013001	Da̱gahuin daran' nej suj riñan nej sí a'nïn' ni̱ka̱j suun, dadin' nitaj gà' si 'ngo̱ nej sô' ganï̂n ma̱'an ruhuâ gi̱nikaj sun mánj, dadin' daran' nej sí ni̱ka̱j suun, ni̱ Ma̱'an Ña'anj an ganachrûn su̱n nej sô'.
45013002	Huê danj ni̱ si hua̱ 'ngo̱ sí gunïn' ngà nej sí ni̱ka̱j su̱n ganachrûn su̱n Ma̱'an Ña'anj an, ni̱ unïn' sô' ngà Ma̱'an Ña'anj an; ni̱ si nitaj si guyumân ruhuâ nej sô', ni̱ ma̱'an nej sô' gi'hiaj si gi̱ran' sa̱ñu̱n nej sô'.
45013003	Dadin' sê si nne nej sí guesì guendâ du̱yu'hui' nej sô' sí gi'hiaj sa sà'aj mánj, nne nej sô' guendâ gi̱'hiaj nej sô' kastîgu nej sí gi'hiaj sa yì'ì. Ruhuâ' si si̱ gi'hiaj nej sí ni̱ka̱j suun kastîgu sô' nî'. Gi̱'hiaj sa sà'aj, ni̱ ga̱'mi̱n hue'ê nej sij rayi'î' na̱nj ánj;
45013004	dadin' nne nej sij ni̱ gunânj gi̱tsi nej sij riñan Ma̱'an Ña'anj an. Sani̱ si gi'hiâ' sa yì'ìi, ni̱ gu̱yu'hui' râj; dadin' sê si̱ ni̱ka̱j sun chre nej sij mánj. Dadin' huin nej sij sí gunânj gi̱tsi riñan Ma̱'an Ña'anj an, nne ni̱ña̱n nej sij guendâ gi̱'hiaj nej sij kastîgu nej sí gi'hiaj sa yì'ìi.
45013005	Huê danj ni̱ ña̱'a̱n huaj si dagahuîn' riñan nej sij, sani̱ sê man guendâ gu̱yu'huî' ga̱na̱huin rà'a' kastîgu mánj, dadin' garan' ruhuâ da'nga' ga'nḯn Ma̱'an Ña'anj an ruhuâ nimûn' si gi̱nikaj chre̱' riñan nej sij.
45013006	Huê rayi'î dan ni̱ guta' nej suj san'anj an ga̱na̱huin rà'a nej sij, dadin' huin nej sij sí gunânj gi̱tsi riñan Ma̱'an Ña'anj an, ni̱ huê dan huin si-su̱n nej sij.
45013007	Na̱ru̱'hue nej suj riñan daran' nej guiì da'hui nej suj: Ni̱ si da'hui nej suj san'anj gata'a guendâ nej sí ni̱ka̱j suun ni̱ ga̱na̱ru'hue nej suj san'anj dânj riñan nej sô', ni̱ si gada'hui nej suj san'anj kuestu, ni̱ ga̱na̱ru'hue nej suj san'anj dânj riñan nej sô'; ni̱ si nun da̱gahuin nej suj riñan sí ni̱ka̱j su̱un ni̱ da̱gahuin nej suj riñan sô', ni̱ si nun gi̱nikaj chre̱j nej suj riñan 'ngo̱ síi ni̱ gi̱nikaj chre̱j nej suj riñan sô'.
45013008	Ni̱ si̱ gada'hui nej suj riñan gà' si 'ngo̱ guiì mánj, ga̱ 'ì ruhuâ nej suj ni'in nej suj 'ngo̱ ni̱ a'ngô nej dugui' nej suj; dadin' sí 'ì ruhuâ ni'in dugui', ni̱ gà' dagahuin sô' si-ley Ma̱'an Ña'anj an.
45013009	Dadin' huê danj taj riñan ley: “Ni̱ si̱ ginikaj' nika duguît, ni̱ si̱ dagahuî', ni̱ si̱ gi'hiaj tu̱', ni̱ si̱ guta' chre' gakï̱n'ïn nej duguît, ni̱ si̱ ganï̂n gu̱'ma̱n ruhuâ' ngà si-'hiaj nej duguît”; ni̱ daran' nej sun giyi'nïn' su̱n riñan ñanj, ni̱ ganahuin 'ngo̱ rïn nuguan' giyi'nïn' su̱n gi'hiaj Ma̱'an Ña'anj an: “Ga̱ 'ì ruhuâ' ni'în' nej duguît dàj rûn' 'ì ruhuâ' ni'în' ma̱'ân'.”
45013010	Si 'ì ruhuâ' ni'în' nej duguît ni̱ nitaj si gi'hiâ' sa yì'ìi ngà nej sô'; ni̱ si 'ì ruhuâ' ni'în' nej duguît ni̱ gà' dagahuîn' si-ley Ma̱'an Ña̱'anj an.
45013011	Ni̱ rayi'î nej nânj, ni̱ gà' ni'in nej suj dàj hua diû nne'; ni̱ gà' gisîj diû si ga̱na̱ri̱ nej suj nnej e riñan nej suj dadin' hia̱j ni̱ gà' gahuin nìchrùn' doj gui gùyùmàn sa gi̱'hiaj ga̱na̱ni̱n'.
45013012	Ni̱ ûta gaché ñan'an ni̱ gà' 'na̱' gìyìgï̀n. Ni̱ si̱ gi'hiô' gakï̱n'ïn, ni̱ dugu'nï̂n' ga̱rrûn' mu̱'ûn' ngà si-nùguàn' Ma̱'an Ña'anj an dadin' huej huin sa gi'hiaj gìyìgï̀n ga̱che̱'.
45013013	Ga̱che̱' dàj rûn' gaché nej guiì gaché ne' gui, ni̱ sìkà' ga̱che̱'; ni̱ si̱ ya kï̱j sta'u', ni̱ si̱ ganahuij ruhuô' ngà sun àyìnï̀ïn, ni̱ si̱ gahuin sta'u ruhuô ngô' ngà a'ngô siyànàa, ni̱ si̱ ga'nḯn ñun' riñan a'ngô nej siyànàa, ni̱ si̱ garrûn' riñan nej dugui', ni̱ si̱ gahuin yìkòj ruhuô',
45013014	Sa gi̱'hiaj da' 'ngo̱ nej suj huin si dànanj du̱gu'nïn' nej suj gi̱'hiaj nej suj dàj rûn' gi'hiaj Ma̱'an Señor Jesús, ni̱ si̱ gi'hiaj nej suj sa garan' ruhuâ nneè kú nej suj mánj.
45014001	Ga̱na̱huin rà'a nej suj nej sí hua̱ ninaj ruhuâ, sani̱ si ga'hue gu̱nï̱n' nej suj ngà nej sô' rayi'î dàj hua nej nuguan' guyumân ruhuâ nej sô'.
45014002	Dadin' ganï̂n ruhuô' si ga̱'hue yo̱' daran'anj; sani̱ a'ngô sí hua̱ ninaj ruhuâ, ni̱ man kuej e ya sô'.
45014003	Sí chru̱n ya daran'anj, ni̱ si̱ gininj 'ì sí nitaj si chru̱n ya daran'anj riñan sô', ni̱ sí nitaj si chru̱n ya̱ daran'anj ni̱ si̱ ganakaj guendâ sô' rayi'î sí chru̱n ya daran'anj mánj; dadin' gà' ganahuin rà'a Ma̱'an Ña'anj an sô'.
45014004	Ahuin sun nikaj' ni̱ ganakaj guendâ' dàj gi'hiaj a'ngô musû ânèj e rà'aj. Guendâ si-yi̱ru'hue sij huin si hua̱ na̱nj gunânj gi̱tsi sij, sani̱ si ganatûj sij ni̱ hua̱ na̱nj ganikïn' ran sij, dadin' ûta nùkuaj Ma̱'an Señor ni̱ huê Ma̱'an gi̱'hiaj ga̱'hue ga̱nikïn' ran sij.
45014005	Hua̱ sí gataj si hua̱ 'ngo̱ gui huin gui gè doj; ni̱ a'ngô nej sij gataj si gu̱ña̱n chre huin daran' nej gui. Ga̱ yìtï̀nj ruhuâ da' 'ngo̱ nej suj dàj ganï̂n ruhuâ nej suj.
45014006	Sí ni̱ka̱j chre̱j ngà 'ngo̱ gui ni̱ riñan Ma̱'an Señor nikaj chre̱j sô', ni sí nitaj si ni̱ka̱j chre̱j ngà 'ngo̱ gui ni̱ riñan Ma̱'an Señor nitaj si ni̱ka̱j chre̱j sô'. Ni̱ sí ya, ni̱ guendâ Ma̱'an Señor ya sô', dadin ga'hui' sô' si guruhuâ Ma̱'an Ña'anj an; sí nitaj si ya ni̱ nitaj si ya sô' guendâ Ma̱'an Señor, ni̱ ga'hui' sô' si guruhuâ Ma̱'an Ña'anj an.
45014007	Dadin' gà' si 'ngo̱ nê' nitaj si nne guendâ mu'ûn', ni̱ nitaj gà' si 'ngo̱ guiì gahui' guendâ ma̱'an ninj mánj.
45014008	Ni̱ si hua̱ nì'nò', ni̱ hua̱ nì'nò' guendâ Ma̱'an Señor; ni̱ si gahui', ni̱ guendâ Ma̱'an Señor gahui'. Huê danj, ni̱ si hua̱ nì'nò', nej si gahui', ni̱ da'ní Ma̱'an Señor huîn'.
45014009	Dadin' huê rayi'î nânj gahui' Ma̱'an Cristo sani̱ gana'nïn siganï̂nj nej nîman, ni̱ nan' ñunj yàtà'a, ni̱ ginikaj sunj riñan nej nîman ngà riñan nej guiì nne nì'nà'.
45014010	Sani̱ sò' ni̱ nùnj huin saj ni̱ ga'min' yi'î dinḯnt rà'aj. Ni̱ sò'. Ni̱ nùnj huin saj ni̱ gataj si nitaj si ni'ñanj dinḯnt rà'aj. Dadin' hua̱ ni̱ña̱n si ga̱na̱nikïn' darûn' riñan Ma̱'an Cristo.
45014011	Dadin' huê danj nnunj riñan ñanj: Ni̱ nné taj Ma̱'an Señor, ni̱ riñânj ganikïn' rúdàkòj daran' nej guiì, ni̱ daran' nej guiì gànàtà' si-ga̱kïn' ninj riñan Ma̱'an Ña'anj an.
45014012	Huê danj ni̱ da' 'ngo̱ nê' nàgà'huì' guenda rayi'î si-ga̱kï̂nt riñan Ma̱'an Ña'anj an.
45014013	Huê danj ni̱ si̱ ga'min' yi'î 'ngo̱ ni̱ a'ngô nej duguî' gà' mánj, sa ga̱nï̱n ruhuô' huin si si̱ gi'hiô' si gi̱ni̱na̱j ruhuâ a'ngô nej dinḯnt.
45014014	Ni̱ ni'ín, si Ma̱'an Señor Jesús, ni̱ gà' nagi'hiaj sà'aj 'ngo̱ nihia, huê danj ni̱ gà' si 'ngo̱ nej sa yô' ni̱ nitaj si kï̱j huaj; sani̱ nej guiì ganï̂n ruhuâ si hua̱ da̱'a̱j nej sa ya ninj huin sa kï̱j huaa ni̱ guendâ ninj ni̱ huê danj hua yàngaj.
45014015	Sani̱ si rayi'î nihia yâ' ni̱ gi'hiâ' si gananï̂n ruhuâ dinḯnt, ô' ni̱ nitaj si 'ì ruhuâ' ni'în' sô' mánj. Ni'hiaj sò' ni̱ si̱ gi'hiâ' si ga̱'a̱nj ni̱'hia̱ dinḯnt rayi'î nihia ya' dânj dadin' gà' gahui' Ma̱'an Cristo rayi'î sô'.
45014016	Ga̱ gudadû nej suj, ni̱ si̱ gi'hiaj nej suj si ga̱'mi̱n a'nan' nej guiì rayi'î nej sa sà' gi'hiaj nej suj mánj;
45014017	dadin' nej da'ní Ma̱'an Ña'anj an, ni̱ nitaj si giriñun ruhuâ nej sij si gìrì' nìko nej sij ya̱ nej sij nej si do̱j gìrì' nej sij ya̱ nej sij ni̱ nitaj si giriñun ruhuâ nej sij si gìrì' nìko nej sij go̱'o̱ nej sij nej si do̱j gìrì' nej sij go̱'o̱ nej sij, sa ña̱'a̱n huin si gi'hiaj nej sij sa ni̱ka̱a ni̱ ga̱ dïn'ïnj ruhuâ nej sij, ni̱ hua̱ nìhià' ruhuâ nej sij ngà Ma̱'an Espíritu Santo.
45014018	Dadin' sí gi'hiaj dànanj ni̱ riñan Ma̱'an Cristo gunânj gi̱tsî sô', ni̱ garan' ruhuâ Ma̱'an Ña'anj an sa gi'hiaj sô', ni̱ huê danj na̱nj garan' ruhuâ nej guiì ni'in ninj nej sa gi'hiaj sô'.
45014019	Huê danj ni̱, du̱gu'nïn' gi̱'hiô' si ga̱ dïn'ïnj ni̱ gu̱ru̱gûñu'un' si ga̱na̱huin nùkuaj a'ngô nej sij ngà si-nùguàn' Ma̱'an Ña'anj an.
45014020	Si̱ gi'hiâ' si gi̱ni̱na̱j ruhuâ 'ngo̱ duguît rayi'î nihia yâ' mánj; yàngà' ni̱ daran' nej nihiaa ni̱ hua sà' man, ni̱ sa a'nan'an huin si yo̱' nihia gi̱'hiaj ga̱'a̱nj ni'hia a'ngô nej dugui'.
45014021	Dùgùnàj huaj sisi̱ si̱ yô' nneè, ni̱ si̱ go'o' nne berente, ni̱ a'ngô nej sa gi̱'hiaj gi̱ni̱na̱j ruhuâ nej dinï̂nt, nej si gi̱na̱'an ruhuâ sô', nej si gi̱ni̱chre ruhuâ sô'.
45014022	Guyumân yìtï̀nj ruhuâ' nî'. Huê danj gùyùmàn yìtï̀nj ruhuâ sò' ni'în' Ma̱'an Ña'anj an na̱nj ánj. Ga̱na̱huin nìhià' ruhuâ' si ni'în' si sê gakï̱n'ïn huin sa gi'hiâ' dânj ni̱ si nitaj si ga'min gakï̱n' sa nu̱n ruhuâ nimân' rayi'î sa gi'hiâ'.
45014023	Sani̱ sí anï̂n chì' ruhuâ rayi'î nihia ya̱ sô', ni̱ ya sô' ni̱ gakï̱n'ïn huin sa gi'hiaj sô' guendâ ganï̂n huà' ruhuâ sô', dadin' nitaj si hua̱ yìtï̀nj ruhuâ sô' ngà sa ya sô' mánj; dadin' daran' sa 'hio' nga nitaj si hua̱ yìtï̀nj ruhuô', ni̱ gakï̱n'ïn huin.
45015001	Huê danj ni̱ nê' hua̱ nùkuaj doj ngà si-nùguàn' Ma̱'an Ña'anj an ni̱ ga̱ nùkuaj ruhuô' ngà nej sô' hua̱ ninaj ruhuâ ngà si-nùguàn' Ma̱'an Ña'anj an, ni̱ si̱ gi'hiô' sa garan' ruhuâ mu̱'un' mánj.
45015002	Da' 'ngo̱ nê' da'hui' gi̱'hiaj hue'ê ngà nej dugui' nga sa sà'a ni̱ ga̱na̱huin nùkuaj nej sij ngà si-nùguàn' Ma̱'an Ña'anj an.
45015003	Dadin' gà' Ma̱'an Cristo ni̱ nun gi̱'hia sa ga̱ran' ruhuâj mánj; sa si̱nï̱n gi'hia huin si dagahuin dàj rûn' taj nuguan' nnùn riñan ñanj gachrûn nej sô' gataj dàj gahuin, dadin' ni̱ ta dànanj: “Nej nuguan' kï̱j ga'min nej sí dânj riñan Ma̱'ân rè', huê riñânj ga'min kï̱j nej sô' nej nuguan' dânj.”
45015004	Dadin' nej nuguan' gachrûn si̱nï̱n nej sô', ni̱ gachrûn nej sô' guendâ ga̱'hue ga̱huin chru̱n', huê danj ni̱ si-nùguàn' Ma̱'an Ña'anj an gi̱'hiaj ga̱na̱huin nùkuaj ruhuô' ni̱ gànàrì' ruhuô', huê danj ni̱ ga̱'hue gànà'huì' Ma̱'an Ña'anj an.
45015005	Ma̱'an Ña'anj an gi̱'hiaj ga̱huin nùkuaj ruhuô' ni̱ Ma̱'an gi̱'hiaj gànàrì' ruhuô' huej huin sa ri̱ki si gu̱ña̱n chre ga̱nï̱n ruhuô' dàj rûn' garan' ruhuâ Ma̱'an Cristo,
45015006	ni̱ ga̱ gu̱ña̱n ruhuâ nej suj, ni̱ gu̱ña̱n ga̱'mi̱n hue'ê nej suj, ni̱ na̱gi̱'hiaj nìko nej suj Ma̱'an Ña'anj an, dadin' huê Ma̱'an huin Rej Ma̱'an Señor Jesucristo.
45015007	Huê danj ni̱, ga̱na̱huin rà'a 'ngo̱ ni̱ a'ngô nej suj nej dugui' nej suj, dàj rûn' gi'hiaj Ma̱'an Cristo nga ganahuin rà'a ñùn', da'nga ni̱ gini'in nej guiì si dùgùnàj hua sa gi'hiaj Ma̱'an Ña'anj an ngò'.
45015008	Huê danj gatâ, dadin' ga'na' Ma̱'an Cristo ni̱ gunânj gi̱tsi riñan nej judío guendâ gidiganj riñan nej sô' sa yàngà' gidigân Ma̱'an Ña'anj an, ni̱ nadiganj si yàngà' ga'hui' Ma̱'an Ña'anj an si-nùguàn'anj riñan nej sachij gimân diû ri̱ki,
45015009	ni̱ ga'naj riñan nej sí nàsìnùnj un ni̱ nagi'hiaj nìko nej sô' Ma̱'an rayi'î guendâ gananï̂n àko ruhuaj ni'in nej sô', dàj rûn' nnunj riñan ñanj huê danj ni̱ gata: Gànànï̀nj rayi'î rè' siganï̂nj nej sí nàsìnùnj un, ni̱ gàchrà chra'a ngà siyu̱gui Ma̱'ân rè'.
45015010	Gata a'ngô ñûn: Ga̱na̱huin nìhià' ruhuâ nej suj nej sí nàsìnùnj un: Ni̱ huê danj na̱nj ga̱na̱huin nìhià' ruhuâ yiñán Ma̱'an Señor.
45015011	Gata a'ngô ñûn: Ga̱'mi̱n hue'ê daran' nej suj nej sí nàsìnùnj un rayi'î Ma̱'an Señor, ni̱ huê danj na̱nj ga'min hue'ê daran' nej yuman'an rayi'î Ma̱'an Señor.
45015012	Gataj Isaías a'ngô ñûn: Riñan nej da'nin si̱'nï̱n Isaí ga̱hui̱ Ma̱'an sa gànà'huìj nej sí nàsìnùnj un ni̱ gi̱nikaj sunj riñan nej sô'.
45015013	Ni̱ Ma̱'an Ña'anj ànù'huìj nê' gi̱'hiaj ga̱na̱huin nìhià' sta'u ruhuâ nej suj ni̱ ga̱ dïn'ïnj ruhuâ nej suj nga guyumân ruhuâ nej suj, huê danj na̱nj ga̱'hue gànà'huìj nìko nej suj ngà sun ri̱ki̱ Ma̱'an Ma̱'an Espíritu Santo riñan nej suj.
45015014	Hua̱ yìtï̀nj ruhuâj ni'ín nej suj, na̱nj di̱nï̂n ma̱'anj, dadin' ûta nìchra hua ruhuâ nimân nej suj ngà nuguan' gananï̂n àko ruhuâ ni'in nej guiì, huê danj na̱nj ûta nìko ni'in nej suj si-nùguàn' Ma̱'an Ña'anj an, ni̱ garânj da'nga' ruhuâj si ga̱'hue du̱gunïn gà'ì nej suj 'ngo̱ ni̱ a'ngô nej dugui' nej suj.
45015015	Sani̱ da̱'a̱j da̱nï̱n ni̱ nitaj si guyu'huí, nga gachrûnj riñan nej suj man di̱nï̂n, dadin' gi'hia si ga̱na̱nun ruhuâ nej suj, dadin' girikî Ma̱'an Ña'anj an si-su̱nu riñânj,
45015016	da'nga ni̱ gahuín sí gànàtà' si-nùguàn' Ma̱'an Jesucristo riñan nej sí nàsìnùnj un, ni̱ gànàtàj nuguan' gi̱'hiaj ga̱na̱ni̱n nej guiì, da'nga ni̱ ga̱huin nej sí nàsìnùnj un 'ngo̱ ofrenda sa garan' ruhuâ Ma̱'an Ña'anj an, dadin' Ma̱'an Espíritu Santo huin sa na̱gi̱'hia̱j gè nej sij.
45015017	Hua̱ ni̱ña̱n si ga̱huin nìhià' ruhuâj rayi'î si-sùnj dadin' guruguñu'unj Ma̱'an Cristo ñùnj ni̱ ga'mînj si-nùguàn' Ma̱'an Ña'anj an.
45015018	Dadin' si̱ ga̱'huej ruhuâj ga̱'mi̱n rayi'î nej sa nun gi̱'hia, dadin' hua̱ ni̱ña̱n si gànàtàj rayi'î nej sa ga'hue gi'hia dadin' guruguñu'unj Ma̱'an Cristo ñùnj ni̱ rayi'î dan ni̱ ga'hue ga'mînj riñan nej sí nàsìnùnj un ni̱ dagahuin nej sô', ni̱ gi̱'hiaj Ma̱'an Ña'anj an sa sà'aj ngà nej sô',
45015019	ni̱ ûta nùkuaj hua nej da'nga'a gi'hia ni̱ gahuin ña̱'anj ruhuô' hua nej sa gahuin, dadin' si-Espíritu Ma̱'an Ña'anj an huin sa gi'hiaj: Ni̱ àsìj Jerusalén, ni̱ nda ganahuij ne' rùkùj ni̱ nda riñan hio'ó Ilirico, ganahui gidigán si-nùguàn' Ma̱'an Cristo nuguan' gi̱'hiaj ga̱na̱ni̱n nej guiì.
45015020	Huê dànanj gi'hia, ni̱ dugu'nḯn gananï̂nj nuguan' gi̱'hiaj ga̱na̱ni̱n nej guiì, sani̱ nun ga̱'a̱nj gànàtàj si-nùguàn' Ma̱'an Ña'anj an riñan nej guiì gà' gunïn rayi'î Ma̱'an Cristo gi'hiaj a'ngô nej síi, dadin' nun ga̱ra̱n' ruhuâj si ni̱nï̱n gi̱di̱gán riñan nej sô' dadin' gà' ni̱ka̱j chre̱j nej sô' ngà nuguan' gahuin chru̱n nej sò' gi'hiaj a'ngô nej síi,
45015021	dadin', dàj rûn' nnunj riñan ñanj: Ni̱ riñan nej guiì nitaj àmàn ganata' nej sij rayi'î Ma̱'an, ni̱ gu̱nïn nej guiì dânj rayi'î Ma̱'an; ni̱ nej guiì nitaj àmàn gunïn rayi'î Ma̱'an, ni ga̱ra̱n da'nga ruhuâ ninj rayi'ij.
45015022	Huin ruhuâj gùchìj ñan màn nej suj sani̱ rayi'î nej nânj ni̱ na'hue gi̱yi̱'nï̱n riñânj gùchìj ñan màn nej suj mánj.
45015023	Sani̱ hia̱j, ni̱ gà' ganûnj gaché ganatá si-nùguàn' Ma̱'an Ña'anj an riñan hio'ó nânj, ni̱ gà' nâ huin ruhuâj gùchìj ñan màn nej suj,
45015024	sani̱ nga hua gà'àn Rukû Nnee ni̱ gùchìj ñan màn nej suj; dadin' huin ruhuâj gi̱ni̱'ín nej suj nga gùchìj ñan màn nej suj, ni̱ ga̱na̱huin nìhià' nùguàn'àn ruhuâ nê' ni̱ ne' rùkù ni̱ ruhuâj si gi̱di̱gân nej suj dànè' huaj chrej e gà'àn.
45015025	Dadin' gà'àn Jerusalén guendâ ga̱'a̱nj nàrë̀'ë̀ san'anj an riñan nej sô' nìko' rukû Ma̱'an Jesús.
45015026	Dadin' nej dinï̂nt nne riñan hio'ó Macedonia ngà nej dinï̂nt nne riñan hio'ó Acaya ganï̂n ruhuâ ga̱na̱chi nikaj 'ngo̱ ofrenda ni̱ ruhuâ nej sô' si gi̱nikâ gà'àn san'anj dânj riñan nej dinï̂nt ran' àko màn Jerusalén.
45015027	Dadin' ganï̂n ruhuâ nej sô', si da'hui nej sô' riñan nej dinï̂nt judío màn hiuj dânj; dadin' gachîn nanì'hiaj nej judío riñan nej sô', huê danj ni̱ hua̱ ni̱ña̱n si gu̱ru̱gûñu'unj nej sô' ngà nej sa hua̱ riñan nej sô' riñan nej dinï̂nt judío.
45015028	Huê danj ni̱, nga guchí ñan màn nej sô', ni̱ nga gisîj naga'huí ofrenda nìkà huâ riñan nej sô', ni̱ gàchìnj ñan màn nej suj ni̱ gà'àn Rukû Nnee.
45015029	Ni̱ ni'ín si nga gùchìj ñan màn nej suj, ni̱ nìkà ûta gà'ì nuguan' sà'aj ni̱ nuguan' gi̱'hiaj ga̱na̱huin nùkuaj ruhuâ nej suj ngà Ma̱'an Cristo.
45015030	Ni̱ gachín nì'hia riñan nej suj di̱nï̂nj, ngà siyu̱gui Ma̱'an Jesucristo, ni̱ ngà si-guesâ Ma̱'an Espíritu Santo ni̱ gurugûñu'unj nej suj gàchìnj nì'hiaj nej suj rayi'í riñan Ma̱'an Ña'anj an,
45015031	gàchìnj nì'hiaj nej suj rayi'î si ga̱na̱ni̱nj riñan nej sí màn Judea nej sô' nitaj si guyumân ruhuâ ni'in Ma̱'an Cristo, ni̱ huê danj na̱nj ga̱'hue̱j nej dinï̂nt màn Jerusalén ga̱na̱huin rà'a nej sô' ofrenda nìkà huâ nàgà'huìj ra'a nej sô';
45015032	ni̱ nga gùchìj ñan màn nej suj ni̱ ga̱huin nìhià' ruhuâ daran' nê' ni̱ ga̱huin dïn'ïnj ruhuâj ga̱ne do̱j siganï̂nj nej suj.
45015033	Ni̱ Ma̱'an Ña'anj an gi̱'hiaj ga̱ dïn'ïnj ruhuâ darûn'. Ni̱ huê danj huin rû'huaj na̱nj ánj.
45016001	Ga'min hue'é ni̱ duguta sùnj yugue' Febe riñan nej suj dadin' huej huin sa ûta hue'ê gi'hiaj sun si-su̱n Ma̱'an Ña'anj an ni̱ huej huin diákona riñan si-nùhuì Ma̱'an Jesús nne ruhuâ yuman' snà'ànj Sencrea;
45016002	ni̱ ga̱na̱huin rà'a nej suj ngà siyu̱gui Ma̱'an Señor yugue' dânj, dadin' huê danj da'huî' ga̱na̱huin ro̱'ô' nej dinï̂nt guyumân ruhuâ ni'in Ma̱'an Ña'anj an, ni̱ gu̱ru̱gûñu'unj nej suj daran' sa gàchin riñan yugue' dânj; dadin' ûta gà'ì nej dinï̂nt guruguñu'unj yugue' dânj, ni̱ huê danj na̱nj guruguñu'un ñùnj nej na̱nj ánj.
45016003	Nàgà'huì' nej suj 'ngo̱ nuguan' ni̱'ña̱nj an riñan Priscila ngà Aquila, dadin' huê nej ñûnj ginikaj dugui' gi'hiaj sun ngà Ma̱'an Cristo Jesús,
45016004	dadin' ga ruhuâ nej sij gàhuì' nej sij rayi'í; ni̱ sê 'ngo̱ rḯn ga'hui' si guruhuâ nej sij mánj, huê danj na̱nj ga'hui' daran' nej dinï̂nt nàsìnùnj huin si-nùhuì Ma̱'an Jesús si guruhuâ nej sij.
45016005	Nàgà'huì' nej suj 'ngo̱ nuguan' ni̱'ña̱nj an riñan nej dinï̂nt huin si-nùhuì Ma̱'an Jesús nara'hui' dukuâ Priscila ngà Aquila. Ni̱ nàgà'huì' nej suj 'ngo̱ nuguan' ni̱'ña̱nj an riñan dinï̂nt Epeneto, sí ûta 'ì ruhuâj ni'ín, dadin' huê sô' huin sí guyumân si̱nï̱n ruhuâ ni'in Ma̱'an Cristo riñan hio'ó Acaya.
45016006	Nàgà'huì' nej suj 'ngo̱ nuguan' ni̱'ña̱nj an riñan María, dadin' huej huin sa ûta gi'hiaj sun sta'u siganï̂nj nej suj.
45016007	Nàgà'huì' nej suj 'ngo̱ nuguan' ni̱'ña̱nj an riñan Andrónico ngà riñan Junias, nej sô' huin nej dugui'í, dadin' nej ñûnj gi'nïnj dukuâ ga'a, ni̱ ûta 'ì ruhuâ nej dinï̂nt ga'anj gi̱di̱gân si̱nï̱n si-nùguàn' Ma̱'an Ña'anj an ni'in nej sô' nej sij, ni̱ gà' si̱nï̱n nej sij gini'in si-nùguàn' Ma̱'an Ña'anj an gà' da' ñùnj.
45016008	Nàgà'huì' nej suj 'ngo̱ nuguan' ni̱'ña̱nj an riñan Amplia, dadin' ûta 'ì ruhuâj ni'ín sô' dàj rûn' 'ì ruhuâ Ma̱'an Señor ni'in sô'.
45016009	Nàgà'huì' nej suj 'ngo̱ nuguan' ni'ñanj an riñan Urbano, dadin' huê nej ñûnj gi'hiaj sun riñan Ma̱'an Señor Jesús, ni̱ huê danj na̱nj ga'nï̂n 'ngo̱ nuguan' ni̱'ña̱nj an huaj riñan Estaquis, ni̱ ûta 'ì ruhuâj ni'ín sô'.
45016010	Nàgà'huì' nej suj 'ngo̱ nuguan' ni̱'ña̱nj an riñan Apeles, dadin' gà' ganahuin rà'a Ma̱'an Cristo sô'. Ni̱ nàgà'huì' nej suj 'ngo̱ nuguan' ni̱'ña̱nj an riñan nej dùguì' Aristóbulo.
45016011	Nàgà'huì' nej suj nuguan' ni̱'ñanj an riñan Herodión, sô' huin dugui'í. Ni̱ nàgà'huì' nej suj nuguan' ni̱'ña̱nj an riñan nej dugui' Narciso, dadin' gà' guyumân ruhuâ nej sô' ni'in nej sô' Ma̱'an Señor.
45016012	Nàgà'huì' nej suj 'ngo̱ nuguan' ni̱'ña̱nj an riñan Trifena ngà riñan Trifosa, dadin' gunânj gi̱tsi nguèj yuguet dan riñan Ma̱'an Señor: Ni̱ nàgà'huì' nej suj nuguan' ni̱'ña̱nj an riñan Pérsida dadin' ûta 'ì ruhuâj ni'ín yuguet dânj, dadin' ûta gi'hiaj sun yuguet dan riñan Ma̱'an Señor.
45016013	Nàgà'huì' nej suj nuguan' ni̱'ña̱nj an riñan Rufo, dadin' gà' ganagui Ma̱'an Señor sij, huê danj na̱nj nàgà'huì' nej suj nuguan' ni̱'ña̱nj an riñan sachij nni sij dadin' dàj rûn' huin ruhuâj ni'ín nnî huê danj huin ruhuâj ni'ín sachij dânj.
45016014	Nàgà'huì' nej suj 'ngo̱ nuguan' ni̱'ñanj an riñan Asíncrito, ngà riñan Flegonte, ngà riñan Hermas, ngà riñan Patrobas, ngà riñan Hermes ni̱ huê danj nàgà'huì' nej suj nuguan' ni̱'ña̱nj an riñan nej dinï̂nt màn ngà nej sij.
45016015	Nàgà'huì' nej suj nuguan' ni̱'ña̱nj an riñan Filólogo, ngà riñan Julia, ni̱ riñan Nereo, ni̱ riñan yuguij julia nej, ni̱ nàgà'huì' nej suj nuguan' ni̱'ña̱nj an riñan Olimpas, ni̱ ngà riñan daran' nej dinï̂nt gè màn ngà nej sij.
45016016	Nàgà'huì' nej suj nuguan' ni̱'ña̱nj an riñan 'ngo̱ ni̱ a'ngô nej dugui' nej suj ni̱ gi̱da̱'a nej suj ra'a 'ngo̱ ni̱ a'ngô nej dugui' nej suj. Ni̱ huê danj na̱nj ga'nḯn nej dinï̂nt huin si-nùhuì Ma̱'an Jesús 'ngo̱ nuguan' ni̱'ña̱nj an huaj riñan nej suj.
45016017	Sani̱ gachín ni̱'hia riñan nej suj di̱nï̂nj, si hue'ê ga̱'nï̱nj ñan nej suj nej sô' guchra' da̱'a̱j ni̱ gi'hiaj nej sô' si ga̱che̱j ruhuâ nej suj ngà nej yì'nï̀n' nuguan' gà' gahuin chru̱n nej suj, ni̱ gi̱'hiaj anêj nej suj ma̱'an nej suj riñan nej sô'.
45016018	Dadin' sê riñan Ma̱'an Señor gunânj gi̱tsi nej sí dânj mánj, gunânj gi̱tsi nej sij guendâ ganachinj yi'naa riki nej sô', ni̱ ûta nàj ga'min nej sô' ni̱ nda nngaj riñan hio'ó ga'min nej sô' guendâ gi̱di̱gañu'unj nej sô' nej guiì nitaj si chru̱n.
45016019	Dadin' gà' gunïn gà'ì nej guiì si hue'ê dagahuin nej suj, huê danj ni̱ huin nìhià' ruhuâj ni'ín nej suj; sani̱ garan' ruhuâj si ga̱huin nej suj sí gi̱ni̱'in hue'ê guendâ gi̱'hiaj nej suj sa sà'aj, ni̱ ga̱huin nej suj sí nitaj si chru̱n gi'hiaj sa a'nan'an.
45016020	Ni̱ Ma̱'an Ña'anj 'hiaj hua dïn'ïnj gi̱'hiaj ni̱ gùnùkuaj nej suj gùtà' nej suj dakó nej suj yichrá sichre. Ni̱ sunuj rikî Ma̱'an Señor ga̱ne ngà nej suj.
45016021	Ni̱ ga'nḯn Timoteo sô' gi'hiaj sun ngàj nuguan' ni̱'ña̱nj an huaj riñan nej suj ni̱ huê danj na̱nj ga'nḯn sô' gù'nàj Lucio, ni̱ Jasón ni̱ Sosípater huin nej dugui'í, ga'nḯn nuguan' ni̱'ña̱nj an huaj riñan nej suj.
45016022	Ñùnj gù'nàj Tercio, gachrûn ñanj karta nânj, ni̱ ngà siyu̱gui Ma̱'an Señor ni̱ ga'nï̂n nuguan' ni̱'ña̱nj an huaj riñan nej suj.
45016023	Ni̱ ga'nḯn Gayo nuguan' ni̱'ña̱nj an huaj riñan nej suj, ni̱ dukuâ sô' guna, ni̱ huê danj na̱nj ga'nḯn daran' nej dinï̂nt huin si-nùhuì Ma̱'an Jesús nuguan ni̱'ña̱nj an huaj riñan nej suj. Ni̱ huê danj na̱nj ga'nḯn Erasto nuguan' ni̱'ña̱nj huaj riñan nej suj, ni̱ sô' huin sí dugumîn si-sa̱n'a̱nj yuman' snà'ànj nânj, ni̱ huê danj na̱nj ga'nḯn dinï̂nt gù'nàj sa ga̱'anj nuguan' ni̱'ña̱nj an huaj riñan nej suj.
45016024	Ni̱ si-su̱nu̱j Ma̱'an Señor Jesucristo huin ngà da' 'ngo̱ nej suj. Ni̱ huê danj huin rû'huaj.
45016025	Ni̱ huê Ma̱'an Ña'anj an huin sa na̱gi̱'hiaj yìtï̀nj nuguan' gidigán ni̱ nuguan' gi'hiaj ga̱na̱ni̱n nej suj dadin' huê danj gidigân Ma̱'an Jesucristo, dadin' hia̱j ni̱ narugui' nuguan' gi'nïnj huì àsìj nâ xi,
45016026	sani̱ hia̱j ni̱ ûta ni'nï̱nj hua riñan ñanj gachrûn nej sô' gataj dàj gahuin, dadin' huê danj giyi'nïn' suun gi'hiaj Ma̱'an Ña'anj nne nìgànj nï̀n', si hua̱ ni̱ña̱n si gini'in daran' nej guiì si-nùguàn' Ma̱'an Ña'anj an da'nga ni̱ guyumân ruhuâ ninj ni̱ da̱gahuin ninj riñanj.
45016027	Ni̱ 'ngo̱ rïn Ma̱'an Ña'anj an ûta sà' ni'in, ni̱ ga̱'mi̱n hue'ê nej guiì rayi'ij gi'hiaj Ma̱'an Jesucristo nìgànj chre. Ni̱ huê danj huin rû'huaj na̱nj ánj.
46001001	Ñùnj huin Pablo, ni̱ gakḯn Ma̱'an Ña'anj an ñùnj ni̱ garan' ruhuaj si gahuín sí ga̱'a̱nj gànàtà' si̱nï̱n si-nùguàn' Ma̱'an Jesucristo, ni̱ huê danj na̱nj ga'nḯn nguèj ñûnj dinï̂nt Sóstenes nuguan' ni̱'ña̱nj an huaj riñan nej suj,
46001002	nej dinï̂nt gà' ganahuin gè gi'hiaj Ma̱'an Cristo Jesús, nne ruhuâ yuman' snà'ànj Corinto huin si-nùhuì Ma̱'an Ña'anj an, ni̱ huin nej suj sí ganahuin gè dàj rûn' huin a'ngô nej dinï̂nt ganata' du'hua siyu̱gui Ma̱'an Señor Jesucristo nne nï̀n' gàchrà', ni̱ huê Ma̱'an huin Señor riñan nej sô' ni̱ Ma̱'an huin Señor riñan nê':
46001003	Ni̱ Ma̱'an Ña̱'anj an gi̱'hiaj gùyùmàn sunuj u ni̱ ga̱ dïn'ïnj riñan nej suj, dadin' huê Ma̱'an huin Rej nê' ni̱ huej huin Rej Ma̱'an Señor Jesucristo.
46001004	Daran' diû ga'huí si guruhuâ Ma̱'an Ña'anj an rayi'î nej suj, dadin' ganahuin ra'á si-su̱nu̱j Ma̱'an Ña'anj an gi'hiaj Ma̱'an Jesús;
46001005	dadin' huê Ma̱'an Jesús gi'hiaj ni̱ ga'hue ûta nìko gini'in nej suj si-nùguàn' Ma̱'an Ña'anj an, ni̱ ûta giri' nej suj nuguan'an ga̱'mi̱n nej suj, ni̱ gahuin chru̱n nï̀n' ruhuâ nej suj;
46001006	ni̱ huê danj na̱nj ganata' nej sô' rayi'î Ma̱'an Cristo riñan nej suj ni̱ ûta ganahuin yìtï̀nj ruhuâ nej suj,
46001007	Ni̱ si nne nej suj gana'huìj nej suj àmàn ga'na' Ma̱'an Señor Jesucristo, ni̱ ga̱'hue ga̱huin chru̱n nej suj daran' si-su̱n Ma̱'an Ña'anj an;
46001008	ni̱ huê Ma̱'an gi̱'hiaj ganikïn' ran nej suj nda gui gàhuì' nej suj, ni̱ ga̱'hue ga̱huin nej suj sí ni̱ka̱a nda gà'nà' ñûn Ma̱'an Señor Jesús.
46001009	Sani̱ dàñùn hue'ê dagahuin Ma̱'an Ña'anj an si-nùguàn'anj, rayi'î dan ni̱ gakï̂n si ga̱na̱ka̱j dugui' nej suj ngà Ma̱'an da'nin Jesucristo huin Ma̱'an si-Seño nê'.
46001010	Gachín ni̱'hia riñan nej suj di̱nï̂nj, ngà siyu̱gui Ma̱'an Señor Jesucristo, si 'ngo̱ rïn nuguan'an ga̱'mi̱n nej suj, ni̱ si̱ gachej ga̱'mi̱n nej suj, ni̱ si̱ ga'hue gìyìchrà' da̱'a̱j nej suj, ni̱ gu̱ña̱n ga̱nï̱n ruhuâ nej suj ni̱ gu̱ña̱n ga̱huin ruhuâ nej suj.
46001011	Dadin' gà' gunḯn dàj 'hiaj nej suj mân nej suj, na̱nj di̱nï̂nj, dadin' gà' ganata' nej dùguì' Cloé, si man ni̱na̱nj sun gunïn' mân nej suj.
46001012	Ruhuâj gàtà si da' go'ngo̱ nej suj gataj dànanj: “Ñùnj nikò' rukû Pablo”; ni̱ a'ngô nej suj gataj: “Ñùnj nikò' rukû Apolos”; ni̱ a'ngô nej suj gataj: “Ñùnj nikò' rukû Cefas”; ni̱ a'ngô nej suj gataj: “Ñùnj nikò' rukû Ma̱'an Cristo.”
46001013	Hiô' ni̱ giyichra' da̱'a̱j Cristo na̱nj nî', ni̱ Pablo ginikò' riñan rugutsìi rayi'î nej suj na̱nj nî'. Ni̱ gata' nne nej suj ngà siyu̱gui Pablo na̱nj nî'.
46001014	Ni̱ ga'huí si guruhuâ Ma̱'an Ña'anj an dadin' gà' si 'ngo̱ nej suj nun du̱guata' nnêj mánj, man Crispo ngà Gayo duguata' nnêj,
46001015	da'nga ni̱ si̱ gataj nej suj si gata' nne nej suj ngà siyu̱guí.
46001016	Ni̱ huê danj na̱nj duguata' nnêj nej dùguì' Estéfanas; sani̱ nun ni'ín si duguata' nnêj a'ngô nej sô' mánj.
46001017	Dadin' nun gà'nï̀nj Ma̱'an Cristo si ga̱'a̱nj duguata' nnêj mánj, dadin' ga'nïn si ga̱'a̱nj gànàtàj nuguan' gi'hiaj ga̱na̱ni̱n nej guiì; ni̱ sê ngà nuguan' ni'in nï̀n' ruhuâj huin sa ga'mînj mánj, da'nga ni̱ si̱ nagi'hiaj nina si gahui' Ma̱'an Cristo riñan rugutsìi.
46001018	Dadin' si gu̱nu̱no̱' rayi'î rugutsìi riñan nej sí ga'anj ni̱'hia̱ sani̱ ganï̂n ruhuâ nej sô' si huin nuguan' sinún chre; sani̱ guendâ nê' gà' gananin, ni̱ huin nuguan' nagi'hiaj nùkuaj Ma̱'an Ña'anj an ñùn'.
46001019	Dadin' huê danj nnunj riñan ñanj: Ni̱ gu̱du̱rë'ë́ nuguan' ni'in nï̀n' ruhuâ nej sí chru̱un, ni̱ gi̱'hiaj anê sa garânj da'ngà' ruhuâ nej sí garânj da'nga' rûhua.
46001020	Dànè' mân nej sí chru̱un ni̱ dànè' mân nej sí huin maestrû rà'aj. Dànè' mân nej sí gu̱rij gùnï̀n' rayi'î nej sa màn ruhuâ yumiguì nânj rà'aj. Sê gi'hiaj Ma̱'an Ña'anj an si nitaj si ni'ñanj nej nuguan' chru̱n nï̀n' ruhuâ nej sí màn ruhuâ yumiguì nânj rà' saj ûn'.
46001021	Dadin' Ma̱'an Ña'anj an huin sa chru̱n nï̀n' ruhuâ, sani̱ nun ga̱'nïn si gi̱ni̱'in nej sí chru̱n màn ruhuâ yumiguì nânj Ma̱'an mánj, sani̱ garan' ruhuâ Ma̱'an Ña'anj an gi̱'hia ga̱na̱ni̱n nej guiì guyumân ruhuâ nuguan' duyinga' nej ñûnj, nùnj huin si riñan a'ngô nej sij ni̱ huin 'ngo̱ nuguan' nitaj si ni'ña̱nj an.
46001022	Dadin' nej síchìj judío ni̱ gachín nej sô' da'nga'a gi̱ni̱'in nej sô', ni̱ nej síchìj griego ni̱ ûta ganahuij ruhuâ nej sô' guendâ ga̱huin chru̱n nï̀n' ruhuâ nej sô';
46001023	sani̱ nê' ni̱ ganatô' rayi'î Ma̱'an Cristo dunikò' rùgùtsì nej sij, ni̱ guendâ nej judío ni̱ huin 'ngo̱ sa unïn' ngà nej sô', ni̱ guendâ nej sí nàsìnùnj un ni̱ huin 'ngo̱ nuguan' sinún chre;
46001024	sani̱ guendâ nej sí gakḯn Ma̱'an Ña'anj an ni̱ ga̱'hue si huin nej sô' judío ga̱'hue si huin nej sô' griego, ni̱ Ma̱'an Cristo huin sa ni̱ka̱j su̱n riñan daran' nej sô' ni̱ Ma̱'an huin sa chru̱n nï̀n' rûhua gi'hiaj Ma̱'an Ña'anj an riñan nej sô'.
46001025	Sani̱ nej sí na'hue gùyùmàn ruhuâ ni̱ ganï̂n ruhuâ nej sô' si huin nuguan' nitaj si ni'ña̱nj an riñan nej sô', sani̱ dànanj huin nuguan' nânj nuguan' chru̱n nï̀n' ruhuâ Ma̱'an Ña'anj an.
46001026	Ni'hiaj nej suj di̱nï̂nj, dadin' gakḯn Ma̱'an Ña'anj an nej suj, ni̱ nitaj si huin nej suj sí chru̱un riñan nej guiì màn ruhuâ yumiguìi, ni̱ huê danj na̱nj nitaj si ni̱ka̱j nej suj sun yàkàan;
46001027	sani̱ ganagui Ma̱'an Ña'anj an nej guiì na'hue ga̱ya̱ka̱j guendâ ni̱ gi'hia si gìrì' nà'àj nej sí chru̱un; ni̱ ganaguij nej sí nitaj guesâ guendâ gi̱'hia si gìrì' nà'àj nej sí nùkuaj;
46001028	ni̱ nej guiì ga̱ni̱ki màn ruhuâ yumiguì nânj ni̱ nej guiì nitaj si ni'ña̱nj an, ni̱ nej guiì nitaj nùnj huin ni̱ nej guiì nitaj guesâ ganagui Ma̱'an Ña'anj an guendâ gu̱du̱na nej guiì a'nïn' màn ruhuâ yumiguì nânj.
46001029	Huê danj ni̱ nga na̱nikïn nej guiì riñan Ma̱'an Ña'anj an ni̱ si̱ ganï̂n ruhuâ ninj si ûta huin ninj.
46001030	Sani̱ Ma̱'an Ña'anj an huin sa gi̱'hiaj ni̱ rayi'î dan ni̱ ga̱'hue ga̱na̱ka̱j dugui' nej suj ngà Ma̱'an Cristo Jesús, ni̱ huê Ma̱'an Ña'anj an gi̱'hiaj si ga̱huin chru̱n nï̀n' ruhuâ nej suj ngà Ma̱'an Cristo Jesús, ni̱ nitaj gakï̱n'ïn gitàj yichrá nej suj, ni̱ nagi'hiaj gèj nej suj, ni̱ gi'hia si ga̱na̱ni̱n nej suj;
46001031	dadin' huê danj nnunj riñan ñanj: Ni̱ guiì ganï̂n ruhuâ si ûta huin ninj, ni̱ dànanj dùgùnàj huaj si ga̱ta̱j ninj si Ma̱'an Ña'anj an huin sa gi'hiaj hue'ê sta'u.
46002001	Huê danj di̱nï̂nj, ni̱ nga guchi' gànàtàj si-nùguàn' Ma̱'an Ña'anj an ñan màn nej suj, ni̱ sê nuguan' ûta nìko ni'ín huin sa ga'mînj riñan nej suj mánj.
46002002	Dadin' ganï̂n ruhuâj sisi̱ si̱ ga'mînj rayi'î a'ngô nuguan'an riñan nej suj dadin' man 'ngo̱ rïn nuguan' garan' ruhuâj gànàtàj riñan nej suj huin rayi'î Ma̱'an Señor Jesucristo, dadin' huej huin Ma̱'an sa godoko' rùgùtsì nej síi.
46002003	Ni̱ nga guchí siganï̂nj nej suj ni̱ gi'hia dàj rûn' gi'hiaj 'ngo̱ sí nitaj guesâ ni̱ ûta nun yu'hui' ruhuâj ni̱ nda nagunanj ñùnj nga nikḯn riñan nej suj;
46002004	ni̱ nga ganatá si-nùguàn' Ma̱'an Ña'anj an riñan nej suj ni̱ nun gà'mìn dàj rûn' ga'min 'ngo̱ sí chru̱n nï̀n' ruhuâ guendâ gi̱'hiâ si gùyùmàn ruhuâ nej suj mánj, ga'nï̂n si ri̱ki̱ Ma̱'an Espíritu Santo nuguan'an ni̱ huej gi̱'hiaj gùyùmàn ruhuâ nej suj dadin' huej huin sa ni̱ka̱j su̱n riñan nej suj,
46002005	ni̱ si guyumân ruhuâ nej suj ni̱ si̱ ga nùkuaj sta'u ruhuâ nej suj ni'in nej suj nej síi mánj, ni̱ dànanj dùgùnàj huaj si gà nùkuaj ruhuâ nej suj ni'in nej suj Ma̱'an Ña'anj an.
46002006	Sani̱ huê danj na̱nj, ga'min nej ñûnj nuguan' chru̱n nï̀n' ruhuâ siganï̂nj nej sí gà' gahuin ran ruhuâ; sani̱ sê nuguan' chru̱n nï̀n' ruhuâ ni'in nej sí ni̱ka̱j su̱n ruhuâ yumiguì nânj huin mánj, dadin' nuguan' gunâj ne' rùkùu huin nej nuguan' dânj.
46002007	Sani̱ nuguan' a'min nej ñûnj huin sa chru̱n nï̀n' ruhuâ Ma̱'an Ña'anj an ni̱ huin nuguan' hua̱ huìi ni̱ huin nuguan' chru̱n nï̀n' ruhuâ Ma̱'an Ña'anj an ni̱ 'nï̱nj huij, ni̱ gà' hua̱ yu̱gui gi'hiaj Ma̱'an Ña'anj an àsìj nâ guendâ ga̱ hue'ê riñan nê'.
46002008	Ni̱ gà' si 'ngo̱ nej sí ni̱ka̱j su̱n riñan yumiguì nânj nun gi̱ni̱'in rayi'î nuguan' nânj, dadin' si nu̱n gini'in nej sô', ni̱ nitaj àmàn go̱doko' rùgùtsì nej sô' Ma̱'an Señor ûta hue'ê gi'hiaj saj mánj.
46002009	Ni̱ huê dàj rûn' taj riñan ñanj: Ni̱ sa nun gi̱ni̱'in rune ñan nej guiì, ni̱ nun gu̱nïn nej guiì, ni̱ gà' nun ga̱nï̱n ruhuâ nimân nej guiì, ni̱ nej nuguan' nânj gi̱'hiaj yu̱gui Ma̱'an Ña'anj an riñan nej guiì 'ì ruhuâ ni'in Ma̱'an.
46002010	Nej nuguan' nânj gidigân Ma̱'an Espíritu Santo; dadin' Ma̱'an Espíritu Santo huin sa nadigi'ñûn daran'anj, ni̱ ni'in sà' Ma̱'an dàj hua nda gùnùn ruhuâ nimân Ma̱'an Ña'anj an.
46002011	Dadin' ahuin nej sí ni'in dàj hua ruhuâ nimân a'ngô nej síi rà'aj. Sê sa ni'in dàj hua ruhuâ nimân nej guiì huin nanè nu̱n ruhuâ nimân ninj rà' saj ûn'. Huê danj na̱nj nitaj a'ngô sa gini'in dàj hua ruhuâ nimân Ma̱'an Ña'anj an, dadin' 'ngo̱ rïn sa ni'in dàj hua ruhuâ nimân Ma̱'an Ña'anj an huin si-Espíritu Ma̱'an.
46002012	Sani̱ nun ga̱na̱huin ro̱'o' nanè yumiguìi mánj, ganahuin ro̱'o' Espíritu ga'nḯn Ma̱'an Ña'anj an ga'na' riñun, da'nga ni̱ ga'hue ga̱ra̱n da'nga' ruhuô' sa riki Ma̱'an Ña'anj an riñun';
46002013	huê danj ni̱ ga'min nej ñûnj, sani̱ sê si̱ ga'min nej ñûnj nuguan' gidigân nej síi mánj, ga'min nej ñûnj nuguan' gidigân Ma̱'an Espíritu, ni̱ huê dàj rûn' gidiganj ni̱ huê danj gidigân nej ñûnj.
46002014	Sani̱ sí nitaj si ni'in Ma̱'an Ña'anj an ni̱ si̱ ga'hue ga̱ra̱n da'nga ruhuâ sô' nej nuguan' gidigân si-Espíritu Ma̱'an Ña'anj an mánj, dadin' guendâ sô' ni̱ huin nuguan' sinún chre, dadin' na'hue ga̱ya̱ka̱j guendâ sô', dadin' nej nuguan' nânj ni̱ da'hui' ga̱ra̱n da'nga' ruhuô' dàj rûn' gidigân Ma̱'an Espíritu Santo.
46002015	Sani̱ Ma̱'an Espíritu Santo ni̱ gà'hue ga̱na̱ka̱j guendaj daran' sa gi'hiaj nej guiì; sani̱ rayi'î Ma̱'an ni̱ gà' si 'ngo̱ nej guiì si ga'hue ga̱na̱ka̱j guendâ mánj.
46002016	Dadin' huê danj taj riñanj: “Dadin' ahuin sí ga̱'hue gini'in dàj anï̂n ruhuâ Ma̱'an Señor. Ni̱ ahuin sí chru̱n doj ni̱ gà'hue gidigân sô' Ma̱'an Señor rà'aj.” Sani̱ ñùn' ni̱ ni̱ko̱' da'nga Ma̱'an Cristo.
46003001	Huê danj na̱nj ñùnj nej di̱nï̂nj, ni̱ nun gà'hue gà'mìn riñan nej suj nuguan' chì' hua doj dàj rûn' ga'mînj riñan nej sí hua̱ ran ruhuâ ngà Ma̱'an Señor mánj, huê dan ni̱ ga'mînj riñan nej suj dàj rûn' ga'mînj riñan nej sí nun ni'in Ma̱'an Ña'anj an, ni̱ dàj rûn' ga'mînj riñan nej sí hia̱j guyumân ruhuâ ni'in Ma̱'an Cristo huê danj ga'mînj riñan nej suj.
46003002	Ni̱ dàj rûn' go'o nej sílìj i tòo huê danj gidigán nuguan' nitaj si hua̱ chì'i riñan nej suj, ni̱ nun gà'mìn nuguan' chì' huaa riñan nej suj; dadin' hua̱ na̱nj nitaj si hua̱ yu̱gui nej suj ga̱na̱huin ra̱'a nej suj nuguan' chì' huaa, dadin' hua̱ na̱nj gàchin ga̱huin ran ruhuâ nej suj,
46003003	sê hua̱ na̱nj gi'hiaj nej suj dàj rûn' gi'hiaj nej sí nun ni'in Ma̱'an Ña'anj an; dadin' hua̱ na̱nj ûta yi̱ko̱j nej suj, ni̱ hua̱ na̱nj garán riñan dugui' nej suj ni̱ giyichra' da̱'a̱j nej suj, ni̱ gi'hiaj nej suj dàj rûn' gi'hiaj nej sí nun ni'in Ma̱'an Ña'anj an. Ni̱ gi̱'hiaj nej suj dàj rûn' gi̱'hiaj nej sí nàsìnùnj un rà' saj ûn'.
46003004	Dadin' da̱'a̱j nej suj gataj: “Ñùnj nikò' rukû Pablo”; ni̱ a'ngô da̱'a̱j nej suj gataj: “Ñùnj nikò' rukû Apolos”, nga ga'min nej suj dànanj ni̱ sê dàj rûn' gi'hiaj nej sí nun ni'in Ma̱'an Ña'anj an gi'hiaj nej suj rà' saj ûn'.
46003005	Hiô' ni̱ ña'anj an huin Pablo, ni̱ ña'anj an huin Apolos nga na̱nj nîn'. Sê síi huin nguèj ñûnj ni̱ gunânj gi̱tsi nguèj ñûnj riñan Ma̱'an Ña'anj an ni̱ nga ga'min nguèj ñùnj si-nùguàn' Ma̱'an Ña'anj an riñan nej suj ni̱ guyumân ruhuâ nej suj mínj; ni̱ ga'min nguèj ñûnj riñan nej suj dàj rikî Ma̱'an Señor.
46003006	Ñùnj gunun, ni̱ Apolos gutâj nnee riñanj ni̱ giyichraj; sani̱ Ma̱'an Ña'anj an huin sa gi̱'hiaj gachi.
46003007	Huê danj ni̱ sê si huin doj sí gunun, gà' da' sí gutâj nnee mánj, dadin' Ma̱'an Ña'anj an huin sa gi'hiaj ni̱ gachij sa giyichra' dânj.
46003008	Ni̱ sí gunun dânj ngà sí gutâj nnee ni̱ gu̱ña̱n chre huin nguèj sô'; ni̱ da' go'ngo̱ nguèj sô' ga̱na̱huin ra̱'a nanì'hiaj nguèj sô' ahuin na̱nj sun ma̱'an gi̱'hiaj nguèj sô'.
46003009	Dadin' nguèj ñûnj gi̱'hiaj sun nùguàn'àn si-su̱n Ma̱'an Ña'anj an, ni̱ dàj rûn' huin hio'ó ñan gi'hiaj sun Ma̱'an Ña'anj an huin nej suj. Ni̱ nej suj huin hue' gi'hiaj Ma̱'an Ña'anj an.
46003010	Ûta nìko hua̱ sunuj riki Ma̱'an Ña'anj an riñânj, dadin' gahuín dàj rûn' huin 'ngo̱ sí ganari raa̱ dàj ga̱ 'ngo̱ hue'e ni̱ guné yi'î hue' dânj, ni̱ a'ngô nej sô' ganachi nikaj chraan ni̱ gisîj hue' dânj; sani̱ da' go'ngo̱ nej sô' gi̱ni'hiaj dàj ganachi nikaj nej sô' chraan ni̱ gìsìj hue' dânj.
46003011	Dadin' gà' si 'ngo̱ sí si̱ gà'hue na̱du̱na̱ dàj ga̱ne yi'î 'ngo̱ hue'e nga gà' nne yi'î hue' dânj, ni̱ yi'î hue' dânj huin Ma̱'an Jesucristo.
46003012	Ni̱ si riñan yi'î hue' dânj gune' nej sô' aga' oro, aga' plata, hiëj nìhià'a, chrun, chrin' nakòo, koj ra'a chrun.
46003013	Ni̱ gi̱ni̱'în' dàj hua sun gi'hiaj da' go'ngo̱ nej guiì; dadin gi̱ni̱'în' dàj gaj nga ga̱huin ne' gui nga gà'huì' nân riñanj, ni̱ gi̱ni̱'în' dàj gi̱ra̱n'anj nga ga̱chinj riñan ña'aan; huê danj ni̱ dàj na̱nj hua ma̱'an sun gi̱'hiaj nej guiì, ni̱ ga̱na̱di̱gân ña'aan dàj na̱nj hua ma̱'an ninj.
46003014	Ni̱ si gane ran hue' gi'hiaj 'ngo̱ sí dânj, ni̱ ga̱na̱huin ra'a sô' nanì'hiaj sô' gi̱'hiaj Ma̱'an Ña'anj an.
46003015	Ni̱ asà' gaka hue' gi'hiaj 'ngo̱ sí dânj, ni̱ ga̱na̱huij daran' si-su̱n sô' gi̱rë̱', ni̱ nda nuhui' si sà' ni̱ ga̱na̱ni̱n sô', dàj rûn' gananin 'ngo̱ sí gahui siganï̂nj ñan ganûn ña'aan.
46003016	Nun ni'in nej suj si huin nej suj si-nùhuì Ma̱'an Ña'anj an, ni̱ nne si-Espíritu Ma̱'an ruhuâ nimân nej suj mínj.
46003017	Ni̱ si hua̱ 'ngo̱ sí gi̱'hiaj gi̱rë̱' si-nùhuì Ma̱'an Ña'anj an, ni̱ gàhuì' sô' gi̱'hiaj Ma̱'an Ña'anj an; nej suj huin si-nùhuì Ma̱'an Ña'anj an, ni̱ huin nej suj 'ngo̱ nuhuî gèe.
46003018	Ni̱ si̱ gidigañu'unj gà' si 'ngo̱ nej suj ma̱'an nej suj mánj; ni̱ si hua̱ 'ngo̱ nej suj ganï̂n ruhuâ si chru̱n nï̀n' ruhuâ nej suj diû nânj, ni̱ gi̱'hiaj nej suj si nitaj si nùnj ni'in nej suj, da'nga ni̱ gahuin chru̱n nï̀n' ruhuâ nej suj gi̱'hiaj Ma̱'an Ña'anj an.
46003019	Dadin' sa chru̱n nï̀n' ruhuâ nej guiì ni̱ nitaj si ni'ñanj man riñan Ma̱'an Ña'anj an; dadin' huê danj nnunj riñan ñanj: “Ni̱ gu̱du̱ninj Ma̱'an Ña'anj an nej sí chru̱n nï̀n' ruhuâ dânj riñan yinùu dadin' ganï̂n ruhuâ nej sô' si ûta hue'ê chru̱n nej sô' ni̱ rayi'î dan ni̱ daga'min nej sô' nej guiì guendâ si̱ guyumân ruhuâ ninj ni'in ninj Ma̱'an Ña'anj an.”
46003020	A'ngô ñûn: “Ni̱ ni'in Ma̱'an Señor dàj ganï̂n ruhuâ nej sí chrun nï̀n' ruhuâ, sani̱ nitaj nùnj gue̱nda̱ ni'ñanj sa chru̱n nej sô'.”
46003021	Huê danj, ni̱ si gataj nej suj si ûta huin 'ngo̱ sí gidigân riñan nej suj, dadin' gà'hue gahuin chru̱n nej suj daran'anj:
46003022	Nùnj huin si Pablo, ni̱ nùnj si Apolos, ni̱ nùnj huin si Cefas, ni̱ nùnj huin si yumiguìi, nùnj huin si sa ga̱ nì'nò', ni̱ nùnj huin si sa gàhuì', ni̱ nùnj huin si sa hua diû hia̱j, ni̱ nùnj huin si sa gà'nà' diû ne' ña̱an, daran'anj huin guendâ nej suj,
46003023	ni̱ si'hiaj Ma̱'an Cristo huin nê', ni̱ Cristo huin si'hiaj Ma̱'an Ña'anj an.
46004001	Huê danj ni̱, gi̱nikaj chrej nê' riñan nej sô' gunânj gi̱tsi riñan Ma̱'an Cristo, dadin' huê danj na̱nj huin nej sô' sí ni̱ka̱j ñu'unj riñan si-su̱n Ma̱'an Ña'anj an ni̱ gidigân nej sô' riñan nej guiì ni̱ riñan nej sa ga huì àsìj nâ gi'hiaj Ma̱'an Ña'anj an.
46004002	Hia̱j ni̱ dùgùnàj huaj, si da' go'ngo̱ nej sí ni̱ka̱j ñu'unj riñan si-su̱n Ma̱'an Señor ni̱ da'hui nej sô' hue'ê ga̱da̱gahuin nej sô' sun ganahuin ra̱'a nej sô', da'nga ni̱ ga'hue gùyùmàn ruhuâ nej guiì ni'in ninj nej sô'.
46004003	Ñùnj ni̱ nitaj si giriñun ruhuâj si ga̱na̱ka̱j guendâ nej suj rayi'í, ni̱ huê danj na̱nj nitaj si giriñun ruhuâj si ga̱na̱ka̱j guendâ nej sí guesì ni̱ka̱j su̱n riñan hio'ó nânj rayi'í; ni̱ gà' ñùnj ni̱ nitaj si giriñun ruhuâj ni'ín ma̱'án dadin' nitaj gakï̱n'ïn gi'hia mánj.
46004004	Dadin' nùnj huin si nitaj si ga'min gakï̱n' da'nga' nu̱n ruhuâ nimânj riñânj, sani̱ sê danj ruhuâj ga̱ta si nitaj gakï̱n'ïn hua riñânj mánj; sani̱ sa ganakaj guendâ dàj gi'hiâ huin Ma̱'an Señor.
46004005	Huê danj, ni̱ si̱ guta' chre nej suj gakï̱n'ïn nej dugui' nej suj mánj, gànà'huìj nej suj nda gà'nà' Ma̱'an Señor, ni̱ ga̱na̱di̱ganj daran' nej gakï̱n' 'nï̱nj huì ñan hua̱ ru̱mi̱n' gi̱'hiaj nej síi, ni̱ ga̱na̱di̱ganj dàj ganï̂n yàngà' ruhuâ nimân nej sij; hiô' ni̱ ga̱na̱huin ra̱'a da' go'ngo̱ nej sij dàj na̱nj hua ma̱'an nej sa gi̱'hiaj nej sij.
46004006	Sani̱ gatâ dànanj gu̱nïn nej suj di̱nï̂nj, ni̱ gahuín ni̱ gahuin Apolos 'ngo̱ da'nga' garânj sûnj guendâ 'ì ruhuâj ni'ín nej suj, da'nga ni̱ gahuin chru̱n nej suj ni̱ si̱ gunuta' nej suj nìko doj yichrá si-nùguàn' Ma̱'an Ña'anj an, da'nga ni̱ si̱ ganï̂n ruhuâ nej suj si huin nej suj doj ni̱ gi̱ni̱nj 'ì a'ngô nej dugui' nej suj riñan nej suj.
46004007	Dadin' ahuin si gataj si ni̱ka̱j su̱n' riñan a'ngô nej duguît rà'aj. Ni̱ si ni'în' doj ni̱ sê Ma̱'an Ña'anj an rikî sa ni'în' dânj rà' saj ûn', ni̱ si Ma̱'an Ña'anj an rikî sa ni'în' dânj, ni̱ nùnj huin saj ni̱ gataj' si gahuin chru̱n ma̱'ân' rà'aj.
46004008	Gà' hua̱ daran'anj riñan nej suj, ni̱ gà' hua yi̱ru'hue nej suj, ni̱ gà' ni̱ka̱j su̱n nej suj riñan ma̱'an nej suj. Ni̱ dùgùnàj huaj si ni̱ka̱j su̱n yàngà' nej suj riñan nej suj, hiô' ni̱ 'ngo̱ gui ni̱ gi̱ni̱kaj sun nùguàn'àn nê'.
46004009	Dadin' ganï̂n ruhuâj, si gudunâj Ma̱'an Ña'anj an nda ne' rùkùu nej ñûnj nej sí ga'anj gànàtà' si̱nï̱n si-nùguàn' Ma̱'an, ni̱ gà' giri' nì'hiaj nej ñûnj guendâ da̱gahui' nej síi nej ñûnj; ni̱ mân si nne nej ñûnj guendâ ga̱huin nej ñûnj sa nìhià'a riñan nej guiì màn ruhuâ yumiguìi, ni̱ huê danj na̱nj huin nej ñûnj sa nìhià'a riñan nej ángel ngà riñan nej guiì.
46004010	Sani̱ gi'hiaj nej ñûnj sí huin nej ñûnj sí na'hue ga̱ya̱ka̱j guendâ nìko rayi'î guendâ 'ì ruhuâ nej ñûnj ni'in nej ñûnj Ma̱'an Cristo, sani̱ nej suj ni̱ guruhuâ Ma̱'an Cristo, si huin nej suj sí ûta sìkà' raa̱; ni̱ nej ñûnj huin 'ngo̱ sí gininaj chrej, sani̱ nej suj huin 'ngo̱ nej sí ûta nùkuaj; ni̱ ni̱ka̱j chre̱j nej guiì ngà nej suj, sani̱ gininj 'ì nej ñûnj riñan nej guiì.
46004011	Nda gui hia̱j ni̱ ganachinj yi'naa riki nej ñûnj, ni̱ ganakô nej ñûnj nnee, ni̱ na'hue gìrì' nej ñûnj atsìj i gi̱nun nej ñûnj, ni̱ gara'hui nej sij riñan nej ñûnj, ni̱ huê danj na̱nj nitaj si hua̱ yìtï̀nj ñan ga̱ne nej ñûnj.
46004012	Ni̱ nda gininaj nej ñûnj gi̱'hiaj sun nej ñûnj ngà ra'a nej ñûnj; ni̱ ga'min kï̱j nej sij riñan nej ñûnj, sani̱ ga'min hue'ê nej ñûnj riñan nej sij; ni̱ gata ra̱'a nej sij nej ñûnj, sani̱ hua̱ nùkuaj ruhuâ nej ñûnj.
46004013	Ni̱ guta' chre nej sij gakï̱n'ïn yichrá nej ñûnj, sani̱ gachín nì'hiaj nej ñûnj sisi̱ si̱ gayakaj guendâ Ma̱'an Ña'anj an sa gi'hiaj nej sij ngà nej ñûnj; ni̱ 'na̱' ga̱huin nej ñûnj dàj rûn' huin nej sa nitaj si ni'ñanj an riñan yumiguìi, ni̱ dàj rûn' huin akò girë'ëj nej guiì huê danj huin nej ñûnj riñan daran' nej guiì.
46004014	Sê si̱ gachrûnj nej nuguan' ñanj guendâ gi̱'hia si gìrì' nà'àj nej suj mánj, gachrûnj guendâ du̱gunïn gà'ìj nej suj dàj rûn' gi'hiaj 'ngo̱ sí 'ì ruhuâ ni'in da'ní dadin' ûta 'ì ruhuâj ni'ín nej suj.
46004015	Dadin' nùnj huin si gà' hua chi̱' mîn nej sí gidigân si-nùguàn' Ma̱'an Cristo riñan nej suj, sani̱ si̱ ga'hue ga̱ gà'ì rej nej suj mánj; dadin' ñùnj huin rej nej suj ni̱ rikîj nuguan' gi̱'hiaj ga̱na̱ni̱n nej suj huê danj ni̱ guyumân ruhuâ nej suj ni'in nej suj Ma̱'an Cristo Jesús.
46004016	Huê danj ni̱, gachín ni̱'hia si gi̱'hiaj nej suj dàj rûn' gi'hia.
46004017	Rayi'î dan ni̱ ga'nï̂n da'nî Timoteo guchi' sô' riñan nej suj, ni̱ ûta 'ì ruhuâj ni'ín sô' dadin' hue'ê dagahuin sô' riñan Ma̱'an Señor, ni̱ nga gùchì' sô' riñan nej suj ni̱ du̱nanun sô' ruhuâ nej suj dàj hua chrej gidigán riñan nej suj, dadin' dànè' gahuin ni̱ huê danj gidigán riñan nej dinï̂nt huin si-nùhuì Ma̱'an Jesús.
46004018	Sani̱ hua̱ da̱'a̱j nej suj anï̂n ruhuâ si ûta huin nej suj, dadin' anï̂n ruhuâ nej suj si nitaj àmàn gùchì' gi̱ni̱'hia ñan màn nej suj.
46004019	Sani̱ si garan' ruhuâ Ma̱'an Señor ni̱ gùchì' ra'ña̱n ñan màn nej suj, hiô' ni̱ gi̱ni̱'ín dàj gi̱'hiaj nej sí ganï̂n ruhuâ si ûta huin nej sô', ni̱ gini'ín si yàngà' hia dagahuin nej sô' nuguan' ga'min nej sô'.
46004020	Dadin' ñan ni̱ka̱j su̱n Ma̱'an Ña'anj an ni̱ nitaj si ni'ñanj si ûta chru̱n 'ngo̱ síi, si nitaj si-guesâ Ma̱'an Ña'anj an nikaj nej nuguan' ga'min sô'.
46004021	Dàj gi̱'hiâ nga gùchìj ñan màn nej suj ruhuâ nej suj rà'aj. Ni̱ ruhuâ nej suj si gi̱nika rutsìi guendâ du̱guañûnj nej suj nî', si ruhuâ nej suj si gà'mìn nuguan' 'ì rûhua ni̱ nuguan' ni'ñanj an riñan nej suj sà'.
46005001	Yàngà' ni̱ giyi'nga' nuguan'an si hua̱ da̱'a̱j nej suj màn hiuj dânj nne sìgìchrà', sani̱ gà' siganï̂nj nej sí nàsìnùnj un ni̱ nitaj si huaj dànanj mánj; dadin' hua̱ 'ngo̱ sí nne siganï̂nj nej suj ni̱ ganakaj sô' nni gà'àn sô'.
46005002	Ni̱ guendâ gi'hiaj nej suj dànanj ni̱ ganï̂n ruhuâ nej suj si ûta huin nej suj. Sani̱ da'hui nej suj ni̱ ga̱na̱nï̱n ruhuâ nej suj ni̱ gu̱du̱gue̱'e ni̱ ga̱gua̱j hia nej suj rayi'î gakï̱n' nânj, ni̱ da'hui nej suj ni̱ gìrì' nà'àj nej suj rayi'î sí gi'hiaj gakï̱n' nânj siganï̂nj nej suj.
46005003	Yàngà' hia nï̀n' ni̱ ñùnj, ni̱ nùnj huin si nitaj si nné ngà nneè ku siganï̂nj nej suj sani̱ nne nanè nimânj ngà nej suj, ni̱ gà' gatâ dàj ganï̂n ruhuâj rayi'î sí gi'hiaj gakï̱n' dânj.
46005004	Ni̱ ngà siyu̱gui Ma̱'an Señor Jesucristo, ni̱ nga màn chre̱' nej suj ni̱ huê danj na̱nj nne nanè nimânj ngà nej suj, ni̱ huê danj na̱nj ni̱ka̱j su̱n Ma̱'an Señor Jesucristo riñan nej suj,
46005005	ni̱ nàgà'huì' nej suj sí gi'hiaj gakï̱n' dânj ra'a sichre da'nga ni̱ giran' sa̱ñu̱n nneè kú sô', hiô' ni̱ ga̱na̱ni̱n nanè nimânj sô' gui nga gà'nà' ñûn Ma̱'an Jesús.
46005006	Nitaj si dùgùnàj huaj si ga̱nï̱n ruhuâ nej suj si ûta huin nej suj mánj. Nun ni'in nej suj: “Si ga̱tu̱ doj sínj chru dunu'man'an siganï̂nj kïnj hua̱ sà'aj ni̱ gunu'man' daran' kïnj sà' dânj gi̱'hia mínj.” (Dadin' si gi'nïnj sí gi'hiaj gakï̱n' nânj siganï̂nj nej suj ni̱ gi̱da'a a'ngô nej sí huaj nûhui chrej a'nan' gi'hiaj sô').
46005007	Huê danj ni̱ gu̱du̱nâj nej suj nej gakï̱n'ïn, da'nga ni̱ ganahuin nej suj guiì nàkàa, hiô' ni̱ ga̱huin nej suj dàj rûn' huin rachrún nàkà ya nej sij pascua, dadin' gà' gahui' Ma̱'an Cristo rayi'î si-ga̱kïn' nê'.
46005008	Huê danj ni̱ ga̱na̱nun ruhuô' ni'în' gi'ñanj pascua, sani̱ si̱ gi'hiô' gakï̱n'ïn gà' mánj, dadin' dàj rûn' huin chru dunu'man'an huê danj huin gakï̱n'ïn ngà sa kï̱j huaa, huê danj ni̱ si̱ ga̱ gakï̱n'ïn riñan nej suj ni̱ ga̱huin nej suj sí gi̱'hiaj sa nìkàa ni̱ sí da̱gahuin yàngà'.
46005009	Ni̱ gachrûnj ñanj karta riñan nej suj, ni̱ gatâ sisi̱ si̱ gi̱ni̱kaj dugui' nej suj ngà nej sí nne sìgìchrà';
46005010	sani̱ sê si̱ na'huê si gi̱da'a dugui' nej suj ngà nej sí nun ni'in Ma̱'an Ña'anj an mánj, sí nne sìgìchrà', sí ûta huin ruhuâ gaj doj riñan, sí tu̱u, sí nnùn ña̱'a̱nj riñan ña'anj gi'hiaj ra̱'a síi; ni̱ si na'huej ruhuâ nej suj gi̱da'a dugui' nej suj ngà nej sí dânj, hiô' ni̱ da'hui nej suj ni̱ ga̱hui̱ nej suj ne' ye̱' yumiguì nânj.
46005011	Sani̱ sa ràyì'ì gatâ nga gachrûnj riñan nej suj huin sisi̱ si̱ gida'a dugui' nej suj ngà nej sí gataj, si huin nej sô' dinï̂nt, sani̱ nne sìgìchrà' nej sô', sí ûta huin ruhuâ ga̱ doj riñan, sí ginûn ña̱'a̱nj riñan nej ña'anj gi'hiaj ra̱'a síi, sí ga'min nuguan' yì'ì chre, sí go'o nne yi̱na̱j a, sí tu̱u; sí gi'hiaj dànanj ni̱ gà' si ya nej suj ngà nej sô' mánj.
46005012	Dadin' nitaj guèndàj ganakaj guendâj si-ga̱kïn' nej sí nitaj si nìkò' rukû Ma̱'an Jesús mánj. Sani̱ nej suj da'hui ga̱na̱ka̱j guendâ si-ga̱kïn' nej sô' nìkò' rukû Ma̱'an Jesús.
46005013	Dadin' nej sí nitaj si nìkò' rukû Ma̱'an Jesús, ni̱ Ma̱'an Ña'anj an huin sa ga̱na̱ka̱j guendâ si-ga̱kïn' nej sô'. Huê danj ni̱ gi̱ri̱ nej suj nej sí gi̱'hiaj gakï̱n'ïn siganï̂nj nej suj na̱nj ánj.
46006001	Nga hua 'ngo̱ nuguan' chì' ga'min nej suj ngà dinḯn nej suj, ni̱ nùnj huin saj ni̱ nitaj si hua'anj ga̱ra̱n ruhuâ nej suj rayi'î nej sô' riñan nej dinï̂nt nìkò' rukû Ma̱'an Jesús rà'aj. Ni̱ hua'anj ga̱ra̱n ruhuâ nej suj rayi'î nej sô' riñan guesì nitaj si nìkò' rukû Ma̱'an Jesús.
46006002	Nun ni'in nej suj si nej dinï̂nt hua̱ gèe huin ga̱'hue gi̱'hiaj hia rayi'î si-ga̱kïnt nej guiì nitaj si nìkò' rukû Ma̱'an Ña'anj an mínj. Ni̱ si nej suj huin sa gi̱'hiaj hia rayi'î nej gakï̱n' nânj. Hiô' ni̱ nùnj huin saj ni̱ nitaj si chru̱n nej suj gi̱'hiaj hia nej suj gakï̱n' nitaj si hua chì' nìko dânj rà'aj.
46006003	Nun ni'in nej suj si ga̱na̱ka̱j guendâ nê' dàj gi̱'hiaj nej ángel rà' saj ûn'. Hiô' ni̱ hua̱ ni̱ña̱n si ga̱na̱ka̱j guendâ nê' nej gakï̱n' gi'hiaj nej sô' huaj nûhui.
46006004	Ni̱ si giri' nì'hiaj nê', guendâ gi̱'hiaj hia nê' rayi'î nej gakï̱n' hua̱ siganï̂nj nej sô' hua̱j nûhui, ni̱ nùnj huin saj ni̱ hua'anj gùtà' nej suj nej nuguan' nânj riñan nej guesì nàsìnùnj nitaj si huin si-nùhuì Ma̱'an Jesús rà'aj.
46006005	Gatâ dànanj guendâ ga̱na̱ka̱j nej suj sinà'àj nej suj. Hiô' ni̱ nitaj gà' si 'ngo̱ nej sí chru̱un hua siganï̂nj nej suj si gi̱'hiaj hia sô' si-ga̱kïn' nej dinḯn nej suj rà' saj ûn',
46006006	dadin' gunïn' 'ngo̱ ni̱ a'ngô nej dinï̂nt ni̱ hua'anj ga̱ra̱n ruhuâ nguèj sô' rayi'î 'ngo̱ ni̱ a'ngô nguèj sô' riñan nej guesì nitaj si guyumân ruhuâ ni'in Ma̱'an Ña'anj an rà' saj ûn'.
46006007	Huê danj ni̱, yàngà' hia ni̱ rayi'î guendâ màn gunïn' nej suj ni̱ nitaj si hua̱ hue'ej mánj. Nùnj huin saj si gà'nï̀n' ruhuâ nej suj si ran' nej dinï̂nt nej suj. Ni̱ nùnj huin saj si gà'nï̀n' ruhuâ nej suj si gi̱'hiaj tu̱ nej sô' si'hiaj nej suj rà'aj.
46006008	Sani̱ sa gi'hiaj nej suj huin si gunïn' nej suj siganï̂nj nej ma̱'an nej suj, ni̱ gi'hiaj tu̱ nej suj si'hiaj nej dinḯn nej suj.
46006009	Nun ni'in nej suj si nej sí nitaj si gi'hiaj sa nìkàa ni̱ si̱ ga'hue ga̱tu̱ nej sij ñan ni̱ka̱j su̱n Ma̱'an Ña'anj an rà' saj ûn'. Huê danj ni̱ si̱ gachej ruhuâ nej suj mánj; huê danj ni̱ si̱ gatûj sí nne sìgìchrà', sí ginûn ña̱'a̱nj riñan ña'anj gi'hiaj ra̱'a síi, sí ni̱ka̱j nika dugui', sí nagi'hiaj yànà ma̱'an, sí atoj ngà síi,
46006010	sí tu̱u, sí huin ruhuâ ga̱ doj riñan, ni̱ sí àyìnï̀ïn, sí ga'min nuguan' yì'ì chre, tu ràngà'a, ni̱ ahuin na̱nj sí gi'hiaj dànanj ni̱ si̱ gatûj nej sô' yiñán Ma̱'an Ña'anj an mánj.
46006011	Huê dànanj gi'hiaj da̱'a̱j nej suj; sani̱ gà' ganaruhui si-ga̱kïn' nej suj, ni̱ gà' nagi'hiaj gè Ma̱'an Ña'anj an nej suj, huê danj ni̱ nitaj gakï̱n'ïn hua ruhuâ nimân nej suj ngà rayi'î siyu̱gui Ma̱'an Jesús, ni̱ ngà si-Espíritu Ma̱'an Ña'anj an gà' mánj.
46006012	“Daran'anj gà'hue gi̱'hiâ”, sani̱ sê sa sà'aj huin daran'anj mánj; daran'anj gà'hue gi̱'hia sani̱ si̱ ga'nï̂n si gi̱'hiaj ga̱nan gà' si 'ngo̱ nej dânj ñùnj mánj.
46006013	Sa yô' ni'ñanj guendâ ga̱huin ran riki', ni̱ riki' ni'ñanj nej sa yô'; sani̱ 'ngo̱j ni̱ a'ngoj ni̱ gu̱ña̱n gu̱du̱rë' Ma̱'an Ña'anj an ngue. Sani̱ nneè ku' ni̱ sê si̱ gi'hiaj Ma̱'an Ña'anj an guendâ ga̱ne sìgìchrò' mánj, gi'hia guendâ ga̱ra̱n sun Ma̱'an nneè kû' ni̱ nneè kû' ni'ñanj Ma̱'an Señor.
46006014	Ni̱ dàj rûn' gi'hiaj Ma̱'an Ña'anj an nga gana'nï̂nj Ma̱'an Señor siganï̂nj nej nîman ni̱ huê danj na̱nj ûta nùkua ni̱ gi̱'hia si gànà'nï̀nj nê' siganï̂nj nej nîman.
46006015	Nun ni'in nej suj si nneè kú nej suj ni̱ huin nneè kú Ma̱'an Cristo rà' saj ûn'. Ni̱ ga̱'hue ga̱'ne̱' nneè kú Ma̱'an Cristo ni̱ gi̱'hiô' si ga̱na̱ka̱j dugui'ij ngà nneè kú nej siyànà gudu'huêj ma̱'an na̱nj nî'. Si gà'hue danj gaj mánj.
46006016	Nun ni'in nej suj si sí atsïj siyànà gudu'huêj ma̱'an ni̱ 'ngo̱ rïn nneè kúu ganahuin sô' ngà siyànà dânj ra̱' saj ûn'. Dadin' taj riñan ñanj si-nùguàn' Ma̱'an Ña'anj an: “Ni̱ 'ngo̱ rïn nneè kúu ganahuin nguèj sij.”
46006017	Sani̱ sí ganakaj dugui' ngà Ma̱'an Señor, ni̱ 'ngo̱ rïn nanè nimân sô' huin ngà Ma̱'an Señor.
46006018	Gu̱na̱nj nej suj riñan gakï̱n' aché sìgìchrà'. Ahuin na̱nj a'ngô gakï̱n' gi'hiaj síi, sani̱ sê ngà nneè ku sô' gi'hiaj sô' gakï̱n' dânj mánj; sani̱ sí aché sìgìchrà', ni̱ ngà nneè kú sô' gi'hiaj sô' gakï̱n'ïn na̱nj ánj.
46006019	Nun ni'in nej suj si nneè kú nej suj huin si-nùhuì Ma̱'an Espíritu Santo, ni̱ nne Ma̱'an ruhuâ nneè kú nej suj, ni̱ Ma̱'an Ña'anj an gi'hiaj nneè kú nej suj, huê danj ni̱ sê si'hiaj nej suj huin nneè kú nej suj rà' saj ûn'.
46006020	Dadin' gà' ganaru'hue Jesucristo ma̱'an rayi'î si-ga̱kïn' nej suj; huê danj ni̱ ña̱'a̱n huaj si gi̱nikaj chre̱j nej suj ngà nneè kú nej suj ni̱ ngà nanè nimân nej suj riñan Ma̱'an Ña'anj an, dadin' si'hiaj Ma̱'an Ña'anj an huin nej suj na̱nj ánj.
46007001	Rayi'î nej nuguan' gachrûn nej suj riñânj, ni̱ dùgùnàj huaj si si̱ gayakaj síi nika sô';
46007002	sani̱ rayi'î guendâ si̱ gininj síi riñan gakï̱n' aché sìgìchrà', ni̱ dùgùnàj huaj si ga̱ya̱ka̱j sô' nika sô', ni̱ huê danj na̱nj dùgùnàj huaj si ga̱ya̱ka̱j siyànàa nikaj ninj.
46007003	Hua̱ ni̱ña̱n si nngaj síi ngà nika sô', ni̱ hua̱ ni̱ña̱n si nngaj siyànàa ngà nikaj.
46007004	Nitaj si ni̱ka̱j su̱n siyànàa riñan nneè ku mánj, nikaj ni̱ka̱j su̱n riñanj na̱nj ánj: Ni̱ huê danj na̱nj nitaj si ni̱ka̱j su̱n síi riñan nneè ku sô', dadin' ni̱ka̱j su̱n nika sô' riñan nneè kú sô'.
46007005	Nitaj si dùgùnàj huaj si si̱ gingaj 'ngo̱ ni̱ a'ngô nguèj suj ngà nika nguèj suj mánj, huê si gà' guchi' nguèj suj 'ngo̱ du'hua si si̱ gingaj 'nguèj suj 'ngo̱ diû lij, rayi'î guendâ nànà'huì' sta'u nguèj suj Ma̱'an Ña'anj an ni̱ gà'hue huê danj gaj; sani̱ nga ganahuij diû ganï̂n nguèj suj, ni̱ ga̱na̱huin nùguàn'an ñûn nguèj suj, da'nga ni̱ si gininj nguèj suj riñan gakï̱n'ïn nga du̱guane' Sichre riñan nguèj suj rayi'î guendâ nitaj si nngaj nguèj suj na̱nj ánj.
46007006	Huê dànanj hua 'ngo̱ chrej narikîj riñan nguèj suj, sani̱ sê sun ga'nïn' Ma̱'an Señor huin mánj.
46007007	Garan' ruhuâj sisi̱ si̱ gayakaj nej suj nika nej suj dàj rûn' gi'hia; sani̱ Ma̱'an Ña'anj an gi̱'hiaj si huê danj gà'hue gùnùkuaj da' go'ngo̱ nej suj, yàngà' ni̱ hua̱ da̱'a̱j nej suj gà' giri' nì'hiaj gi'hiaj Ma̱'an Ña'anj an ni̱ nitaj si̱ nana'hui' nej suj siyànàa sani̱ hua̱ a'ngô da̱'a̱j nej suj ni̱ dàñùn nana'hui' nej suj siyànàa dadin' huê danj gà' giri' nì'hiaj nej suj.
46007008	Ni̱ gatâ riñan nej suj nne 'ngo̱ rïn danj, ngà nej suj huin siyànà minj in, ni̱ dùgùnàj huaj sisi̱ si̱ gayakaj nej suj nika nej suj dàj rûn' gi̱'hiâ;
46007009	sani̱ si nun gìrì' nì'hiaj nej suj guendâ gùnùkuaj nej suj ga̱ne 'ngo̱ rïn nej suj, ni̱ dànanj dùgùnàj huaj si ga̱ra̱n ra̱'a nej suj gà' da' si ûta ga̱huin ruhuâ nej suj ga̱ya̱ka̱j nej suj nika nej suj na̱nj ánj.
46007010	Sani̱ nej suj gà' garan ra̱'a dânj, ni̱ sê ñùnj ga'nï̂n suun riñan nej suj mánj, Ma̱'an Señor huin sa ga'nïn' suun riñan nej suj: Ni̱ si̱ ga'hue gu̱du̱nâj nej suj siyànà gà' garan ra̱'a ngà nej suj mánj.
46007011	Ni̱ asà' gudunâj siyànàa nikaj, ni̱ gà' 'ngo̱ si̱ gayakaj a'ngô síi gà' mánj, sani̱ dànanj dùgùnàj huaj si ga̱na̱'min ngà nikaj; huê danj ni̱ si̱ ganachi nikaj síi ñanj acta guendâ gu̱du̱nâj sô' nika sô' gà' mánj,
46007012	Riñan a'ngô da̱'a̱j nej suj gatâ, sani̱ sê Ma̱'an Señor ga'nïn' sun nânj mánj, ni̱ si hua̱ 'ngo̱ dinï̂nt nne nika sani̱ nitaj si nìkò' nika sô' rukû Ma̱'an Jesús, sani̱ si hua̱ ruhuâ siyànà dânj ga̱ne ngà sô', ni̱ si̱ ga'hue gu̱du̱nâj sô' siyànà dânj mánj.
46007013	Ni̱ si hua̱ 'ngo̱ yugue' nne nika sani̱ nitaj si nìkò' sô' rukû Ma̱'an Jesús, sani̱ hua̱ ruhuâ sô' ga̱ne sô' nngaj, huê danj ni̱ si̱ guduna sô' mánj.
46007014	Dadin si hua̱ 'ngo̱ yugue' nne nika ni̱ nitaj si nìkò' sô' rukû Ma̱'an Jesús ni̱ sê gakï̱n'ïn huin si nne ni̱ka̱ nguèj sij mánj, ni̱ si hua̱ 'ngo̱ dinï̂nt nne nika ni̱ nitaj si nìkò' nika sô' rukû Ma̱'an Jesús ni̱ sê gakï̱n'ïn huin si nne ni̱ka̱ nguèj sô' mánj; dadin' si gakï̱n'ïn huin guendâ nne ni̱ka̱ nguèj sô' hiô' ni̱ gahuin da'ní nguèj sô' ne'ej a̱ta gakï̱n'ïn, sani̱ sê danj huin mánj dadin' ne'ej huin da'ní nguèj sô' ni̱ ne'ej gèe huin riñan Ma̱'an Ña'anj an.
46007015	Sani̱ si hua̱ ruhuâ sí nitaj si nìkò' rukû Ma̱'an Jesús gu̱du̱nâj sô' nika sô' ni̱ si̱ garan' ñu'un' guendâ ganï̂n ruhuâ sô' dànanj mánj, ni̱ gà'hue gu̱du̱nâj sô' nika sô'; dadin' sê si̱ ànùmin nguèj sô' si nda guesâ chre ga̱ne nguèj sô', dadin' gakḯn Ma̱'an Ña'anj an ga'na' nguèj sô' guendâ ga dïn'ïnj ruhuâ nguèj sô'.
46007016	Dadin'. Nùnj huin si gi̱'hiâ' gi̱ni̱'în' si gà'hue gùnùkuâ' gi̱'hiâ' ga̱na̱ni̱n nikat hia̱j do̱j yuguej. Nùnj huin si 'hiâ' gi̱ni̱'în' si gà'hue gùnùkua' gi̱'hiâ' ga̱na̱ni̱n nika' hia̱j do̱j di̱nï̂nj.
46007017	Sani̱ gi̱'hiaj nej suj dàj riki Ma̱'an Señor riñan nej suj, ni̱ huê dàj rûn' gi'hiaj Ma̱'an Señor nga gakïn nej suj, ni̱ huê danj gi̱'hiaj nej suj; ni̱ huê dànanj ga'nïn' sùnj riñan daran' nej si-nùhuì Ma̱'an Jesús màn nï̀n' gàchrà'.
46007018	Ni̱ si hua̱ da̱'a̱j nej suj gà' giyi'ne' do̱j nnïnj arán raa̱ nneè nà'àj nga gakḯn Ma̱'an Ña'anj an ga'na' nej suj. Ni̱ huê danj ga̱ nej suj. Ni̱ si hua̱ da̱'a̱j nej suj gakḯn Ma̱'an Ña'anj an ga'na' sani̱ hua̱ nï̀n' gàchin gìyì'nè' do̱j nnïnj arán raa̱ nneè nà'àj nej suj nga gakḯn Ma̱'an Ña'anj an ga'na' nej suj. Hiô' ni̱ si̱ ga'ne' nej suj nnïnj arán raa̱ nneè nà'àj nej suj mánj.
46007019	Dadin' sê sa ña̱'a̱n huin si si̱ giyi'ne' do̱j nnïnj arán raa̱ nneè nà'àj nej suj, nej si̱ giyi'ne' do̱j nnïnj arán raa̱ nneè nà'àj nej suj mánj, sa ña̱'a̱n huin si dagahuîn' nej suj sun giyi'nïn gi'hiaj Ma̱'an Ña'anj an na̱nj ánj.
46007020	Dàj na̱nj hua ma̱'an nej suj nga gakḯn Ma̱'an Ña'anj an ga'na' nej suj, ni̱ huê danj ga̱ nej suj.
46007021	Sani̱ si nga gakḯn Ma̱'an Ña'anj an ga'na' ni̱ huîn' 'ngo̱ musû 'nï̱nj gi'hiaj sun chre riñan 'ngo̱ yiru'huee, ni̱ si̱ giriñun ruhuâ' mánj; sani̱ si huaj gà'hue gùnùkua' gà'nï̀nj ra'a yiru'hue dan sò' ni̱ du̱gu'nïn' ni̱ gi̱yi̱'nï̱n riñan' na̱nj ánj.
46007022	Dadin' si gakḯn Ma̱'an Señor ga'na' 'ngo̱ musû gi'nïnj gi'hiaj sun chre riñan 'ngo̱ yiru'huee, ni̱ gi̱yi̱'nï̱n riñan sô' nga gùyùmàn ruhuâ sô' ni'in sô' Ma̱'an Señor; sani̱ nej sí nitaj si huin si-musû 'ngo̱ sí yiru'huee nga gakḯn Ma̱'an Señor ga̱'na̱' sô' riñanj, ni̱ ga̱huin sô' 'ngo̱ musû gi'nïnj gi̱'hiaj sun chre riñan Ma̱'an Cristo.
46007023	Sa gà' girânj Ma̱'an Señor Jesús huin nej suj; huê danj ni̱ si̱ gahuin nej suj musû gi'nïnj gi'hiaj sun chre riñan nej síi gà' mánj.
46007024	Huê dàj rûn' hua nej suj nga gakḯn Ma̱'an Señor Jesús gà'na' nej suj riñanj, huê danj ga̱ nej suj ni̱ ganikïn' ran nej suj riñan Ma̱'an Ña'anj an.
46007025	Rayi'î nej siyànà ña̱an ni̱ nitaj suun ga'nïn' Ma̱'an Señor riñânj dàj gà'nï̀n' sùnj riñan ninj; sani̱ gatâ dànanj riñan daran' nej dinï̂nt ni̱ nej yugue' dàj garânj da'nga' ruhuâj, ni̱ dàj rûn' gananï̂n àko ruhuâ Ma̱'an Señor ni'in ñùnj guendâ huín 'ngo̱ sí hue'ê da̱gahuin riñanj.
46007026	Ganï̂n ruhuâj si dùgùnàj huaj si ga̱ne 'ngo̱ rïn síi, rayi'î nej diû sa̱ñu̱n 'na̱' ne' ña̱an riñan sô'.
46007027	Si hua̱ nika' ni̱ si̱ ganï̂n ruhuâ' ga̱na̱chi nikaj ñanj acta guendâ gu̱du̱nâj nika' mánj. Si hua̱ nun ga̱ya̱ka̱j nika', hiô' ni̱ si̱ gahuin sta'u ruhuâ' ga̱ra̱n ra̱'a mánj.
46007028	Sani̱ si ganï̂n ruhuâ' ga̱ra̱n ra̱'a' ni̱ sê gakï̱n'ïn huin mánj; ni̱ si ga̱ya̱ka̱j siyànà ña̱an nikaj ni̱ ga̱ra̱n ra̱'a ni̱ sê gakï̱n'ïn huin mánj, sani̱ nej siyànà ña̱an ni̱ nej sí ña̱an ga̱ra̱n ra̱'a ni̱ ûta gi̱ran' sa̱ñu̱n nej sô', sani̱ nun ga̱ra̱n' ruhuâj si gi̱ran' sa̱ñu̱n nej suj mánj.
46007029	Sani̱ gatâ dànanj, gu̱nïn nej suj di̱nï̂nj: Dadin' do̱j sînj diû hua, ni̱ nej suj nne nika ni̱ gi̱'hiaj nej suj dàj rûn' gi'hiaj nej sí nitaj si nne nika;
46007030	ni̱ nej suj dugue'e ni̱ gi̱'hiaj nej suj si nitaj si dugue'e nej suj; ni̱ nej guiì hua̱ nìhià' ruhuâ ni̱ gi̱'hiaj ninj si nitaj si hua̱ nìhià' ruhuâ ninj; ni̱ nej guiì girânj ni̱ gi̱'hiaj ninj guenda si nitaj si girânj ninj;
46007031	ni̱ nej suj garânj sun nej rasu̱n màn ruhuâ yumiguì nânj, ni̱ gi'hiaj nej suj guenda si nitaj si garânj sun nej suj nej rasu̱n nânj, dadin' sa ga̱na̱huij huin daran' nej rasu̱n dânj.
46007032	Sa ruhuâj huin si si̱ ginichre ruhuâ nej suj. Dadin' sí nne 'ngo̱ rïn ni̱ hua̱ diû riñan sô' guendâ gu̱na̱nj gi̱tsi sô' riñan Ma̱'an Señor, ni̱ dàj gi̱'hiaj sun hue'ê sô' riñan Ma̱'an Señor;
46007033	sani̱ sí nne nika ni̱ nu̱n ruhuâ sô' gi̱ra̱n sô' nej rasu̱n màn ruhuâ yumiguì nânj guendâ ga̱ hue'ê ga̱ne nej dùguì' sô', ni̱ huê danj na̱nj nu̱n ruhuâ sô' dàj da̱gahuin hue'ê sô' riñan nika sô'.
46007034	Sê gu̱ña̱n hua diû riñan siyànà nne nika ngà siyànà ña̱an mánj. Siyànà ña̱an ni̱ hua diû riñanj guendâ gu̱na̱nj gi̱tsi riñan Ma̱'an Señor ni̱ guendâ na̱gi̱'hiaj gej nneè ku ni̱ na̱gi'hiaj gèj nanè nimanj riñan Ma̱'an Ña'anj an; sani̱ siyànà nne nika ni̱ ganahuij ruhuâj guendâ na̱gi̱'hiaj sà'aj nej rasu̱n màn ruhuâ dukuaj, ni̱ dàj da̱gahuin hue'ej riñan nikaj.
46007035	Gatâ dànanj gu̱nïn nej suj sani̱ sê si̱ nagi'hiaj chì' sta'uj riñan nej suj mánj; gatâ guendâ si sà' ma̱'an nej suj ni̱ gi̱ni̱'in nej suj dàj da̱gahuin hue'ê nej suj, hiô' ni̱ nitaj nùnj garan' ñu'unj riñan nej suj guendâ gu̱na̱nj gi̱tsi nej suj riñan Ma̱'an Señor.
46007036	Sani̱ si hua̱ da̱'a̱j nej suj ganï̂n ruhuâ si gà' añûn ruhuâ da'nin yànà nej suj, ni̱ da'hui ga̱ra̱n ra̱'a ngà sô' gà' hua̱ yu̱gui ga̱ra̱n ra̱'a, ni̱ gà'hue ga̱ra̱n ra̱'a ni̱ sê gakï̱n'ïn huin mánj.
46007037	Sani̱ sí ña̱n ni̱ siyànà ñan hua̱ yìtï̀nj ruhuâ ngà nimân si si̱ gayakaj nika, ni̱ chru̱n nej sij gi̱nikaj su̱n nej sij riñan nneè kú nej sij, ni̱ dùgùnàj huaj si si̱ gayakaj nej sij nika nej sij na̱nj ánj.
46007038	Huê danj ni̱ sí garânj yina ga̱ra̱n ra̱'a da'nin yànà ni̱ dùgùnàj gi'hiaj sô', sani̱ sí nun ga̱ra̱n yina si ga̱ra̱n ra̱'a da'nin yànà ni̱ dànanj ûta dùgùnàj gi'hiaj sô'.
46007039	Siyànà nne garan ra̱'a riñan ley ngà nika ni̱ ni̱ka̱j sun ley riñan nguèj ni̱ka̱ sij nga nï̀n' hua nì'nà' nguèj sij, sani̱ nga gahui' nika siyànà dânj, ni̱ giyi'nï̂nj riñanj ni̱ ga̱'hue ga̱ra̱n ra̱'a ñunj ngà a'ngô sí garan' ruhuaj, sani̱ da'hui ga̱ra̱n ra̱'a ngà sí nìkò' rukû Ma̱'an Señor.
46007040	Sani̱ ñùnj ganï̂n ruhuâ ni̱ dànanj ga̱ hue'ê ga̱ne si si̱ gayakaj nika na̱nj ánj; gatâ dànanj dadin' ganï̂n ruhuâj si nne si-Espíritu Ma̱'an Señor ngàj na̱nj ánj.
46008001	Rayi'î nej sa ga'hui' nej sij riñan nej ña'anj gi'hiaj ra̱'a síi, ni̱ daran' nê' gà' ni'in dàdò' rayi'î nej nânj. Sani̱ sa ni'în' dânj ni̱ gi'hia si ganï̂n ruhuâ' si huîn' doj, sani̱ sa 'ì ruhuô' dânj ni̱ gà'hue gi̱'hia ga̱na̱huin nùkuaj a'ngô nej dugui' nìkò' rukû Ma̱'an Cristo.
46008002	Ni̱ si hua̱ 'ngo̱ nej suj ganï̂n ruhuâ si ni'in nej suj doj, ni̱ hua na̱nj ga̱chin gi̱ni̱'in nej suj sa da'hui nej suj gini'in nej suj.
46008003	Sani̱ si hua̱ 'ngo̱ nej suj 'ì ruhuâ ni'in Ma̱'an Ña'anj an, ni̱ gà' ni'in Ma̱'an Ña'anj an si 'ì ruhuâ nej suj ni'in nej suj Ma̱'an.
46008004	Rayi'î nej nihia ga'hui' nej suj riñan ña'anj gi'hiaj ra̱'a síi, ni̱ gà' ni'în' si nitaj nùnj huin nej ña'anj diga'ñu'unj màn ruhuâ yumiguì mánj, ni̱ 'ngo̱ rïn Ma̱'an Ña'anj an hua.
46008005	Nùnj huin si hua̱ da̱'a̱j nej sô' gataj si ûta gà'ì ña'anj an hua ne' yàtà'a ngà riñan hio'óo, ni̱ huê danj na̱nj gataj nej sô' si ûta gà'ì Señor hua.
46008006	Guendâ nej ñûnj ni̱ 'ngo̱ rïn Ma̱'an Ña'anj an hua, ni̱ huej huin Rej daran' nê', ni̱ huê Ma̱'an huin sa gi'hiaj daran' nej sa màn ruhuâ yumiguìi, ni̱ nê' huin si'hiaj Ma̱'an; ni̱ 'ngo̱ rïn Ma̱'an Jesucristo huin Señor riñan nê', ni̱ huê Ma̱'an huin sa gi'hiaj ni̱ rayi'î dan ga'hue man nê' ni̱ ga'hue mân daran' nej sa màn gini'hio.
46008007	Sani̱ sê daran' nej guiì garânj da'nga' ruhuâ rayi'î nej nuguan' nânj mánj; dadin' hua̱ da̱'a̱j ninj ni̱ hua̱ na̱nj nnùn ña̱'anj ninj riñan nej ña'anj gi'hiaj ra̱'a síi, ni̱ nga yâ ninj nej nihia tàj riñan nej ña'anj gi'hiaj ra̱'a síi ni̱ ganï̂n ruhuâ ninj si gi'hiaj ninj gakï̱n'ïn dadin' ga'min gakï̱n' da'nga' nu̱n ruhuâ nimân ninj riñan ninj.
46008008	Yàngà' ni̱ sê sa yô' dan gi'hiaj si ga̱na̱huin ra̱'a Ma̱'an Ña'anj an ñùn' mánj, ni̱ si yô' ni̱ si̱ ganï̂n ruhuô' si huîn' doj mánj, ni̱ si nitaj si yô' ni̱ si̱ ganï̂n ruhuô' si huin' doj mánj.
46008009	Sani̱ nùnj huin si gà'hue ya̱ nej suj sani̱ ga̱ gudadû nej suj ni̱ si̱ yâ nej suj da'nga ni̱ si̱ gi'hiaj nej suj si gi̱ni̱na̱j ruhuâ a'ngô dugui' nej suj hua̱ ninaj ruhuâ.
46008010	Dadin' si sò' ni̱ gà' ni'în' si nitaj nùnj huin nej ña'anj gi'hiaj ra̱'a nej síi ni̱ rayi'î dan ni̱ nnê' yâ' ñan nne nej ña'anj gi'hiaj ra̱'a síi, sani̱ gini'in a'ngô dinï̂nt hia̱j do̱j guyumân ruhuâ si nne' hiuj dânj yâ', ni̱ si̱ ganï̂n ruhuâ sij ya̱ sij nihia dânj rà' saj ûn'.
46008011	Sani̱ sò' ni̱ gà' ni'în' si nitaj nùnj huin nej ña'anj diga'ñu'unj ni̱ rayi'î dan ni̱ nnê' yâ' ñan nne nej ña'anj gi'hiaj ra̱'a síi, sani̱ gi'hiâ' si gà'ànj ni̱'hia̱ dinḯnt hua̱ ninaj ruhuâ nimân guendâ ganï̂n huà' ruhuâ nimân sô' nga nne sô' ya sô' hiuj dânj, sani̱ rayi'î sô' gahui' Ma̱'an Cristo na̱nj ánj.
46008012	Huê dànanj gi'hiaj nej suj, ni̱ gi̱'hiaj nej suj si gi̱ni̱na̱j ruhuâ nej dinï̂nt ni̱ gininaj ruhuâ da'nga' nu̱n ruhuâ nimân sô' gi'hiaj nej suj, hiô' ni̱ riñan Ma̱'an Cristo gi'hiaj nej suj gakï̱n'ïn.
46008013	Huê dan ni̱, si rayi'î nihia yâj ni̱ gi'hia si gininj dinï̂n riñan gakï̱n'ïn, huê danj ni̱ gà' 'ngo̱ si yâj nihia dânj gà' mánj, guendâ si̱ gi̱'hia ga̱na̱tu̱ sô' riñan gakï̱n'ïn.
46009001	Sê sí ga'anj gi̱digân si̱nï̱n si-nùguàn' Ma̱'an Ña'anj an huín, ni̱ sê gà' gahuî riki chrej yìñànj ni̱ka̱j nej sí judío. Ni̱ sê gà' gini'ín Ma̱'an Señor Jesús rà' saj ûn'. Ni̱ sê ñùnj gidigân rayi'î Ma̱'an Señor Jesús riñan nej suj ni̱ rayi'î dan ni̱ guyumân ruhuâ nej suj ni'in nej suj Ma̱'an rà' saj ûn'.
46009002	Ni̱ si nitaj si guyumân ruhuâ a'ngô nej sô' si huín sí ga'anj gi̱di̱gân si̱nï̱n si-nùguàn' Ma̱'an Ña'anj an, sani̱ guendâ nej suj ni̱ huín sí ga'anj gidigân si̱nï̱n si-nùguàn' Ma̱'an Ña'anj an; dadin' guendâ guyumân ruhuâ nej suj gi'hiâ ni̱ dânj huin 'ngo̱ da'nga' ni̱ka̱j nej suj si yà'ngà' hia ni̱ huín sí ga'anj gi̱di̱gân si̱nï̱n si-nùguàn' Ma̱'an Señor riñan nej suj.
46009003	Sani̱ dànanj gatâ riñan nej sô' ganachin' guenda riñânj, nga duna'huê rayi'í riñan nej sô'.
46009004	Hiô' ni̱ nitaj nì'hiaj nguèj ñûnj Bernabé ya̱ nguèj ñûnj ni̱ gò'ò nguèj ñùnj rà' saj ûn'.
46009005	Hiô' ni̱ nitaj nì'hiaj nguèj ñûnj Bernabé ga̱ra̱n rà'a nguèj ñûnj ngà 'ngo̱ nej yugue' ni̱ gi̱nikaj nguèj ñûnj ga̱'a̱nj nguèj ñûnj dànè' huaj nguèj ñûnj rà' saj ûn', dàj rûn' gi'hiaj a'ngô nej dinï̂nt ga'anj gi̱di̱gân si̱nï̱n si-nùguàn' Ma̱'an Ña'anj an rà' saj ûn', dadin' huê danj na̱nj garan ra̱'a nej dinḯn Ma̱'an Señor, ni̱ huê danj na̱nj garan ra̱'a Cefas nej rà' saj ûn'.
46009006	Hiô' ni̱ man 'ngo̱ rïn nguèj ñûnj Bernabé giri' nì'hiaj gi̱'hiaj sun da'nga ni̱ ga'hue gìrì' nguèj ñûnj ya̱ nguèj na̱nj nî'.
46009007	Ni̱ gà' si 'ngo̱ nej stadû nitaj si gutïn' si-sàn'ànj rayi'î sa ga̱chin riñan sô' dadin' gobierno guru'hue daran' sa gachin riñan sô'. Ni̱ ahuin sí gunun chrun uba ni̱ nitaj si yâ sô' chruj uba gahiu ra̱'a chrun dânj rà'aj. Ni̱ ahuin sí dugumîn matsïj ï ni̱ nitaj si go'o sô' si-tò matsïj dugumîn sô' rà'aj.
46009008	Ni̱ si̱ ganï̂n ruhuâ nej suj si nuguan' giri rà nej síi huin sa ga'mînj, dadin' huê dànanj gataj riñan si-ley Ma̱'an Ña'anj an na̱nj ánj.
46009009	Dadin' huê danj taj riñan ley gachrûn Moisés: “Ni̱ si̱ ga'nï̂n' nnanj du'hua rô gutïn' riñan chrin' trigu mánj.” Hiô' ni̱ ni̱ka̱j gu̱dadû Ma̱'an Ña'anj an ngà nej rô gurûn riñan chrin' trigu na̱nj nî',
46009010	rayi'î nej ñûnj gi'hiaj sun si-su̱n Ma̱'an Ña'anj an huin ga'min dànanj. Ni̱ rayi'î nej ñûnj gi'hiaj huin sa ga'min riñan ñanj; dadin' sí ganachej hio'óo ni̱ da'hui sô' gànà'huìj sô' sa ga̱hui̱ riñan hio'ó dânj, ni̱ sí gutïn chrin' trigu, ni̱ gana'huìj sô' si gahui ka̱n trigu gìrì' sô'.
46009011	Ni̱ si ga'min nej ñûnj, si-nùguàn' Ma̱'an Ña'anj an siganï̂nj nej suj ni̱ ûta a'nan' huaj si ga̱na̱huin ra̱'a nej ñûnj do̱j san'anj riki nej suj riñan nej ñûnj na̱nj nî'.
46009012	Ni̱ si ganahuin rà'a a'ngô nej sô' san'anj da'hui nej ñûnj ga̱na̱huin rà'a nej ñûnj gi'hiaj nej suj, hiô' ni̱ sê hua̱ ni̱ña̱n si ga̱na̱huin rà'a nej ñûnj san'anj dânj gi̱'hiaj nej suj rà' saj ûn'. Sani̱ nitaj si ganachin' nej ñûnj san'anj dânj riñan nej suj mánj, dadin' hua̱ nùkuaj ruhuâ nej ñûnj ngà daran' nej sa ga̱chin riñan nej ñûnj. Guendâ nun ga̱ran' ruhuâ nej ñûnj si ga̱'mi̱n a'nan' nej guiì rayi'î si-nùguàn Ma̱'an Jesucristo na̱nj ánj.
46009013	Nun ni'in nej suj si nej rej gi'nïnj ruhuâ nûhui nìko ni̱ yâ nej sô' nej sa hua'anj gà'huì' nej guiì ruhuâ nûhui rà' saj ûn', ni̱ nej sô' gi̱'hiaj sun ñan ni̱kï̱n' si-na ña'anj an ni̱ yâ nej sô' nej yuku hua'anj gà'huì' nej guiì riñan si-na ña'anj an dânj rà' saj ûn'.
46009014	Ni̱ huê danj gataj Ma̱'an Señor gu̱nïn nej sô' hua'anj ga̱na̱nï̱n nuguan' gi̱'hiaj ga̱na̱ni̱n nej guiì, si ya̱ nej sô' sa gà'huì' nej guiì riñan Ma̱'an Ña'anj an na̱nj ánj.
46009015	Sani̱ ñùnj ni̱ nitaj àmàn garânj sunj nej sa ga'hui' nej guiì riñan Ma̱'an Ña'anj an, ni̱ sê si̱ gachrûnj nuguan' nânj guendâ huin ruhuâj si ri̱ki̱ nej suj do̱j san'anj an ga̱ra̱n sunj mánj; dadin' si ri̱ki̱ nej suj san'anj dânj ga̱ra̱n sûnj ni̱ dànanj dùgùnàj huaj si gàhuìj gà' da' guendâ ga̱na̱huin ra'á san'anj dânj, dadin' nun ga̱ra̱n' ruhuâj si ga̱'mi̱n a'nan' a'ngô nej guiì rayi'î nej sa gi'hia mánj.
46009016	Dadin' si ganatá nuguan' gi̱'hiaj ga̱na̱ni̱n nej guiì, ni̱ si̱ ga'hue gàtà si ûta huín doj mánj; dadin' hua ni̱ña̱n si da'huí gà'mìn; ni̱ ûta ni̱kí si gi̱ran' sàñùnj sisi̱ si̱ ganatá riñan nej guiì nuguan' gi̱'hiaj ga̱na̱ni̱n ninj.
46009017	Huê danj ni̱ ganï̂n ma̱'an ruhuâj ni̱ gananï̂nj si-nùguàn' Ma̱'an Ña'anj an riñan a'ngô nej guiì, huê dan ni̱ Ma̱'an Ña'anj an huin sa na̱ru'hue riñânj; sani̱ si nitaj si dà'ngà' ruhuâj nga ga'mînj si-nùguàn' Ma̱'an Ña'anj an, ni̱ ga̱'mi̱n gakï̱n' Ma̱'an Ña'anj an riñânj dadin' hua̱ ni̱ña̱n si gànànï̀nj si-nùguàn' Ma̱'an dadin' gà' duguta sûnj ñùnj na̱nj ánj.
46009018	Huê dan ni̱ ahuin sa huin du'huêj rà'aj. Du'huêj huin guendâ gananï̂nj nuguan' gi̱'hiaj ga̱na̱ni̱n nej guiì, ni̱ ganata' chré si-nùguàn' Ma̱'an Cristo riñan ninj, ni̱ nùnj huin si nanì'hia huin san'anj ga'hui' nej guiì riñan Ma̱'an Ña'anj an ni̱ ga̱'hue ga̱ra̱n sûnj san'anj dânj guendâ gànànï̀nj doj si-nùguàn' Ma̱'an Ña'anj an sani̱ gà' dânj ni̱ nitaj si garânj sûnj san'anj dânj mánj.
46009019	Huê danj ni̱ nga gi̱'hiaj sun chré riñan nej guiì, ni̱ gahuín 'ngo̱ musû gi'nïnj gi'hiaj sun chre riñan daran' ninj, guendâ huin ruhuâj gi̱'hiaj ga̱nanj ûta gà'ì nej guiì gi̱nikò' rukû Ma̱'an Cristo.
46009020	Ni̱ nga nikḯn ngà nej judío, ni̱ huín judío dàj rûn' huin nej sô' guendâ gi̱'hia si ga̱na̱ni̱n nej sô'; ni̱ huê danj na̱nj gi'hia si ni̱ka̱j chre̱ si-ley Moisés nùnj huin si nitaj si ni̱ka̱j chre̱ si-ley Moisés, ni̱ gi'hia dànanj guendâ huin ruhuâj gi̱'hiaj ga̱nanj nej sô' ni̱ka̱j chre̱j si-ley Moisés;
46009021	ni̱ nga nikḯn ngà nej sí nitaj si ni'in si-ley Moisés, ni̱ gi'hia si nitaj si ni'ín si-ley Moisés riñan nej sô' ni̱ sê danj ruhuaj ga̱ta si nitaj si 'nï̀n riki si-ley Ma̱'an Ña'anj an mánj, dadin' 'nï̀n riki si-ley Ma̱'an Cristo, da'nga ni̱ ga'hue gi̱'hiaj ga̱nanj nej sô' nitaj si 'nï̀nj riki si-ley Moisés.
46009022	Ni̱ gi'hia si huín 'ngo̱ sí ninaj chre nga nikḯn ngà 'ngo̱ sí nitaj guesâ nìko, ni̱ gi'hia dànanj guendâ huin ruhuâj gi̱'hiaj ga̱nanj nej sô'; ni̱ 'hiâ si anï̂n ruhuâj dàj rûn' anï̂n ruhuâ a'ngô nej sí dânj, guendâ huin ruhuâj gi̱'hia ga̱na̱ni̱n nej sô'.
46009023	Ni̱ gi'hia dànanj rayi'î nuguan' gi̱'hiaj ga̱na̱ni̱n nej guiì, dadin' ruhuâj ga̱na̱huin ra'á nej sa taj riñan nuguan' dânj.
46009024	Nun ni'in nej suj si nej sí gunânj ñan duku nej sij rumin, ni̱ yàngà' hia ni̱ gunânj daran' nej sô', sani̱ 'ngo̱ rïn nej sô' gi̱'hiaj ga̱nan rà' sa ûn'. Gu̱na̱nj nej suj nda gùnùkuaj nej suj gi̱'hiaj ga̱nan nej suj ni̱ ga̱na̱huin ra̱'a nej suj sa ri̱ki̱ Ma̱'an Ña'anj an riñan nej suj.
46009025	Daran' nej sí ûta huin ruhuâ gi̱'hiaj ga̱nan ñan duku nej sô' rumin, ni̱ ûta dugumîn nej sô' ma̱'an nej sô', yàngà' hia, ni̱ sa ganahuin ra̱'a nej sô', ni̱ huin 'ngo̱ korona koj runanj an gi̱nun ahui nej sô' sani̱ nânj ni̱ huin sa gi̱rë̱', sani̱ sa ga̱na̱huin ra̱'a nê' nga gi̱'hiaj ga̱nan nê', ni̱ sê sa gi̱rë̱'ë huin mánj.
46009026	Ni̱ huê dànanj gunân, sani̱ sê si̱ man dïn' na̱nj gunân mánj; sani̱ huê danj na̱nj gutá da'nga hia, ni̱ nitaj si gi'hia dàj rûn' gi'hiaj sí man si ga'hui' guchru'u riñan nanèe mánj,
46009027	dadin' sa gi'hia huin si ûta dugumînj ma̱'án, ni̱ gunânj gi̱tsi chrê riñan nej guiì, dadin' nun ga̱ra̱n' ruhuâj si ne' rùkù nga gisîj gahuín 'ngo̱ sí ga'anj gànàtà' si-nùguàn' Ma̱'an Ña'anj an ni̱ si̱ ganahuin ra̱'a Ma̱'an Ña'anj an ñùnj mánj.
46010001	Nun ga̱ran' ruhuâj si gi̱ni̱'ñu̱n nej suj, rayi'î nuguan' nânj man di̱nï̂n, dadin' yi nê' nej sachij gimân àsìj nâ ni̱ gimân daran' nej sij riki nnga riñan hio'ó nàkòo, ni̱ gachîn daran' nej sij ruhuâ nne na̱'a̱nj ma̱re;
46010002	ni̱ daran' nej sij gata' nne ngà Moisés riki nnga ni̱ ngà ruhuâ nne ña̱'a̱nj ma̱re,
46010003	ni̱ gu̱ña̱n chre yâ daran' nej sij nihia ga'hui' Ma̱'an Ña'anj an riñan nej sij,
46010004	ni̱ gu̱ña̱n chre go'o daran' nej sij nne ga'hui' Ma̱'an Ña'anj an riñan nej sij, dadin' go'o nej sij nne gahui riñan huej hua̱j ngà nej sij, ni̱ huej dânj huin Ma̱'an Cristo.
46010005	Sani̱ gà'ì nej sij nun gi̱'hiaj nej sa garan' ruhuâ Ma̱'an Ña'anj an; rayi'î dânj ni̱ gahui' nej sij riñan hio'ó nàkòo.
46010006	Sani̱ daran' sa giran' nej sij ni̱ gahuin 'ngo̱ da'nga'a riñan nê', ni̱ si̱ gahuin sta'u ruhuâ nê' guendâ gi̱'hiô' sa yì'ìi, dàj rûn' gi'hiaj nej sij sa yì'ìi mánj.
46010007	Ni̱ si̱ ginûn ña̱'a̱nj nej suj riñan nej ña'anj gi'hiaj ra̱'a síi, dàj rûn' gi'hiaj da̱'a̱j nej sij mánj, dadin' huê danj nnunj riñan ñanj: “Ni̱ ga'anj ga̱ne nej guiì Israelita màn hiuj dânj ni̱ yâ ninj ni̱ go'o ninj, ni̱ ne' rùkù ni̱ ganayumàn ninj ni̱ gayi'ì ninj ni̱ guduku ninj ni̱ ganahuin nìhià' ruhuâ ninj.”
46010008	Ni̱ si̱ gaché sìgìchrà' nê', dàj rûn' gaché sìgìchrà' a'ngô da̱'aj nej sij, dadin' rayi'î dan ni̱ gahui' nda ko̱ huà'nï̀nj mîn nej sij 'ngo̱ rïn gui dânj.
46010009	Ni̱ si̱ gayakaj nê' da'nga'a ngà Ma̱'an Jesús, dàj rûn' gayakaj nej sij da'nga'a ngà Ma̱'an Ña'anj an, ni̱ gahui' nej sij gi̱'hiaj nej yukuáa gui dânj.
46010010	Ni̱ si̱ ga'min nej suj yi'î Ma̱'an Ña'anj an, dàj rûn' ga'min nej sij yi'î Ma̱'an Ña'anj an, dadin' gahui' nej sij gi'hiaj ángel dagahui' nej guiì.
46010011	Ni̱ sa giran' nej sij nga nâ gahuin 'ngo̱ da'nga'a riñan nê' màn diû hia̱j, ni̱ nnunj riñan ñânj guendâ giyi'nïn' suun riñun' ni̱ si̱ gi'hiô' sa gi'hiaj nej sij mánj.
46010012	Huê danj ni̱ nej suj anï̂n ruhuâ ga̱nikïn' ran, ni̱ ni'hiaj nej suj ni̱ si̱ gininj nej suj riñan gakï̱n'ïn mánj.
46010013	Dadin' nun gà'nà' gakï̱n' ûta chì' hua duguane' sichre riñan nej suj sisi̱ si̱ gunùkuaj nej suj ga̱chi̱n nej suj riñan gakï̱n' dânj; dadin' hue'ê dagahuin Ma̱'an Ña'anj an si-nùguàn'anj ni̱ si̱ ga'nïn si ûta gi̱ran' sa̱ñu̱n nej suj mánj, ni̱ nga gùyùmàn gakï̱n' du̱guane' sichre riñan nej suj ni̱ ri̱ki̱ Ma̱'an Ña'anj an guesâ ni̱ gùnùkuaj nej suj ga̱chi̱n nej suj riñan sa chì' hua dânj, da'nga ni̱ ga'hue gùnùkuaj nej suj ga̱chi̱n nej suj riñan gakï̱n' dânj.
46010014	Huê danj ni̱ gu̱xu̱n nej suj ma̱'an nej suj, riñan nej ña'anj gi'hiaj ra̱'a síi.
46010015	Ga'mîn dànanj riñan nej suj dadin' ni'ín si chru̱n nej suj ga̱ra̱n da'ngà' ruhuâ nej suj; ni̱ ga̱'hue ga̱na̱ka̱j guendâ nej suj rayi'î nej sa gatâ gu̱nïn nej suj.
46010016	Nga go'o nê' nne chruj uba nu̱n ruhuâ basu garânj sun' nga ga'min hue'ê' yi'î Ma̱'an Ña'anj an, ni̱ sê tun Ma̱'an Cristo huin ni̱ go'o nùguàn'àn nê' rà' saj ûn'. Rachrún yô' ni̱ sê nneè kú Ma̱'an Cristo huin ni̱ yâ nùguàn'an nê' rà' saj ûn'.
46010017	Ni̱ man 'ngo̱ rïn rachrúun huin, sani̱ ûta gà'ì ran' nê' huin, ni̱ huîn' 'ngo̱ rïn nneè kúu; ni̱ yâ darûn' rachrún dânj.
46010018	Gi̱ni'hiaj nej suj dàj gi'hiaj nej sô' gimân yuman' Israel; dadin' yâ nùguàn'àn nej sô' nneè nej yuku guta' nej guiì riñan si-na ña'anj an.
46010019	Ni̱ sê sa ña̱'a̱n doj huin nej ña'anj gi'hiaj ra̱'a síi, ni̱ sê sa ña̱'a̱n doj huin nneè nej yuku guta' nej sô' riñan nej ña'anj gi'hiaj ra̱'a síi gà' da' a'ngô nej nneè mánj.
46010020	Sa gatâ huin si nga guta' nej sí nàsìnùnj un nihiaa, ni̱ riñan sichre guta' nej sô' nihia dânj, ni̱ sê riñan Ma̱'an Ña'anj an guta' nej sô' nej nihia dânj; ni̱ rayi'î dan ni̱ nun ga̱ra̱n' ruhuâj si ya̱ nej suj nej nihia guta' nej sô' riñan sichre mánj.
46010021	Ni̱ si ga'hue go̱'o̱ nej suj nne chruj uba nu̱n ruhuâ si-basû Ma̱'an Señor, ni̱ si̱ ga'hue go̱'o̱ nej suj sa nu̱n ruhuâ si-basû sichre, ni̱ si gane nej suj ya̱ nej suj yi'nḯn si-mesa Ma̱'an Señor, ni̱ si̱ ga'hue ga̱ne nej suj ya̱ nej suj yi'nḯn si-mesa sichre mánj.
46010022	Ni̱ ga̱'hue gi̱'hiô' si gi̱na̱'an ruhuâ Ma̱'an Señor ni'in ñùn' na̱nj nîn'. Ni̱ dànanj nùkuô' doj gà' da' Ma̱'an Señor na̱nj nî'.
46010023	Daran'anj huin sa gà'hue gi̱'hiâ, sani̱ sê daran'anj huin sa ni̱'ñanj an riñânj mánj; daran'anj huin sa gà'hue gi̱'hiâ, sani̱ sê daran'anj huin sa gi̱'hiaj ga̱na̱huin nùkuaj ruhuâ nimânj mánj.
46010024	Si̱ ga'hue nànà'huì' sa sà' doj ga̱ riñun' mánj, nànà'huì' sa ga̱ hue'ê riñan a'ngô nej dugui'.
46010025	Daran' nej nneè gudu'huêj nej sij ñan gane' nneè, ni̱ gi̱ra̱n nej suj ya̱ nej suj, sani̱ si̱ gachín na'anj nej suj dànè' ga'na' nneè dânj, rayi'î da'nga' nu̱n ruhuâ nimân nej suj;
46010026	dadin' si-'hiaj Ma̱'an Señor huin hio'óo ni̱ daran' nej sa màn riñanj.
46010027	Si gakḯn 'ngo̱ sí nun guyumân ruhuâ ni'in Ma̱'an Jesús gà'ànj ya̱ nej suj dukuâ sô', ni̱ si garânj yina nej suj ga̱'a̱nj nej suj ngà sô', ni̱ ya̱ nej suj daran' nihia ri̱ki̱ sô', ni̱ si̱ gachín na'anj nej suj rayi'î nihia dânj mánj, rayi'î da'nga' nu̱n ruhuâ nimân nej suj.
46010028	Sani̱ si gataj 'ngo̱ sí dânj: “Nihia nan ni̱ sa gitá riñan nej ña'anj gi'hiaj ra̱'a síi gahuin”; hiô' ni̱ si̱ yâ nej suj nihia dânj, guendâ gà' ganata' sí dânj ñan gitá nihia dânj, rayi'î da'nga' nu̱n ruhuâ nimân a'ngô nej sô' hua̱ ninaj ruhuâ; dadin' si-'hiaj Ma̱'an Señor huin hio'óo ngà daran' nej sa màn riñanj.
46010029	Ga'mînj rayi'î, da'nga' nu̱n ruhuâ nimân a'ngô nej guiì, ni̱ sê rayi'î da'nga nu̱n ruhuâ nimân nej suj ga'mînj mánj. Dadin' nun ga̱ra̱n' ruhuâj, “si rayi'î sa gi'hia ni̱ gà'huì' yì'ij riñan da'nga' nu̱n ruhuâ nimân a'ngô nej guiì ni̱ ga̱'mi̱n ninj rayi'í.
46010030	Ni̱ si gà' ga'huí si guruhuâ Ma̱'an Ña'anj an rayi'î nihia yaj, sani̱ nùnj huin saj ni̱ dàñùn da'huí ga̱ gudadûj rayi'î sa gi̱'hia rà'aj. Ni̱ huê dànanj gi̱'hia da'nga ni̱ si̱ ga'min nej sij yi'î Ma̱'an Ña'anj an na̱nj ánj,”
46010031	Ni̱ si yâ nej suj, ni̱ go'o nej suj, ni̱ si hua̱ a'ngô sa gi̱'hiaj nej suj, ni̱ daran' diû ni̱ gi̱nikaj chre̱j nej suj ngà Ma̱'an Ña'naj an rayi'î nej sa gi'hiaj nej suj.
46010032	Ni̱ si̱ gi'hiaj nej suj sa gi̱ni̱nj a'nan' riñan nej judío ni̱ sa gi̱ni̱nj a'nan' riñan nej sí nàsìnùnj un ni̱ sa gi̱ni̱nj a'nan' riñan nej sô' huin si-nùhuì Ma̱'an Ña'anj an.
46010033	Ni̱ huê danj na̱nj ñùnj ni̱ dugu'nḯn si gi̱'hiaj hue'ê riñan daran' nej guiì, ni̱ nitaj si nana'huí sa ga̱huin ma'án mánj, sa gi'hia huin si dugu'nḯn si ga̱ hue'ê riñan a'ngô nej guiì, da'nga ni̱ ga'hue ga̱na̱ni̱n ninj.
46011001	Gi̱'hiaj nej suj sa sà'aj dàj rûn' gi'hiâ, dadin' ñùnj ni̱ gi'hia dàj rûn' gi'hiaj Ma̱'an Cristo sa sà'aj na̱nj ánj.
46011002	Ga'min hue'ê, rayi'î nej suj na̱nj dinï̂n, dadin' gananun ruhuâ nej suj ni'in nej suj daran' sa gachin riñânj, ni̱ huê danj na̱nj ûta hue'ê dugumîn nej suj nej nuguan'an dàj rûn' gidigán ni̱ dàj rûn' ga'nḯn suun riñan nej suj.
46011003	Sani̱ garan' ruhuâj si gi̱ni̱'in nej suj si Ma̱'an Cristo huin sa ga'nïn' riñan daran' nej síi, ni̱ síi huin sa ga'nïn' riñan siyànàa, ni̱ Ma̱'an Ña'anj an huin sa ga'nïn' riñan Ma̱'an Cristo.
46011004	Daran' nej sí garán atsìj i ahui nga ga'min nej sô' ngà Ma̱'an Ña'anj an ni̱ ganata' nej sô' dàj ga̱huin ni̱ gi'hiaj nej sô' si gìrì' nà'àj ahui nej sô' guendâ hua̱ nej sô' dànanj.
46011005	Sani̱ daran' nej siyànà nun garán ahui nga ga'min ninj ngà Ma̱'an Ña'anj an ni̱ ganata' ninj dàj gahuin, ni̱ gi'hiaj ninj si gìrì' nà'àj ahui ninj; dadin' dàj rûn huin si gaka ninj huê màn ahui ninj huin.
46011006	Dadin' si nitaj si garán siyànàa ahui, hiô' ni̱ dùgùnàj huaj si gà'nej huê ahui; ni̱ si giri'ij sinà'àj a gà'nej huê ahui nej si ga̱ka kan ahui, hiô' ni̱ dùgùnàj huaj si ga̱ran ahui.
46011007	Dadin' si̱ ga'hue gùtà' síi atsìj i ahui sij, dadin' huin sij si-da̱'nga' Ma̱'an Ña'anj an ni̱ huin sij sí gi̱digân dàj hue'ê hua Ma̱'an Ña'anj an; ni̱ siyànàa gidigân dàj hue'ê hua síi.
46011008	Dadin' nga gi̱'hiaj Ma̱'an Ña'anj an síi ni̱ nun ga̱ra̱n sunj siyànàa mánj, ni̱ nga gi'hiaj Ma̱'an Ña'anj an siyànàa ni̱ garânj sunj síi,
46011009	ni̱ sê rayi'î siyànàa gi'hiaj Ma̱'an Ña'anj an síi mánj, rayi'î síi gi'hiaj Ma̱'an Ña'anj an siyànàa.
46011010	Rayi'î dan ni̱ siyànàa ni̱ ga̱ran atsìj i ahui ni̱ ga̱huin 'ngo̱ da'nga' ni̱ka̱j su̱n riñanj, rayi'î nej ángel.
46011011	Sani̱ guendâ nej sí nìkò' rukû Ma̱'an Cristo ni̱ si nuhui' síi ni̱ si̱ ga'hue ga̱ siyànàa, ni̱ si nuhui' siyànàa ni̱ si̱ ga'hue ga̱ síi mánj;
46011012	dadin' nga gi'hiaj Ma̱'an Ña'anj an siyànàa ni̱ garânj sunj nneè kú síi, sani̱ huê danj na̱nj ga'nga síi riki siyànàa; ni̱ Ma̱'an Ña'anj an huin sa gi̱'hiaj gu̱ña̱n nguèj sij.
46011013	Ga̱ya̱ka̱j guendâ nej ma̱'an nej suj: Ni̱ si dùgùnàj huaj si nga ga̱'mi̱n siyànàa ngà Ma̱'an Ña'anj an ni̱ ña̱'a̱n huaj si gu̱taj atsìj i ahui.
46011014	Ni̱ sê gidigân nej sa màn ruhuâ yumiguì nânj: Si nitaj si dùgùnàj huaj si gu̱du̱nâj síi si ga̱huin yè'è duhuê ahui sô' rà' saj ûn'.
46011015	Ni̱ si gudunâj siyànàa gahuin yè'è duhuê ahui ni̱ dùgùnàj huaj; dadin' si-lugâ atsîj guta' ninj ahui ninj ni̱ ga'hui' Ma̱'an Ña'anj an duhuê ahui ninj na̱nj ánj.
46011016	Ngà daran' nej nuguan' gatâ, ni̱ si hua̱ da̱'a̱j nej sô' ruhuâ gu̱nïn rayi'î nej nuguan' nânj, ni̱ nitaj si ni̱ka̱j chre̱j nej ñûnj rayi'î nej nuguan' nânj, ni̱ gà' nitaj si ni̱ka̱j chre̱j si-nùhuì Ma̱'an Ña'anj an nej chrej nânj.
46011017	Sani̱ nej nuguan' gachrûnj huaj riñan nej suj, ni̱ sê si̱ gàtà si ûta hue'ê hua sa gi'hiaj nej suj mánj; dadin' sê si̱ ganara'hui' nej suj guendâ gi̱'hiaj nej suj sa hua̱ hue'ê doj mánj, ganara'hui' nej suj guendâ gi̱'hiaj nej suj sa a'nan'an.
46011018	Gà' si̱nï̱n nuguan' ganahuin ra̱'á gi̱'hiaj nej suj huin, ni̱ nga nara'hui' nej suj huin si-nùhuì Ma̱'an Jesús ni̱ gunḯn si giyichra' da̱'a̱j nej suj; ni̱ da̱'a̱j da̱nï̱n ni̱ guyumân ruhuâj rayi'î nuguan' nânj.
46011019	Dadin' hua̱ ni̱ña̱n si gìyìchrà' da̱'a̱j nej suj, da'nga ni̱ gurugui'ij ahuin go'ngo̱ hi̱a nej suj huin da'ní Ma̱'an Ña'anj an.
46011020	Nga nara'hui' nej suj ya nej suj ni̱ sê si-sena Ma̱'an Señor gida'a nej suj mánj.
46011021	Dadin' nga naga̱ne nej suj yâ nej suj, ni̱ hua̱ da̱'a̱j nej suj gayi'ì gahuin sti'nï̀n si̱nï̱n; ni̱ hua a'ngô da̱'a̱j nej suj ganachinj yi'naa riki ni̱ a'ngô da̱'a̱j nej suj go'o ni̱ nagunï̂n nej suj.
46011022	Nùnj huin saj ni̱ gi'hiaj nej suj dànanj rà'aj, ni̱ nitaj dukuá nej suj hua si ya̱ nej suj ni̱ go̱'o̱ nej suj rà' saj ûn'. Si̱ nagi'hiaj ninaj nej suj si-nùhuì Ma̱'an Ña'anj an mánj, si gi'hiaj nej suj si gìrì' nà'àj nej sí ran àko sà'. Nùnj huin si huin ruhuâ nej suj rà'aj. Ûta hue'ê gà'mìn riñan nej suj guendâ gi̱'hiaj nej suj dànanj ruhuâ nej suj nî'. Si̱ ga'min hue'ê rayi'î nej suj guendâ gi'hiaj nej suj dànanj mánj.
46011023	Dadin' ganahuin ra'á nej nuguan' riki Ma̱'an Señor ni̱ huê danj gidigân riñan nej suj: Dadin' ñan' nga naga'hui' Judas Iscariote Ma̱'an Señor Jesús, ni̱ gida'a Ma̱'an rachrúun;
46011024	ni̱ nga gisîj ga'huij si guruhuâ Ma̱'an Ña'anj an, ni̱ guchra' da̱'a rachrúun ni̱ gata: “Gi̱da'a nej suj, ni̱ ya̱ nej suj; dadin' nânj huin nneè kû ni̱ rayi'î nej suj giyichra' da̱'a; ni̱ gi̱'hiaj nej suj dànanj ni̱ ga̱na̱nun ruhuâ nej suj dàj giran'án.”
46011025	Ni̱ huê danj na̱nj gida'a basû nun nne chruj uba, ni̱ ne' rùkù nga gisîj gahuin sti'nïnj, ni̱ gata: “Sa nu̱n ruhuâ basû nânj huin tún ni̱ nngaj nagi'hiaj nàkàj si-nùguàn'ànj ngà nej síi; ni̱ da' go'o nej suj nne chruj uba ni̱ ga̱na̱nun ruhuâ nej suj sa giran'án.”
46011026	Huê danj ni̱, daran diû nga gida'a nej suj ni̱ ya nej suj rachrún, ni̱ go̱'o̱ nej suj nne chruj uba nu̱n ruhuâ basû nânj, ni̱ ganata' na'anj nej suj riñan a'ngô nej guiì si gahui' Ma̱'an Señor Jesús ni̱ huê danj gi̱'hiaj nej suj nda gui nànìkàj ñunj gà'nàj.
46011027	Huê danj ni̱ ahuin na̱nj sí gida'a Sena nga yâ sô' rachrúun ni̱ go'o sô' nne chruj uba nu̱n ruhuâ basû nânj ni̱ si nitaj si aché ni̱ka̱ sô' riñan Ma̱'an Ña'anj an, ni̱ gi'hiaj sô' gakï̱n'ïn ngà nneè kú ni̱ ngà tun Ma̱'an Señor Jesús na̱nj ánj.
46011028	Huê danj ni̱ ga̱na̱ka̱j guendâ nej suj dàj hua da' go'ngo̱ nej suj, da'nga ni̱ ga'hue ya̱ nej suj rachrúun ni̱ go̱'o̱ nej suj nne chruj uba nu̱n ruhuâ basû nânj.
46011029	Dadin' nej guiì ni̱ yâ ni̱ go'o ninj sani̱ nitaj si aché ni̱ka̱ ninj riñan Ma̱'an Ña'anj an, ni̱ nitaj si garânj da'nga ruhuâ ninj si sa ha̱i̱i huin nneè kú Ma̱'an Señor, ni̱ yâ ninj sani̱ hua̱ na̱nj gi'hiaj ninj gakï̱n'ïn ni̱ yâ ninj guendâ ma̱'an ninj.
46011030	Guendâ rayi'î gi'hiaj ninj dànanj ni̱ ûta mân nej guiì a'nan'an ni̱ màn nej guiì gininaj ruhuâ siganï̂nj ninj, ni̱ ûta gà'ì ninj gà' gahui' ngà nimân ninj.
46011031	Ni̱ si hue'ê na̱di̱gi'ñûn' dàj huo' riñan Ma̱'an Ña'anj an, hiô' ni̱ si̱ gitá gakï̱n'ïn yichrô' gi̱'hiaj Ma̱'an Ña'anj an mánj.
46011032	Sani̱ si riki Ma̱'an Señor kastîgu riñun', ni̱ gi'hia dànanj da'nga ni̱ gahuin chru̱n' ni̱ si̱ ga'anj ni̱'hio̱' dàj rûn' ga'anj ni̱'hia̱ nej guiì màn ruhuâ yumiguìi mánj.
46011033	Huê danj na̱nj, nej suj dinḯn ma̱'an, ni̱ nga nara'hui' nej suj ya̱ nej suj, ni̱ gànà'huìj nej suj 'ngo̱ ni̱ a'ngô nej dugui' nej suj.
46011034	Ni̱ si hua̱ 'ngo̱ nej suj ganachinj yi'naa riki, ni̱ ya̱ nej suj dukuâ nej suj, da'nga ni̱ si̱ gata' gakï̱n'ïn yichrá nej suj gi̱'hiaj Ma̱'an Ña'anj an. Ni̱ a'ngô nej sa ga̱chin ga̱na̱huin ni̱ka̱ siganï̂nj nej suj ni̱ na̱gi̱'hiaj ni̱ka̱j nga gùchìj ñan màn nej suj na̱nj ánj.
46012001	Garan' ruhuâj, si gi̱ni̱'in nej suj si ûta nìko hua sa gà'hue ri̱ki̱ Ma̱'an Espíritu Santo riñan da' go'ngo̱ nej suj.
46012002	Gà' ni'in nej suj nga gahuin nej suj sí nàsìnùnj un, ni̱ da' gui ni̱ nìkò' nej suj hua'anj nej suj rukû a'ngô nej síi ni̱ ga'anj nì'hia nej suj, ni̱ dàj rûn' gata nej sô' nej ña'anj na'hue ga̱'mi̱n, huê danj gi'hiaj nej sô' ngà nej suj.
46012003	Huê danj ni̱ gataj na'ân gu̱nïn nej suj si gà' si 'ngo̱ nej sí ga'min gi̱'hiaj Ma̱'an si-Espíritu Ma̱'an Ña'anj an ni̱ si̱ ga'hue ga̱ta̱j nej sô': “Si sa kï̱j huaa huin Ma̱'an Jesús;” ni̱ gà' si 'ngo̱ nej síi si̱ ga'hue ga̱ta̱j: “Si Señor huin Ma̱'an Jesús”, si nuhui' Ma̱'an Espíritu Santo gi'hiaj ga̱'mi̱n sô' mánj.
46012004	Ni̱ hua̱ gà'ì nej sa gà'hue ga̱ra̱n sun' rikî Ma̱'an Espíritu Santo, sani̱ 'ngo̱ rïn Ma̱'an hua.
46012005	Ni̱ hua̱ gà'ì yì'nï̀n' nej sun ri̱ki̱ Ma̱'an Señor riñun', sani̱ 'ngo̱ rïn Ma̱'an huin.
46012006	Ni̱ hua gà'ì sa gà'hue gi̱'hiô', sani̱ Ma̱'an Ña'anj an, huin sa gu̱ru̱gûñu'unj da'nga ni̱ ga'hue gi̱'hio' nej sun dânj.
46012007	Sani̱ Ma̱'an Espíritu Santo huin sa nadigân si ga'huij 'ngo̱ suun riñan nej sij guendâ ga̱'hue ga̱na̱huin yìtï̀nj ruhuâ da' go'ngo̱ nej sij.
46012008	Dadin' ga'hui' Ma̱'an Espíritu Santo riñan da̱'a̱j nej sij nuguan' chru̱n nï̀n' ruhuâ nej sij ni̱ riñan a'ngô da̱'a̱j nej sij ga'huij si gi̱ni̱'in nï̀n' ruhuâ nej sij; ni̱ Ma̱'an Espíritu Santo ga'hui' dàj garan' ruhuaj riñan nej sij;
46012009	ni̱ huê gè Ma̱'an Espíritu Santo, ga'hui' si gùyùmàn nìko ruhuâ a'ngô nej sij; ni̱ riñan a'ngô nej sij ga'huij si ga'hue gi̱'hiaj nej sij si ga̱na̱huin nej guiì.
46012010	Ni̱ a'ngô nej sij ga'huij si gi̱'hiaj nej sij si ga̱na̱huin nej guiì orâ chre; ni̱ a'ngô nej sij ganahuin ra̱'a sun gànàtà' dàj gahuin; ni̱ a'ngô nej sij ganahuin ra̱'a sun chru̱n ga̱ra̱n da'nga ruhuâ; ni̱ a'ngô nej sij ga'huij si ga̱'mi̱n nej sij gà'ì yi'nï̀n' nej nânj an; ni̱ a'ngô nej sij chru̱n gànàtà' rayi'î nej nânj dânj.
46012011	Sani̱ huê gè Ma̱'an Espíritu Santo huin sa gi'hiaj daran' nej sun nânj, ni̱ gada'ngaj riñan da' go'ngo̱ nej guiì dàj garan' ma̱'an ruhuaj.
46012012	Dadin' dàj rûn' hua 'ngo̱ rïn nneè kû', ni̱ hua̱ gà'ì yì'nï̀n' man, sani̱ daran' nej yì'nï̀n' nej sa hua̱ nneè kû', ni̱ 'ngo̱ rïn nneè kû' huin, ni̱ huê danj hua Ma̱'an Cristo.
46012013	Dadin' darûn', ni̱ nùnj huin si huîn' sí judío ni̱ huîn' sí griego, nej si hua̱ yi̱ru'hue, nej si hua̱ nî'nïnj riñun'; ni̱ nga gata' nne', ni̱ ganahuîn' 'ngo̱ rïn nneè kúu ngà Ma̱'an Cristo gi̱'hiaj Ma̱'an Espíritu Santo, ni̱ ganahuin ro̱'o' ngo̱ rïn Ma̱'an Espíritu Santo.
46012014	Dadin' nneè kû' ni̱ sê 'ngo̱ rïn huin mánj, ûta gà'ì yi'nï̀n'ïn hua.
46012015	Ni̱ si ga̱ta̱j dakôt gu̱nïn nneè kû': “Sê ra'ât huín ni̱ sê nneè kú' huín mánj”, hiô' ni̱ ga̱'hue gu̱na ne' ye̱' nneè kû' na̱nj nî'.
46012016	Ni̱ si ga̱ta̱j rakï̂t gu̱nïn nneè kû': “Ñan sê rune ñant huín ni̱ sê nneè kú' huín”, hiô' ni̱ ga̱'hue gu̱na ne' yè' nneè kû' na̱nj nî'.
46012017	Ni̱ si da' hua gè nneè kû' ni̱ gahuin rune ñun', ni̱ dànè' gùnàj hiu'uj rakï̂t rà'aj. Ni̱ si da' hua̱ gè nneè kû' gahuin hiu'uj tàj rakï̂t, ni̱ dànè' gùnàj dakï̂n' rà'aj.
46012018	Sani̱ Ma̱'an Ña'anj an huin sa gachrûn da' go'ngo̱ nej yi'nï̀n' dânj riñan nneè kû', dàj rûn' garan' ruhuaj.
46012019	Dadin' si ni̱ gahuîn' 'ngo̱ rïn yi'nï̀n'in. Ni̱ dànè' gùnàj nè kû' rà'aj.
46012020	Ûta gà'ì yi'nï̀n'ïn nikaj nneè kû', sani̱ 'ngo̱ rïn nneè kû' huin.
46012021	Ni̱ si̱ ga'hue ga̱ta̱j rune ñun' gu̱nïn ro'ô': “Nitaj si ni'ñân sò' mánj”, ni̱ si̱ ga'hue ga̱ta̱j ahuî' gu̱nïn dakôt: Nitaj si ni'ñân sò' mánj.
46012022	Si ganï̂n ruhuô' si nitaj nùnj ni'ñanj 'ngo̱ yi'nïn' nneè kû', sani̱ huej huin sa ña̱'a̱n doj;
46012023	ni̱ yi'nïn' nneè kû' sa ganï̂n ruhuô' si nitaj si huin sa ña̱'a̱n doj, ni̱ huej huin sa nagi'hiaj nìhiò' doj; ni̱ yi'nï̀n' nneè kû' sa nitaj si ganahuij ruhuô' na̱gi̱'hiaj nìhiò' nìkô' ni̱ huej huin sa nagi'hiaj nìhià' nìkô' doj.
46012024	Dadin' yi'nïn' nneè kû' sa nagi'hiaj nìhiò' doj, ni̱ nun da'hui ga̱ nìhiaj doj gà' saj mánj; sani̱ Ma̱'an Ña'anj an huin sa ga'nïn' suun riñan nneè kû' si huê danj ganahuin nìhiaj doj riñan a'ngô nej yi'nï̀n' nneè kû' sa ri̱ña̱n nitaj si hua̱ nìhià' nìko doj,
46012025	da'nga ni̱ ga̱ gu̱ña̱n ruhuâ nneè kû', ni̱ ganahuij ruhuaj ni'in da' go'ngo̱ nej dugui'ij.
46012026	Huê danj ni̱ si giran' sa̱ñu̱n 'ngo̱ nej sa hua̱ riñan nneè kû', huê danj ni̱ giran' sa̱ñu̱n nï̀n' gàchrà' nneè kû', huê danj ni̱ si hua̱ 'ngo̱ sa hua̱ riñan nneè kû' ganahuin ra̱'a sa hua̱ hue'ê, huê danj ni̱ ganahuin hue'ê ruhuâ nï̀n' gàchrà' nneè kû'.
46012027	Ni̱ nej suj, huin nneè kú Ma̱'an Cristo, ni̱ da' go'ngo̱ nej suj nikaj 'ngo̱ suun riñan Ma̱'an Cristo.
46012028	Ni̱ ganï̂n Ma̱'an Ña'anj an da̱'a̱j nej sô' siganï̂nj nej sô' huin si-nùhuì Ma̱'an Jesús, ni̱ gà' si̱nï̱n ganïnj nej sô' ga'anj gi̱di̱gân si̱nï̱n, ne' rùkù ganïnj nej sô' ganata' dàj ga̱huin, ne' rùkù ganïnj nej sô' chru̱n gi̱di̱gân, ni̱ ga'huij suun ginikaj nej sí gi'hiaj ga̱na̱huin nej guiì orâ chre, ganïnj nej sí gi̱'hiaj ga̱na̱huin nej guiì ràn doj, ni̱ ganïnj nej sí guruguñu'unj, ni̱ ganïnj nej sí ni̱ka̱j ñu'unj, ni̱ ganïnj nej sí ga̱'mi̱n a'ngô nej nânj a'min nej guiì.
46012029	Ni̱ daran' nej sij huin sí ga'anj gi̱di̱gân si̱nï̱n na̱nj nî'. Daran' nej sij huin sí gànàtà' dàj ga̱huin na̱nj nî'. Daran' nej sij huin sí chru̱n gi̱di̱gân na̱nj nî'. Daran' nej sij huin sí gi'hiaj ga̱na̱huin nej guiì orâ chre na̱nj nî', sê danj huin mánj.
46012030	Ni̱ka̱j daran' nej sij sun gi̱'hiaj ga̱na̱huin nej guiì ràn doj na̱nj nî'. Daran' nej sij ga'min a'ngô nânj ga'min a'ngô nej guiì na̱nj nîn'. Ni̱ daran' nej sij ganata' rayi'î nânj ga'min a'ngô nej guiì na̱nj nî'.
46012031	Du̱gu'nïn' nej suj, gi̱ni̱kaj nej suj nej sun hua̱ hue'ê doj. Sani̱ gidigán a'ngô chrej hua̱ hue'ê doj riñan nej suj na̱nj ánj.
46013001	Si chrùnj gà'mìn a'ngô nânj a'min nej guiì ni̱ chrùnj gà'mìn a'ngô nej nânj ga'min nej ángel, sani̱ si nitaj si 'ì ruhuâj ni'ín nej dugui'í, ni̱ gahuín dàj rûn' huin aga' ânun, nej si gahuín dàj rûn' huin aga' chra.
46013002	Ni̱ si chrùnj gànàtàj dàj gàhuin, ni̱ si chrùnj garan da'nga' ruhuâj daran' nej nuguan' hua̱ huìi ni̱ nùnj huin si chru̱n nï̀n' ruhuâj, ni̱ nùnj si ûta nìko guyumân ruhuâj, ni̱ ga̱'hue gi̱'hia ga̱huin anêj kïj ï riñan nej dugui'ij, sani̱ si nitaj si 'ì ruhuâj ni'ín nej dugui'í, hiô' ni̱ nitaj nùnj huín mánj.
46013003	Ni̱ nùnj huin si gùnùchrà' dà'à daran' nej si'hia ni̱ gà'huìj ya nej guiì gànìki, ni̱ nùnj huin si ga̱ ruhuâj si ga̱chri̱ ña'an nej sij nneè ku, sani̱ si nitaj si 'ì ruhuâj ni'ín nej dugui'í, hiô' ni̱ nitaj nùnj gue̱nda̱ ni'ñanj nej sa gi̱'hia mánj.
46013004	Ni̱ sí 'ì ruhuâ ni̱ ga̱ ruhuâ sô' gi̱ran' sa̱ñu̱n sô', ni̱ sí 'ì ruhuâ ni̱ ga̱ ni̱'ña̱nj sô' ngà nej guiì; sí 'ì ruhuâ ni̱ nitaj si huin yìkòj ruhuâ sô', sí 'ì ruhuâ ni̱ nitaj si ûta nne̱ sô', ni̱ nitaj si gi'hiaj sô' si ûta huin sô';
46013005	nitaj si gi'hiaj sô' sa dugu̱'na huaa, nitaj si ganï̂n ruhuâ sô' man guendâ 'ngo̱ rïn sô', ni̱ nitaj si gina'an ruhuâ sô', nitaj si gananun ruhuâ sô' sa a'nan' gi'hiaj nej guiì ngà sô';
46013006	nitaj si ganahuin nìhià' ruhuâ sô' nga gi'hiaj nej guiì gakï̱n'ïn mánj, ganahuin nìhià' ruhuâ sô' ngà nej guiì ga'min nuguan' yàngà'a.
46013007	Giran' sa̱ñu̱n sô' rayi'î daran'anj, ni̱ yìtï̀nj guyumân ruhuâ sô', ni̱ daran' diû ana'huìj sô', ni̱ hua̱ nùkuaj ruhuâ sô' nga giran' sa̱ñu̱n sô'.
46013008	Sa 'ì ruhuô' ni̱ nìgànj chre gaj; sani̱ ga̱na̱huij nej sí gànàtà' dàj ga̱huin, ni̱ ga̱na̱huij nej nânj ga'min nej guiì, ni̱ si̱ gimân nej sí chru̱n nï̀n' ruhuâ gà' mánj.
46013009	Dadin' sìgànï̀nj ni'în', ni̱ man da̱'a̱j ganatô' dàj ga̱huin;
46013010	sani̱ nga gùyùmàn diû ga'na sa chru̱n' nï̀n' daran'anj, hiô' ni̱ ga̱na̱huij sa sìgànï̀nj ni'în'.
46013011	Nga gahuín sílìj i, ni̱ ga'mînj dàj rûn' ga'min sílìj i, ni̱ ganï̂n ruhuâj dàj rûn' ganï̂n ruhuâ sílìj i; ni̱ ganakaj guendaj dàj rûn ganakaj guendâ sílìj i; sani̱ nga gahuín sí achij i, ni̱ guduna nej sa gi'hia nga gahuín sílìj i.
46013012	Hia̱j ni̱ ni'în' Ma̱'an Ña'anj an dàj rûn' 'hio' nga gini'hio riñun' riñan nne gunïn'ïn, ni̱ nda dàchrè chre rugui' gini'hio'; sani̱ nga gùyùmàn gui dânj ni̱ gi̱ni'în' riñan Ma̱'an Ña'anj an. Hia̱j ni̱ mân sìgànï̀nj ni'în'; sani̱ nga gùyùmàn gui dânj ni̱ gi̱ni̱'în' dàj da'huí gi̱ni̱'în' na̱nj ánj.
46013013	Hia̱j ni̱ gùyùmàn yìtï̀nj ruhuô', ni̱ gànà'huì', ni̱ ga̱ 'ì ruhuô' ni'in' nej dugui', sani̱ sa nìko doj siganï̂nj nej huà'nï̀nj nuguan' nânj huin si ga̱ 'ì ruhuô' ni'în' nej dugui' na̱nj ánj.
46014001	Ga̱ 'ì ruhuâ nej suj ni'in nej suj nej dugui' nej suj; ni̱ du̱gu'nïn' nej suj gàchìnj nej suj sun ri̱ki̱ Ma̱'an Espíritu Santo riñan nej suj, sani̱ sa ña̱'a̱n doj huin si gànàtà' nej suj dàj ga̱huin.
46014002	Dadin' sí ga'min a'ngô nuguan'an ni̱ sê riñan nej guiì ga'min sô', dadin' ngà Ma̱'an Ña'anj an ga'min sô'; dadin' si̱ ga'hue ga̱ra̱n da'nga' ruhuâ gà' si 'ngo̱ nej guiì nej nuguan' ga̱'mi̱n sô', nùnj huin si hua̱ nuguan' huì gataj na'anj Ma̱'an Espíritu Santo riñan nej guiì.
46014003	Sani̱ sí gataj dàj ga̱huin ni̱ ga'min sô' riñan nej guiì guendâ na̱gi̱'hiaj nùkuaj sô' ruhuâ ninj, ni̱ nagi'hiaj yìtï̀nj sô' doj ruhuâ ninj ni̱ gi'hiaj sô' si gànàrì' doj ruhuâ ninj.
46014004	Sani̱ sí ga'min a'ngô nej nânj ga'min nej guiì ni̱ man 'ngo̱ rïn sô' ganahuin nùkuaj doj; sani̱ sô' ganata' dàj gahuin, ni̱ nagi'hiaj nùkuaj sô' ruhuâ nej guiì huin si-nùhuì Ma̱'an Jesús.
46014005	Huê danj na̱nj garan' ruhuâj si daran' nej suj ga̱'mi̱n a'ngô nânj ri̱ki̱ Ma̱'an Espíritu Santo riñan nej suj; sani̱ sa ña̱'a̱n doj huin si gànàtà' nej suj dàj ga̱huin; dadin' dànanj sí ni̱ka̱j sun nìko doj huin sí gànàtà' dàj ga̱huin gà' da' sí a'min nânj riki Ma̱'an Espíritu Santo, huê gà'hue ga̱'mi̱n sí dânj si hua̱ sí gànàtà' rayi'î nuguan' ga̱'mi̱n sô', da'nga ni̱ ga'hue ga̱na̱huin nùkuaj doj nej guiì huin si-nùhuì Ma̱'an Jesús.
46014006	Hia̱j di̱nï̂nj, ni̱ si gà'mìn a'ngô nânj a'min a'ngô nej guiì nga gùchìj ñan màn nej suj, ni̱ ahuin si ni'ñanj si gà'mìn a'ngô nânj ga'min nej guiì riñan nej suj, si nitaj si chrùnj gànàtàj rayi'î nânj dânj, ni̱ si nitaj si ga'mînj dàj ga̱huin, ni̱ si nitaj si gidigán nej yì'nï̀n' nuguan' ga̱huin chru̱n nej suj doj rà'aj.
46014007	Daran' nej rasu̱n gasin sani̱ nitaj si ni'in da'nga' man, dàj rûn' nga achrá sij ngà rihia, ñâ'anj an, ni̱ dàj gi̱'hiô' gi̱ni̱'în' ahuin chra' achrá sô' nga rihiaa ni̱ ngà ñâ'anj an si dugu̱'na gànàtà' ra'a sô' riñan nej rasu̱n achrá dânj rà'aj.
46014008	Ni̱ sisi̱ si̱ gunïn hue'ê nej síi nga ga'ñanj nej sô' chrun â'ñànj an, ni̱ ahuin nej sí gi̱'hiaj yu̱gui ma̱'an guendâ gà'ànj gùtà' nej sô' rà'aj.
46014009	Huê danj na̱nj nej suj, ni̱ nga ga'min nej suj a'ngô nânj ga'min nej guiì sani̱ si nitaj si garânj da'nga' ruhuâ nej guiì nej nuguan' ga'min nej suj, ni̱ dàj gi̱'hiaj ninj ga̱ra̱n da'nga ruhuâ ninj nga ga'min nej suj rà'aj. Hiô' ni̱ man riñan nanèe ga'min nej suj na̱nj ánj.
46014010	Ûta gà'ì nej nânj ga'min nej guiì hua ruhuâ yumiguìi, ni̱ daran' nej nânj dânj ni̱ nga ga'min nej guiì 'ngo̱ nuguan'an ni̱ dàñùn hua̱ sa ga̱ta̱j nuguan' ga'min ninj na̱nj ánj.
46014011	Sani̱ si ga'min 'ngo̱ guiì nuguan'an riñânj sani̱ nitaj si gunḯn sa gataj ninj, ni̱ huín dàj rûn' huin sí 'na̱' a'ngô país, ni̱ si ga'mînj nuguan'an riñan 'ngo̱ guiì sani̱ nitaj si gunïn ninj nej nuguan' ga'mînj riñan ninj ni̱ huin ninj dàj rûn' huin sí 'na̱' a'ngô país.
46014012	Huê danj na̱nj nej suj; ni̱ si ûta huin ruhuâ nej suj ga̱na̱huin ra̱'a nej suj 'ngo̱ sun ri̱ki̱ Ma̱'an Ña'anj an riñan nej suj, ni̱ du̱gu'nïn' nej suj gàchìnj nej suj sun gi̱ni'ñanj guendâ ga̱na̱huin nùkuaj ruhuâ nej dinï̂nt huin si-nùhuì Ma̱'an Jesús.
46014013	Huê danj ni̱ nej suj a'min nânj a'min a'ngô nej guiì, ni̱ gàchìnj nì'hiaj nej suj riñan Ma̱'an Ña'anj an ni̱ gu̱ru̱gûñu'un ni̱ gà'hue gu̱nïn nej suj nej nuguan' ga'min nej suj ni̱ gànàtà' nej suj riñan nej guiì.
46014014	Dadin' si ga'mînj ngà Ma̱'an Ña'anj an nânj ga'min a'ngô nej guiì, sani̱ na'hue ga̱ra̱n da'nga' ruhuâj nùnj huin si ga'mînj, ni̱ yàngà' ni̱ ga'min nanè nimânj ngà Ma̱'an Ña'anj an, sani̱ nitaj nùnj garânj da'nga' ruhuâj sa ga'mînj huê danj ni̱ nitaj si ni'ñanj sa ga'mînj mánj.
46014015	Hiô' ni̱ nùnj si gi̱'hia rà'aj. Dùgùnàj huaj si gà'mìn ngà Ma̱'an Ña'anj an ngà nanè nimânj, sani̱ huê danj na̱nj ña̱'a̱n huaj si ga̱ra̱n da'nga ruhuâj rayi'î nuguan' gàchìnj nì'hia; ni̱ si gachra ngà nanè nimânj, sani̱ huê danj na̱nj ña̱'a̱n huaj si ga̱ra̱n da'nga' ruhuâj nùnj huin si ga̱ta̱j nuguan' ni̱ka̱j chra' gachrâ.
46014016	Dadin' si ga'min hue'ê' rayi'î Ma̱'an Ña'anj an ngà nanè nimânt, sani̱ ñan nnê' dânj nne 'ngo̱ sí nàsìnùnj un ni̱ gunïn sô' si ga'min' ngà Ma̱'an Ña'anj an. Ni̱ dàj gi̱'hiaj sô' gà'hue gataj sô' si huê danj huin yàngà', si nitaj si garânj da'nga' ruhuâ sô' rayi'î nuguan' ga'min' rà'aj.
46014017	Dadin' yàngà' hia ni̱ sò', ni̱ ga'hui' si guruhuâ Ma̱'an Ña'anj an; sani̱ a'ngô sí dânj ni̱ nitaj si ganahuin nùkuaj sô' ngà si-chrej Ma̱'an Ña'anj an mánj.
46014018	Ga'huí si guruhuâ Ma̱'an Ña'anj an dadin' dànanj ga'mînj gà'ì nej nânj a'min a'ngô nej guiì gà' da' daran' nej suj.
46014019	Sani̱ garan' ruhuâj ga̱'mi̱n riñan nej dinï̂nt nìkò' rukû Ma̱'an Jesús ùn'ùn' nuguan' ga̱'hue ga̱ra̱n da'nga ruhuâ nej sij, ni̱ ga̱huin chru̱n nej sij, gà' da' si gà'mìn chi̱' mîn nej nuguan' si̱ ga'hue ga̱ra̱n da'ngà' ruhuâ nej sij na̱nj ánj.
46014020	Nej suj di̱nï̂nj, si̱ gi'hiaj nej suj dàj rûn' gi'hiaj nej sílìj i mánj, sani̱ ga̱nï̱n ruhuâ nej suj dàj rûn' ga̱nï̱n ruhuâ nej sô' dadin' nej sô' ni̱ nitaj si ganï̂n ruhuâ nej sô' ni'in nej sô' gakï̱n'ïn mánj, na̱gi̱'hiaj achij nej suj ma̱'an nej suj.
46014021	Huê danj nnunj riñan si-ley Ma̱'an Ña'anj an ni̱ ta: “Gà'mìn a'ngô nânj màn ruhuâ yumiguìi riñan nej guiì, ni̱ garan sûnj du'hua a'ngô nej guiì ngà yuman' nânj; sani̱ gà' danj ni̱ si̱ gunïn ninj sa gà'mìn mánj, gataj Ma̱'an Señor.”
46014022	Huê danj ni̱ a'ngô nej nânj an huin 'ngo̱ da'nga'a, sani̱ sê riñan nej guiì gà' guyumân ruhuâ ni'in Ma̱'an Ña'anj an huin mánj, da'nga' nânj huin riñan nej guiì nitaj si guyumân ruhuâ ni'in Ma̱'an Ña'anj an; sani̱ nej nuguan' dàj ga̱huin ni̱ sê riñan nej guiì nun gùyùmàn ruhuâ ni'in Ma̱'an Ña'anj an huin mánj, nej nuguan' dàj ga̱huin guyumân riñan nej guiì gà' guyumân ruhuâ ni'in Ma̱'an Ña'anj an na̱nj ánj.
46014023	Huê danj, ni̱ si màn chre' daran' nej dinï̂nt huin si-nùhuì Ma̱'an Jesús ruhuâ 'ngo̱ hue'e, ni̱ gayi'ì daran' nej sô' ni̱ ga'min nej sô' a'ngô nânj a'min nej guiì, ni̱ gatûj 'ngo̱ sí nitaj si chru̱n ya̱ya̱ka̱j guendâ ni̱ 'ngo̱ sí nitaj si guyumân ruhuâ ni'in Ma̱'an Ña'anj an. Ni̱ si̱ ganï̂n ruhuâ sô' si sinún nej suj rà' saj ûn.
46014024	Sani̱ si daran' nej sô' màn hiuj dânj ganata' dàj ga̱huin, ni̱ gatûj 'ngo̱ sí nun yumân ruhuâ ni'in Ma̱'an Ña'anj an nej si gatûj 'ngo̱ sí nitaj si chru̱n gahia ñan màn nej suj, ni̱ gà'hue ga̱na̱ka̱j guendâ sô' si huin sô' sí gakï̱n'ïn, ni̱ na̱di̱gi'ñûn sô' ma̱'an sô' riñan Ma̱'an Ña'anj an na̱nj ánj;
46014025	ni̱ gànàrùguì' nej gakï̱n' màn huì ruhuâ nimân sô'; huê danj ni̱ ganikï̂n' rúdàkòj sô' riñan hio'óo, ni̱ ginûn ña̱'a̱nj sô' Ma̱'an Ña'anj an, ni̱ gùyùmàn ruhuâ sô' ni̱ ga̱ta̱j sô' si yàngà' hia ni̱ nne Ma̱'an Ña'anj an siganï̂nj nej suj.
46014026	Hia̱j ni̱ dàj gi'hiô' rà'aj di̱nï̂nj. Ni̱ nga nara'hui' nej suj, ni̱ hua̱ 'ngo̱ nej suj nikaj salmo, hua̱ a'ngô nej suj gi̱di̱gân nej yì'nï̀n' nuguan' sà'a, hua̱ a'ngô nej suj ga̱'mi̱n a'ngô nânj màn ruhuâ yumiguìi, hua̱ a'ngô nej suj ruhuâ gànàtà' rayi'î nânj dânj, ni̱ hua̱ a'ngô nej suj ruhuâ ga̱na̱di̱gân nuguan' huì rikî Ma̱'an Ña'anj an riñan nej suj. Sani̱ ga̱'mi̱n nej suj nuguan' gi̱'hiaj gànàrì' ruhuâ nej dinï̂nt nìkò' rukû Ma̱'an Jesús.
46014027	Ni̱ si hua̱ 'ngo̱ nej suj ga̱'mi̱n a'ngô nânj an, ni̱ gà'hue si hua̱ huìj nej suj, huà'nï̀nj nej suj ni̱ ga̱'mi̱n nej suj, sani̱ gànà'huìj nej suj ni̱ nga gisîj ga'min 'ngo̱ nej suj ni̱ gàyì'ì a'ngô nej suj ga̱'mi̱n nej suj; ni̱ gànàtà' nej suj rayi'î nuguan' dânj.
46014028	Ni̱ si nitaj gànàtà' rayi'î nânj dânj, ni̱ si̱ ga'min nej suj nânj dânj riñan nej dinï̂nt huin si-nùhuì Ma̱'an Jesús mánj, ga̱'hue ga̱'mi̱n nej suj nga nne 'ngo̱ rïn nej suj riñan Ma̱'an Ña'anj an.
46014029	Huê danj na̱nj, si màn nej sô' ganata' dàj gahuin ni̱ ga'min huìj ni̱ huà'nï̀nj nej sô', ni̱ a'ngô nej sô' ga̱ne ga̱na̱ka̱j guendâ rayi'î nej nuguan' gunïn nej sô' dânj.
46014030	Ni̱ si riñan 'ngo̱ nej suj nne riñan chrun yîla ganadigân Ma̱'an Ña'anj an nùnj huin si ga̱ta̱j nuguan' dânj, ni̱ nga gisîj ganadigân sí si̱nï̱n dânj nuguan ga̱na̱huin ra̱'a sô' ni̱ dḯn ga̱ne du'hua sô' da'nga ni̱ ga'min a'ngô sí dânj.
46014031	Dadin' gà'hue gànàtà' daran' nej suj dàj ga̱huin sani̱ da' go'ngo̱ nej suj ga̱'mi̱n, da'nga ni̱ ga'hue ga̱huin chru̱n nej guiì, ni̱ ga̱na̱huin yìtï̀nj ruhuâ ninj.
46014032	Ni̱ ni̱ka̱j chre̱j nanè nimân nej sô' ganata' dàj ga̱huin riñan nej sô';
46014033	dadin' Ma̱'an Ña'anj an ni̱ nitaj si huin Ña'anj gi̱'hiaj ga̱che̱j ruhuâ nej guiì mánj. Dadin' gi'hia si ga̱ dïn'ïnj ruhuâ nej guiì, dàj rûn' gi'hiaj sunj ngà daran' nej guiì gè huin si-nùhuì Ma̱'an Jesús,
46014034	dḯn ga̱ne du'hua nej siyànàa ñan màn nej dinï̂nt nìkò' rukû Ma̱'an Cristo; dadin' nitaj si giyi'nïn' suun si ga̱'mi̱n ninj, dadin' da'hui ninj gi̱nikaj chre̱j ni̱nj riñan nej síi, dadin' huê danj taj riñan si-ley Ma̱'an Ña'anj an.
46014035	Ni̱ si hua̱ 'ngo̱ nuguan' ruhuâ ninj ga̱huin chru̱n ninj, ni̱ gàchìnj na'anj ninj nika ninj nga nne ninj dukuâ ninj; dadin' nitaj si dùgùnàj huaj si ga̱'mi̱n ninj ñan màn nej sô' nìkò' rukû Ma̱'an Cristo mánj.
46014036	Siganï̂nj nej suj gahui si-nùguàn' Ma̱'an Ña'anj an na̱nj nî', ni̱ riñan 'ngo̱ rïn nej suj guyumân si-nùguàn' Ma̱'an Ña'anj an nî'.
46014037	Si hua̱ 'ngo̱ nej suj ganï̂n ruhuâ si huin nej suj sí ganata' dàj ga̱huin, ni̱ ga̱na̱ka̱j guendâ nej suj si nej nuguan' gachrûnj ni̱ huin nej nuguan' giyi'nïn' su̱n gi'hiaj Ma̱'an Señor.
46014038	Sani̱ si na'huej nej suj ga̱na̱ka̱j guendâ nej suj ni̱ si̱ ganakaj guendâ nej suj mánj.
46014039	Huê danj na̱nj di̱nï̂nj, ni̱ du̱gu'nï̱n' nej suj gànàtà' nej suj dàj ga̱huin, ni̱ si̱ garan' ñu'unj nej suj si hua̱ nej dinï̂nt ga'min a'ngô nej nânj màn ruhuâ yumiguìi mánj;
46014040	achij gi̱'hiaj nej suj ni̱ si̱ dugu̱'na gi̱'hiaj nej suj mánj.
46015001	Ni̱ ruhuâj si ga̱na̱nun ruhuâ nej suj di̱nï̂nj, dadin' ñùnj ganata' nuguan' gi'hiaj gananin nej suj, ni̱ ganahuin rà'a nej suj nuguan' dânj, ni̱ hua̱ na̱nj guyumân ruhuâ nej suj nuguan' ganatá.
46015002	Huê danj ni̱ si hua̱ na̱nj dugumîn nej suj nuguan' ganatá gu̱nïn nej suj, hiô' ni̱ ga̱na̱ni̱n nej suj si dagahuin nej suj nuguan' ganatá, sani̱ si nitaj si dagahuin nej suj nuguan' dânj hiô' ni̱ nitaj gue̱nda̱ ni'ñanj guyumân ruhuâ nej suj mánj.
46015003	Dadin' gà' si̱nï̱n gidigán riñan nej suj nej nuguan' ganahuin ra'á: Si gahui' Ma̱'an Cristo rayi'î si-ga̱kïn' nê', dàj rûn' taj riñan ñanj si-nùguàn' Ma̱'an Ña'anj an;
46015004	ni̱ gachin' nej sij Ma̱'an, sani̱ gana'nïn siganï̂nj nej nîman; dàj rûn' taj riñan ñanj si-nùguàn' Ma̱'an Ña'anj an;
46015005	ni̱ ganikïnj riñan Cefas, ni̱ ne' rùkù ni̱ ganikïnj riñan nej yùhuìj nej sí ga'na' ga̱huin chru̱n riñanj.
46015006	Ne' rùkù ni̱ ganikïnj riñan nda ùn'ùn' sientu nej dinï̂nt, ni̱ ûta gà'ì nej sô' gini'in Ma̱'an ni̱ hua̱ na̱nj nne nej sô', ni̱ a'ngô da̱'a̱j nej sô' gà' gahui'.
46015007	Ne' rùkù ni̱ ganikïnj riñan Jacobo; ni̱ ne' rùkù ni̱ ganikïnj riñan daran' nej sí ga'anj gi̱di̱gân si̱nï̱n si-nùguàn' Ma̱'an Ña'anj an.
46015008	Ni̱ nda ne' rùkù nga ganikïnj riñan daran' nej sô', ni̱ ganikïnj riñânj dadin' gahuín dàj rûn' huin 'ngo̱ ne'ej nun ga̱chi̱j hue'ê riki nni dadin' nda ne' rùkù ganaguij ñùnj guendâ gu̱na̱nj gi̱tsí riñanj.
46015009	Dadin' ñùnj ni̱ huín 'ngo̱ sí ninaj doj gà' da' a'ngô nej sô' ga'anj gi̱di̱gân si̱nï̱n si-nùguàn' Ma̱'an Ña'anj an, ni̱ nitaj guèndàj si ga̱ta̱j nej sij si huín sí ga'anj gi̱di̱gân si̱nï̱n, dadin' gata rùhuàj nej sô' huin si-nùhuì Ma̱'an Ña'anj an.
46015010	Sani̱ ngà si-su̱nu̱j Ma̱'an Ña'anj an ni̱ huín dàj rûn' huín; ni̱ sê si̱ gahuin chre si-su̱nu̱j Ma̱'an Ña'anj an gi'hia mánj, dadin' dànanj gi'hiaj sûnj doj gà' da' a'ngô nej sô' ga'na' ga̱huin chru̱n riñan Ma̱'an Jesús, sani̱ sê ñùnj huin sa gi'hiaj sun mánj, dadin' ganï̂n su̱nu̱j ruhuâ Ma̱'an Ña'anj an ni̱ gi'hiaj sunj ngàj.
46015011	Dadin' gà'hue si ñùnj ga'min ni̱ ga̱'hue si nej sij ga'min riñan nej suj, ni̱ huê dànanj ganata' nej ñûnj si-nùguàn' Ma̱'an Ña'anj an riñan nej suj ni̱ guyumân ruhuâ nej suj na̱nj ánj.
46015012	Ni̱ si ganata' nej ñûnj riñan nej suj si gànà'nï̀nj Ma̱'an Cristo siganï̂nj nej nîman. Ni̱ nùnj huin saj ni̱ gataj da̱'a̱j nej sô' siganï̂nj nej suj si nitaj si gana'nï̂nj nej nîman rà'aj.
46015013	Dadin' si nitaj si gana'nï̂nj nej nîman, hiô' ni̱ nun gànà'nï̀nj Ma̱'an Cristo mánj.
46015014	Ni̱ si nun gànà'nï̀nj Ma̱'an Cristo, hiô' ni̱ nitaj nùnj gue̱nda̱ ni'ñanj si ganata' nej nûnj si-nùguàn' Ma̱'an Ña'anj an riñan nej suj mánj, huê danj na̱nj nitaj si ni'ñanj si guyumân ruhuâ nej suj nej mánj.
46015015	Ni̱ gahuin nej ñûnj sí gidigañu'unj un riñan Ma̱'an Ña'anj an; dadin' ganata' nej ñûnj si Ma̱'an Ña'anj an huin sa gi'hiaj ni̱ gana'nï̂nj Ma̱'an Cristo, hiô' ni̱ si sê yàngà' gana'nï̂nj Ma̱'an Cristo siganï̂nj nej nîman, ni̱ sê yàngà' gànà'nï̀nj nej nîman mánj.
46015016	Dadin' si nun gànà'nï̀nj nej nîman, ni̱ huê danj na̱nj nun gànà'nï̀nj Ma̱'an Cristo mánj;
46015017	ni̱ si nun gànà'nï̀nj Ma̱'an Cristo, hiô' ni̱ nitaj gue̱nda̱ ni'ñanj guyumân ruhuâ nej suj; hiô' ni̱ hua̱ na̱nj hua̱ gakï̱n'ïn riñan nej suj na̱nj ánj.
46015018	Hiô' ni̱ huê danj na̱nj ga'anj ni̱'hia̱ nej guiì gahui' nùnj si gà' guyumân ruhuâ ninj ni'in ninj Ma̱'an Cristo na̱nj ánj.
46015019	Ni̱ si man nga ne' riñan hio'ó nânj ni'ñanj guendâ guyumân ruhuô' ni'în' Ma̱'an Cristo, hiô' ni̱ nitaj gue̱nda̱ ni'ñanj si giran' sàñùn' rayi'î Ma̱'an Jesús hiô' ni̱ huîn' sí ninaj doj gà' da' daran' nej guiì na̱nj ánj.
46015020	Sani̱ hia̱j ni̱ gà' gana'nï̂nj Ma̱'an Cristo siganï̂nj nej nîman; ni̱ Ma̱'an huin sa gana'nï̂nj si̱nï̱n siganï̂nj nej guiì gà' gahui' na̱nj ánj.
46015021	Dadin' rayi'î guendâ gi'hiaj Adán gakï̱n'ïn ni̱ gahui' sô', rayi'î dan ni̱ gahui' darûn', sani̱ guendâ gana'nï̂nj Ma̱'an Cristo siganï̂nj nej nîman ni̱ giri' nì'hiô' ni̱ gànà'nï̀nj siganï̂nj nej nîman na̱nj ánj.
46015022	Dadin dàj rûn' gahui' Adán ni̱ huê danj na̱nj gahui' daran' nej guiì, ni̱ huê dàj rûn' gana'nï̂nj Ma̱'an Cristo siganï̂nj nej nîman ni̱ huê danj na̱nj gànà'nï̀nj daran' nej guiì na̱nj ánj.
46015023	Sani̱ gahuin da' nikò' dugui'ij. Ni̱ Ma̱'an Cristo huin sa si̱nï̱n gana'nï̂nj siganï̂nj nej nîman; ni̱ ne' rùkù nga ga̱'na̱' ñunj ni̱ gànà'nï̀nj nej guiì guyumân ruhuâ ni'in Ma̱'an na̱nj ánj.
46015024	Ni̱ nga ganahuij Ma̱'an Jesús gi'hiaj ga̱nanj daran' nej sa ni̱ka̱j suun ni̱ nej sa nùkuaj hua̱ riñan hio'ó nânj ni̱ ne' rùkù dânj ni̱ ga̱na̱huij daran'anj, huê danj ni̱ nàgà'huij si-sùnj ra'a Ma̱'an Ña'anj an huin Re na̱nj ánj.
46015025	Dadin' ña̱'a̱n huaj si gi̱nikaj su̱n Ma̱'an Cristo riñan daran' nej sa unïn' nngaj ni̱ ga̱chri̱ riki dako daran' ninj.
46015026	Ni̱ riñan a'ngô rïn sa gùnùkuaj Ma̱'an Cristo gi̱'hiaj ga̱nanj huin sa gi'hiaj gahui' nej guiì dadin' nânj huin sa unïn' nngaj.
46015027	Dadin' Ma̱'an Ña'anj an huin sa gachrîj daran'anj riki dakó Ma̱'an Cristo. Sani̱ nga gata si ga̱chri̱ daran' nej dânj riki dakó Ma̱'an Cristo, ni̱ sê danj ruhuaj ga̱ta si ni̱ka̱j su̱n Ma̱'an Cristo riñan Ma̱'an Ña'anj an mánj, dadin Ma̱'an Ña'anj an huin sa gachrîj daran' nej nânj riki dakó Ma̱'an Cristo.
46015028	Ni̱ nga gunùkuaj Ma̱'an Cristo gi̱ni̱kaj sunj riñan daran' nej nânj, ni̱ huê danj na̱nj ga̱ra̱n yinaj si gi̱ni̱kaj su̱n Ma̱'an Ña'anj an riñanj dadin' huin da'ní Ma̱'an Ña'anj an, dadin' Ma̱'an Ña'anj an gi'hiaj si gi̱ni̱kaj sunj riñan daran' nej rasu̱un. Ni̱ huê danj na̱nj gi̱nikaj su̱n Ma̱'an Ña'anj an riñan daran' nej sa màn nï̀n' gàchrà'.
46015029	Ni̱ si danj huaj. Ni̱ nùnj huin saj ni̱ gata' nne nej guiì rayi'î nej nîman rà'aj, ni̱ si nitaj si gana'nï̂nj nej nîman. Ni̱ nùnj huin saj ni̱ gata' nne nej sô' rayi'î nej nîman rà'aj.
46015030	Nùnj huin saj ni̱ ga'nï̂n nimân nê' ni̱ gida'a nê' chrej ha̱i̱ hua nânj dadin' daran' ora hua ha̱i̱ riñun' rà'aj.
46015031	Dadin' ñùnj ni̱ ûta gahuin nnèj rayi'î nej suj dadin' gahuin ran ruhuâ nej suj ni'in nej suj Ma̱'an Señor Jesús, ni̱ daran' nej gui huaj gàhuìj.
46015032	Si dàj rûn' giran' sa̱ñu̱n 'ngo̱ síi giran' sàñùnj ruhuâ yuman' snà'ànj Efeso nga gutá ngà nej yuku hu̱e. Ni̱ ahuin gue̱nda̱ ni'ñanj si giran' sàñùnj, si nitaj si gana'nï̂nj nej nîman rà'aj: “Hiô' ni̱ yo̱' ni̱ go̱'o̱', dadin' gui a'hioj ni̱ gàhuì' na̱nj ánj.”
46015033	Si̱ gachej ruhuâ nej suj mánj. Dàj rûn' taj 'ngo̱ guentu: “Ni̱ si̱ gi̱nikaj dugui' nej suj guendâ gi̱rï̱sna'anj nej suj ngà nej sí ga̱ninï̀n' huaa, dadin' gu̱du̱rë' nej sô' nej suj ngà si-nùguàn' nej sô'.”
46015034	Du̱gumîn hue'ê nej suj ma̱'an nej suj, ni̱ si̱ gi'hiaj nej suj gakï̱n'ïn mánj; dadin' hua̱ da̱'a̱j nej suj ni̱ hua̱ na̱nj nun ni'in nej suj Ma̱'an Ña'anj an; ni̱ gatâ nuguan' nânj guendâ ga̱na̱ka̱j nej suj sinà'àj nej suj na̱nj ánj.
46015035	Si gu̱ru̱huaj ni̱ hua̱ da̱'a̱j nej suj gàchìnj na'anj ni̱ ga̱ta̱j nej suj: “Dàj gà'hue gànà'nï̀nj nej nîman rà'aj. Ni̱ dàj ga̱ nneè kú gi̱ni̱kaj nej nîman nga gà'nà' ninj rà'aj.”
46015036	Na'hue ga̱ra̱n da'nga' ruhuâ nej suj mánj, ka̱n gunun' ni̱ sê hua̱ ni̱ña̱n si ga̱huij da'nga ni̱ giyichra' a'ngô koj o rà' saj ûn'.
46015037	Nga gunun' ni̱ sê koj o gunun' mánj, sa gunun' huin ka̱n hua̱ daj, gà'hue si gunun' ka̱n trigu nej si gu̱nu̱n' a'ngô nej ka̱an;
46015038	sani̱ Ma̱'an Ña'anj an gi'hiaj giyichra' nej koj o dàj garan' ruhuâ Ma̱'an, ni̱ dàj hua ma̱'an nej ka̱an ni̱ huê danj ga̱ nej koj gìyìchrà'.
46015039	Sê si̱ gu̱ña̱n hua daran' nej nneè mánj, dadin' 'ngoj huin nneè nej guiì, ni̱ a'ngôj huin nneè nej yuku, ni̱ a'ngoj huin nneè nej yukuaj a, ni̱ a'ngoj huin nneè nej yataj a.
46015040	Ni̱ da̱'a mân ne' yàtà'a, ni̱ a'ngô da̱'a mân riñan hio'óo; sani̱ hua̱ 'ngo̱ sa hua̱ nìhià' doj gà' da' riñan a'ngô nej sa màn ne' yàtà'a ni̱ huê danj na̱nj hua̱ 'ngo̱ sa hua̱ nìhià' doj riñan a'ngô nej sa màn riñan hio'óo.
46015041	Ni̱ dànanj hua hue'ê doj sinàn gui gà' da' sinàn ahuii, ni̱ dànanj hua hue'ê doj sinàn ahuii gà' da' sinàn atï'ï, ni̱ sê gu̱ña̱n hua sinàn nej atï'ï mánj.
46015042	Ni̱ huê danj huaj nga gànà'nï̀nj nej nîman. Dadin' gachin' nneè kú nîman sani̱ gi̱ri̱'huij man. Sani̱ nga gànà'nï̀nj nej nîman ni̱ ganakaj ninj a'ngô nneè nitaj àmàn huaj gàhuì'.
46015043	Dadin' nga gachin' nneè kú nej nîman ni̱ sa gi̱ri̱'hiuj huin man, sani̱ nga gànà'nï̀nj man ni̱ nitaj àmàn huaj ga̱huij gà' mánj; nga gachîn' ni̱ huin 'ngo̱ sa nitaj si nùkuaj, sani̱ nga gànà'nï̀nj man ni̱ ga̱na̱huin man 'ngo̱ sa ûta nùkuaj.
46015044	Gàchìn' nneè gà' gahui', sani̱ nga gànà'nï̀nj man siganï̂nj nej nîman ni̱ ga̱na̱huin nì'naj gi̱'hiaj Ma̱'an Cristo. Hua̱ nneè gà' 'ngo̱ gàhuì' sani̱ hua̱ nneè gànà'nï̀nj ni̱ ga̱na̱huin nì'nàj gi'hiaj Ma̱'an Cristo.
46015045	Huê danj nnunj riñan ñanj: “Ni̱ gi̱'hiaj Ma̱'an Ña'anj an Adán ni̱ gahuin sô' sí si̱nï̱ïn ni̱ gisiki' sô' ni̱ gaché sô'”; ni̱ Ma̱'an Cristo huin a'ngô Adán ga'na' ñûn, ni̱ gi'hiaj Ma̱'an Cristo ganahuin nì'nà' nimân nej guiì.
46015046	Sani̱ sê nneè hua̱ nì'nà'a gana'nï̂nj si̱nï̱n gi'hiaj Ma̱'an Cristo mánj, sa gana'nï̂nj si̱nï̱n huin nneè nej gui gà' gahui'i.
46015047	Sí sinï̱ïn gahuin hio'óo, ni̱ gane sô' riñan hio'óo; ni̱ Ma̱'an sa gà'na' ne' rùkùu huin Ma̱'an Señor ga'na' ne' yàtà'a.
46015048	Ni̱ dàj rûn' gahuin Adán hio'óo ni̱ huê danj gahuin daran' nej guiì hio'óo, ni̱ daran' nej sa màn yàtà'a ni̱ huaj dàj rûn' hua Ma̱'an Cristo na̱nj ánj.
46015049	Ni̱ dàj rûn' ga nneè kú ginikaj Adán nga gahuin sô' sí si̱nï̱ïn huê danj hua nneè kú ni̱ko̱', ni̱ gùyùmàn 'ngo̱ gui nga gànà'nï̀nj siganï̂nj nej nîman ni̱ ga̱na̱huîn' dàj rûn' hua Ma̱'an Cristo nga ga̱na̱'nïn siganï̂nj nej nîman na̱nj ánj.
46015050	Sani̱ sa gàtà gunïn nej suj huin di̱nï̂nj: Si tun ngà nneè ni̱ si̱ gatu yàtà'a mánj, ni̱ huê danj na̱nj gakï̱n'ïn ni̱ si̱ ga'hue ga̱tu yàtà'a ñan nne Ma̱'an Ña'anj an mánj.
46015051	Hia̱j ni̱ gàtà gu̱nïn nej suj 'ngo̱ nuguan' hua̱ huìi: Ni̱ sê daran' nê' gàhuì' mánj; sani̱ na̱du̱na̱ darûn' mu̱'un',
46015052	ni̱ nda nanè chre, ni̱ dàj rûn' gahuin nga gadï̱n' ni̱ naguchrô' rune ñun', ni̱ a'ngô rïn ga̱'ña̱nj nej sij chrun â'ñànj an, dadin' ga̱'ña̱nj nej ángel chrun â'ñànj an, ni̱ gànà'nï̀nj nej nîman ni̱ huê danj ni̱ nitaj si huaj gàhuì' ninj gà' mánj, ni̱ na̱du̱na̱ Ma̱'an Ña'anj an nneè kû'.
46015053	Dadin' ña̱'a̱n huaj si nneè kû' sa gi̱ri̱'hiuj nânj ni̱ ganaka a'ngô nneè ni̱ nitaj si huaj gànàrë̀' mánj, ni̱ hua̱ ni̱ña̱n si nneè kû' ni̱ ga̱huij sani̱ ne' rùkù ni̱ ga̱na̱'nïn siganï̂nj nej nîman ni̱ ga̱ne nìgan na̱nj ánj.
46015054	Ni̱ nga ganahuin hue'ê nneè kû' sa giri'hiuj nânj, ni̱ gìrì' nì'hia ga̱ne ni̱gan, hiô' ni̱ gìsìj nuguan' nnùn riñanj ñanj: “Ni̱ gà' 'ngo̱ gìrë̀' sa gi'hiaj gàhuì'.
46015055	Dànè' ga'anj sañun gi'hiaj gàhuì' rà'aj. Dànè' ga'anj ñan gachin' nej sij ñùn' ni̱ nun gi̱'hiaj ga̱nanj riñun' rà'aj.”
46015056	Dadin' sañun gi'hiaj gàhuì' huin gakï̱n'ïn, ni̱ gahuin nùkuaj gakï̱n'ïn gi'hiaj ley.
46015057	Sani̱ guruhuâ Ma̱'an Ña'anj an dadin' gi'hia si gùnùkuô' gi̱'hiaj ga̱nun' riñan gakï̱n'ïn rayi'î Ma̱'an Señor Jesús.
46015058	Huê danj ni̱ 'ì ruhuâj ni'ín nej suj di̱nï̂nj, ni̱ ga̱nikïn' ran nej suj ni̱ si̱ ginichre ruhuâ nej suj mánj, ni̱ si̱ gudunâj nej suj guendâ gi̱'hiaj sun nej suj si-su̱n Ma̱'an Ña'anj an, ni̱ gi̱nun ruhuâ nej suj si sê si̱ ga̱huin chre sun gi̱'hiaj nej suj mánj.
46016001	Rayi'î nej san'anj ofrenda ganaran' nej suj guendâ nej dinï̂nt màn ruhuâ yuman' snà'ànj Jerusalén, ni̱ huê dàj rûn' ga'nḯn suun riñan nej dinï̂nt huin si-nùhuì Ma̱'an Jesús nne Galacia ni̱ huê danj ga'nḯn suun riñan nej suj na̱nj ánj.
46016002	Da' guyumân gui gudûngu nga gayi'ì semana ni̱ gi̱'hiaj ni̱nï̱n da' go'ngo̱ nej suj doj san'anj an, dàj nìko ma̱'an riki Ma̱'an Ña'anj an riñan nej suj, ni̱ gànà'nï̀nj sà' nej suj, ni̱ nga gùchìj ni̱ si̱ ganachi nikaj nej suj ofrenda gà' mánj.
46016003	Ni̱ nga guchí ñan màn nej suj, ni̱ gà'nï̀n nej sô' gachrûn su̱n nej suj ni̱ gà'huìj ñanj karta gi̱nikaj nej sô' ni̱ huê danj na̱nj ginikaj nej sô' san'anj an gà'ànj nej sô' ruhuâ yuman' snà'ànj Jerusalén.
46016004	Ni̱ si ña̱'a̱n huaj si gà'àn, ni̱ gà'àn ngà nej sô'.
46016005	Ni̱ gùchìj ñan màn nej suj, nga gàchìnj riñan hio'ó Macedonia, dadin' dàñùn da'huí gàchìnj riñan hio'ó Macedonia nga gùchìj ñan màn nej suj.
46016006	Ni̱ si gu̱ru̱huaj ni̱ gu̱na̱ gané ngà nej suj, nda ga̱na̱huij diû ga̱hiu 'hue'e, ni̱ ne' rùkù ni̱ gidigân nej suj dànè' huaj chrej e gà'àn.
46016007	Dadin' nun ga̱ra̱n' ruhuâj si man si gàchìnj ñan màn nej suj mánj, dadin' ganï̂n ruhuâj si ga̱huin ranj 'ngo̱ diû ngà nej suj, si ga̱'hue̱j Ma̱'an Señor ga̱ra̱n yinaj.
46016008	Sani̱ gà'àn yuman' snà'ànj Efeso nda gùyùmàn gi'ñanj Pentecostés;
46016009	dadin' ûta mân nej guiì ruhuâ gu̱nïn si-nùguàn' Ma̱'an Ña'anj an ruhuâ yuman' snà'ànj dânj, sani̱ yàngà' ni̱ huê danj na̱nj ûta mân nej sí gata rùhuà ñùnj rayi'î si-nùguàn' Ma̱'an Ña'anj an.
46016010	Ni̱ asà' guchi' Timoteo ñan màn nej suj, ni̱ ga̱ta̱j ni'ñanj nej suj sô' da'nga ni̱ si̱ gananï̂n ruhuâ sô', dadin' gi'hiaj sun hue'ê sô' si-su̱n Ma̱'an Ña'anj an dàj rûn' gi'hiaj sûnj siganï̂nj nej suj.
46016011	Huê danj ni̱ si̱ ganï̂n ruhuâ nej suj si nitaj si ni'ñanj sô', ni̱ gi̱'hiaj nej suj sunuj u ni̱ gi̱di̱gân nej suj chrej gà'nà' sô' ni̱ gùyùmàn sô' ne' dànanj ni̱ ga̱ dïn'ïnj ruhuâ nej suj ngà sô', ni̱ ànà'huì ngà a'ngô nej dinï̂nt si gùyùmàn sô' ne' dànanj.
46016012	Rayi'î dinï̂nt Apolos, ni̱ ûta gachín ni̱'hia riñan sô' si gùchì' sô' ngà nej dinï̂nt ñan màn nej suj, sani̱ gà' do̱j nun ga̱'hue̱j sô' gùchì' sô'; sani̱ nga huaj ga̱'hue ni̱ gùchì' sô' ñan màn nej suj na̱nj ánj.
46016013	Du̱gumin hue'ê nej suj ma̱'an nej suj, ni̱ ga̱ yìtï̀nj ruhuâ nej suj ngà nuguan' guyumân ruhuâ nej suj, ni̱ gi̱'hiaj nej suj dàj rûn' gi̱'hiaj nej sí sta'uu ni̱ gi̱nun ña̱'a̱n ruhuâ nej suj ngà si-nùguàn' Ma̱'an Ña'anj an.
46016014	Ni̱ ga̱ 'ì ruhuâ nej suj ni'in nej suj nej sô' ngà daran' nej sun gi̱'hiaj nej suj ngà nej sô'.
46016015	Di̱nï̂nj, gà' ni'in nej suj si nej dùguì' Estéfanas huin nej sí guyumân ruhuâ si̱nï̱n gi'hiaj Acaya, ni̱ nej dùguì' nej sô' huin sí gunânj gi̱tsi riñan nej dinï̂nt ran àko huin si-nùhuì Ma̱'an Jesús.
46016016	Gachín ni̱'hia si da̱gahuin nej suj dàj rûn' gidigân nej sô', ni̱ dagahuin nej suj daran' sa gataj nej sô' ni̱ huê danj gi̱'hiaj nej suj ngà a'ngô nej sô' gi'hiaj sun si-su̱n Ma̱'an Ña'anj an.
46016017	Ganahuin nìhià' ruhuâj si ga̱'na̱' Estébanas, ni̱ Fortunato ngà Acaico, dadin' nga nuhui' nej suj huaj ngàj ni̱ ga'na' nej sô' ni̱ gaché nùguàn'àn nej ñûnj.
46016018	Dadin' gahuin dïn'ïnj ruhuâj gi̱'hiaj nej sô' ni̱ huê danj na̱nj gahuin ran ruhuâ nanè nimânj nej suj gi'hiaj nej sô'; ni̱ ga̱na̱ka̱j guendâ nej suj ni'in nej suj nej sô'.
46016019	Nej dinï̂nt huin si-nùhuì Ma̱'an Jesús nne riñan hio'ó Asia ga'nḯn 'ngo̱ nuguan' ni̱'ña̱nj an huaj riñan nej suj. Ni̱ Aquila ngà Priscila, ni̱ nej dinï̂nt huin si-nùhuì Ma̱'an Jesús na̱ra̱hui̱' dukuâ nguèj ni̱ka̱ Aquila, ga'nḯn 'ngo̱ nuguan' ni̱'ña̱nj an huaj riñan nej suj ngà siyu̱gui Ma̱'an Señor.
46016020	Ni̱ ga̱na̱huin rà'a nej suj nuguan' ni̱'ña̱nj ga'nḯn nej dinï̂nt huaj riñan nej suj. Gà'huì' nej suj nuguan' ni̱'ña̱nj an riñan 'ngo̱ ni̱ a'ngô nej suj ni̱ gi̱da̱'a nej suj ra'a 'ngo̱ ni̱ a'ngô' nej dugui' nej suj.
46016021	Ñùnj, huin Pablo ni̱ gachrûnj 'ngo̱ nuguan' ni̱'ña̱nj an huaj riñan nej suj.
46016022	Nej guiì nitaj si 'ì ruhuâ ni'in Ma̱'an Señor Jesucristo, ni̱ gùyùmàn si kastîgu Ma̱'an Ña'anj an riñan ninj. Ni̱ râ'ñanj ga̱'na̱' Ma̱'an Señor Jesús.
46016023	Ni̱ si-su̱nu̱j Ma̱'an Señor Jesucristo ga̱ne ngà nej suj.
46016024	Ni̱ sa 'ì ruhuâj ni'ín Ma̱'an Cristo ga̱ne daran' diû ngà nej suj. Ni̱ huê danj huin rû'huaj na̱nj ánj.
47001001	Ñùnj huin Pablo, ni̱ huín sí ga'anj gi̱di̱gân si̱nï̱n si-nùguàn' Ma̱'an Jesucristo ni̱ gi'hia sa garan' ruhuâ Ma̱'an Ña'anj an, ni̱ ga'nḯn nguèj ñûnj dinï̂nt Timoteo ñanj karta nânj hua riñan nej suj huin si-nùhuì Ma̱'an Ña'anj an nne ruhuâ yuman' snà'ànj Corinto, ni̱ huê danj na̱nj huaj ñanj nânj riñan a'ngô nej dinï̂nt huin sí gè man nï̀n' gàchrà' riñan hio'ó Acaya:
47001002	Ña'anj huin Rej nê' ni̱ huej huin Rej Ma̱'an Señor Jesucristo, ni̱ gi'hia sunuj u ni̱ huê danj na̱nj gi'hia si ga̱ dïn'ïnj ruhuâ nej suj.
47001003	Ga̱'mi̱n hue'ê nê' yi'î Ma̱'an Ña'anj huin Rej Ma̱'an Señor Jesucristo, dadin' Ma̱'an huin Rej nê' ni̱ gananï̂n àko ruhuaj ni'in nê' ni̱ Ma̱'an huin Ña'anj gi'hiaj ganahuin nìhià' ruhuô',
47001004	ni̱ Ma̱'an gi'hiaj si ganahuin nùkuaj ruhuô' ngà daran' nej sañun guyumân riñun', da'nga ni̱ ga'hue gi̱'hio' si ga̱na̱huin nìhià' ruhuâ a'ngô nej dugui' giran' sa̱ñu̱n, rayi'î guendâ ganahuin nùkuaj ruhuô' gi'hiaj Ma̱'an ni̱ huê danj na̱nj gi̱'hiô' ganahuin nìhià' ruhuâ a'ngô nej dugui'.
47001005	Dadin' giran' sa̱ñu̱n sta'u' rayi'î Ma̱'an Cristo, ni̱ huê danj na̱nj ûta nìko guruguñu'unj Ma̱'an Ña'anj an ñùn' ni̱ ganahuin nìhià' ruhuô' gi'hiaj Ma̱'an Ña'anj an.
47001006	Ni̱ si giran' sa̱ñu̱n nej ñûnj, ni̱ giran' sa̱ñu̱n nej ñûnj guendâ ga̱na̱huin nùkuaj ruhuâ nej suj ni̱ ga̱na̱ni̱n nej suj; ni̱ si Ma̱'an Ña'anj an gi'hiaj ganahuin nùkuaj ruhuâ nej ñûnj, ni̱ huê danj na̱nj ga̱na̱huin nùkuaj ruhuâ nej suj nga guyumân sañuun riñan nej suj dàj rûn' giran' sa̱ñu̱n nej ñûnj.
47001007	Ni̱ ànù'huìj nej ñûnj ni̱ hua̱ yìtï̀nj ruhuâ nej ñûnj ni'in nej ñûnj nej suj, dadin' ni'in nej ñûnj si gi̱ran' sa̱ñu̱n nej suj ngà nej ñûnj, sani̱ huê danj na̱nj ga̱na̱huin nùkuaj ruhuâ nej suj.
47001008	Di̱nï̂nj, garan' ruhuâ nej ñûnj si gu̱nïn nej suj si yàngà' ni̱ ûta giran' sa̱ñu̱n nej ñûnj nga gane nej ñûnj riñan hio'ó Asia; dadin' ûta giran' sa̱ñu̱n nej ñûnj ni̱ ganï̂n ruhuâ nej ñûnj sisi̱ si̱ gunùkuaj nej ñûnj, ni̱ ganï̂n ruhuâ nej ñûnj sisi̱ si̱ ga nì'nà' nej ñûnj.
47001009	Ni̱ ganï̂n ruhuâ nej ñûnj si gà' 'ngo̱ giri' nì'hiaj nej ñûnj gàhuì' nej ñûnj, ni̱ dùgùnàj ganï̂n ruhuâ nej ñûnj dadin' nun gi̱nun ñan nej ñûnj ma̱'an nej ñûnj mánj, ni̱ ginun ñan nej ñûnj Ma̱'an Ña'anj an dadin' huej huin sa gi̱'hiaj ga̱na̱huin nì'nà' nej nîman;
47001010	ni̱ Ma̱'an Ña'anj an gi'hiaj gananin nej ñûnj, ni̱ hua̱ na̱nj ga̱na̱ni̱n nej ñûnj riñan sañun chì' xi ñan huaj gàhuì' nej ñûnj, ni̱ hua̱ na̱nj ànù'huìj nej ñûnj si gi̱'hia ga̱na̱ni̱n nej ñûnj riñan sañun chì' xi dânj.
47001011	Ni̱ gu̱ru̱gûñu'unj nej suj gàchìnj nì'hiaj nej suj riñan Ma̱'an Ña'anj an rayi'î nej ñûnj, ni̱ si gà'ì nej suj gachín nì'hiaj rayi'î nej ñûnj ni̱ huê danj na̱nj ûta gà'ì nej guiì gà'huì' si guruhuâ Ma̱'an Ña'anj an rayi'î guendâ gi'hiaj su̱nu̱j Ma̱'an Ña'anj an ngà nej ñûnj.
47001012	Dadin' rayi'î dan ni̱ ganahuin nìhià' ruhuâ nej ñûnj: Dadin' ni'in sà' da'nga' nu̱n ruhuâ nimân nej ñûnj, ni̱ nun gi̱'hiaj nej ñûnj si ûta ni'in nej ñûnj, ni̱ dàj rûn' gidigân Ma̱'an Ña'anj an ni̱ huê danj ga'min nej ñûnj, ni̱ nun ga̱'mi̱n nej ñûnj nej nuguan' gidigân nej síi mánj, ga'min nej ñûnj ngà su̱nu̱j rikî Ma̱'an Ña'anj an riñan nej ñûnj, ni̱ huê danj na̱nj ga'anj nej ñûnj a'ngô nej yuman' màn ruhuâ yumiguìi, ni̱ dànanj ûta nìko gurugu'un rukû nej ñûnj ngà sa gi'hiaj nej suj.
47001013	Dadin' nun ga̱chru̱n nej ñûnj rayi'î a'ngô nej nuguan' nï̀n' ga̱chin ga̱hia̱ nej suj, sani̱ ga̱ra̱n da'nga ruhuâ nej suj; ni̱ gànà'huì si nda ne' rùkù ni̱ ga̱ra̱n da'nga ruhuâ nej suj;
47001014	dadin' da̱'a̱j da̱nï̱n ni̱ gà' garânj da'nga' ruhuâ nej suj ni̱ ganahuin nìhià' ruhuâ nej suj gi'hiaj nej ñûnj, ni̱ huê danj na̱nj ga̱na̱huin nìhià' ruhuâ nej ñûnj gi'hiaj nej suj.
47001015	Huê danj ni̱ nitaj si gi'hiaj chì' man ruhuâj ni̱ guchi' sìnï̀nj ñan màn nej suj, ni̱ huê danj na̱nj ganï̂n ruhuâj gùchì' ñûn ñan màn nej suj ni̱ ga̱na̱huin rà'a nej suj si-su̱nu̱j Ma̱'an Ña'anj an.
47001016	Ni̱ ganï̂n ruhuâj gùchìj ñan màn nej suj ni̱ ne' rùkù ni̱ gà'àn Macedonia, ni̱ ne' Macedonia nànìkàj ñûn gùnùmànj ñan nne nej suj, ni̱ gà'nï̀nj chrej nej suj gà'àn estado Judea.
47001017	Ni̱ nga ganï̂n ruhuâj gùchìj ñan màn nej suj. Ni̱ nun ga̱nï̱n hue'ê ruhuâj rà' saj ûn'. Ni̱ sa ganï̂n ruhuâj dan ni̱ sa giri rà ma̱'án huin na̱nj nî'. Rayi'î dan ni̱ gata “gà'hue” ni̱ ne' rùkù ni̱ gatâ “si̱ ga'hue” na̱nj nî'.
47001018	Sani̱, hue'ê dagahuin Ma̱'an Ña'anj an dadin' da̱gahuin sa gata ni̱ huej huin sa ni'in, rayi'î dan ni̱ nga ga̱ta̱j nej ñûnj “ga̱'hue” ni̱ nun nànìkàj ruhuâ nej ñûnj orâ chre ni̱ ga̱ta̱j nej ñûnj “si̱ ga'hue” mánj.
47001019	Dadin' Ma̱'an Jesucristo huin Da'ní Ma̱'an Ña'anj an, ni̱ huê rayi'î Ma̱'an huin sa ganata' Silvano ngà Timoteo siganï̂nj nej suj, ni̱ huê rayi'ij ganatá riñan nej suj, ni̱ nga gataj Ma̱'an Jesús si “ga̱'hue” ni̱ nun ga̱ta̱ “si̱ ga'hue mánj” ni̱ ga'hue gata;
47001020	Ni̱ gisîj daran' nej sa gataj Ma̱'an Ña'anj an rayi'î Ma̱'an Jesús, rayi'î dan ni̱ ga'min hue'ê nê' rayi'î Ma̱'an Ña'anj an ni̱ gataj nê' si “huê danj huin” yàngà' rayi'î guendâ guyumân ruhuô' ni'în' Ma̱'an Cristo Jesús.
47001021	Ni̱ huê Ma̱'an Ña'anj an huin sa nagi'hiaj nùkuaj da' go'ngo̱ nê', ni̱ huê Ma̱'an huin sa gi'hiaj yu̱gui ñùn' guendâ gi̱nikaj duguî' ngà Ma̱'an.
47001022	Ni̱ gachrîj Ma̱'an Ña̱'anj an si-da̱'ngaj ñùn', ni̱ gi'hiaj yi̱tïn ruhuâ nimûn' ngà Ma̱'an Espíritu Santo.
47001023	Ni̱ gachín nì'hia riñan Ma̱'an Ña'anj an si ganikïnj ga̱huin sa gi̱ni'in sa gi̱ran' ma̱'an nimânj, dadin' ganï̂n ruhuâj gu̱ru̱gûñu'un nej suj rayi'î dan ni̱ hua̱ nun gùchìj yuman' snà'ànj Corinto.
47001024	Ni̱ si̱ ganï̂n ruhuâ nej suj si na̱gi̱'hiaj si̱'hiaj nej ñûnj sa guyumân ruhuâ nej suj mánj, sa gi'hiaj nej ñûnj huin si man si guruguñu'unj nej ñûnj guendâ ga̱na̱huin nìhià' ruhuâ nej suj; dadin' rayi'î guendâ guyumân ruhuâ nej suj ni̱ rayi'î dan ni̱ ni̱kï̱n' ran nej suj.
47002001	Ni̱ ganï̂n ruhuâj si nga gùchìj ñan màn nej suj, ni̱ si̱ gi̱'hia si ga̱na̱nï̱n ruhuâ nej suj.
47002002	Dadin' si gi̱'hia si ga̱na̱nï̱n ruhuâ nej suj, ni̱ ahuin sí gi̱'hiaj ga̱na̱huin nìhià' ruhuâj rà'aj. 'Ngo̱ rïn nej suj huin sa ga̱'hue gi̱'hiaj ga̱na̱huin nìhià' ruhuâj.
47002003	Rayi'î dan ni̱ gachrûnj dànanj riñan nej suj ni̱ nga gùchìj ñan màn nej suj ni̱ si̱ gananï̂n ruhuâj gi̱'hiaj nej suj mánj; dadin' dànanj da'huí ga̱na̱huin nìhià' ruhuâj gi̱'hiaj nej suj, dadin' dànanj da'hui nê' ga̱na̱huin nìhià' nùguàn'an ruhuâ nê'.
47002004	Dadin' ûta giran' sàñùnj, ni̱ ûta huin ruhuâ nimânj ni̱ ûta dugue'é nga gachrûnj ñanj karta nânj riñan nej suj, sani̱ sê si̱ gi'hia guendâ ga̱na̱nï̱n ruhuâ nej suj huin mánj, gachrûnj dànanj guendâ gi̱ni̱'in nej suj si ûta 'ì ruhuâj ni'ín nej suj.
47002005	Sani̱ si hua̱ 'ngo̱ sí gi'hiaj gananï̂n ruhuâj, ni̱ sê man riñan 'ngo̱ rḯn gi'hiaj yì'ì sô' mánj, “dadin' nda ñan huaj ga̱'hue”, ni̱ huê danj na̱nj gi'hiaj sô' si gananï̂n ruhuâ nej suj.
47002006	Sani̱ si gà' gataj gà'ì ran' nej suj si hua̱ a'nan' sa gi'hiaj sí dânj ni̱ gà' dùgùnàj hua sa gataj nej suj gu̱nïn sô'.
47002007	Huê danj ni̱, sa da'hui nej suj gi̱'hiaj nej suj huin, ni̱ gi̱ni̱kaj nej suj nimân nìko ngà sí dan ni̱ nàgà'huì' nej suj chrej nùkuaj rûhua riñan sô', da'nga ni̱ si̱ gininaj ruhuâ sô' guendâ gananï̂n ruhuâ sô'.
47002008	Rayi'î dan ni̱ gachín nì'hia si gi̱di̱gân nej suj si yàngà' gà' ganahuin 'ì ñûn ruhuâ nej suj ni'in nej suj sí dânj.
47002009	Dadin' huê rayi'î dan gachrûnj riñan nej suj, guendâ ga̱ya̱ka̱j da'ngá si hia chru̱n nej suj da̱gahuin nej suj daran' sun giyi'nïn' su̱n riñan nej suj.
47002010	Ni̱ sí ri̱ña̱n ginikaj nej suj nimân nìko, ni̱ gi̱nika nimân nìko rayi'î sô'; dadin' gà' ginikâ nimân nìko rayi'î sô', ni̱ si hua̱ 'ngo̱ sa ràyì'ì gi̱nikâ nimân nìko, ni̱ gini'in Ma̱'an Cristo sa gi'hia.
47002011	Da'nga ni̱ si̱ gi'hiaj ga̱nan Sichre riñan nê'; dadin' gà' ni'în' dàj hua sa ganï̂n ruhuaj.
47002012	Nga guchí riñan hio'ó Troas ni̱ gananï̂nj nuguan' gi̱'hiaj ga̱na̱ni̱n nej guiì ni̱ huej huin si-nùguàn' Ma̱'an Cristo, ni̱ nùnj huin si ganayi'nï̂nj riñan rahue'e guendâ gànànï̀nj si-nùguàn' Ma̱'an riñan hio'ó nânj,
47002013	sani̱ nun ga̱ dïn'ïnj ruhuâ nanè nimânj, rayi'î guendâ nun gànàrì'ìj dinï̂nt Tito; huê danj ni̱ ga'mînj ngà nej sô' màn hiuj dânj ni̱ gahuî ni̱ ga'an riñan hio'ó Macedonia.
47002014	Sani̱ guruhuâ Ma̱'an Ña'anj an, dadin' huej huin sa gi'hiaj ni̱ gu̱nu̱kuô' gi̱'hiaj ga̱nun' dadin' guruguñu'unj Ma̱'an Cristo Jesús ñùn', ni̱ huej gi'hiaj ni̱ ga'hue ga̱na̱nï̱n' nï̀n' gàchrà' riñan hio'óo si-nùguàn' Ma̱'an Ña'anj an ni̱ si-nùguàn' Ma̱'an Ña'anj an huin dàj rûn' huin datò' gïn' da̱j a.
47002015	Dadin' guendâ Ma̱'an Ña'anj an ni̱ nê' gà' gananin ni̱ huîn' si-dàtò' Ma̱'an Cristo sa gïn' da̱j a, ni̱ nej guiì ga'anj ni̱'hia;
47002016	ni̱ huin ninj datò' gïn' ri̱'hiuj dadin' gà' gahui' ninj, sani̱ nej guiì gà' gananin ni̱ gïn' da̱j ninj dadin' hua̱ nì'nà' ninj, ni̱ ahuin guiì gà' hua̱ yu̱gui gànàtà' si-nùguàn' Ma̱'an rà'aj.
47002017	Sani̱ nitaj si gi'hiaj nej ñûnj dàj rûn' gi'hiaj ûta gà'ì nej síi, dadin' nej sí dânj ni̱ gudu'huêj nej sô' si-nùguàn' Ma̱'an Ña'anj an ni̱ gidigañu'unj nej sô' gà'ì nej guiì, sani̱ nej ñûnj ni̱ ga'min nej ñûnj nuguan' yàngà' riki Ma̱'an Ña'anj an, ni̱ gà' gini'in Ma̱'an Ña̱'anj an dàj gi'hiaj nej ñûnj rayi'î Ma̱'an Cristo.
47003001	Gàyì'ì ñûn nej ñûnj ga̱'mi̱n hue'ê nej ñûnj rayi'î nej ma̱'an nej ñûnj riñan nej suj na̱nj nîn'. Ni'ñanj yàngà' nej ñûnj, dàj rûn' ni'ñanj a'ngô nej síi 'ngo̱ ñanj karta ga̱'mi̱n hue'ê rayi'î nej ñûnj na̱nj nîn'. Dadin' huê danj gi'hiaj a'ngô nej síi.
47003002	Danj nej ñûnj ñanj karta ga'min hue'ê rayi'î nej suj huin nej ma̱'an nej suj, dadin' nunj ruhuâ nimân nej suj, ni̱ ni'in daran' nej guiì dàj gi'hiaj nej suj, ni̱ gahia daran' ninj nej suj;
47003003	ni̱ nda hue'ê chre gurugui' si huin nej suj 'ngo̱ ñanj karta gachrûn Ma̱'an Cristo, dadin' gachrunj sani̱ sê ngà tinta gachrunj nej nuguan' dânj ruhuâ nimân nej suj mánj, gachrunj ngà si-letra Ma̱'an si-Espíritu Ma̱'an Ña'anj nì'nà'a; ni̱ sê riñan 'ngo̱ hiëj nnûn letra dan gi'hia mánj, nnunj riñan nneè nimân nej suj gi'hia.
47003004	Ni̱ rayi'î Ma̱'an Cristo ni̱ gini'in nej ñûnj Ma̱'an Ña'anj an ni̱ hua̱ yìtï̀nj ruhuâ nej ñûnj.
47003005	Sani̱ nitaj si ganï̂n ruhuâ nej ñûnj si nej ma̱'an nej ñûnj giri rà nej nuguan' chru̱n nej ñûnj ga̱'mi̱n nej ñûnj, ni̱ nej nuguan' ni'in hue'ê nej ñûnj ni̱ Ma̱'an Ña'anj an huin rikî riñan nej ñûnj rayi'î dan ni̱ ga'hue ga'min nej ñûnj.
47003006	Ni̱ huê Ma̱'an gi'hiaj si ga̱'hue gi̱ni̱'in hue'ê nej ñûnj ni̱ gahuin nej ñûnj sí gànàtà' nuguan' nàkà guchi' Ma̱'an Ña'anj an 'ngo̱ du'hua ngà nej guiì, ni̱ sê si nnùn ley dan riñan hiëj mánj, dadin' si-nànè Ma̱'an Espíritu huin, dadin' ley ni̱ gi'hia si gahui' nej guiì, sani̱ Ma̱'an Espíritu ni̱ ganahuin nì'nà' nimân nej guiì gi'hia.
47003007	Ni̱ si nda raa̱n chre hua ley nnùn riñanj hiëj ganahuin ra̱'a Moisés ni̱ gahui' nej guiì gi'hia, sani̱ nun gà'hue gi̱ni'hiaj ninj riñan Moisés dadin' nda raa̱n chre hua riñan sô', ni̱ si nda raa̱n chre hua ley dan sani̱ gùyùmàn 'ngo̱ gui ni̱ girë'ëj.
47003008	Ni̱ si ga hue'ê ley sani̱ dànanj hue'ê sta'u ga̱ sun gi̱'hiaj Ma̱'an Espíritu Santo.
47003009	Dadin' ley ni̱ ganahuin ra̱'a nej sij kastîgu gi'hia sani̱ hue'ê gaj ni̱ ginunj riñan hiëj, sani̱ dànanj ûta nùkuaj gi'hiaj sun Ma̱'an Espíritu dadin' gi̱'hia sisi̱ si̱ gada'hui nej guiì gakï̱n'ïn riñan Ma̱'an Ña'anj an.
47003010	Dadin' nùnj huin si hua̱ hue'ê ley ga'hui' Ma̱'an Ña'anj an riñan Moisés, sani̱ nitaj si hua̱ hue'ê man doj dàj rûn' nùkuaj hua nuguan' nagi'hiaj nàkà Ma̱'an Ña'anj an ngà nê' mánj.
47003011	Dadin' si ga hue'ê si-ley Moisés sani̱ nun ga̱ nìgànj man, ni̱ dànanj ûta hue'ê hua ni̱ ga̱ nìgànj nuguan' riki Ma̱'an Ña'anj an riñan nê'.
47003012	Huê danj ni̱ ànà'huìj nej ñûnj, rayi'î dan ni̱ nitaj si guyu'hui' nej ñûnj nga ga'min nej ñûnj.
47003013	Ni̱ nitaj si gi'hiaj nej ñûnj dàj rûn' gi'hiaj Moisés, dadin' garán sô' 'ngo̱ atsîj belo riñan sô', guendâ si̱ gini'in nej guiì Israelita dàj hua riñan sô' sani̱ sa gànàrë̀' huin ley.
47003014	Sani̱ nun ga̱'hue̱ ga̱ra̱n da'nga ruhuâ nej sij; dadin' nda gui hia̱j ni̱ nga gahia nej sij nuguan' nâ guchi' Ma̱'an Ña'anj an 'ngo̱ du'hua ngà nej sij, ni̱ hua̱ na̱nj garán atsîj belo riñan nej sij, sani̱ gà' ga'nêj Ma̱'an Cristo atsîj belo dânj.
47003015	Nda gui hia̱j, ni̱ nga gahia nej sij ñânj librû gachrûn Moisés, ni̱ hua̱ na̱nj garân atsîj belo dânj riñan nimân nej sij.
47003016	Sani̱ nga na̱du̱na̱ Ma̱'an Señor nimân nej sij, ni̱ gi̱yi̱'ne̱ atsîj belo riñan nimân nej sij.
47003017	Sani̱ Ma̱'an Señor ni̱ Espíritu huin; ni̱ ñan nne si-Espíritu Ma̱'an Señor, ni̱ hua̱ nî'nïnj gu̱na̱nj gitsî' riñan Ma̱'an.
47003018	Huê danj ni̱, daran' nê' hua nî'nïnj riñan ni̱ dàj rûn' gi'hiô' nga nagi'hiaj hue'ê riñun' nga gini'hio' riñan nne gune'ïn ni̱ huê danj nagi'hiaj hue'ê' Ma̱'an Señor ñùn' ni̱ ga̱na̱huin hue'ê' dàj rûn' hua hue'ê Ma̱'an Señor; dadin' Ma̱'an si-Espíritu Ma̱'an Señor huin sa na̱gi̱'hiaj hue'ê ñùn' na̱nj ánj.
47004001	Rayi'î dan, ni̱ ni̱ka̱j su̱n nej ñûnj si-su̱n Ma̱'an Ña'anj an ni̱ chru̱n nej ñûnj gi̱'hiaj sun nej ñûnj dadin' guruguñu'unj Ma̱'an Señor rukû nej ñûnj, ni̱ rayi'î dan ni̱ nitaj si ginichre ruhuâ nej ñûnj mánj.
47004002	Sa si̱nï̱n gi'hiaj nej ñûnj huin si gudunâj nej ñûnj nej gakï̱n' gi'hiaj huì nej ñûnj dadin' ûta nà'àj hua nej sa gi'hiaj nej ñûnj, hia̱j ni̱ nitaj si ni̱ka̱j nej ñûnj mañan guendâ gi̱di̱gañu'unj un nej ñûnj nej guiì, ni̱ nitaj si garânj sun nej ñûnj si-nùguàn' Ma̱'an guendâ gi̱di̱gañu'unj nej ñûnj nej guiì, sa gi'hiaj nej ñûnj daran' diû huin si ga'min nej ñûnj nuguan' yàngà'a, ni̱ duguta su̱n nej ñûnj daran' da'nga' nu̱n ruhuâ nimân nej guiì riñan Ma̱'an Ña'anj an.
47004003	Sani̱ gananï̂n nej ñûnj nuguan' gi̱'hiaj ga̱na̱ni̱n nej guiì, nuguan' hua̱ nï̀n' gi'nïnj huì riñan a'ngô nej guiì, dadin' hua̱ nï̀n' gi'nïnj huì man riñan nej guiì ga'anj ni̱'hia.
47004004	Sani̱ ñan nitaj si guyumân ruhuâ nej guiì dânj, ni̱ ña'anj nne ruhuâ yumiguì nânj gi'hiaj gahuin ru̱mi̱n' da'nga' ninj, rayi'î dan ni̱ na'hue gu̱du̱gun nuguan' gi̱'hiaj ga̱na̱ni̱n ninj ruhuâ da'nga' ninj dàj nìko hua Ma̱'an Cristo, dadin' huej huin sa gidigân dàj nìko hua Ma̱'an Ña'anj an.
47004005	Dadin' nitaj si ganata' nej ñûnj rayi'î nej ma̱'an nej ñûnj mánj, ganata' nej ñûnj rayi'î Ma̱'an Jesucristo dadin' huej huin Ma̱'an Señor ni̱ nej ñûnj huin mûsu riñan nej suj rayi'î Ma̱'an Jesucristo.
47004006	Dadin' Ma̱'an Ña'anj an ga'nïn' suun, si gìyìgï̀n ñan rùmìn'in, ni̱ huê Ma̱'an gi'hiaj gìyìgï̀n ruhuâ nimân nej suj ngà si-nùguàn'anj, da'nga ni̱ giyigï̀n ni̱ gi̱ni̱'in nej suj dàj nìko ni̱ dàj hue'ê hua Ma̱'an Ña'anj an ni̱ dàj nìko giràn riñan Ma̱'an Cristo.
47004007	Ni̱ si-nùguàn' Ma̱'an Ña'anj an huin dàj rûn' huin san'anj oro, ni̱ nunj ruhuâ nimân nê' ni̱ nimân nê' huin dàj rûn' huin hio'ó bârru, ni̱ ga̱'hue gi̱di̱gûn' si si-nùguàn' Ma̱'an huin sa ni̱ka̱j su̱n, ni̱ sê nê' huin sa ga'min nùguàn' nùkuaj dânj riñan nej guiì mánj;
47004008	ni̱ ûta giran' sa̱ñu̱n yàngà' nej ñûnj, sani̱ nun gi̱ni̱chre ruhuâ nej ñûnj; ni̱ ûta gahuin yàngà' ruhuâ nej ñûnj sani̱ ga nùkuaj ruhuâ nej ñûnj,
47004009	gata rà'a nej sij nej ñûnj, sani̱ nun gà'nï̀nj ra'a Ma̱'an Ña'anj an nej ñûnj, ni̱ gi'hiaj nej sij si ga̱na̱tu̱ nej ñûnj sani̱ nun ga̱na̱huij nej ñûnj gi̱'hiaj nej sij mánj,
47004010	dànè' gahuin huaj nej ñûnj, ni̱ nu̱n ruhuâ nej ñûnj dàj nìko giran' sa̱ñu̱n Ma̱'an Jesús nga gahuij, ni̱ hua̱ ruhuâ nej ñûnj si dàj rûn' giran'anj ni̱ huê danj gi̱ran' nej ñûnj.
47004011	Dadin' nej ñûnj hua nì'nà', ni̱ daran' diû ga̱'hue gàhuì' nej ñûnj rayi'î Ma̱'an Jesús, ni̱ dàj rûn' giran' sa̱ñu̱n Ma̱'an Jesús ngà nneè ku ni̱ huê danj ga̱'hue gi̱ran' sa̱ñu̱n nej ñûnj ngà nneè kú nej ñûnj.
47004012	Huê danj ni̱ doj huaj gàhuì' nej ñûnj, sani̱ dànanj ganahuin nì'nà' nej suj.
47004013	Ni̱ gu̱ña̱n guyumân ruhuâ nej sô' ni̱ dàj rûn' nnunj riñan ñanj: “Ni̱ guyumân ruhuâj”, ni̱ rayi'î dan ni̱ ga'mînj, huê danj na̱nj guyumân ruhuâ nej ñûnj ni̱ rayi'î dan ni̱ ga'min nej ñûnj,
47004014	gà' ni'in nej ñûnj si Ma̱'an sa gi'hiaj gana'nï̂nj Ma̱'an Señor Jesús siganï̂nj nej nîman, ni̱ huê Ma̱'an gi̱'hiaj gànà'nï̀nj nej ñûnj siganï̂nj nej nîman dàj rûn' gana'nï̂nj Ma̱'an Jesús, ni̱ gi̱di̱ganj nej ñûnj riñan nej suj.
47004015	Dadin' daran' nej sañun nânj guyumân riñan nej ñûnj, guendâ 'ì ruhuâ nej ñûnj ni'in nej ñûnj nej suj, ni̱ nga ganahuin rà'a nej suj sunuj u gi'hiaj Ma̱'an Ña'anj an, ni̱ ûta gà'ì nej guiì gà'huì' si guruhuâ Ma̱'an Ña'anj an, huê danj ni̱ ga̱na̱huin nìhià' ruhuâ Ma̱'an Ña'anj an na̱nj ánj.
47004016	Sani̱ gà' dânj ni̱, nitaj si ginichre ruhuâ nej ñûnj; nùnj huin si gà' huaj gi̱ni̱na̱j ruhuâ nneè kú nej ñûnj, sani̱ nanè nimân nej ñûnj ni̱ da' gui ni̱ dànanj ganahuin nàkà nanè nimân nej ñûnj na̱nj ánj.
47004017	Dadin' sañun hua̱ riñan nej ñûnj ni̱ do̱j huaj ni̱ râ'ñanj gàchìnj; sani̱ sa gi'hia huin si guruguñu'un guendâ gùchì' nej ñûnj ga̱ne nìgànj nej ñûnj ngà Ma̱'an Ña'anj an ni̱ dànanj ûta nìko huaj ni̱ ûta hue'ê huaj na̱nj ánj.
47004018	Nitaj si ga'nḯn ñan nej ñûnj nej rasu̱n gurugui' gi̱ni̱'in nej ñûnj mánj, ga'nḯn ñan nej ñûnj nej rasu̱n nitaj si gurugui' gi̱ni̱'in nej ñûnj, dadin' nej rasu̱n gini'în' ni̱ man do̱j sînj ga̱ hue'ej, sani̱ nej rasu̱n nitaj si gini'în' ni̱ sa ga̱ nìgànj ga̱huin na̱nj ánj.
47005001	Dadin' gà' ni'în' si riñan hio'ó nânj, ni̱ nneè ku' ni̱ huin dàj rûn' huin 'ngo̱ hue' nne' sani̱ hua̱ 'ngo̱ gui ni̱ gi̱rë̱'ëj, sani̱ gà' hua̱ yu̱gui 'ngo̱ hue' nìko ne' yàtà'a gi'hiaj Ma̱'an Ña'anj an ga̱ne' nìgùn', sani̱ hue' dânj ni̱ sê sa gi'hiaj rà'a nej guiì huin mánj.
47005002	Rayi'î dânj ni̱ ga'na' guchej e yihiô' nga nï̀n' nne' ruhuâ nneè kú nânj, dadin' ûta huin ruhuô' gùchì' ga̱ne dukô' hue' nne yàtà'a.
47005003	Huê danj ni̱ nneè kû' ni̱ dàj rûn huin re'e atsìj i huê danj nahuij man, sani̱ hua̱ 'ngo̱ gui ni̱ ga̱na̱huin nàkà ñûn man.
47005004	Huê danj na̱nj nneè ku' ni̱ huin dàj rûn' huin 'ngo̱ hue'e rayi'î dan ni̱ ûta ga'min nùkuô' ni̱ ûta huin ruhuô'; dadin' nun ga̱ran' ruhuô' si ga̱'a̱nj ni̱'hio̱', sa ruhuô' huin si ga̱na̱huin nàkà ñûn', ni̱ nga gàhuì' ni̱ ga̱na̱huin nì'nò' ni̱ ga̱ne nìgùn'.
47005005	Ni̱ Ma̱'an huin sa gi'hiaj yu̱gui ñùn' ni̱ ga̱'hue gi̱'hia si ga̱na̱huin nàkò' dadin' Ma̱'an huin Ña'anj an, ni̱ nga rikij Espíritu Santo riñun' ni̱ danj huin 'ngo̱ da'nga'a si nagi'hiaj yìtïn nimûn'.
47005006	Huê danj ni̱ daran' diû ni̱ hua̱ nìhià' ruhuô', ni̱ ni'în' si nga nï̀n' nne' ruhuâ nneè ku', ni̱ nne anê' riñan Ma̱'an Señor.
47005007	Sani̱ nùnj huin si nun gi̱ni̱'în' riñan Ma̱'an Ña'anj an, sani̱ guyumân ruhuô' ni'în' Ma̱'an;
47005008	sani̱ nun ñun' Ma̱'an Ña'anj an, ni̱ hua̱ ruhuô' gu̱du̱nô' nneè kû' ni̱ gùchì' ga̱ne' ngà Ma̱'an Señor.
47005009	Rayi'î dan ni̱ hua̱ ruhuâ nej ñûnj da̱gahuin nej ñûnj daran' sa garan' ruhuâ Ma̱'an Señor, nga nï̀n' nne nì'nà' nej ñûnj nej si nga gà' nne nej ñûnj ñan nne Ma̱'an Señor.
47005010	Dadin' ña̱'a̱n huaj si ga̱na̱nikïn' daran' nê' riñan Ma̱'an Jesús ñan nne nikaj sunj, da'nga ni̱ ganahuin ro̱'ô' dàj na̱nj hua ma̱'an sa gi'hiô' nga gane' riñan hio'óo, ga̱'hue si gi'hiô' sa sà'a nej si gi'hio' sa a'nan'an.
47005011	Gà' ni'in nej ñûnj si da'hui nej ñûnj ginùn ña̱'a̱nj nej ñûnj riñan Ma̱'an Ña'anj an, rayi'î dan ni̱ nìchràj ruhuâ nej ñûnj ni̱ gi̱'hiaj nej ñûnj si gùyùmàn ruhuâ nej guiì gi̱ni̱'in ninj Ma̱'an Ña'anj an, ni̱ gà' ni'in sà' Ma̱'an Ña'anj an nej ñûnj; ni̱ huê danj na̱nj gà' ni'in hue'ê nej suj ni̱ gà' ni'in hue'ê sa nu̱n ruhuâ nimân nej ñûnj nej ma̱'an nej ñûnj.
47005012	Sê si̱ na'hui' nej ñûnj guendâ ga̱'mi̱n hue'ê nej ñûnj rayi'î nej ma̱'an nej ñûnj mánj, sa ruhuâ nej ñûnj huin si ga̱'mi̱n hue'ê nej suj rayi'î nej ñûnj, da'nga ni̱ gìrì' nej suj sa ga̱'mi̱n nej suj riñan nej sí ga'min hue'ê rayi'î ma̱'an, dadin' sê si̱ yàngà' ni'in hue'ê nej sô' dàj hua ruhuâ nimân nej guiì ni̱ rayi'î dan ni̱ ga'min hue'ê nej sô' rayi'î ma̱'an nej sô'.
47005013	Ni̱ si sinún nej ñûnj, ni̱ guendâ Ma̱'an Ña'anj an sinún nej ñûnj; ni̱ si huin nej ñûnj sí ûta sà' gayakaj guendâ, ni̱ guendâ nej suj huin rayi'î sa sà' gayakaj guendâ nej ñûnj.
47005014	Dadin' sa 'ì ruhuâ Ma̱'an Cristo huin sa gi'hiaj guesâ riñan nê', ni̱ ganï̂n ruhuô' dànanj: Ni̱ nga gahui' Ma̱'an Cristo ni̱ dàj rûn' huin si gahui' darûn' huin;
47005015	gahui' Ma̱'an Jesús rayi'î daran' nej guiì, ni̱ nej guiì hua nì'nà'a, ni̱ si̱ gane ninj guendâ ma̱'an ninj mánj, ga̱ne ninj guendâ Ma̱'an sa gahui' rayi'î ninj ni̱ gana'nïn siganï̂nj nej nîman.
47005016	Àsìj gui hia̱j ni̱ gayakaj ga'anj ne' ña̱an, ni̱ si̱ gayakaj guendô' dàj hue'ê hua nej guiì mánj, dadin' sa ña̱'a̱n huin si gi̱ni̱'hio' dàj hua ruhuâ nimân ninj; dadin' àsìj ni̱ gini'hiaj nej ñûnj si Cristo ni̱ gahuin 'ngo̱ sí ûta hue'ê gi'hiaj, sani̱ hia̱j ni̱ garânj da'nga' ruhuâ nej ñûnj si Cristo ni̱ Ña'anj an huin Ma̱'an.
47005017	Huê danj ni̱ guiì ni̱ka̱j dugui' ngà Ma̱'an Cristo ni̱ ganahuin ninj guiì nàkàa; ni̱ gudunâj ninj nej gakï̱n' gi'hiaj ninj àsìj nâ, huê danj ni̱ ganahuin nàkà daran' sa gi'hiaj ninj.
47005018	Daran' nej nânj huin si-su̱n Ma̱'an Ña'anj an, ni̱ gi'hia si ngà Ma̱'an Cristo ni̱ ga̱na̱'mi̱n Ma̱'an Ña'anj an ngà Ma̱'an, ni̱ gachrûn sunj nê' si gi̱'hiô' si ga̱na̱'mi̱n nej guiì ngà Ma̱'an Ña'anj an.
47005019	Ni̱ nne Ma̱'an Ña'anj an ngà Ma̱'an Cristo Jesús rayi'î dan gi'hia si ga̱na̱'mi̱n nej guiì ngà Ma̱'an, ni̱ nitaj si giriñun ruhuaj rayi'î nej gakï̱n' gi'hiaj nej guiì, ni̱ duguta sunj si gi̱'hiô' si ga̱na̱'min nej guiì ngà Ma̱'an.
47005020	Huê danj ni̱, ngà siyu̱gui Ma̱'an Cristo ni̱ huîn' sí ni̱kï̱n' riñan Ma̱'an Ña'anj an, ni̱ gi̱'hiô' guendâ si Ma̱'an huin si gachín nì'hiaj riñan nej suj, huê danj ni̱ gachín nì'hiaj nej ñûnj riñan nej suj ngà siyu̱gui Ma̱'an Cristo: Ni̱ ga̱na̱'mi̱n nej suj ngà Ma̱'an Ña'anj an na̱nj ánj.
47005021	Ma̱'an sa nun gi̱ni̱'in gakï̱n'ïn, ni̱ rayi'î nê' ni̱ gi'hia si ga̱huin sí gakï̱n'ïn, da'nga ni̱ gahuîn' sí gi'hiaj sa ni̱ka̱a riñan Ma̱'an Ña'anj an rayi'î Ma̱'an Cristo.
47006001	Huê danj ni̱, huin nej ñûnj sí gi'hiaj sun nùguàn'àn ngà Ma̱'an Ña'anj an, ni̱ rayi'î dan ni̱ dugunïn gà'ì nej ñûnj nej suj ni̱ si̱ ganahuin rà'a chre nej suj si-su̱nu̱j Ma̱'an Ña'anj an mánj;
47006002	Dadin' huê danj taj riñan ñanj: Ni̱ hua̱ 'ngo̱ diû ni̱ huaj ga̱'hue gunḯn, ni̱ hua̱ 'ngo̱ gui ni̱ huaj gi'hia ga̱na̱ni̱n' ni̱ guruguñu'un sò'. Hia̱j huin 'ngo̱ diû huaj ga̱ra̱n yinaj; ni̱ hia̱j huin gui huaj gi̱'hia ga̱na̱ni̱n'.
47006003	Nitaj si gidigân nej ñûnj chrej a'nan'an riñan gà' si 'ngo̱ nej suj, dadin' nun ga̱ra̱n' ruhuâ nej ñûnj si rayi'î sa gidigân nej ñûnj ni̱ gi̱ni̱na̱j ruhuâ nej suj rayi'î si-su̱n nej ñûnj mánj,
47006004	sa gi'hiaj nej ñûnj huin, ni̱ dagahuin nej ñûnj daran'anj ni̱ gidigân nej ñûnj ma̱'an nej ñûnj riñan nej suj si huin nej ñûnj sí gi'hiaj sun hue'ê si-su̱n Ma̱'an Ña'anj an, ni̱ ûta nùkuaj ga ruhuâ nej ñûnj, ni̱ ûta giran' sa̱ñu̱n nej ñûnj, ni̱ ûta àko giran' nej ñûnj, ni̱ ûta gahuin ruhuâ nej ñûnj.
47006005	Ni̱ ûta guta' nej sij nne'e yichrá nej ñûnj, ni̱ gune' nej sij dukuâ ga'a nej ñûnj, ni̱ ûta gachej ruhuâ nej ñûnj gi'hiaj nej sij, ni̱ ûta gi'hiaj sun nej ñûnj, ni̱ ûta ganari nej ñûnj nnej e riñan nej ñûnj, ni̱ huê danj na̱nj ga gi̱ni̱ne̱j nej ñûnj;
47006006	gà' si 'ngo̱ gakï̱n' lij nun gi̱'hiaj nej ñûnj, ni̱ chru̱n nej ñûnj ga̱ra̱n da'nga hue'ê ruhuâ nej ñûnj, ni̱ ûta nìchràj ruhuâ nej ñûnj, ni̱ guruguñu'unj nej ñûnj a'ngô nej guiì, ni̱ nne Ma̱'an Espíritu Santo ngà nej ñûnj, ni̱ 'ì yàngà' ruhuâ nej ñûnj.
47006007	Ni̱ ga'min nej ñûnj nuguan' yàngà'a, ngà sa nùkuaj rikî Ma̱'an Ña'anj an riñan nej ñûnj, dàj rûn' dugumîn sí ûta'a ne' huà' sô' ni̱ ne' chrïn sô' ni̱ huê danj dugumîn nej ñûnj ma̱'an nej ñûnj ni̱ gi'hiaj nej ñûnj sa nìkà garan' ruhuâ Ma̱'an Ña'anj an;
47006008	da̱'a̱j ni̱ ni̱ka̱j chre̱j nej sij riñan nej ñûnj, sani̱ da̱'a̱j ni̱ ran' nej sij nej ñûnj, da̱'a̱j ni̱ ga'min hue'ê nej sij rayi'î nej ñûnj, ni̱ a'ngô ñûn ni̱ gataj nej sij si huin nej ñûnj sí yì'ìi. Ni̱ gataj nej sij si gahuin nej ñûnj sí gidigañu'unj un sani̱ daran' diû ni̱ ga'min nej ñûnj nuguan' yàngà'a;
47006009	gahuin nej ñûnj dàj rûn' huin 'ngo̱ sí nitaj si ni'in nej guiì, sani̱ ûta hue'ê ni'in nej guiì nej ñûnj; dàj rûn' huin guiì gà' gahui'i gahuin nej ñûnj sani̱ hua̱ nì'nà' nej ñûnj, rikî nej sij kastîgu riñan nej ñûnj sani̱ nitaj si dagahui' nej sij nej ñûnj;
47006010	dàj rûn' gi'hiaj nej guiì gananï̂n ruhuâ gi'hiaj nej ñûnj, sani̱ daran' diû ga nìhià' ruhuâ nej ñûnj; ni̱ dàj rûn' 'hiaj nej guiì ran' àko gi'hiaj nej ñûnj, sani̱ gi'hiaj nej ñûnj si gà'ì nej guiì gahuin yi̱ru'hue ngà si-nùguàn' Ma̱'an Ña'anj an, sani̱ nitaj rasu̱n du'hue̱e hua riñan nej ñûnj, sani̱ hua̱ daran'anj riñan nej ñûnj.
47006011	Naguchra' nej ñûnj du'hua nej ñûnj ni̱ ga'min nej ñûnj ngà nej suj màn ruhuâ yuman' snà'anj Corinto, ni̱ huê danj na̱nj ûta nìko gana'nï̂nj nej ñûnj nimân nej ñûnj riñan nej suj.
47006012	Ni̱ nun gi̱'hiaj chì' nej ñûnj ngà nej suj sani̱ ma̱'an nej suj huin si ûta nagi'hiaj chì' ruhuâ nimân ngà nej ñûnj.
47006013	Huê danj ni̱ gachín nì'hia riñan nej suj, dàj rûn' gi'hiaj 'ngo̱ sí gachín nì'hiaj riñan nej da'ní ni̱ gànà'nï̀nj nej suj nimân nej suj riñânj dàj rûn' gi̱'hia ngà nej suj.
47006014	Ni̱ si̱ ga'hue gi̱ni̱kaj dugui' nej suj ngà nej guiì nitaj si guyumân ruhuâ ni'in Ma̱'an Ña'anj an mánj. Hiô' ni̱ ga̱'hue gi̱nikaj dugui' nej guiì gi'hiaj sa nìkàa ngà nej guiì gi'hiaj gakï̱n'ïn na̱nj nîn'. Ni̱ ga̱'hue gi̱ni̱kaj dugui' sa yigï̀ïn ngà sa rùmìn'in na̱nj nîn'.
47006015	Ni̱ ga̱'hue gi̱ni̱kaj dugui' Ma̱'an Cristo ngà sichre na̱nj nîn'. Ni̱ ga̱'hue gi̱ni̱kaj dugui' 'ngo̱ sí nìkò' rukû Ma̱'an Cristo ngà sí nitaj si guyumân ruhuâ ni'in Ma̱'an Cristo na̱nj nîn'.
47006016	Huê danj na̱nj si̱ ga'hue gi̱nikaj dugui' si-nùhuì Ma̱'an Ña'anj an ngà nej ña'anj gi'hiaj ra̱'a síi. Dadin' nej suj huin si-nùhuì Ma̱'an Ña'anj nì'nà'a, dàj rûn' gataj Ma̱'an Ña'anj an: Gané ni̱ ga̱che̱ siganï̂nj nej sij; ni̱ ñùnj ga̱huin Da'anj nej sij, ni̱ nej sij ga̱huin nej guiì gi̱nikò' rukú.
47006017	Huê danj ni̱ gataj Ma̱'an Señor: Ga̱hui̱ nej suj siganï̂nj nej sij, ni̱ gu̱xu̱n nej suj ma̱'an nej suj riñan nej sij, ni̱ si̱ gagan' ra'a nej suj sa kï̱j huaa, hiô' ni̱ ga̱na̱huin ra'á nej suj.
47006018	Ni̱ ga̱'hue ga̱huín Rej nej suj, ni̱ nej suj ga̱huin da'ni na'ûj ni̱ da'nin yànàj, huê danj gataj Ma̱'an Señor Ma̱'an sa nùkuaj sta'u.
47007001	Huê danj, na̱nj nej suj di̱nï̂nj, ni̱ gà' gataj Ma̱'an Ña'anj an si hua̱ 'ngo̱ sa ri̱kij riñan nê', ni̱ rayi'î dan ni̱ na̱gi̱'hiaj sà' nê' ma̱'an nê' riñan daran' nej sa kï̱j hua garan' ruhuâ nneè kû' ni̱ sa kï̱j hua garan' ruhuâ nanè nimûn', ni̱ du̱gu'nï̂n' ni̱ gu̱du̱nô' gakï̱n'ïn da'nga ni̱ ganahuin gè' ni̱ gi̱nun yu'hui' ruhuô' ni̱ si̱ gi̱'hiô' gakï̱n'ïn riñan Ma̱'an Señor mánj.
47007002	Ga̱na̱huin rà'a nej suj nej ñûnj: Dadin' nun ga̱chi̱n nej ñûnj nuguan'an riñan gà' si 'ngo̱ nej suj; ni̱ nun gi̱'hiaj nej ñûnj sa yì'ìi riñan gà' si 'ngo̱ nej suj; ni̱ nun gi̱di̱gañu'unj nej ñûnj riñan gà' si 'ngo̱ nej suj.
47007003	Si ga'mînj dànanj ni̱ sê si̱ gata si huin nej suj sí a'nan'an mánj, ni̱ gà' gatâ si daran' diû nun ruhuâj ni'ín nej suj, ni̱ hua̱ ruhuâj gàhuì' nùguàn'ànj ngà nej suj, ni̱ nga nï̀n' nne nê' riñan hio'ó nânj ni̱ ga̱ gu̱ña̱n ruhuâ nê'.
47007004	Ga'min yàngà' hiá ngà nej suj; ni̱ ûta ga'min hue'ê rayi'î nej suj; ni̱ ûta gahuin nìhià' ruhuâj gi'hiaj nej suj; ni̱ giran' sa̱ñu̱n nej ñûnj sani̱ ûta gahuin nìhià' ruhuâj.
47007005	Dadin' yàngà' hia, ni̱ nga ga'na' nej ñûnj riñan hio'ó Macedonia, ni̱ nitaj àmàn ganarânj ruhuâ nneè kú nej ñûnj, dadin' daran' hiuj u ni̱ ganari' nej ñûnj sí garan' ñu'unj nej ñûnj; ni̱ gunïn' nej ñûnj ngà nej sí gata rùhuà nej ñûnj, ni̱ huê danj na̱nj nu̱n yu'hui' ruhuâ nej ñûnj.
47007006	Sani̱ Ma̱'an Ña'anj an gi'hiaj ganahuin nìhià' ruhuâ nej guiì ginichre ruhuâ, huej huin sa gi'hiaj ganahuin nìhià' ruhuâ nej ñûnj nga guyumân Tito ñan nne nej ñûnj;
47007007	ni̱ sê man nga guyumân sô' ganahuin nìhià' ruhuâ nej ñûnj mánj, dadin' huê danj na̱nj ûta ganahuin nìhià' ruhuâ sô' rayi'î nej suj. Dadin' gananï̂n sij riñânj si ûta huin ruhuâ nej suj gi̱ni̱'in nej suj nej ñûnj; dadin' ganata' sij riñânj si ûta gananï̂n ruhuâ nej suj ni̱ ûta huin ruhuâ nej suj, ni'in nej suj ñùnj ni̱ nga gunḯn nuguan' nânj ni̱ ûta ganahuin nìhià' ruhuâj.
47007008	Nùnj huin si gananï̂n ruhuâ nej suj gi'hiaj ñanj gachrûnj guchi' riñan nej suj, sani̱ nun gànànìkàj ruhuâj rayi'î nuguan' gachrûnj riñan nej suj mánj; gà' si̱nï̱n ni̱ gananï̂n yàngà' ruhuâj do̱j, nga gunḯn si gananï̂n ruhuâ nej suj.
47007009	Hia̱j ni̱ ganahuin nìhià' ruhuâj, sani̱ sê rayi'î guendâ gananï̂n ruhuâ nej suj mánj, ganahuin nìhià' ruhuâj guendâ gananikàj ruhuâ nej suj rayi'î si-ga̱kïn' nej suj, dadin' gananï̂n ruhuâ nej suj rayi'î si-ga̱kïn' nej suj dàj rûn' garan' ruhuâ Ma̱'an Ña'anj an, huê danj ni̱ nitaj sa yi'ìi gi'hiaj nej ñûnj riñan nej suj mánj.
47007010	Dadin' si gananï̂n ruhuô' gi'hiaj Ma̱'an Ña'anj an ni̱ gi'hia si gànànìkàj ruhuô' rayi'î nej si-ga̱kï̂nt guendâ ga̱na̱ni̱n'; hiô' ni̱ nitaj si gi̱'hiô' ga̱na̱nï̱n ruhuô' gà' mánj, sani̱ si gananï̂n ruhuô' rayi'î nej sa màn ruhuâ yumiguì nânj ni̱ gàhuì'.
47007011	Ûta dùgùnàj gi'hiaj Ma̱'an Ña'anj an si gananï̂n ruhuâ nej suj, dadin' gà' 'ngo̱ ganadunâ nej suj ma̱'an nej suj gi'hia, huê danj ni̱ gini'in nej suj si nitaj gakï̱n'ïn nikâ, ni̱ duna'huej nej suj rayi'í, ni̱ gina'an ruhuâ nej suj ni'in nej suj sí gata gakï̱n'ïn, ni̱ gatûj sa yu'hui' dan ruhuâ nimân nej suj guendâ si̱ gi'hiaj nej suj gakï̱n'ïn riñan Ma̱'an Ña'anj an. Sani̱ ne' rùkù ni̱ ganï̂n ruhuâ nej suj gi̱ni̱'in nej suj ñùnj, ni̱ ûta dugumîn nej suj ñùnj ni̱ gi'hiaj nej suj kastîgu sí ni̱ka̱j gakï̱n'ïn. Huê danj ni̱ gidigân nej suj si nitaj gakï̱n'ïn nikaj nej suj mánj.
47007012	Huê danj ni̱, gachrûnj sani̱ sê rayi'î sí gata rùhuà, ni̱ sê rayi'î sí giran' sa̱ñu̱n gachrûnj mánj, gachrûnj rayi'î guendâ ûta huin ruhuâj ni'ín nej suj ni̱ huê danj ni̱ gà' ni'in Ma̱'an Ña'anj an.
47007013	Huê danj ni̱ ganahuin nùkuaj rûhua nej ñûnj rayi'î guendâ ganahuin nùkuaj ruhuâ nej suj. Sani̱ ñan ganahuin nìhià' ruhuâ Tito ni̱ huê danj na̱nj ûta ganahuin nìhià' ruhuâ nej ñûnj, dadin' naga'hui' nej suj 'ngo̱ chrej nùkuaj ruhuâ riñan sô'.
47007014	Ni̱ ga'min hue'é rayi'î nej suj riñan Tito, huê danj ni̱ nitaj sinà'àj a giri'í, sani̱ daran' diû ni̱ ga'min nej ñûnj nuguan' yàngà'a rayi'î nej suj, huê danj ni̱ ga'min hue'ê nej ñûnj rayi'î nej suj riñan Tito.
47007015	Ni̱ ûta 'ì ruhuâ sô' ni'in sô' nej suj, nga gananun ruhuâ sô' si ûta hue'ê dagahuin nej suj, ni̱ dàj nìko ginikaj chrej nej suj ni̱ dàj hio dagahuin nej suj riñan sô'.
47007016	Hua̱ nìhià' ruhuâj ni̱ hua̱ yìtï̀nj ruhuâj ni'ín nej suj.
47008001	Huê danj ni̱, ruhuâ nej ñûnj gànàtà' nej ñûnj riñan nej suj di̱nï̂nj, si gi'hiaj Ma̱'an Ña'anj an sunuj u riñan nej dinï̂nt huin si-nùhuì Ma̱'an Jesús nne riñan hio'ó Macedonia;
47008002	ni̱ nùnj huin si ûta giran' sa̱ñu̱n nej sij, sani̱ ûta hua nìhià' ruhuâ nej sij ni̱ huê danj na̱nj ûta àko ran' nej sij, sani̱ gahuin chru̱n nej sij ga'hui' nìko nej sij ofrenda riñan Ma̱'an Ña'anj an.
47008003	Ni̱ ganatá sa gi'hiaj nej sij ni̱ nda nìhià' chre hua ruhuâ nej sij ni̱ ga'hui' nej sij dàj nìko ma̱'an ga'hue gunùkuaj nej sij, ni̱ nùnj huin si nitaj si huaj nda nìko xi riñan nej sij sani̱ gi'hiaj guesâ nej sij ma̱'an nej sij ni̱ ga'hui' nej sij ofrenda,
47008004	ni̱ ûta àko gachín nì'hiaj nej sij riñan nej ñûnj si ga̱ra̱n yina nej ñûnj, si gà'huì' nej sij sa hua̱ riñan nej sij riñan nej dinï̂nt nìkò' rukû Ma̱'an Cristo.
47008005	Ni̱ ganï̂n ruhuâ nej ñûnj si do̱j gà'huì' nej sij ofrenda sani̱ ga'hui' nìko nej sij ni̱ huê danj na̱nj naga'hui' nej sij ma̱'an nej sij riñan Ma̱'an Señor, ni̱ gà' si̱nï̱n ga'hui' nej sij riñan Ma̱'an Señor ni̱ ne' rùkù ni̱ gurugû'un nej sij nej ñûnj dàj rûn' garan' ruhuâ Ma̱'an Ña'anj an.
47008006	Huê danj ni̱ duna'nga nej ñûnj riñan Tito si dàj rûn' gayi'ì sô' ganakaj sô' ofrenda riñan nej suj, ni̱ huê danj ginùn huin sô' ga̱na̱ka̱j sô' ofrenda riñan nej suj.
47008007	Hia̱j ni̱ gà' chru̱n nej suj gi̱'hiaj nej suj daran'anj, ni̱ guyumân ruhuâ nej suj, ni̱ ni̱ka̱j nej suj nuguan'an ga̱'mi̱n nej suj, ni̱ chru̱n nï̀n' ruhuâ nej suj, ni̱ hua̱ ruhuâ nej suj gu̱na̱nj gi̱'tsi nej suj, ni̱ 'ì ruhuâ nej suj ni'in nej suj ñùnj, ni̱ du̱gu'nïn' nej suj ga̱na̱chi nikaj nej suj ofrenda na̱nj ánj.
47008008	Sê si̱ gà' 'ngo̱ ga'nḯn suun riñan nej suj mánj. Sa ruhuâj huin si gi̱ni'hiaj nej suj dàj gi'hiaj sun a'ngô nej dinï̂nt, ni̱ ruhuâj si ginùn huin nej suj gi̱'hiaj nej suj sun dânj da'nga ni̱ gini'in nej guiì si 'ì ruhuâ nej suj.
47008009	Dadin' gà' gini'in nej suj dàj hua sunuj u gi'hiaj Ma̱'an Señor, ni̱ dàj 'ì ruhuaj ni'in nej suj dadin' nga gane yàtà'a ni̱ ga yi̱ru'huej sani̱ rayi'î nej suj ni̱ ganahuin sí giran' àko, ni̱ gahuin nej suj guiì giran' àko sani̱ guendâ guyumân ruhuâ nej suj ni'in nej suj ma̱'an ni̱ ga̱na̱huin nej suj guiì yi̱ru'huee.
47008010	Ni̱ narikîj 'ngo̱ chrej e riñan nej suj rayi'î nânj; dadin' dùgùnàj huaj si du̱gu'nïn' nej suj gi̱'hiaj nej suj dànanj, dadin' àsìj hio' gâchin gayi'ì nej suj ganachi nikaj nej suj ofrenda, ni̱ ûta ginun ña̱'a̱n ruhuâ nej suj.
47008011	Hia̱j ni̱ dàj gùnùkuaj nej suj gu̱ru̱gûñu'unj nej suj, ni̱ du̱nahuij nej suj sun gayi'ì nej suj gi'hiaj nej suj dàj rûn' ga nìhià' ruhuâ nej suj nga gayi'ì si̱nï̱n nej suj ngà sun dânj.
47008012	Dadin' si hua̱ 'ngo̱ nej guiì ruhuâ gà'huì' ofrenda, ni̱ ga̱'hue ga̱na̱huin rà'a Ma̱'an Ña'anj an dàj nìko ma̱'an gìrì' ninj gà'huì' ninj riñanj, ni̱ si nitaj san'anj an hua riñan 'ngo̱ guiì ni̱ nitaj si gachín Ma̱'an Ña'anj an riñan ninj mánj.
47008013	Sani̱ nun ga̱ra̱n' ruhuâ nej ñûnj si rayi'î guendâ gurugû'unj nej suj a'ngô nej guiì ni̱ ga̱chin riñan nej suj mánj, sa ruhuâ nej ñûnj huin si gu̱ña̱n gaj riñan nej suj.
47008014	Sani̱ diû nânj, ni̱ si huaj riñan nej suj ni̱ gu̱ru̱gûñu'unj nej suj riñan nej dinï̂nt ran' àko, ni̱ nga gi̱ran' àko nej suj ni̱ gu̱ru̱gûñu'unj nej sô' rukû nej suj, huê danj ni̱ gu̱ña̱n gaj riñan nej suj,
47008015	ni̱ huê dàj rûn' nnunj riñanj ñanj: “Ni̱ sí giri' nìko nej rasu̱un, ni̱ si̱ gunâj nìko rasu̱un riñan sô', ni̱ sí giri' do̱j rasu̱un ni̱ si̱ ga̱chin rasu̱un riñan sô' mánj.”
47008016	Sani̱ guruhuâ Ma̱'an Ña'anj an rayi'î Tito, dadin' huê dàj rûn' ganï̂n ruhuâj huê danj ganï̂n ruhuâ sô' ni̱ gunânj gi̱'tsi sô' riñan nej suj.
47008017	Ni̱ garânj yina sô' dagahuin sô' su̱n duguta sùnj riñan sô', dadin' ûta huin ruhuâ sô' gùchì' sô' ñan màn nej suj, ni̱ ma̱'an sô' ganï̂n ruhuâ gùchì' ñan màn nej suj.
47008018	Ni̱ ga'nḯn nej ñûnj huaj Tito ngà dinï̂nt ràyì'ì ûta hue'ê ga'min a'ngô nej dinï̂nt huin si-nùhuì Ma̱'an Jesús, dadin' ûta hue'ê gananï̂n sô' nuguan' gi'hiaj ga̱na̱ni̱n nej guiì.
47008019	Ni̱ sê man 'ngo̱ rïn sun nânj gi̱'hiaj sij mánj, dadin' gachrûn su̱n nej dinï̂nt huin si-nùhuì Ma̱'an Jesús, si ga̱huin sij sí gi̱nikaj dugui' ga̱che̱ nun ngà nej ñûnj guendâ ga̱'a̱nj gànàrë̀'ë̀j sij ofrenda, dadin' nej ñûnj huin si nnùn yikḯn guendâ du̱gumîn nej ñûnj san'anj ofrenda huin guendâ Ma̱'an Señor, ni̱ gi̱di̱gân nej ñûnj si hua̱ ruhuâ nej suj gu̱ru̱gûñu'unj nej suj.
47008020	Nun ga̱ra̱n' ruhuâ nej ñûnj si ga̱'mi̱n nej guiì yi'î nej ñûnj guendâ dugumîn nej ñûnj nìko si-san'anj Ma̱'an Señor mánj.
47008021	Ûta dugu'nïn' nej ñûnj ni̱ nda hue'ê chre dugumîn nej ñûnj sa gi'hiaj nej ñûnj, ni̱ sê man riñan Ma̱'an Señor danj gi'hiaj nej ñûnj dadin' huê danj gi'hiaj hue'ê nej ñûnj riñan nej guiì.
47008022	Ni̱ ga'nḯn nej ñûnj a'ngô' dinï̂nt ga̱'a̱nj ngà nguèj dinï̂nt dânj, dadin' gà' gisîj gà'ì gayakaj guendâ nej ñûnj si ûta hio sô', sani̱ hia̱j ni̱ dànanj ûta hio gùchì' sô' ñan màn nej suj dadin' hua̱ yìtï̀nj ruhuâ sô' gùchì' sô' ñan màn nej suj.
47008023	Tito, huin sí gi'hiaj sun ngàj ni̱ gi'hiaj sun nej ñûnj ngà nej suj, ni̱ a'ngô nej dinï̂nt dânj huin nej sô' gachrûn su̱n nej dinï̂nt huin si-nùhuì Ma̱'an Jesús, guendâ gi̱nikaj nej sô' si-nùguàn' Ma̱'an Ña'anj an ga̱'anj nej sô', ni̱ ni̱ka̱j chrej nej sô' riñan Ma'an Cristo.
47008024	Ni̱ guendâ gi̱ni̱'in nej dinï̂nt huin si-nùhuì Ma̱'an Jesús, ni̱ gi̱di̱gân nej suj si 'ì yàngà' ruhuâ nej suj ni'in nej suj nej sô', da'nga ni̱ ni̱ka̱ hua nuguan' gununâ nej ñûnj rayi'î nej suj nga gataj nej sij si ûta hue'ê gi'hiaj nej suj.
47009001	Yàngà' hia ni̱ rayi'î san'anj ganaran' nê' guendâ nej dinï̂nt, ni̱ nitaj si gi̱'hia gu̱nu̱na̱ ñún riñan nej suj mánj;
47009002	dadin' gà' ni'ín si hua̱ ni̱ña̱n ruhuâ nej suj gu̱ru̱gûñu'unj nej suj, ni̱ hue'ê ni̱ña̱n gi'hiaj nej suj gatâ nga gununâj rayi'î nej suj riñan nej sô' màn Macedonia, ni̱ nej sô' màn Acaya ni̱ àsìj goj ga ruhuâ nej sô' gu̱ru̱gûñu'unj nej sô'; ni̱ nga gunïn nej sô' màn Macedonia sa ganï̂n ruhuâ nej suj ni̱ gahuin gu̱'ma̱n ruhuâ nej sô' gu̱ru̱gûñu'unj nej sô'.
47009003	Huê danj ni̱ ga'nï̂n nej dinï̂nt nânj huaj nej sô' riñan nej suj, guendâ ga̱ta̱j na'anj nej sô' si ga̱na̱ran' nej suj ofrenda, ni̱ gi̱ni̱'in nej sij si yàngà' hia ni̱ hue'ê ni̱ña̱n gi'hiaj nej suj dàj rûn' gatâ rayi'î nej suj.
47009004	Dadin' ga̱'hue si gùchì' da̱'a̱j nej sô' màn riñan hio'ó Macedonia ngàj, nga huâ ñan màn nej suj ni̱ gi̱ni̱'in nej sô' si nitaj si hua̱ yu̱gui nej suj ngà san'anj ofrenda. Hiô' ni̱ gi̱ni̱nj nê' riñan sinà'àj a, dadin' ûta hue'ê gi'hiaj nej suj gatâ riñan nej sô'.
47009005	Rayi'î dan ni̱ ña̱'a̱n huaj ruhuâj ni̱ ga'nï̂n guchi' si̱nï̱n nej dinï̂nt riñan nej suj, da'nga ni̱ guruguñu'unj nej sô' ni̱ ga̱na̱chinikaj nùguàn'àn nej suj ofrenda gà' gataj nej suj gu̱ru̱gûñu'unj nej suj, huê danj ni̱ gà' gitàj chrunj gi̱'hiaj nej suj ni̱ gi̱ni̱'in nej sij si ga'hui' nej suj si sa du̱'hue̱e huin rayi'î nuguan' nânj, da'nga ni̱ si̱ ganï̂n ruhuâ nej sij si gi'hiaj guesâ nej ñûnj riñan nej suj.
47009006	Sani̱ dànanj gatâ: Ni̱ sí gunun do̱j, ni̱ do̱j sa ga̱hiu raa̱ sa gunun sô' dânj ga̱na̱ran' sô'; ni̱ sí ûta nìko gunun ni̱ ûta nìko sa ga̱hiu raa̱ sa gunun sô' dânj ga̱na̱ra̱n' sô'.
47009007	Da' go'ngo̱ nej suj gà'huì' dàj garan' ruhuâ nimân nej suj: Sani̱ si̱ gananï̂n ruhuâ nej suj nga gà'huì' nej suj mánj, ni̱ si̱ ga'hui' nej suj nda guesâ chre, dadin' nej guiì nda nìhià' chre hua ruhuâ ga'hui' ni̱ 'ì ruhuâ Ma̱'an Ña'anj an ni'in ninj.
47009008	Ni̱ ûta nùkuaj Ma̱'an Ña'anj an ni̱ ga̱'hue gi̱'hia si ga̱ nìko sunuj u riñan nej suj, hiô' ni̱ nga hua daran'anj riñan nej suj, ni̱ ga̱'hue gu̱ru̱gûñu'unj nej suj riñan nej dinï̂nt ran' àko.
47009009	Dàj rûn' nnunj riñan ñanj: Ni̱ nuchra' da̱'a, ni̱ ga'huij riñan nej guiì ga̱ni̱ki; ni̱ nìgànj chre ni̱ ga̱ ni̱ka̱ sa gi̱'hia na̱nj ánj.
47009010	Ni̱ Ma̱'an ga'hui' ka̱an gunun sí gunuun, ni̱ Ma̱'an ga'hui' rachrúun ya nej guiì, ni̱ huej huin sa ri̱ki̱ ni̱ gi̱'hia si gi̱yi̱'na̱nj sa gunun nej suj, ni̱ gi̱'hia si ga̱huin nìko sa ni̱ka̱ gi̱'hiaj nej suj.
47009011	Da'nga ni̱ gahuin yi̱ru'hue nej suj ngà daran'anj, ni̱ ga̱'hue gu̱ru̱gûñu'unj nìko nej suj riñan a'ngô nej guiì ran àko, ni̱ gà'huì' gà'ì nej guiì si guruhuâ Ma̱'an Ña'anj an rayi'î sa gi'hiaj nê'.
47009012	Dadin' si guruguñu'unj nej suj riñan nej dinï̂nt, ni̱ sê man guendâ ga̱chin riñan nej sô' gi'hiaj nej suj mánj, gi'hiaj nej suj dànanj guendâ gà'huì' ûta gà'ì nej guiì si guruhuâ Ma̱'an Ña'anj an rayi'î sa gi'hiaj nej suj.
47009013	Ni̱ ga̱'mi̱n hue'ê nej sô' riñan Ma̱'an Ña'anj an, ni̱ rayi'î nej sa guruguñu'unj nej suj ni̱ ganadigân nej suj si ni'in nej suj nuguan' gi̱'hiaj ga̱na̱ni̱n nej guiì, ni̱ huê danj na̱nj ginikaj chre̱j nej sô' riñan Ma̱'an Ña'anj an rayi'î guendâ guruguñu'unj nej suj ngà daran' nej sô'.
47009014	Huê danj ni̱ ûta ga̱ 'ì ruhuâ nej sij ni'in nej sij nej suj ni̱ gàchìnj nì'hiaj nej sij rayi'î nej suj riñan Ma̱'an Ña'anj an, rayi'î nej sa sà' gi'hiaj Ma̱'an Ña̱'anj an ngà nej suj.
47009015	Guruhuâ Ma̱'an Ña'anj an ngà rayi'î nej sa rikî chre riñun' ni̱ gahuin ña̱'anj ruhuô' rayi'î nej sa gi'hia ngò'.
47010001	Ñùnj huin Pablo ni̱ gachín ni̱'hia riñan nej suj ngà nuguan' ni'ñanj an ni̱ ngà nuguan' nìn rikî Ma̱'an Cristo, ni̱ nùnj huin si ga̱ta̱j nej suj si ngà nné ngà nej suj ni̱ gi'hia si huín sí yu'hui' chre sani̱ nga nne anê ni̱ huín sí nitaj si yu'hui' ngà nej suj;
47010002	ni̱ ûta àko gachín nì'hia riñan nej suj, ni̱ si̱ gi'hiaj nej suj si ga̱huin hué riñan nej suj nga gùchìj ñan màn nej suj, dadin' a'ngô nej sô' gataj si ûta nahuij ruhuâj ni'ín si'hiaj nej suj sani̱ sê dan huin mánj, hiô' ni̱ hua̱ ni̱ña̱n ruhuâj si na̱gi̱'hiaj ni̱ka̱j nej sí ga'min dànanj.
47010003	Yàngà' ni̱ guiì huin nej ñûnj, sani̱ nitaj si gi'hiaj nej ñûnj dàj rûn gi'hiaj nej guiì nitaj si ni'in Ma̱'an Ña'anj an mánj.
47010004	Nej rasu̱n garânj sun' nej ñûnj huin si-stadû Ma̱'an Ña'anj an ni̱ sê nej rasu̱n garânj sun nej stadû màn ruhuâ yumiguì nânj huin mánj, sa garânj sun nej ñûnj huin ngà si-nùkuaj nï̀n' ruhuâ Ma̱'an Ña'anj an guendâ ga̱'hue gu̱du̱rë'ëj daran' nej si-guesâ sichre na̱nj ánj,
47010005	ni̱ gudurë'ëj nej sa anï̂n ruhuâ nej sí garan' ñu'unj si gu̱nïn nej guiì si-nùguàn' Ma̱'an Ña'anj an, dadin' ganï̂n ruhuâ nej sô' si ûta huin nej sô', ni̱ ngà si-nùkuaj Ma̱'an Ña'anj an garânj sûnj nga ga'mînj si-nùguàn' Ma̱'an Ña'anj an riñan nej guiì ni̱ guyumân ruhuâ ninj ni̱ dagahuin ninj riñan Ma̱'an Cristo.
47010006	Nga gunukuaj nej suj nda hue'ê chre ga'hue dagahuin nej suj riñan Ma̱'an Ña'anj an, ni̱ hua̱ ruhuâ nej ñûnj si ra'ña̱nj gùyùmàn kastîgu riñan a'ngô da̱'a̱j nej guiì na'huej ruhuâ da̱gahuin riñan Ma̱'an Ña'anj an.
47010007	Man sa gurugui' ne' ye̱' nej guiì gini'hiaj nej suj, ni̱ si hua̱ 'ngo̱ nej suj guyumân ruhuâ si hia huin nej suj da'ní Ma̱'an Cristo, ni̱ huê danj gùyùmàn hia ruhuâ nej suj ni'in nej suj ma̱'an nej suj, ni̱ dàj rûn' huin ruhuâ nej suj ni'in nej suj ma̱'an nej suj ni̱ huê danj ga̱nï̱n ruhuâ nej suj ni'in nej suj nej ñûnj si yàngà' huin nej ñûnj da'ní Ma̱'an Cristo.
47010008	Dadin' nùnj huin si gatâ si huín doj rayi'î guendâ ni̱ka̱j sùnj riñan nej suj, sani̱ Ma̱'an Señor riki guendâ na̱gi̱'hiaj nùkua ruhuâ nej suj ni̱ sê si̱ gi'hia guendâ ga̱'anj ni̱'hia nej suj mánj, huê danj ni̱ nitaj si giri'í sinà'àj rayi'î sa gi'hiâ mánj;
47010009	nun ga̱ra̱n' ruhuâj si ga̱nï̱n ruhuâ nej suj si duyu'huí nej suj ngà rayi'î nej nuguan' gachrûnj riñan ñanj karta mánj.
47010010	Dadin' yàngà' hia, ni̱ gataj da̱'a̱j nej dinï̂nt si nej karta gachrûnj riñan nej suj ni̱ ûta nùkuaj ga'min riñan nej suj, sani̱ nga nikḯn ga'mînj ngà nej suj ni̱ nda na̱j chre ga'mînj riñan nej suj, ni̱ nitaj nej guiì guyumân ruhuâ sa ga'mînj dadin' nitaj si chrùnj gà'mìn gataj nej sô'.
47010011	Sani̱ sí gataj dànanj ni̱ ña̱'a̱n huaj si gu̱nïn sô', ni̱ dàj rûn' ga'min nej ñûnj nga gachrûn nej ñûnj riñan ñanj karta, nga nitaj si nne nej ñûnj ngà nej suj, ni̱ huê danj ga̱'mi̱n nej ñûnj nga nikïn' nej ñûnj riñan nej suj.
47010012	Dadin' nun gìsìj ruhuâ nej ñûnj ga̱ta̱j nej ñûnj si gu̱ña̱n huin nej ñûnj ngà nej sí gataj si ûta hue'ê gi'hiaj nej sô'; sani̱ giriñun nej sí dânj ma̱'an nej sô', ni̱ gataj nej sô' si ûta hue'ê gi'hiaj nej sô', sani̱ hua̱ na̱nj nitaj si chru̱n nej sô' ga̱ya̱ka̱j guendâ nej sô' mánj.
47010013	Sani̱ nitaj si ûta ga'min hue'ê nej ñûnj rayi'î nej ma̱'an nej ñûnj, dadin' ga'min nej ñûnj dàj rûn' hua sun ga'nïn' Ma̱'an Ña'anj an riñan nej ñûnj ni̱ nda anda' ga̱'hue gùchì' nej ñûnj, ni̱ huê Ma̱'an Ña'anj an huin si ga'nï̂nj rayi'î dan guchi' nej ñûnj nda ñan màn nej suj na̱nj ánj.
47010014	Dadin' nun ga̱chi̱n nej ñûnj ga̱'a̱nj nej ñûnj ñan gà' gidigân a'ngô nej sô' si-nùguàn' Ma̱'an Ña'anj an mánj, dadin' gà' si̱nï̱n nej ñûnj guchi' ñan màn nej suj guendâ ga̱'mi̱n nej ñûnj, nuguan' gi̱'hiaj ga̱na̱ni̱n nej suj rayi'î Ma̱'an Cristo.
47010015	Nitaj si ga'min hue'ê nej ñûnj rayi'î si-su̱n a'ngô nej síi dadin' nej ñûnj huin sa ga'min si̱nï̱n riñan nej suj, gànà'huìj nej ñûnj si ga̱huin ran doj ruhuâ nej suj ni̱ gùyùmàn hue'ê ruhuâ nej suj, ni̱ ga̱'hue gi̱'hiaj sun nej ñûnj siganï̂nj nej suj sani̱ gùchì' nej ñûnj man ñan da'hui nej ñûnj gùchì' nej ñûnj;
47010016	huê danj na̱nj gànà'huìj nej ñûnj si gùyùmàn 'ngo̱ gui ni̱ ga̱'a̱nj gànàtà' nej ñûnj si-nùguàn' Ma̱'an Ña'anj an nda ne' ña̱n doj ñan màn nej suj dânj, sani̱ nitaj si gi̱'hiaj nej ñûnj ga̱'a̱nj nej ñûnj ñan gà' hua̱ si-nùguàn' Ma̱'an Ña'anj an guendâ gìrì' nej ñûnj doj nùguàn' ga̱chru̱n nej ñûnj rayi'î si-su̱n a'ngô nej sô' mánj.
47010017	Sani̱ sí ruhuâ ga̱'mi̱n hue'ê rayi'î ma̱'an, ni̱ dànanj dùgùnàj huaj si ga̱'mi̱n hue'ê sô' rayi'î sa gi'hiaj Ma̱'an Señor ngà sô';
47010018	sí ga'min hue'ê rayi'î ma̱'an ni̱ si̱ gita ra'a nej guiì rayi'î sa ga'min sô' dânj mánj, gi̱ta ra'a nej guiì rayi'î sí ga'min hue'ê Ma̱'an Ña'anj an na̱nj ánj.
47011001	Gà nùkuaj ruhuâ nej suj dadin' ga'min sinún yàngàj do̱j, sani̱ ga̱ nùkuaj ruhuâ nej suj.
47011002	Ma̱'an Ña'anj an gi'hiaj si ûta gahuin ruhuâj ni'ín nej suj; ni̱ gi'hia si gà' ga yugui nej suj dàj rûn' hua yùgui siyànà ña̱n ga̱ya̱ka̱j nika, ni̱ Ma̱'an Cristo gàhuin nika nej suj.
47011003	Yu'huí dadin' dàj rûn' ûta sà' mañân yukuáa nga gidiga'unj xuj Eva, ni̱ huê danj ga̱'hue gi̱di̱gañu'unj nej sí dânj nej suj ni̱ si̱ dagahuin nej suj riñan Ma̱'an Cristo gi̱'hiaj nej sô' mánj.
47011004	Dadin' si 'na̱' a'ngô sí ni̱nï̱n gidigân ni̱ nitaj si gidigân sô' dàj rûn' gidigân Ma̱'an Jesús ni̱ ganahuin rà'a nej suj sí dânj, nej si ganahuin rà'a nej suj a'ngô espíritu, ni̱ si ganahuin rà'a nej suj a'ngô nuguan' ni̱nï̱n hua gà' da' nuguan' gi'hiaj ga̱na̱ni̱n nej suj, ni̱ ga̱ nùkuaj ruhuâ nej suj ngà nej sô'.
47011005	Dadin' sê si̱ huín sí ninaj doj gà' da' nej sô' mánj, nej sí guchi' gi̱di̱gân ne' rùkù doj riñan nej suj, dadin' ganï̂n ruhuâ nej sô' si huin nej sô' sí ga'anj gi̱di̱gân si̱nï̱n ni̱ ûta huin nej sô' ruhuâ nej sô'.
47011006	Nùnj huin si ñùnj ni̱ ûta nùkuaj hua nuguan' ga'mînj riñan nej suj, sani̱ ni'ín ahuin ràyì'ì ga'mînj, ni̱ huê danj gidigán da' ga'mînj riñan nej suj.
47011007	A'nan' gi'hia nga ga'min chré si-nùguàn' Ma̱'an Ña'anj an riñan nej suj, ni̱ gi'hia si gahuín sí ninaj doj siganï̂nj nej suj ni̱ nun gà'nè du'huêj riñan nej suj na̱nj nî'.
47011008	Ga'nê si-sàn'ànj nej dinï̂nt huin si-nùhuì Ma̱'an Jesús nne a'ngô lugâ, dadin' garânj yinaj si gu̱ru'hue nej sô' du'huej rayi'î dan ni̱ giri'í gunânj gi̱tsí riñan nej suj na̱nj ánj.
47011009	Ni̱ nga gané siganï̂nj nej suj, ni̱ hua̱ sa gachin riñânj, sani̱ nun ga̱chra sùnj riñan gà' si 'ngo̱ nej suj mánj, dadin' sa gachin riñânj, ni̱ guruguñu'unj nej dinï̂nt ga'na' riñan hio'ó Macedonia, ni̱ ga gu̱dadûj ngà ma̱'án, ni̱ hua̱ hia ni̱ nun ga̱chra sùnj riñan nej suj.
47011010	Hua̱ yï̀tï̀nj ruhuâj dadin' yàngà' hia ni̱ ni'ín sa yàngà'a rayi'î Ma̱'an Cristo, ni̱ gà' si 'ngo̱ nej guiì si̱ ga̱'hue ga̱'ne̱ si gi̱nikaj chrej nej dinï̂nt rayi'í ga'anj nï̀n' gàchrà' riñan hio'ó Acaya mánj.
47011011	Nùnj huin saj ni̱ ga'mînj dànanj rà'aj. Ga'mînj guendâ nitaj si 'ì ruhuâj ni'ín nej suj nî'. Ña'anj an ni'in si 'ì ruhuâj ni'ín nej suj.
47011012	Sani̱ du̱gu'nḯn gi̱'hia dàj rûn' gi'hia ni̱ si̱ ga'nê san'anj an riñan nej suj, da'nga ni̱ si̱ ga'nï̂n si gìrì' nej sí dânj gu̱ru̱'man yi'î nej sô' ni̱ ga̱ta̱j nej sô' si ûta huin nej sô', ni̱ gidigân nej sô' si-nùguàn' Ma̱'an Ña'anj an dàj rûn' gidigân nej ñûnj nej na̱nj ánj.
47011013	Dadin' taj nej sô' si huin nej sô' si-musû Ma̱'an Cristo, dadin' gidigân nej sô' si-nùguàn' Ma̱'an Ña'anj an sani̱ huin nej sô' sí gidigañu'unj un.
47011014	Ni̱ sê sa ga̱huin ña̱'anj ruhuô' huin, dadin' sichre ni̱ gi'hia si huin dàj rûn' huin 'ngo̱ ángel nda yigï̀n chre hua.
47011015	Huê danj ni̱, si̱ gurugui' chì' ruhuô' si nej sí gunânj gi̱tsi riñan sichre ni̱ gi'hiaj nej sô' dàj rûn' gi'hiaj nej sí gunânj gi̱tsi riñan Ma̱'an Ña'anj an; sani̱ ne' rùkù ni̱ gùrùguì' si huin nej sô' sí gidigañu'unj un.
47011016	A'ngô ñûn gatâ: Ni̱ gà' si 'ngo̱ nej suj si̱ ganï̂n ruhuâ si sinûn mánj; ni̱ si huê danj ganï̂n ruhuâ nej suj, ni̱ ga̱'hue si ga̱nï̱n ruhuâ nej suj si sinûn na̱nj ánj.
47011017	Nuguan' ga'mînj, ni̱ sê Ma̱'an Señor huin sa rikî ga'mînj, man si ga'min sinún ma̱'án, si̱ huin ruhuâj ga̱'mi̱n hue'ê rayi'î ma̱'an na̱nj ánj.
47011018	Dadin' ûta gà'ì nej síi ga'min hue'ê rayi'î nej ma̱'an nej sô', huê danj ni̱ ga'min hue'ê rayi'î ma̱'án.
47011019	Ûta hue'ê chru̱n nej suj, sani̱ nùkuaj ruhuâ nej suj ni'in nej suj nej sí a'min sinún.
47011020	Ni̱ hua̱ nùkuaj ruhuâ nej suj ni'in nej suj nej sí gi'hiaj guesâ si gi̱'hiaj sun chre nej suj riñan nej sô', ni̱ garânj sun nej sô' si guesâ nej suj guendâ ga̱huin yi̱ru'hue nej sô', ni̱ garânj yina nej suj si ga̱na̱ka̱j nej sô' si'hiaj nej suj, ni̱ garânj yina nej suj si gà'nï̀n' nej sô' riñan nej suj, ni̱ garânj yina nej suj si ga̱ra̱'hui nej sô' riñan nej suj.
47011021	Ni̱ giri'í sinà'àj a gàtà dànanj gu̱nïn nej suj, sani̱ nitaj si gisîj ruhuâ nej ñûnj gi̱'hiaj nej ñùnj dànanj nga nej suj mánj. Sani̱ ñan nitaj si yu'hui' a'ngô nej sô' ga̱'mi̱n nej sô' ngà nej suj huê danj ni̱ nitaj si guyu'huí ga̱'mi̱n dànanj nga nej suj mánj.
47011022	Sí a'min nânj hebreo huin nej sij nî'. Huè danj na̱nj ga'mînj nânj hebreo na̱nj ánj. Sí israelita huin nej sij nî'. Huê danj huín nej na̱nj ánj. Da'nin si̱'nï̱n Abraham huin nej sij nî'. Huê danj huín nej na̱nj ánj.
47011023	Huin nej sij si-musû Ma̱'an Cristo nî'. Ni̱ dànanj huín doj si-musû Ma̱'an Cristo gà' da' nej sij, (ni̱ ga'mînj dàj rûn' ga'min sí sinúun). Sani̱ dànanj ûta gi'hiaj sûnj gà' da' nej sij, ni̱ dànanj ûta gà'ì gatu dukuâ ga'a gà' da' nej sij. Ni̱ dànanj ûta gà'ì gañûnj gà' da' nej sij, ni̱ ûta gà'ì ruhuâ gàhuìj rayi'î Ma̱'an Jesús.
47011024	Gà' gisîj ùn'ùn' gañûnj gi'hiaj nej judío, ni̱ da' ñùn guta' nej sij ko̱ yinun' ga̱'anj nne'e yichrâ.
47011025	Huà'nï̀nj duguañun nej sij ngà rutsìi ñùnj; 'ngo̱ ñùn garrûn nej sij hiëj ñùnj; ni̱ huà'nï̀nj ganaga' barkû nùnj huâ ruhuâ nnee, ni̱ 'ngo̱ ñan'an ni̱ 'ngo̱ gui gitá barkû nùnj hua riñan nne ña̱'a̱nj ni̱ ganï̂n ruhuâj si si̱ gananinj gà' mánj;
47011026	ûta gaché nûnj, ni̱ ûta ha̱i̱ hua ruhuâ kïn gachînj, ni̱ ûta mân sí tu̱u chrej gachê, ni̱ ûta ha̱i̱ hua riñânj gi'hiaj nej sí màn yiñân, ni̱ ûta ha̱i̱ hua riñânj gi'hiaj nej sí nàsìnùnj un, ni̱ huê danj na̱nj ga ha̱i̱ riñânj nga gané ruhuâ yuman' snà'ànj an gi'hiaj nej guiì, huê danj na̱nj ga ha̱i̱ riñânj nga gachê riñan hio'ó nàkòo, huê danj na̱nj ga ha̱i̱ riñânj nga huâ riñan nne ña̱'a̱nj, huê danj na̱nj ga ha̱i̱ nga gi'nï̂n siganï̂nj nej dinï̂nt huin sí gidigañu'unj un;
47011027	ûta gi'hiaj sûnj ni̱ ûta gininâ, ûta ganarîj nnej e riñânj, ni̱ huê danj na̱nj ûta ganachinj yi'naa rikí ni̱ ûta ganakó nnee, ûta gà'ì ga gìnìnè, ni̱ ûta ganûn nuhuij ñùnj ni̱ ganahuij sigan'án.
47011028	Sani̱ hua na̱nj ga̱chin gànànï̀nj a'ngô nej sa giran'án, ni̱ da' gui, ni̱ ûta huin ruhuâj ni'ín daran' nej dinï̂nt huin si-nùhuì Ma̱'an Jesús.
47011029	Hiô' ni̱ man 'ngo̱ rïn nej suj chru̱n ga̱'na̱n' nga na̱nj nîn', ni̱ ñùnj ni̱ nitaj si chrùnj ga̱'na̱nj nga ûn', ni̱ si hua̱ 'ngo̱ sí gi'hiaj gininj a'ngô nej dinï̂nt riñan gakï̱n'ïn, ni̱ nitaj si chrùnj ga̱'man ruhuâj ni'ín sí gi'hiaj gininj dinï̂nt dânj riñan gakï̱n'ïn rà' saj ûn'.
47011030	Ni̱ si hua̱ 'ngo̱ sa ràyì'ì ga̱'mi̱n hue'é, ni̱ dànanj dùgùnàj huaj si gàtà si huín sí ninaj chre na̱nj ánj.
47011031	Ni̱ hua̱ ni̱ña̱n si ga̱'mi̱n hue'ê' ni̱ ga̱chro̱' chra'a riñan Ma̱'an Ña'anj huin Rej Ma̱'an Señor Jesús daran' diû, ni̱ ni'in Ma̱'an si ga'mînj nuguan' yàngà'a.
47011032	Nga gané ruhuâ yuman' snà'ànj Damasco, ni̱ ganï̂n gobernador ni̱ka̱j su̱n riñan Rey Aretas nej sí du̱gumîn ñùnj, guendâ ruhuâ nej sô' gi̱da'a nej sô' ñùnj;
47011033	ni̱ ga'nḯn nej dinï̂nt ñùnj ruhuâ 'ngo̱ yugûti ni̱ guduninj nej sô' ñùnj riñan bentana tàj riñan hiëj yìngà xi nu̱n rukû yuman' snà'ànj dânj, huê danj ni̱ gahuij ne' ye̱'e ni̱ gananînj ni̱ nun gìrì' nej sij gi̱da'a nej sij ñùnj mánj.
47012001	Nitaj si dùgùnàj huaj si ga̱'mi̱n hue'é rayi'í ma̱'án mánj; sani̱ gànàtàj rayi'î sa ganï̂n ma̱'an Ña'anj an riñânj ni̱ rayi'î sa gi̱ni̱'ín gi'hiaj Ma̱'an Ña'anj an.
47012002	Ni'ín 'ngo̱ sí nìkò' rukû Ma̱'an Cristo, ni̱ gà' gachín yìgàn'anj hio'o gahuin nga guxun Ma̱'an Ña'anj an ga'anj sô' nda ñan hua̱ huà'nï̀nj yàtà'a, ni̱ si ga'anj sô' hiuj dânj ngà nneè kú sò' nî'. Ni̱ dàj huaj sani̱ nun ni'ín mánj, ni̱ si ga'anj sô' man ngà nanè nimân sô' hiuj dânj nî'. Ni̱ dàj huaj sani̱ nun ni'ín mánj; 'ngo̱ rïn Ma̱'an Ña'anj an huin sa ni'in na̱nj ánj.
47012003	Ni'ín sí dânj sani̱ nun ni'ín si ga'anj sô' ngà nneè kú sô', nej si man nanè nimân sô' ga'anj nî' dàj huaj mánj; 'ngo̱ rïn Ma̱'an Ña'anj an huin sa ni'in na̱nj ánj.
47012004	Ni̱ ginikaj Ma̱'an Ña'anj an ga'anj sô' yuman' ña̱'a̱nj, ni̱ gunïn sô' nuguan' si̱ girî' gànàtò' mánj, nuguan' si̱ ga'hue gànàrì' síi dàj gànàtà' sô' mánj.
47012005	Rayi'î sí danj huin si ga̱'mi̱n hue'ê; sani̱ si̱ ga'hue ga̱'mi̱n hue'é rayi'î ma̱'án mánj, sa gàtà huin si huín sí ninaj doj.
47012006	Sani̱ si ruhuâj ga̱'mi̱n hue'é, rayi'î ma̱'án ni̱ sê man si ga'mînj guendâ nitaj si chrùnj ga̱na̱ka̱j guendâj dàj gi'hia mánj, dadin' nuguan' yàngà'a huin sa ga̱'mi̱n; sani̱ si̱ ga'mînj nej gà' mánj, da'nga ni̱ si̱ gi̱'hia si ga̱nï̱n ruhuâ a'ngô nej sô' si ûta gahuín doj àsìj nâ, gà' da' sa gi'hia hia̱j, ni̱ dàj gunïn a'ngô nej guiì rayi'í.
47012007	Da'nga ni̱ sê rayi'î sa nìko gidigân Ma̱'an Ña'anj an riñânj gi̱'hiaj si ga̱na̱chi nika ma'án ni̱ ga̱nï̱n ruhuâj si huín 'ngo̱ sí nìko xi, ni̱ dàj rûn' gi'hiaj tanj an nga ga'an nneè ku huê danj ûta giran' sàñùnj, dadin' gara'hui 'ngo̱ si-musû sichre yi'nḯn riñânj; da'nga ni̱ si̱ ganï̂n ruhuâj si ûta huín doj;
47012008	ni̱ gà' gisîj huà'nï̀nj gachín nì'hia riñan Ma̱'an Señor si ga̱'ne sañun dânj riñânj.
47012009	Ni̱ gata gu̱nḯn: Ga̱ nùkuaj ruhuâ' dadin' ûta nìko sunuj u ri̱kî̱j riñan', dadin' nga gininaj ruhuâ' ni̱ dànanj nìko gìrìkìj si-guesâj riñan', huê rayi'î dan ni̱ dànanj ga̱'mi̱n hue'é rayi'î ma̱'án nga nitaj guesâ riñânj, da'nga ni̱ gùyùmàn si-guesâ Ma̱'an Cristo riñânj.
47012010	Rayi'î dan, ni̱ guendâ 'ì ruhuâj ni'ín Ma̱'an Cristo ni̱ dànanj ganahuin nìhià' ruhuâj nga 'hia si ga̱na̱huij si guesâj, ni̱ huin nìhià' ruhuâj nga ran' nej guiì ñùnj, nga hua sa ga̱chin riñânj, nga gata ra̱'a nej sij ñùnj; nga ûta huin ruhuâj; dadin nga 'hia si nitaj guesâ riñânj ni̱ dànanj ûta ganahuin nùkua gi'hiaj Ma̱'an Ña'anj an.
47012011	Ga'mînj dàj rûn' ga'min 'ngo̱ sí na'hue ga̱ya̱ka̱j guendâ rayi'î guendâ ga'min hue'é rayi'î ma̱'án; ni̱ nej suj gi'hiaj guesâ si gà'mìn dànanj, nej suj da'hui ga̱'mi̱n hue'ê rayi'í; dadin' sê si̱ huín sí ninaj doj gà' da' nej sí gataj si huin nej sô' sí ga'anj gi̱di̱gân si̱nï̱n, nùnj huin si huín sí ninaj chre.
47012012	Ni̱ dàj rûn' ga daran' sa gi'hiaj 'ngo̱ sí ga'anj gi̱di̱gân si̱nï̱n, huê danj ga nej sa gi'hia gini'in nej suj ni̱ ganahuin nej guiì gi'hiâ siganï̂nj nej suj ni̱ ûta nùkuaj ga ruhuâj, ni̱ ga nej da'nga'a gi'hiâ, ni̱ gahuin ña̱'anj ruhuâ nej suj rayi'î nej sa gi'hia dadin' ganahuin nej guiì orâ chre gi'hia siganï̂nj nej suj.
47012013	Gi̱nikaj nej suj nimân nìko rayi'í si gi'hia si gina'an ruhuâ nej suj, sani̱ man 'ngo̱ rïn sa gi'hia ngà nej suj huin si gunâj rùkù nej suj riñan a'ngô nej dinï̂nt huin si-nùhuì Ma̱'an Jesús, rayi'î guendâ nun gàchìn si gu̱ru̱gûñu'unj nej suj ñùnj.
47012014	Hia̱j ru'huaj, ni̱ gà' hua yuguí guendâ gùchìj dukuán huà'nï̀nj ïn ñan màn nej suj; sani̱ si̱ gi'hia si gùtï̀n' sta'u nej suj, dadin' nitaj si ga'nḯn ñanj si'hiaj nej suj mánj, ngà nej suj huin ruhuaj gà'mìn, dadin' sê da'ní sí dânj huin sa gà'huì' san'anj an riñan sô' mánj, ma̱'an sô' huin si da'hui gà'huì' san'anj an riñan da'ní sô'.
47012015	Ni̱ rayi'î dan ni̱ dànanj nìhià' hua ruhuâj gùtï̀nj si-sàn'àn rayi'î nej suj, ni̱ huê danj na̱nj nitaj si ga̱huin si ga̱ra̱n sûnj doj si-guesâj rayi'î nej suj dadin' 'ì ruhuâj ni'ín ma̱'an nimân nej suj. Nùnj huin si do̱j hua 'ì ruhuâ nej suj ni'in nej suj ñùnj.
47012016	Sani̱ ni'ín si ga̱ ruhuâ nej suj rayi'î sa gatâ, dadin' nun gùtï̀n' nej suj si-sàn'ànj nej suj gi'hiâ. Sani̱ hua̱ da̱'a̱j nej sô' taj, si ûta sà' chrùnj dàj gi'hia rayi'î dan ni̱ gininj nej suj yinùu gi'hia gataj nej sô',
47012017	nga ga'nï̂n guchi' gi̱ni̱'hiaj a'ngô nej sô' ñan màn nej suj ni̱ gi'hia si gi̱di̱gañu'unj nej sô' ni̱ ga'nêj nej sô' si-sàn'ànj nej suj na̱nj nîn'.
47012018	Ni̱ gachín nì'hia riñan Tito si gùchì' gi̱ni̱'hiaj sô' ñan màn nej suj, ni̱ ga'nï̂n guchi' a'ngô dinï̂nt ngà sô'. Ni̱ ga'nêj ya̱' Tito san'anj an riñan nej suj na̱nj nîn'. Ni̱ sê gu̱ña̱n gi'hiaj sun nguèj ñùnj rà' saj ûn'. Ni̱ gu̱ña̱n ganï̂n ruhuâ nguèj ñûnj rà' saj ûn'.
47012019	Ganï̂n ruhuâ nej suj si ga̱na̱chi̱n' nej ñûnj nimân nìko rayi'î nej ñûnj nîn'. Sani̱ gini'in Ma̱'an Cristo sa ga'min nej ñûnj; sani̱ daran' nej nuguan' ga'min nej ñûnj ni̱ ga'min nej guendâ ga̱na̱huin nùkuaj ruhuâ nej suj na̱nj ánj.
47012020	Yu'huí dadin' si nga gùchìj ñan màn nej suj, ni̱ gànàrì'ìj si ni̱nï̱n nï̀n' 'hiaj nej suj mân nej suj, ni̱ si̱ garan' ruhuâ nej suj sa gà'mìn dadin' man si garán nej suj riñan nej dugui' nej suj, gahuin yìkòj ruhuâ nej suj, man si gina'an ruhuâ nej suj, man si guchra' da̱'a̱j nej suj nej dugui' nej suj, ni̱ ga'min yì'ì nej suj riñan nej dugui' nej suj, ga'min nej suj rayi'î nej dugui' nej suj, ni̱ ûta huin nej suj ruhuâ nej suj, ûta aguâj nej suj nej dugui' nej suj;
47012021	ni̱ nga nànìkàj ñún gùchìj ñan màn nej suj ni̱ ûta gìrì'ìj sinà'àj a rayi'î gakï̱n' gi'hiaj da̱'a̱j nej suj, ga̱huin ni̱ nda du̱gue'é rayi'î nej sô' gi'hiaj gakï̱n'ïn siganï̂nj nej suj, dadin' nun gànànìkàj ruhuâ nej sô' rayi'î nej sa kï̱j gi'hiaj nej sô', ni̱ rayi'î guendâ gaché sìgìchrà' nej sô' ni̱ ûta gahuin ruhuâ nej sô' nngaj nej sô' ngà ahuin na̱nj nej siyànàa.
47013001	Huê nan huin gìsìj huà'nï̀nj gùchìj ñan màn nej suj. Ni̱ daran' nej nuguan' gi̱'hiaj hi̱ô' rayi'î 'ngo̱ guiì gi'hiaj gakï̱n'ïn ni̱ da'hui ga̱ huìj nej si huà'nï̀nj guiì gini'in yàngà' sa gahuin.
47013002	Ni̱ gatâ rayi'î nej sí gà' gi'hiaj gakï̱n'ïn, ni̱ gatâ riñan daran' nej suj ni̱ dàj rûn' huin si nìkï̀nj ngà nej suj huin, sani̱ nitaj si nìkï̀nj ngà nej suj sani̱ gachrûn ñún riñan nej sí gà' gi'hiaj gakï̱n'ïn, ni̱ huê danj na̱nj hua̱j nuguan' nânj riñan nej suj, ni̱ asà' guchí ñan màn nej suj ni̱ si dànanj huaj siganï̂nj nej suj ni̱ si̱ ginikâ nimân nìko ngà sa gi'hiaj nej suj mánj.
47013003	Sa ruhuâ nej suj gi̱ni̱'in nej suj huin si yàngà' hia ni̱ Ma̱'an Cristo huin sa gi'hiaj ga'mînj dànanj riñan nej suj. Ni̱ Ma̱'an Cristo ni̱ sê do̱j dànanj ga̱'min riñan nej suj mánj, dadin' dànanj ûta nùkuaj ga̱'min riñan nej suj gà' na̱nj ánj.
47013004	Dadin' yàngà' ni̱ Ma̱'an Cristo ni̱ huin 'ngo̱ sí nitaj guesâ nga godoko' nej sij riñan rugutsìi Ma̱'an, sani̱ ngà si-nùkuaj Ma̱'an Ña'anj an ni̱ nne nì'naj. Ni̱ huê danj na̱nj nej ñûnj ni̱ nitaj guesâ nej ñûnj, sani̱ ñan ni̱ka̱j dugui' nej ñûnj ngà Ma̱'an Cristo ni̱ ganahuin nùkuaj nej ñûnj gi'hiaj Ma̱'an Ña'anj an guendâ gu̱na̱nj gi̱tsi nej ñûnj riñan nej suj.
47013005	Na̱di̱gi'ñûn nej suj ma̱'an nej suj si yàngà' hia guyumân ruhuâ nej suj ni'in nej suj Ma̱'an Ña'anj an; ni̱ ga̱na̱ka̱j guendâ nej suj dàj hua nej ma̱'an nej suj. Ni̱ nun ni'in nej suj dàj hua nej ma̱'an nej suj ni̱ nun ni'in nej suj si nne Ma̱'an Cristo ruhuâ nimân nej suj rà' saj ûn. Ni̱ si nun ni'in nej suj ni̱ ruhuaj ga̱ta si nitaj Ma̱'an Cristo nne ruhuâ nimân nej suj mánj.
47013006	Gànà'huì si gi̱ni̱'in nej suj si nun gi̱rë̱' nej ñûnj dadin' nne Ma̱'an Cristo ruhuâ nimân nej ñûnj.
47013007	Ni̱ gachín nì'hiaj nej ñûnj riñan Ma̱'an Ña'anj an si gu̱ru̱gûñu'un ni̱ si̱ gi'hiaj nej suj gà' si 'ngo̱ sa a'nan'an, ni̱ sê si̱ huin ruhuâ nej ñûnj si ga̱ta̱j nej suj si huin nej ñûnj sí gà' gunukuaj dunahuij si-su̱n, sa ruhuâ nej ñûnj huin si nej suj ni̱ ga̱huin chru̱n nej suj gi̱'hiaj nej suj sa sà'a, ni̱ nùnj huin si dàj rûn' gi'hiaj sí girë' gi'hiaj nej ñûnj sani̱ ga̱'hue gùnùkuaj nej ñûnj du̱nahuij nej ñûnj si-su̱n nej ñûnj.
47013008	Dadin' nej ñûnj ni̱ si̱ ga'hue gu̱nï̱n' nej ñûnj ngà nuguan' yàngà'a ni̱ sa gi'hiaj nej ñûnj huin si du̱na'huej nej ñûnj rayi'î nuguan' yàngà'a.
47013009	Ni̱ rayi'î dan ni̱ gahuin nìhià' ruhuâ nej ñûnj si gahuin nej ñûnj sí nitaj guesâ nìko, ni̱ dànanj garan' ruhuâ nej ñûnj si ganahuin nùkuaj nej suj; ni̱ hua̱ na̱nj gachín nì'hiaj nej ñùnj rayi'î nej suj si hue'ê na̱gi̱'hiaj ni̱ka̱ nej suj ma̱'an nej suj riñan Ma̱'an Ña'anj an.
47013010	Nga nï̀n' gàchin gùchìj ñan màn nej suj ni̱ gachrûnj ñanj karta nan hua riñan nej suj, ni̱ nga gùchìj ñan màn nej suj ni̱ si̱ garânj sûnj nuguan' nùkuaj nga gà'mìn, sani̱ si ruhuâj ni̱ ga̱'hue gà'mìn nuguan' nùkuaj riñan nej suj dadin' ni̱ka̱j sùnj riñan nej suj gi'hiaj Ma̱'an Señor guendâ na̱gi̱'hiaj nùkua ruhuâ nej suj, ni̱ sê si̱ riki Ma̱'an Señor suun riñânj guendâ gi̱'hia si ga̱'a̱nj ni̱'hia nej suj mánj.
47013011	Du̱na'huí nuguan' ga̱ta̱ gu̱nïn nej suj na̱nj di̱nï̂nj, ga̱ nìhià' ruhuâ nej suj, ni̱ na̱gi̱'hiaj ni̱ka̱ nej suj ma̱'an nej suj, nàgà'huì' nej suj nuguan' nùkuaj rûhua riñan nej dugui' nej suj, ni̱ gu̱ña̱n ga̱nï̱n ruhuâ nej suj; ni̱ ga̱ dïn'ïnj gimàn nej suj ngà nej dugui' nej suj, ni̱ Ma̱'an Ña'anj an gi̱'hiaj hua dïn'ïnj ni̱ Ma̱'an Ña'anj hua̱ 'ì ruhuâ ni'in nê' ga̱ne ngà nej suj.
47013012	Ni̱ ga̱'mi̱n nej suj nuguan' ni̱'ñanj an ngà 'ngo̱ ni̱ a'ngô nej dugui' nej suj ni̱ gi̱da'a nej suj ra'a 'ngo̱ ni̱ a'ngô nej dugui' nej suj.
47013013	Ni̱ ga'nḯn daran' nej dinï̂nt nìkò' rukû Ma̱'an Cristo 'ngo̱ nuguan' ni̱'ñanj an huaj riñan nej suj.
47013014	Si-su̱nu̱j Ma̱'an Señor Jesús, ni̱ sa 'ì ruhuâ Ma̱'an Ña'anj an, ni̱ Ma̱'an Espíritu Santo ga̱ne ni̱ gi̱nikaj dugui'ij ngà daran' nej suj. Ni̱ huê danj huin na̱nj ánj.
48001001	Ñùnj huin Pablo, sí ga'anj gi̱digân si̱nï̱n si-nùguàn' Ma̱'an Ña'anj an ni̱ sê nej síi ga'nḯn ga'ân ni̱ sê nej síi gachrûn su̱n ñùnj mánj, sa ga'nḯn ga'ân ni̱ sa gachrûn su̱n ñùnj huin Ma̱'an Jesucristo Ma̱'an sa gana'nï̂nj siganï̂nj nej nîman gi'hiaj Ma̱'an Ña'anj an,
48001002	ni̱ ga'nḯn daran' nej dinï̂nt nne ngàj nuguan' ni̱'ñanj an huaj riñan nej suj huin si-nùhuì Ma̱'an Jesús nne riñan hio'ó Galacia:
48001003	Ma̱'an Ña'anj an ri̱ki̱ sunuj u ni̱ gi̱'hia si ga̱ dïn'ïnj ruhuâ nej suj dadin' huê Ma̱'an huin Rej nê' ni̱ huej huin Rej Ma̱'an Señor Jesucristo.
48001004	Ni̱ ga ruhuâ Ma̱'an Señor Jesucristo gahuij rayi'î si-ga̱kïn' nê' guendâ gi̱'hia si ga̱na̱ni̱n nê' riñan nej gakï̱n' kï̱j hua hua̱ diû nne' hia̱j, dadin' huê dànanj huin sa garan' ruhuâ Ma̱'an Re' Ña'anj an,
48001005	ni̱ riñan Ma̱'an huin sa ga̱'mi̱n hue'ê nê' nìgànj nï̀n'. Ni̱ huê danj huin na̱nj ánj.
48001006	Ûta gahuin ña̱n'anj ruhuâj dadin' do̱j sînj diû gachin ni̱ gà' gahuin anêj nej suj riñan Ma̱'an Ña'anj an, dadin' huê Ma̱'an gakḯn ga'na' nej suj ngà sunuj gi'hiaj Ma̱'an Cristo ngà nej suj, sani̱ nada'a nej suj a'ngô nuguan' ganï̂n ruhuâ nej suj si gi̱'hia ga̱na̱ni̱n nej suj.
48001007	Yàngà' ni̱ nitaj si hua̱ a'ngô nuguan' gi̱'hiaj ga̱na̱ni̱n nej guiì mánj, sa huaj huin si hua̱ a'ngô nej sí duguachej ruhuâ nej suj ni̱ gi'hiaj da' go'ngo̱ nej suj dàj guyumân ruhuâ nej suj, ni̱ gi'hiaj nej sô' dànanj guendâ ruhuâ nej sô' si ga̱che̱j ruhuâ nej suj da'nga ni̱ si̱ ginikò' nej suj rukû nuguan' gidigân Ma̱'an Cristo.
48001008	Nùnj huin si nej ñûnj, ni̱ nùnj huin si 'ngo̱ ángel gininj ga'na' yàtà'a na̱du̱na̱ gi̱di̱gân a'ngô nuguan' gi̱'hiaj ga̱na̱ni̱n nej guiì ni̱ ni̱nï̱n huaj gà' da' nuguan' gidigân si̱nï̱n nej ñûnj, ni̱ ga̱'na̱' kastîgu riñan sô' gi̱'hiaj Ma̱'an Ña'anj an.
48001009	Ni̱ huê dàj rûn' gataj si̱nï̱n nej ñûnj, ni̱ hue danj gataj ñún gu̱nïn nej suj, ni̱ si hua̱ 'ngo̱ sí ni̱nï̱n gidigân nuguan' gi̱'hiaj ga̱na̱ni̱n nej guiì dàj rûn' hua nuguan' gidigân si̱nï̱n nej ñûnj riñan nej suj, ni̱ ga̱'na̱' kastîgu riñan sô' gi̱'hiaj Ma̱'an Ña'anj an na̱nj ánj.
48001010	Nitaj si na'huí, si ga̱'mi̱n hue'ê nej guiì rayi'î mánj, sa ruhuâj huin si ga̱'mi̱n hue'ê Ma̱'an Ña'anj an rayi'í, ni̱ nitaj si huin ruhuâj si gùnàj hue'é riñan nej guiì mánj, sa huin ruhuâj huin si gùnàj hue'ê riñan Ma̱'an Ña'anj an na̱nj ánj.
48001011	Ruhuâj si gi̱ni̱'in nej suj di̱nï̂nj, si ga'mînj nuguan' gi̱'hiaj ga̱na̱ni̱n nej guiì riñan nej suj, ni̱ sê nuguan' giri ra̱ nej guiì huin ga'mînj;
48001012	ni̱ sê síi gidigân riñânj ni̱ sê síi rikî nuguan' dânj ganahuin ra̱'á dadin' Ma̱'an Jesucristo huin sa gidigân riñânj.
48001013	Dadin' gà' gini'in nej suj dàj gi'hiâ nga gi'nï̂n riki chrej yìñànj nikaj nej judío, ni̱ ûta ginikó gata rùhuàj si-nùhuì Ma̱'an Ña'anj an, ni̱ gà' 'ngo̱ dunahuî nej guiì nìkò' rukû Ma̱'an Cristo;
48001014	nga gané país Israel ni̱ nga gi'nï̂n riki chrej yìñànj ni̱ka̱j nej judío ni̱ dànanj ni'ín doj gà' da' nej sí gu̱ña̱n añûn ruhuâ ngàj, ni̱ dànanj ûta dagahuín doj chrej yìñànj gidigân nej yí gà' da' a'ngô nej judío.
48001015	Ni̱ Ma̱'an Ña'anj an huin sa garan' ruhuâ ni'in ñùnj, ni̱ àsìj nga ginûnj riki nnî ni̱ gà' hua̱ yu̱guí gi'hia, ni̱ ganï̂n su̱nu̱j ruhuaj ni̱ gakï̱n ñùnj,
48001016	ni̱ gidiganj Ma̱'an Da'nin riñânj, ni̱ huê dan ni̱ ga'anj gànàtàj rayi'ij siganï̂nj nej guiì nàsìnùnj un, sani̱ nun ga̱'a̱nj gàchìnj na'ân nej síi dàj gi̱'hiâ nga gànànï̀nj rayi'ij mánj.
48001017	Ni̱ gà' nun gà'àn yuman' snà'ànj Jerusalén ñan màn nej sô' ga'anj gi̱di̱gân si̱nï̱n si-nùguàn' Ma̱'an Ña'anj an mánj, ñan ga'anj sìnï̀nj huin riñan hio'ó Arabia, huê dan ni̱ gunumân ñún yuman' snà'ànj Damasco.
48001018	Ne' rùkù ni̱ nda gachîn huà'nï̀nj hio'o ni̱ ga'ân ruhuâ yuman' snà'ànj Jerusalén dadin' ruhuâj ga̱na̱rï̱sna'an nga Pedro, ni̱ gané yi̱nu̱n' gui ngà sô';
48001019	sani̱ nun gi̱ni̱'ín riñan a'ngô nej sô' ga'anj gi̱di̱gân si̱nï̱n mánj, man sô' gini'ín huin Jacobo dinḯn Ma̱'an Señor Jesús.
48001020	Ni̱ ni'in Ma̱'an Ña'anj an si yàngà' hia huin nej nuguan' gatâ ni̱ nitaj si gidigañu'ûn mánj.
48001021	Ni̱ ne' rùkù ni̱ ga'an riñan hio'ó Siria ngà riñan hio'ó Silisia.
48001022	Sani̱ nun gànàrì' dugui'í ngà nej dinï̂nt huin si-nùhuì Ma̱'an Jesús nne estado judea, sa huaj huin si gà' ni'in nej sô' Ma̱'an Cristo.
48001023	Man nuguan' gunïn nej sô' huin: “Sí gata rùhuà ni'in nê' ni̱ sí dunahuij nej dinï̂nt gimân diû gâchin, hia̱j ni̱ gananï̂n sô' riñan nej guiì si gùyùmàn ruhuâ ninj ni'in Ma̱'an Cristo.”
48001024	Ni̱ rayi'í ni̱ ga'min hue'ê nej sij riñan Ma̱'an Ña'anj an.
48002001	Huê danj ni̱ gachîn nda yìgàn'anj hio'o ni̱ ga'anj ñún ruhuâ yuman' snà'ànj Jerusalén ni̱ ga'anj Bernabé ngàj, ni̱ huê danj na̱nj ga'anj Tito ngàj.
48002002	Sani̱ ga'an ñan màn nej sô' ganï̂n ruhuâ si huin nej sô' doj, dadin' gi'hiaj Ma̱'an Ña'anj an garânj da'nga' ruhuâj si ña̱'a̱n huaj ga̱'a̱nj gi̱di̱gân riñan nej sô', dàj hua nuguan' gidigán riñan nej guiì nàsìnùnj un, ni̱ nuguan' dânj huin nuguan' gi̱'hiaj ga̱na̱ni̱n nej guiì.
48002003	Ni̱ ni̱ka̱j dugui'í ngà Tito, ni̱ sô' huin sí 'na̱' yuman' Grecia, sani̱ gà' danj ni̱ nun gi̱'hiaj guesâj si gà'nè' sô' nnïnj arán raa̱ nneè nà'àj sô' mánj;
48002004	sani̱ gatûj huì da̱'a̱j nej sí gataj si huin nej sô' dinï̂nt siganï̂nj nej ñûnj, sani̱ huin nej sô' si gidigañu'unj un, dadin' hua̱j nej sô' guendâ ga̱ya̱ka̱j guendâ nej sô' dàj gidigân nej ñûnj nìkò' rukû Ma̱'an Cristo Jesús, dadin' sa ruhuâ nej sô' huin si da̱gahuin ñûn nej ñûnj sa taj ley,
48002005	sani̱ gà' do̱j sînj nun gùyùmàn ruhuâ nej ñûnj da̱gahuin nej ñûnj nuguan' gataj nej sô', guendâ ruhuâ nej ñûnj si ga̱ gè nuguan' yàngà' gi̱'hiaj ga̱na̱ni̱n nej guiì gùchij riñan nej suj.
48002006	Sani̱ rayi'î nej sí ganï̂n ruhuâ si huin nej sô' doj riñan nej guiì a'ngô diû ni̱ nitaj si ganahuij ruhuâj ni'ín nej sô'; dadin' Ma̱'an Ña'anj an ni̱ nitaj si gi'hiaj ni̱nïnj nej guiì, ni̱ nej sí ganï̂n ruhuâ si huin nej sô' doj ni̱ nitaj a'ngô nuguan' nàkà gidigân nej sô' riñânj mánj.
48002007	Dadin' gini'in nej sô' si gi'hiaj Ma̱'an Ña'anj an si gi̱di̱gán si-nùguàn'àn' Ma̱'an riñan nej sí nàsìnùnj un, dàj rûn' ga'nïn' sunj riñan Pedro ni̱ gi'hia si ga̱'a̱nj gànàta' sô' si-nùguàn'anj riñan nej judío,
48002008	dadin' Ma̱'an Ña'anj gi'hiaj yu̱gui Pedro guendâ ga̱huin sô' sí ga̱'a̱nj gi̱di̱gân si̱nï̱n si-nùguàn'anj riñan nej judío, ni̱ huej huin sa gi'hiaj yu̱gui ñùnj guendâ ga̱'a̱nj gi̱di̱gân sìnï̀nj si-nùguàn'anj riñan nej guiì nàsìnùnj un,
48002009	Ni̱ ganakaj guendâ Santiago, Pedro ni̱ Juan si rikî Ma̱'an Ña'anj an sunuj u riñânj, dadin' nej sô' ni̱kï̱n' riñan nej sô' nìkò' rukû Ma̱'an Cristo, ni̱ ga̱na̱huin rà'a nej sô' ñùnj ngà Bernabé, ni̱ ga'nḯn nej sô' ga'anj nguèj ñûnj riñan nej guiì nàsìnùnj un ni̱ gunâj nej sô' guendâ gi̱digân nej sô' riñan nej judío.
48002010	Ni̱ man sa gachín nì'hiaj nej sô' riñan nej ñûnj huin si ga̱na̱nun ruhuâ nej ñûnj ni'in nej ñûnj nej guiì ran' àko; ni̱ nga gini'ín nej guiì ran' àko ni̱ ûta hio guruguñu'un riñan ninj.
48002011	Sani̱ nga guchi' Pedro ruhuâ yuman' snà'ànj Antioquía, ni̱ ri̱ña̱n, ri̱ña̱n gatâ gu̱nïn sij si nitaj si dùgùnàj hua sa gi'hiaj sij.
48002012	Dadin' nga ga'na' si̱nï̱n Pedro ni̱ ya sij ngà nej sí nàsìnùnj nìkò' rukû Ma̱'an Cristo, sani̱ nga ga'na' a'ngô nej judío ni̱ka̱j dugui' ngà Santiago ni̱ guxun sij ma̱'an sij ni̱ gi'hiaj anêj sij ma̱'an sij ni̱ nun ga̱'hue̱j sij ya̱ sij ngà nej sí nàsìnùnj u, dadin' yu'hui' sij ni'in sij nej judío.
48002013	Ni̱ huê danj na̱nj gidigañu'unj nej judío dânj a'ngô nej judío gà' guyumân ruhuâ ni'in Ma̱'an Cristo, ni̱ nda Bernabé gidigañu'unj nej sij.
48002014	Sani̱ nga gini'ín si nitaj si aché ni̱ka̱ nej sij ni̱ nitaj si dagahuin nej sij dàj rûn' gidigân Ma̱'an Cristo, ni̱ màn daran' nej sij ni̱ ri̱ña̱n, ri̱ña̱n gatâ gu̱nïn Pedro: Sò', “ni̱ huîn' judío, sani̱ gi'hiâ' dàj rûn' gi'hiaj nej sí nàsìnùnj un dadin' nitaj si gi'hiâ' dàj rûn' gi'hiaj nej judío. Nùnj huin saj ni̱ gi'hiaj guesâ' si nej sí nàsìnùnj un ni̱ da̱gahuin nej sô' chrej yìñànj ni̱ka̱j nej judío rà'aj.”
48002015	Dadin' nê' ni̱ àsìj ga'ngo' ni̱ huîn' judío, ni̱ nitaj si huîn' sí gakï̱n'ïn dàj rûn' huin nej sí nàsìnùnj un,
48002016	ni̱ gà' ni'în' si nej judío ni̱ nùnj huin si dagahuin nej sij sa taj ley sani̱ gà' danj ni̱ si̱ ganarë' si-ga̱kïn' nej sij, dadin' ga̱'hue gànàrë̀' si-ga̱kïn' nej sij guendâ guyumân ruhuâ nej sij ni'in nej sij Ma̱'an Cristo, huê danj na̱nj guyumân ruhuâ nej ñûnj ni'in nej ñûnj Ma̱'an Cristo, ni̱ rayi'î dan ni̱ ga'hue ganarë' si-ga̱kïn' nej ñûnj, ni̱ sê ley gi'hiaj ganarë' si-ga̱kïn' nej ñûnj, dadin' gà' si 'ngo̱ nej guiì si̱ ga'hue gànàrë̀' si-ga̱kïn' gi'hiaj ley mánj.
48002017	Ni̱ si nana'hui' nej ñûnj Ma̱'an Cristo guendâ na̱du̱rë'ëj si-ga̱kïn' nej ñûnj, ni̱ hua̱ na̱nj hua̱ gakï̱n'ïn riñan nej ñûnj, hiô' ni̱ Ma̱'an Cristo huin sa gidigân gi'hiaj nej ñûnj gakï̱n'ïn na̱nj nîn'. Sê danj huin mánj.
48002018	Ni̱ si gatâ si nitaj si ni'ñanj ley, ni̱ ne' rùkù ni̱ gata si hua̱ na̱nj ni'ñanj ley, hiô' ni̱ hia ni̱ huín sí gi'hiaj gakï̱n'ïn na̱nj ánj.
48002019	Guendâ ley ni̱ huín sí gahui'i, dadin' gahui' nimânj gi'hiaj ley. Sani̱ hia̱j ni̱ ganahuin nì'nàj gi'hiaj Ma̱'an Jesús.
48002020	Nìkòj riñan rugutsìi ngà Ma̱'an Cristo, ni̱ nitaj si ni̱ka̱j su̱n nneè kû riñânj, dadin' Ma̱'an Cristo nikaj su̱n riñânj, ni̱ sa gi'hiâ ngà nneè kû, ni̱ gi'hiâ dadin' guyumân ruhuaj ni'ín si Ma̱'an Jesús huin Da'ní Ma̱'an Ña'anj an, dadin' 'ì ruhuâ Ma̱'an Cristo ni'in ñùnj, ni̱ ga ruhuaj gahuij rayi'í.
48002021	Si̱ ga'hue gu̱du̱nâ sunuj riki Ma̱'an Ña'anj an riñânj, dadin' si ley gi̱'hiaj ga̱'hue gànàrë̀' si-gàkï̀nj, hiô' ni̱ nitaj gue̱nda̱ gahui' Ma̱'an Cristo mánj.
48003001	Aya̱' nej suj màn yuman' Galatas dadin' na'huej nej suj ga̱ya̱ka̱j guendâ nej suj gà' mánj. Ni̱ ahuin si gidigañu'unj ni̱ nun ga̱'hue̱j nej suj da̱gahuin nej suj riñan nuguan' yàngà'a rà'aj. Dadin' ûta nî'nïnj gananï̂nj riñan nej suj si ginikò' Ma̱'an Jesucristo riñan rugutsìi.
48003002	Ruhuâj si du̱nanikàj nej suj nuguan' nânj riñânj. Ni̱ ganahuin rà'a nej suj Ma̱'an Espíritu Santo guendâ dagahuin nej suj sa taj ley nî'. Si ganahuin rà'a nej suj Ma̱'an Espíritu Santo guendâ gunïn nej suj ni̱ guyumân ruhuâ nej suj ni'in nej suj nuguan' gi'hiaj ga̱na̱ni̱n nej suj sà'.
48003003	Sí na'huej ga̱ya̱ka̱j guendâ huin nej suj. Dadin' nga gayi'ì si̱nï̱n nej suj ni̱ dagahuin nej suj sa taj Ma̱'an Espíritu Santo, sani̱ hia̱j ni̱ 'hiaj guesâ ñûn nej suj dagahuin nej suj sa taj ley.
48003004	Ûta giran' sa̱ñu̱n nej suj rayi'î si-nùguàn' Ma̱'an Ña'anj an sani̱ nitaj gue̱nda̱ ni'ñanj si giran' sa̱ñu̱n nej suj mánj, yàngà' hia ni̱ nitaj si ni'ñanj si giran' sa̱ñu̱n nej suj mánj.
48003005	Ni̱ rikî Ma̱'an Ña'anj an Espíritu Santo riñan nej suj, ni̱ gi'hiaj Ma̱'an sa gahuin ña̱'anj ruhuô' siganï̂nj nej suj, rayi'î guendâ dagahuin nej suj sa taj ley nî'. Si guendâ guyumân ruhuâ nej suj nuguan' gi̱'hiaj ga̱na̱ni̱n nej suj sà'.
48003006	Huê danj na̱nj guyumân ruhuâ Abraham nuguan' gataj Ma̱'an Ña'anj an riñan sô', ni̱ rayi'î dan ni̱ ganakaj guendâ Ma̱'an Ña'anj an ni̱ gahuin sô' sí gi'hiaj sa ni̱ka̱a riñanj.
48003007	Ruhuâj si gi̱ni̱'in nej suj, ni̱ nej guiì guyumân ruhuâ ni̱ huin ninj da'ní sachij Abraham.
48003008	Ni̱ àsìj nâ ni̱ huê danj gà' nnunj riñan ñanj si-nùguàn' Ma̱'an Ña'anj an, ni̱ si gùyùmàn ruhuâ nej guiì nàsìnùnj un ni'in ninj Ma̱'an Ña'anj an ni̱ ga̱'hue ga̱huin ninj guiì gi'hiaj sa ni̱ka̱a, ni̱ gataj Ma̱'an Ña'anj an si rayi'î sa hue'ê gi'hiaj sachij Abraham: “Ni̱ rayi'î sa gi'hiaj sô' ni̱ huê danj na̱nj ga̱na̱ni̱n daran' nej guiì màn nï̀n' gàchrà' ruhuâ yumiguìi, guendâ guyumân ruhuâ ninj ni'in ninj Ma̱'an Jesús.”
48003009	Rayi'î dan ni̱ nej guiì guyumân ruhuâ dàj rûn' guyumân ruhuâ Abraham ni̱ ganahuin rà'a ninj sa hua̱ hue'ê.
48003010	Dadin' daran' nej guiì ginûn ñan sa taj ley ni̱ gùyùmàn sañuun riñan ninj, dadin' huê danj nnunj riñan ñanj: “Ni̱ gi̱ran' sa̱ñu̱n daran' nej guiì nun da̱gahuin daran' nej sun giyi'nïn' riñan si-ley Ma̱'an Ña'anj an.”
48003011	Dadin' gà' si 'ngo̱ nej guiì ni̱ si̱ ganaruhui si-ga̱kïn' ninj gi̱'hiaj ley mánj, sa ni'în' huin dadin' huê danj nnunj riñan ñanj: “Ni̱ guiì gi'hiaj sa ni̱ka̱a ni̱ guendâ guyumân ruhuâ ninj ni̱ ga̱'hue ga̱ne nìgànj ninj ngà Ma̱'an Ña'anj an.”
48003012	Ley ni̱ nitaj si gidiganj si ña̱'a̱n huaj si gùyùmàn ruhuô', dadin' sa ta huin: “Nej guiì dagahuin sa taj ley ni̱ ga̱'hue ga̱ nì'nà' ninj gi̱'hia.”
48003013	Ma̱'an Cristo gi'hiaj ga̱na̱ni̱n' riñan sañun rikî ley riñun', ni̱ ga'nïn' ruhuaj giran' sa̱ñunj rayi'î si-ga̱kï̂n', dadin' huê danj nnunj riñan ñanj: “Nej sí dunikò' nej sij riñan chrun ni̱ gahuin nej sô' sí kï̱j huaa riñan Ma̱'an Ña'anj an.”
48003014	Rayi'î guendâ giran' sa̱ñu̱n Ma̱'an Jesús ni̱ gachîn sa hua̱ hue'ê guyumân riñan Abraham riñan nej guiì nàsìnùnj un, ni̱ guendâ guyumân ruhuô' ni̱ ganahuin ro̱'ô' Ma̱'an Espíritu Santo.
48003015	Di̱nï̂nj, ga'min nuguan' giri rà ma̱'án: Ni̱ nùnj si nej síi guchi' 'ngo̱ du'hua siganï̂nj nej ma̱'an nej sô', ni̱ ne' rùkù nga gisîj gi'hiaj hia nej sô' si-nùguàn' nej sô', ni̱ gà' si 'ngo̱ nej sô' si̱ ga'hue nànìkàj rùkù ñûn ni̱ gà' si ga'hue gùnùtà' nej sô' nuguan'an yichrá nuguan' gà' guchi' nej sô' 'ngo̱ du'hua mánj.
48003016	Huê danj ni̱, riñan Abraham gataj Ma̱'an Ña'anj an si hua̱ 'ngo̱ sa ga̱'huij riñan sô', ni̱ gata si na̱ga̱ne ña̱n 'ngo̱ da'ní sô' riñan sô'. Huê danj ni̱ nun ga̱ta: “Si na̱ga̱ne ña̱n gà'ì da'ní sô' riñan sô' mánj”, nej si ga̱'hue ga̱ra̱n da'nga' ruhuô' si ga̱'na̱' gà'ì ran' nej síi na̱nikïn' riñan sô', dadin' rikij ga̱ra̱n da'nga' ruhuô' si 'ngo̱ rïn síi na̱ni̱kïn' riñan sô': “Ni̱ na̱ga̱ne ña̱n 'ngo̱ da'ní sô' riñan sô'”, ni̱ huê danj huin Ma̱'an Cristo.
48003017	Huê nej nânj, huin nej sa tâ: Ni̱ nga gataj Ma̱'an Ña'anj an si hua̱ 'ngo̱ sa ga̱'huij ra'a sô' ni̱ huê nuguan' dânj huin sa nagi'hiaj nàkaj ngà Ma̱'an Cristo, dadin' gachín ga̱'anj sientu tá ko̱ chi̱' hio'o ni̱ guyumân ley riñan Moisés, sani̱ gà' danj ni̱ nun na̱du̱rë' ley nuguan' guchi' Ma̱'an Ña'anj an 'ngo̱ du'hua ngà Abraham, huê danj ni̱ nun gànàrë̀' nuguan' gi'hiaj hia ngà sô' mánj.
48003018	Dadin' si ley gi̱'hiaj ni̱ ga̱na̱huin rò'ô' nanì'hiô', hiô' ni̱ sê rayi'î guendâ gataj Ma̱'an Ña'anj an si hua̱ 'ngo̱ sa ga̱'huij ra'a Abraham huin ni̱ gànàrì' nanì'hiô' gà' mánj; sani̱ gataj Ma̱'an Ña'anj an si hua̱ sa ga̱'huij ra'a Abraham ni̱ ga'hui' yàngaj sa gata dânj riñan sô'.
48003019	Hiô' ni̱. Ahuin gue̱nda̱ ni'ñanj ley rà'aj. Ni̱ nagi'hiaj nìko Ma̱'an Ña'anj an si-ley rayi'î si-ga̱kïn' nej guiì; ni̱ nuguan' nânj ginikaj ñu'unj nda guyumân “ma̱'an sa na̱ga̱ne ña̱n riñan Abraham” sô' rayi'ì gataj Ma̱'an Ña'anj an si hua̱ sa ga̱'huij riñan sô', ni̱ ley dânj guyumân gi'hiaj nej ángel ni̱ Moisés ganahuin rà'a ley dânj.
48003020	Sani̱ nga 'ngo̱ rïn síi ga'min rayi'î sô' ni̱ nitaj si garânj sun sô' si ga̱nikïn' a'ngô síi ga̱'mi̱n rayi'î sô' mánj; Sani̱ 'ngo̱ rïn Ma̱'an Ña'anj an hua na̱nj ánj.
48003021	Hiô' ni̱ gunïn' ley ngà nuguan gataj Ma̱'an Ña'anj an si hua̱ 'ngo̱ sa ga̱'huij na̱nj nîn'. Hia ni̱ nitaj si gunïn' ngue mánj. Dadin' si ga̱'hue ga̱na̱huin nì'nà' nej guiì gi̱'hiaj ley, hiô' ni̱ yàngà' hia ni̱ ga̱'hue gi̱'hiaj nej guiì sa ni̱ka̱a.
48003022	Sani̱ sa taj, riñan ñanj si-nùguàn' Ma̱'an Ña'anj an huin, ni̱ daran' nej guiì ni̱ nne ni̱nï̱n' ninj riñan gakï̱n'ïn, ni̱ nej guiì gùyùmàn ruhuâ ni'in Ma̱'an Cristo ni̱ ga̱'hue ga̱na̱huin ra̱'a ninj sa gataj Ma̱'an Ña'anj an ga̱'huij riñan ninj na̱nj ánj.
48003023	Nga nï̀n' ga̱chin gùyùmàn ruhuô' nuguan' gi̱'hiaj ga̱na̱ni̱n', ni̱ gane ni̱nï̱n' dukuâ ga'a gi'hiaj gakï̱n'ïn, nda gui garânj da'nga' ruhuô' si ña̱'a̱n huaj si gùyùmàn ruhuô' ni'in nuguan' gi̱'hiaj ga̱na̱ni̱n'.
48003024	Ni̱ ley gahuin dàj rûn' huin 'ngo̱ maestrû gidigân ñùn', ni̱ gi̱nika ga̱'an ñùn' riñan Ma̱'an Cristo, da'nga ni̱ si̱ gitá gakï̱n'ïn yichrô' guendâ guyumân ruhuô'.
48003025	Sani̱ nga guyumân ruhuô' ni'în' nuguan' gi̱'hiaj ga̱na̱ni̱n', ni̱ nitaj si gidigân maestrû ñùn' gà' mánj.
48003026	Dadin' daran' nej suj huin da'ní Ma̱'an Ña'anj an guendâ guyumân ruhuâ nej suj ni'in nej suj Ma̱'an Jesús.
48003027	Dadin' daran' nej guiì gata' nne ngà Ma̱'an Cristo, ni̱ Ma̱'an Cristo huin sa na̱gi̱'hiaj nàkà ninj.
48003028	Ni̱ nitaj si ni'ñanj si ga̱huîn' judío nej si ga̱huîn' sí nàsìnùnj un, ni̱ nitaj si ni'ñanj si ga̱huîn' sí gi'nïnj gi̱'hiaj sun chre nej si hua̱ ni'nï̂nj riñun', ni̱ sê si̱ huin síi doj gà' da' nej siyànàa mánj, dadin' ngà Ma̱'an Cristo Jesús ni̱ 'ngo̱ rïn guiì huin nê'.
48003029	Ni̱ si huin nej suj da'ní Ma̱'an Cristo, yàngà' hia ni̱ huin nej suj da'ní Abraham, ni̱ ga̱na̱huin ra̱'a nej suj nanì'hiaj sô' dàj rûn' ga'hui' Ma̱'an Ña'anj an si-nùguàn'anj riñan sô'.
48004001	Sani̱ huê danj na̱nj gatâ: Ni̱ nga nï̀n' huin ra̱n ga̱chi̱j silíj ga̱na̱huin rà'a nanì'hiaj rej, ni̱ nitaj si a'nïn' sô' riñan sí 'nï̱nj gi'hiaj sun chre riñan rej sô' mánj, nùnj huin si huin sô' señor riñan daran' nej rasu̱n huin si'hiaj rej sô';
48004002	sani̱ hua̱ na̱nj ni̱ka̱j ñu'unj sí dugumîn si'hiaj rej sô' riñan sô', ni̱ ga̱na̱ka̱j sô' si-su̱n rej sô' nda gùyùmàn gui ga'nïn' rej sô' suun riñan sô'.
48004003	Huê danj gahuin ngà nê', nga nï̀n' gàchin ga̱ra̱n da'nga' ruhuô' ni̱ gahuîn' dàj rûn' huin nej silíj hua̱ lij, dadin' gi'nïn' gi'hiaj sun' chre ni̱ dagahuîn' riñan nej nanè kï̱j hua màn ruhuâ yumiguì nânj.
48004004	Sani̱ nga gisîj diû, ni̱ ga'nḯn Ma̱'an Ña'anj an ga'na' Da'nin, ni̱ ga'nga Da'nin riki siyànàa, ni̱ dagahuin dàj rûn' gataj ley ganahuin rà'a Moisés.
48004005	Dànanj gi̱ra̱n'anj guendâ ga̱na̱ranj nej guiì 'nï̱nj riki ley, da'nga ni̱ ga'hue na̱gi̱'hiaj da̱'ni̱nj Ma̱'an Ña'anj an ninj.
48004006	Ni̱ rayi'î guendâ huin nê' da'ní Ma̱'an Ña'anj an ni̱ ga'nïn gatûj Si-Espíritu Ma̱'an Ña'anj an ruhuâ nimân nê', ni̱ Ma̱'an Espíritu dânj ga'min nùkuaj ni̱ gata: “Ta lij, Taj.”
48004007	Huê danj ni̱ nitaj si dagahuîn' riñan gakï̱n'ïn, dadin' hia̱j ni̱ huîn' da'ní Ma̱'an Ña'anj an; ni̱ si huîn' da'ní Ma̱'an Ña'anj an, ni̱ huê danj giri' nì'hiâ' huîn' da'nì Ma̱'an Ña'anj an rayi'î guendâ si Ma̱'an Cristo huin sa gi̱'hiaj ga̱na̱ni̱n'.
48004008	Yàngà' hia, ni̱ a'ngô diû ni̱ nun gi̱ni̱'in nej suj Ma̱'an Ña'anj an ni̱ rayi'î dan ni̱, gunânj gi̱tsi nej suj riñan nej ña'anj gi'hiaj ra̱'a nej síi.
48004009	Sani̱ hia̱j, ni̱ ni'in nej suj Ma̱'an Ña'anj yàngà'a, ni̱ huê danj na̱nj ni'in Ma̱'an Ña'anj an nej suj, nùnj huin saj ni̱ nanikàj ñûn nej suj ni̱ gunânj gi̱tsi nej suj ni̱ gi'hiaj guesâ nej suj dagahuin nej suj sa taj ley rà'aj.
48004010	Hua̱ na̱nj ni̱ka̱j chre̱j nej suj riñan nej gui nu̱n gi'ñanj an, ni̱ ni̱ka̱j chre̱j nej suj riñan nej ahui nu̱n gi'ñanj an, ni̱ ni̱ka̱j chre̱j nej suj riñan nej diû ni̱ ni̱ka̱j chrej nej suj riñan nej hio' nu̱n gi'ñanj an.
48004011	Ni̱ yu'huí rayi'î sa gi'hiaj nej suj, dadin' man si gi'hiaj sun chré ngà nej suj.
48004012	Gachín nì'hia si gi̱'hiaj nej suj dàj rûn' gi'hiâ, dadin' ñùnj ni̱ gi'hiâ dàj rûn' gi'hiaj nej suj, gà' si 'ngo̱ sa yì'ìi nun gi̱'hiaj nej suj ngàj mánj.
48004013	Dadin' gà' ni'in nej suj si rayi'î guendâ ga'nán ni̱ ganata' sìnï̀nj si-nùguàn' Ma̱'an Ña'anj an riñan nej suj;
48004014	ni̱ nùnj si ga'nán sani̱ gà' danj ni̱ nun gi̱'hiaj nej suj si gahuín sí ninaj doj riñan nej suj, ni̱ nun gi̱'hiaj anêj nej suj ñùnj, ni̱ ganahuin rà'a nej suj ñùnj dàj rûn' gi'hiaj nej suj ngà si-ángel Ma̱'an Ña'anj an, ni̱ dàj rûn' ganahuin rà'a nej suj Ma̱'an Cristo huê danj gi'hiaj nej suj ngàj.
48004015	Dànè' ga'anj sa gahuin nìhià' ruhuâ nej suj dânj rà'aj. Ni̱ ga'min hue'é rayi'î nej sa gi'hiaj nej suj dânj, dadin' nda huin ruhuâ nej suj si gi̱ri̱ nej suj rune ñan nej suj ni̱ ri̱ki̱ nej suj ra'á.
48004016	Ni̱ rayi'î guendâ gatâ nuguan' yàngà'a, ni̱ gahuín sí gunïn' ngà nej suj na̱nj nîn'.
48004017	Ûta nìchràj ruhuâ nej sij ni'in nej sij nej suj, sani̱ sê si̱ huin sà' ruhuâ nej sij mánj, sa huin ruhuâ nej sij huin si gi̱'hiaj anêj nej sij nej suj riñânj, da'nga ni̱ ne' rùkù ni̱ gàyì'ì nej suj ni̱ ginùn ñan nej suj nej sij ruhuâ nej sij.
48004018	Dùgùnàj huaj si ga̱ nìchràj ruhuâ nej suj guendâ gi̱'hiaj nej suj sa sà'a ngà nej guiì, sani̱ si ruhuâ nej suj gu̱ru̱gûñu'unj nej suj ñùnj ni̱ gu̱ru̱gûñu'unj nej suj ñùnj daran' diû sani̱ sê man nga nné ngà nej suj ga̱'hue gi̱'hiaj nej suj dânj mánj.
48004019	Nej suj huin da'nî lij, ni̱ a'ngô ñûn giran' sàñùnj rayi'î nej suj dàj rûn' giran' 'ngo̱ siyànà ga'nga da'ní, nda ga̱'hue ga̱huin nej suj dàj rûn' huin Ma̱'an Cristo,
48004020	ganï̂n ruhuâj ni̱ si ga̱'hue ni̱ nda akuan' ni̱ gùchìj ñan màn nej suj, ni̱ nàdùnàj si-nànèj, dadin' ganï̂n chì' ruhuâj ni'ín nej suj.
48004021	Ga̱ta̱j nej suj garan' ruhuâ gi'nïnj riki ley. Nun gu̱nïn nej suj dàj taj riñan ley rà' sa ûn'.
48004022	Dadin' huê danj nnunj riñan ñanj si ga huìj da'ní Abraham, ni̱ ga 'ngo̱ da'ní sô' ngà Agar, ni̱ a'ngoj ga ngà Sara.
48004023	Sani̱ da'ní sô' ga'nga ngà Agar ni̱ ga'nga ngà sa ganï̂n ruhuâ ma̱'an sô', sani̱ da'ní sô' ga'nga ngà Sara ni̱ ga'nga dadin' Ma̱'an Ña'anj an gataj si ga̱ 'ngo̱ da'ní sô'.
48004024	Nuguan' nânj huin 'ngo̱ da'nga'a garânj sûnj, ni̱ nguèj siyànà nânj huin nuguan' guchi' Ma̱'an Ña'anj an 'ngo̱ du'hua ngà nej sij; ni̱ 'ngoj ga'na' raa̱ kïj sinaí, ni̱ nej da'ní siyànà nânj gi'nïnj gi'hiaj sun chre ni̱ dagahuîn ninj riñan nej nanè kï̱j huaa ni̱ gi'hiaj guesâ ninj da̱gahuin ninj sa taj ley; ni̱ nânj huin Agar.
48004025	Dadin' Agar huin kïj Sinaí ni̱kï̱n' riñan hio'ó Arabia, ni̱ huej huin Jerusalén hua̱ diû akuan', dadin' nne ngà nej da'nin, ni̱ gi'hiaj sun chre ni̱ dagahuin riñan nej nanè kï̱j huaa ni̱ gi'hiaj guesaj da̱gahuin sa taj ley.
48004026	Sani̱ Jerusalén nngaj ne' yàtà'a, ni̱ huej huin nni daran' nê', ni̱ hua ni'nï̂nj riñanj.
48004027	Dadin' huê danj taj riñan ñanj: Ga̱na̱huin nìhià' ruhuâ', dadin' huîn' siyànà a̱tïn, sò' nitaj da'ní hua; ni̱ ga̱na̱huin nìhià' ruhuâ' ni̱ ga̱gua̱j nùkuâ', dadin' nun gà'ì nneè kú' gi̱'hiaj ne'ej. Dadin' dànanj ûta gà'ì da'ní siyànà gunâj hua gà' da' siyànà hua̱ nika.
48004028	Dàj rûn' Isaac ni̱ gataj Ma̱'an Ña'anj an si ga̱'nga̱' sô', huê danj na̱nj nê' ni̱ huîn' da'ní Ma̱'an Ña'anj an guendâ guyumân ruhuô' na̱nj di̱nï̂nj.
48004029	Huê dàj rûn' gata rùhuà Ismael Isaac, ni̱ huê danj gata rùhuà nej judío nej guiì nìkò' rukû Ma̱'an Jesús.
48004030	Sani̱ dàj taj riñan ñanj rà'aj. “Gi̱ri̱ ruhuâ dukuât Agar huin siyànà gi'nïnj gi'hiaj sun chre ngà da'nín' Ismael, dadin' si̱ ga'hue ga̱na̱huin rà'a Ismael nej sa ga̱na̱huin rà'a Isaac huin da'ní Sara huin siyànà hua̱ ni'nï̱nj riñan mánj.”
48004031	Huê danj di̱nï̂nj, ni̱ sê da'ní Agar siyànà 'nï̱nj gi'hiaj sun chre huin nê' mánj, da'ní Sara siyànà hua̱ ni'nïnj riñan huin nê'.
48005001	Ganikïn' ran nej suj, dadin' gà' gananin nej suj gi'hiaj Ma̱'an Cristo, ni̱ si̱ ga'nḯn ñan ñûn nej suj ley ni̱ si̱ ganï̂n ruhuâ nej suj si ley gi̱'hiaj ga̱na̱ni̱n nej suj mánj.
48005002	Ñùnj huin Pablo, ni̱ gata, ni̱ si ganï̂n ruhuâ nej suj si guendâ ga'ne' nej suj nnïnj garán raa̱ nneè nà'àj nej suj ni̱ gananin nej suj, hiô' ni̱ nitaj nùnj gue̱nda̱ ni'ñanj si gahui' Ma̱'an Cristo rayi'î nej suj mánj.
48005003	A'ngô ñûn gata gu̱nïn nej sí hua̱ na̱nj ga'ne' nnïnj arán raa̱ nneè nà'àj, ni̱ da'hui ni̱ña̱n nej suj ni̱ dagahuin nej suj daran' nej sun giyi'nïn' gi'hiaj ley.
48005004	Nej suj taj si guendâ dagahuin nej suj sa taj ley ni̱ gà' aché ni̱ka̱ nej suj ni̱ gatâ si gà' gahuin anêj nej suj riñan Ma̱'an Cristo; ni̱ gà' ga'anj nì'hià nej suj na̱nj ánj.
48005005	Sani̱ nej ñûnj, ni̱ Ma̱'an Espíritu huin sa gi'hiaj ni̱ guyumân ruhuâ nej ñûnj ni̱ gana'huìj nej ñûnj si gu̱ru̱gûñu'un ni̱ ga̱'hue gi̱'hiaj nej ñûnj sa ni̱ka̱a na̱nj ánj;
48005006	dadin' guendâ Ma̱'an Cristo, ni̱ nitaj si ni'ñanj si giyi'ne' nnïnj arán raa̱ nneè nò'ò', nej si nun gìyì'nè' nnïnj arán raa̱ nneè nò'ò', ni̱ guendâ guyumân ruhuô' ni̱ ga'hue ga 'ì ruhuô' ni'în' nej dugui'.
48005007	Ni̱ gà' hua̱j hue'ê nej suj si-chrej Ma̱'an Ña'anj an sa'âj. Sani̱ ahuin si garan' ñu'unj ni̱ nun da̱gahuin nej suj riñan nuguan' yàngà'a rà'aj.
48005008	Ûta nìchràj ruhuâ nej suj ni'in nej suj ley, sani̱ nga gakḯn Ma̱'an Cristo ga̱'na̱' nej suj ni̱ nun ga̱'nïnj suun si gi̱'hiaj nej suj dànanj mánj.
48005009	Do̱j chru dunu'man'an ga̱chri̱' siganï̂nj kïnj sà'a ni̱ gunu'man' daran' kïnj sà' dânj gi̱'hia, “huê danj ni̱ si hua̱ 'ngo̱ sí ga̱chri̱ chrej yì'ìi riki 'ngo̱ yi'nïn' guiì ni̱ gà'huì' yì'ì sô' daran' nej guiì dânj.”
48005010	Ni̱ guyumân ruhuâj ni'ín Ma̱'an Señor, ni̱ nitaj si giriñun ruhuâj ni'ín nej suj dadin' ni'in nej suj si huín 'ngo̱ sí nìkò' rukû Ma̱'an Cristo ni̱ gidigân nuguan' yàngà'a riñan nej suj; sani̱ Ma̱'an Ña'anj an gi̱'hiaj ga̱huin kastîgu sí gi'hiaj gachej ruhuâ nej suj, ahuin na̱nj sí ma̱'an huin na̱nj ánj.
48005011	Gà'mìn rayi'í di̱nï̂nj, ni̱ si hua̱ na̱nj dugu'nḯn gi'hiaj guesâj ni̱ gatâ si ña̱'a̱n huaj gà'nè' nej suj nnïnj arán ga̱ni̱ka̱j raa̱ nneè nà'àj nej suj, ni̱ nùnj huin saj ni̱ hua̱ na̱nj gata rùhuà nej judío ñùnj rà'aj, hiô' ni̱ nitaj si ni'ñanj si gananï̂nj si ginikò' Ma̱'an Jesús riñan rugutsìi mánj.
48005012	Dùgùnàj huaj si gà' 'ngo̱ gà'nè' nej sí garan' ñu'unj nej suj nneè nà'àj nej sô'.
48005013	Dadin' gà' giyi'nï̂nj riñan nej suj, gi'hiaj Ma̱'an Cristo na̱nj di̱nï̂nj; sani̱ sê man guendâ si giyi'nï̂nj riñan nej suj ni̱ ga̱na̱huin nìhià' ruhuâ nej suj ngà nneè kú nej suj mánj, sa gi̱'hiaj nej suj huin si ga̱ 'ì ruhuâ nej suj ni'in nej suj 'ngo̱ ni̱ a'ngô nej dugui' nej suj.
48005014	Dadin' da' hua̱ gè ley ni̱ ganahuin 'ngo̱ rïn nuguan'an: “Ga̱ 'ì ruhuâ' ni'în' nej dugui' dàj rûn' 'ì ruhuâ' ni'în' ma̱'an'.”
48005015	Ni̱ si man si ya'huij ñan' nej suj ni̱ yâ nej suj 'ngo̱ ni̱ a'ngô nej dugui' nej suj mân nej suj, ni̱ gùyùmàn 'ngo̱ gui ni̱ ga̱na̱huij 'ngo̱ ni̱ a'ngô nej dugui' nej suj gi̱'hiaj nej suj na̱nj ánj.
48005016	Gatâ gu̱nïn nej suj: Ni̱ da̱gahuin nej suj sa gataj Ma̱'an Espíritu, ni̱ si̱ dagahuin nej suj sa garan' ruhuâ nneè kú nej suj mánj.
48005017	Dadin' sa garan' ruhuâ nneè ku' ni̱ nitaj si gininj hue'ej riñan Ma̱'an Espíritu, ni̱ sa garan' ruhuâ Ma̱'an Espíritu ni̱ nitaj si gininj hue'ej riñan nneè ku', ni̱ unïn' ngue huê danj ni̱ nitaj si gi'hiaj nej suj dàj garan' ruhuâ nej suj mánj.
48005018	Sani̱ si Ma̱'an Espíritu huin sa gidigán dàj gi'hiaj nej suj, hiô' ni̱ nitaj si ûta huaj si ginu̱n ñan nej suj si-ley Moisés gà' mánj.
48005019	Ni̱ nej gakï̱n' gurugui' gi'hiaj nneè ku' huin nej nânj: Ginikaj nika dugui', aché sìgìchrà', nagi'hiaj kï̱j ma̱'an, ûta huin ruhuâ nngaj ngà ahuin na̱nj siyànà,
48005020	ginûn ña̱'a̱nj riñan ña'anj gi'hiaj ra̱'a síi, garânj sun guiì stu'huaj a, nu̱n na'an ruhuâ ni'in dugui', gunïn' ngà guiì, gachrûn yìkòj, sa hu̱e chre dan, garán riñan dugui', guchra' da̱'a̱j dugui', gidigân nuguan' nitaj si 'na' riñan ñanj si-nùguàn' Ña'anj an,
48005021	yìkòj ruhuâ ni'in dugui', dagahui' guiì, go'o nne berente, ûta kï̱j ya, ni̱ nej guiì gi'hiaj a'ngô gakïn hua̱ dàj rûn hua nej gakï̱n' nânj, huê rayi'î nej gakï̱n' nânj dugunïn gà'ìj nej suj, dàj rûn' gà' gataj sìnï̀nj gu̱nïn nej suj, ni̱ nej guiì gi'hiaj ahuin na̱nj go'ngo̱ ma̱'an nej gakï̱n' nânj ni̱ si̱ ga'hue ga̱tu̱ ninj ñan ni̱ka̱j su̱n Ma̱'an Ña'anj nne yàtà'a mánj.
48005022	Sani̱ nej sa gurugui' gi'hiaj Ma̱'an Espíritu riñan nej guiì gà' gananikàj ruhuâ rayi'î si-ga̱kïn' huin nej nânj: 'Ì ruhuâ, hua̱ nìhià' ruhuâ, hua̱ dïn'ïnj ruhuâ, hua̱ nùkuaj ruhuâ, gananï̂n àko ruhuâ, guruguñu'unj, guyumân ruhuâ,
48005023	nìn gi'hiaj, da'nga' hue'ê gi'hiaj, ni̱ si gi'hiaj nej suj nej nânj ni̱ gà' dagahuin nej suj sun ga'nïn' ley.
48005024	Sani̱ nej guiì huin da'ní Ma̱'an Cristo, ni̱ gà' godoko' ninj daran' nej sa garan' ruhuâ nneè ku ninj riñan rugutsìi.
48005025	Ni̱ si dagahuin ninj sa taj Espíritu, ni̱ gi'hiaj ninj dàj rûn' garan' ruhuâ Ma̱'an Espíritu.
48005026	Ni̱ si̱ gi'hiô' si ûta huîn' doj, ni̱ si̱ guri' gi̱na̱'an ruhuô' ngà 'ngo̱ ni̱ a'ngô nej duguî', ni̱ si̱ gahuin yìkòj ruhuô' ni'în' 'ngo̱ ni̱ a'ngô nej dugui' mánj.
48006001	Di̱nï̂nj, ni̱ si hua̱ 'ngo̱ nej suj gini'in gininj 'ngo̱ nej dinḯn nej suj riñan gakï̱n'ïn, ni̱ nej suj ni̱kï̱n' ran riñan Ma̱'an Señor ni̱ da'hui nej suj guruguñu'unj nej suj ni̱ na̱gi̱'hiaj ni̱ka̱ nej suj sí dânj; ni̱ nìn ga̱'mi̱n nej suj ngà sí dânj, sani̱ da'hui nej suj ga̱ gu̱dadû nej suj, dadin' si nuhuij ni̱ du̱guane' sichre gakï̱n'ïn riñan nej suj ni̱ ga̱huin ni̱ gi̱ni̱nj nej suj riñan gakï̱n'ïn.
48006002	Gu̱ru̱gûñu'unj nej suj nga guyumân sa chì'i riñan 'ngo̱ ni̱ a'ngô nej suj, ni̱ huê danj gi̱'hiaj nej suj da'nga ni̱ ga'hue dagahuin nej suj si-ley Ma̱'an Cristo.
48006003	Dadin' sí ganï̂n ruhuâ si huin sô' doj, ni̱ nitaj nùnj huin sô', ni̱ ma̱'an sô' gidigañu'unj sô'.
48006004	Huê danj ni̱, da' go'ngo̱ nej suj ga̱ya̱ka̱j guendâ dàj hua sa gi'hiaj nej suj, ni̱ ga̱'hue ga̱'mi̱n hue'ê nej suj rayi'î nej ma̱'an nej suj, ni̱ si̱ ga'hue ga̱'mi̱n nej suj rayi'î a'ngô nej guiì mánj.
48006005	Dadin' da' go'ngo̱ nej suj nàgà'huì' guendâ rayi'î nej ma̱'an nej suj na̱nj ánj.
48006006	Nej suj ri̱ña̱n gidigân nej dinï̂nt si-nùguàn' Ma̱'an Ña'anj an, ni̱ da'hui' nej suj ni̱ gi̱'hiaj nej suj sa sà'a ngà nej sô' ni̱ guruguñu'unj nej suj sa gàchin riñan nej sô'.
48006007	Si̱ gidigañu'unj nej suj; dadin' si̱ ga'hue ga̱'mi̱n duku' riñan Ma̱'an Ña'anj an mánj: Dadin' si gi'hiaj nej suj sa sà'a nej si gi'hiaj nej suj sa a'nan'an ni̱ huê sa gi'hiaj nej suj dânj ga̱na̱huin rà'a nej suj na̱nj ánj.
48006008	Dadin' sí gi'hiaj gakï̱n'ïn ngà nneè kú, ni̱ gakï̱n' gi'hiaj sô' ngà nneè kú sô' gi̱'hiaj ni̱ gàhuì' nimân sô', sani̱ sí dagahuin sun giyi'nïn' gi'hiaj Ma̱'an Espíritu Santo ni̱ Ma̱'an Espíritu gi̱'hiaj ni̱ ga̱ nì'nà' sô' ni̱ ga̱ne nìgànj sô' na̱nj ánj.
48006009	Si̱ gininaj ruhuâ nê', guendâ gi̱'hiaj nê' sa sà'a mánj; dadin' gùyùmàn diû ni̱ ga̱na̱huin rà'a nê' sa sà' gi'hiaj nê', sisi̱ si̱ ginichre ruhuâ nê' na̱nj ánj.
48006010	Huê danj ni̱, daran' diû nga huaj ga̱'hue gu̱ru̱gûñu'un' a'ngô nej guiì ni̱ huê dùgùnàj huaj si gu̱ru̱gûñu'un', sani̱ ña̱'a̱n doj huaj si gu̱ru̱gûñu'un' nej dugui' guyumân ruhuâ ni'in Ma̱'an Jesús na̱nj ánj.
48006011	Gi̱ni̱'hiaj nej suj dadin' ûta nìko hua nej letra gachrûnj ngà ra'á riñan nej suj.
48006012	Daran' nej sí garan' ruhuâ da̱gahuin riñan nneè kú, ni̱ nej sô' huin sí gi'hiaj guesâ si gà'nè' nej suj nnïnj arán raa̱ nneè nà'àj nej suj, guendâ nun ga̱ra̱n' ruhuâ nej sô' si ga̱ta̱ rùhuà nej síi nej sô' dadin' yu'hui' nej sô' ga̱'mi̱n nej sô' si ginikò' Ma̱'an Jesús riñan rugutsìi na̱nj ánj.
48006013	Dadin' gà' nitaj si dagahuin nej sí ga'ne' nnïnj arán raa̱ nneè nà'àj sa taj ley; sani̱ ganahuin nìhià' ruhuâ nej sô' guendâ guyumân ruhuâ nej suj ni̱ ga'ne' nej suj nnïnj arán raa̱ nneè nà'àj nej suj.
48006014	Ni̱ gà' nun ga̱ra̱n' ruhuâj ga̱'mi̱n hue'ê rayi'î ma̱'án mánj, sa ràyì'ì garan' ruhuâj ga̱'mi̱n hue'ê huin rayi'î guendâ ginikò' Ma̱'an Señor Jesucristo riñan rugutsìi, dadin' rayi'î si rùgùtsì Ma̱'an Cristo, ni̱ gahui' nej sa rikî yumiguìi riñânj ni̱ huê danj na̱nj gahuín 'ngo̱ sí gahui'i riñan yumiguìi na̱nj ánj.
48006015	Dadin' guendâ Ma̱'an Cristo ni̱ sê sa ni'ñanj an huin si gà'nè' nnïnj arán raa̱ nneè nò'ò', nej sisi̱ si̱ ga'ne' nnïnj arán raa̱ nneè nò'ò', sa ña̱'a̱n huin si ga̱na̱huin nàkà ñûn' riñan Ma̱'an Ña'anj an na̱nj ánj.
48006016	Ni̱ daran' nej sô' dagahuin dàj rûn' gatâ ni̱ ga̱ dïn'ïnj ruhuâ nej sô' ni̱ gu̱ru̱gûñu'unj Ma̱'an Ña'anj an nej sô', ni̱ huê danj na̱nj ga̱ dïn'ïnj riñan yuman' Israel huin da'ní Ma̱'an Ña'anj an na̱nj ánj.
48006017	Gayakaj ga'anj ne' ña̱an ni̱ nun ga̱ra̱n' ruhuâj si ga̱ta̱ rùhuà gà' si 'ngo̱ nej síi ñùnj; dadin' gà' ûta giran' sàñùnj ni̱ ni̱ka̱ da'nga' ginikaj nneè kú Ma̱'an Señor Jesús na̱nj ánj.
48006018	Si-su̱nu̱j Ma̱'an si-Seño nê' Jesucristo ga̱ne ngà nanè nimân nej suj na̱nj di̱nï̂nj. Ni̱ huê dan huin rû'huaj na̱nj ánj.
49001001	Ñùnj huin Pablo, ni̱ Ma̱'an Ña'anj an huin sa garan' ruhuâ si gahuín sí ga̱'a̱nj gi̱di̱gân si̱nï̱n si-nùguàn' Ma̱'an Jesucristo, ni̱ ga'nï̂n ñanj karta nan hua riñan nej suj nne ruhuâ yuman' snà'ànj Efeso nej suj huin sa gèe ni̱ nej suj hue'ê dagahuin riñan Ma̱'an Señor Jesucristo.
49001002	Ma̱'an Ña'anj an huin Rej nê' ni̱ huej huin Rej Ma̱'an Señor Jesucristo, ni̱ gi'hiaj su̱nu ni̱ gi'hia si ga̱ dïn'ïnj riñan nej suj.
49001003	Ga̱'mi̱n hue'ê nê' yi'î Ma̱'an Ña'anj, huin rej Ma̱'an Señor Jesucristo, dadin' gi'hiaj hue'ej ngà nê' ngà daran' nej sa hua̱ hue'ê 'na' ne' yàtà'a ñan nne Ma̱'an Cristo,
49001004	ngà Cristo ganagui Ma̱'an Ña'anj an ñùn' àsìj nï̀n' gàchin gi̱'hia yumiguìi, ni̱ ga̱'hue ga̱huîn' guiì gèe ni̱ si̱ ga'hue ga̱ gà' si 'ngo̱ gakï̱n'ïn riñun' gui nga ga̱na̱nikïn' riñanj mánj,
49001005	ga 'ì ruhuaj ni'in ñùn', ni̱ gi'hiaj yu̱gui ñùn' guendâ na̱gi̱'hiaj da̱'nin ni̱ ga̱huîn' dàj rûn' huin da'nin rayi'î Ma̱'an Jesucristo, dadin' huê danj garan' ruhuâ Ma̱'an Ña'anj an ni̱ garânj yinaj,
49001006	ga̱'mi̱n hue'ê nê' dadin' ûta hue'ê gi'hiaj su̱nu̱j Ma̱'an Ña'anj an ngà nê', ni̱ ganahuin ra̱'a nê' gi'hiaj Ma̱'an Jesús sa 'ì ruhuaj,
49001007	ngà tun Ma̱'an Jesús naru'hue ni̱ dunaninj ñùn', ni̱ ginika nimân nìko rayi'î nej si-ga̱kïn' ni̱ ûta nìko sunuj u gi'hia ngà nê',
49001008	dadin' gi'hia si ga̱huin chru̱n nï̀n' ruhuô' ni̱ hue'ê ga̱ra̱n da'nga ruhuô' dàj gi̱'hiô',
49001009	gi'hia si ga̱ra̱n da'nga' ruhuô' rayi'î nej sa hua̱ huì garan' ruhuaj ga̱ra̱n da'nga' ruhuô', dàj rûn' garânj yinaj, ni̱ dàj rûn' ganï̂n ruhuaj gi̱'hia,
49001010	ni̱ gi'hia si ga̱na̱huin chre̱' daran'anj riñan Ma̱'an Cristo, ni̱ nga gìsìj diû ni̱ gi̱nikaj Ma̱'an Cristo suun, riñan nej sa màn yàtà'a ngà riñan nej sa màn riñan hio'óo.
49001011	Ni̱ giri' nì'hiaj nej ñûnj nej judío gùchì' nej ñûnj ga̱ne nej ñûnj nngaj, ni̱ ganaguij nej ñûnj dadin' huej gi'hiaj daran'anj dàj rûn' giri raj ni̱ dàj rûn' garan' ruhuaj,
49001012	hiô ni̱ nê', gana'huìj si̱nï̱n Ma̱'an Cristo, ni̱ ga̱'hue ga̱huîn' sa hua̱ hue'ê' ni̱ sa hua̱ sà'a riñanj.
49001013	Ni̱ rayi'ij gahuin dan gunïn nej suj nej sí nàsìnùnj un, nuguan' yàngà'a, nuguan' gi̱'hiaj ga̱na̱ni̱n nej suj, ni̱ nga guyumân ruhuâ nej suj ni'in nej suj Ma̱'an ni̱ dàj rûn' giyi'ij da'nga'a riñan ñanj huê danj giyi'ij da'nga'a nimân nej suj gi'hiaj Ma̱'an Espíritu Santo, dadin' gà' gata si ga̱'nïn ga̱'na̱' rèkè Ma̱'an Espíritu Santo riñan nej suj,
49001014	ni̱ Ma̱'an Espíritu Santo huin sa gi'hiaj ñanj riñanj si yàngà' ga̱na̱huin ro̱'o' nani̱'hio' ni̱ ga̱na̱ni̱n' dadin' gà' ganahuin si̱'hiaj Ma̱'an Ña'anj an ñùn', guendâ ga̱'mi̱n hue'ê nej guiì rayi'î Ma̱'an.
49001015	Rayi'î dan, ni̱ nga gunḯn si guyumân ruhuâ nej suj ni'in nej suj Ma̱'an Señor Jesús, ni̱ si 'ì ruhuâ nej suj ni'in nej suj daran' nej sô' nitaj si gi'hiaj gakï̱n'ïn,
49001016	nitaj àmàn giyichin' ruhuâj si gà'huìj si guruhuâ Ma̱'an Ña'anj an rayi'î nej suj, ni̱ nga ga'mînj ngà Ma̱'an Ña'anj an ni̱ gananun ruhuâj ni'ín nej suj ni̱ gachín ni̱'hia rayi'î nej suj riñan Ma̱'an.
49001017	Da'nga ni̱ Da'anj Ma̱'an si-Seño nê' Jesucristo, Rej nê' sà' sta'u, ga̱'hue ri̱kij si ga̱huin chru̱n nï̀n' ruhuâ nej suj, ni̱ ga̱'hue gi'hia ga̱ra̱n da'nga' ruhuâ nej suj ni̱ gi̱ni̱'in nej suj ahuin sa huin Ma̱'an,
49001018	ni̱ Ma̱'an gi̱'hiaj gìyìgï̀n da'nga' nej suj, da'nga ni̱ ga'hue gi̱ni̱'in nej suj ahuin rayi'ì gakïn nej suj ni̱ ahuin sa gànà'huìj nej suj ga̱na̱huin ra̱'a nej suj, dadin' ûta hua hue'ê sa ga̱na̱huin ra̱'a nej guiì gèe,
49001019	ûta nìko ni̱ nitaj àmàn huaj ga̱na̱huij sa nùkua ngà nê' gà' guyumân ruhuâ ni'in Ma̱'an Ña'anj an, ni̱ gurugu'ñun ngà sa nùkua dânj rukû',
49001020	ni̱ gà' gi'hiaj yu̱gui Ma̱'an Cristo rayi'î dan ni̱ gi'hia si gana'nï̂nj Ma̱'an Cristo, siganï̂nj nej nîman ni̱ gununej ra'a ne' huà'aj ne' yàtà'a,
49001021	ni̱ gi'hia si gi̱nikaj su̱n Ma̱'an Cristo riñan nej sí huin ña̱an ni̱ riñan nej sí ni̱ka̱j su̱un, ni̱ riñan nej sí nùkuaj ni̱ riñan nej sí a'nïn'ïn, ni̱ a'nïnj suun riñan siyu̱gui daran' nej sí siyu̱gui gununâ nej guiì, ni̱ sê man riñan diû nânj gi̱nikaj sunj, dadin' gi̱nikaj sunj riñan diû 'na̱'a na̱nj ánj.
49001022	Ni̱ gachrîj Ma̱'an Ña'anj an riki dakó Ma̱'an Jesús daran'anj, ni̱ gi'hia si gà'nï̀n' Ma̱'an Jesús riñan nej guiì huin si-nùhuij ngà riñan daran' nej rasu̱un,
49001023	ni̱ nneè kú Ma̱'an Cristo huin nej guiì nìko' rukuj, ni̱ hua̱ daran' nej rasu̱un riñan Ma̱'an ga̱'huij ra'a ninj ni̱ ga̱chra ruhuâ nimân ninj ngà nuguan' sà'aj gi̱'hia.
49002001	Dàj rûn' huin nej guiì gà' gahui'i gahuin nej suj rayi'î gakï̱n' gi'hiaj nej suj riñan Ma̱'an Ña'anj an, sani̱ Ma̱'an Jesús gi'hiaj ga̱na̱huin nì'nà' ma̱'an nimân nej suj,
49002002	ni̱ gi'hiaj nej suj nej gakï̱n' dânj a'ngô diû, ni̱ gahuin chru̱n nej suj gi'hiaj nej suj gakï̱n' gi'hiaj nej guiì nun ni'in Ma̱'an Ña'anj an, ni̱ gi'hiaj nej suj dàj rûn' garan' ruhuâ sí a'nïn' riñan nej nanè kï̱j huaa, dadin' huê sô' huin sa ginikaj ñu'unj riñan nej guiì nitaj si dagahuin riñan Ma̱'an Ña'anj an,
49002003	ni̱ huê siganï̂nj nej guiì danj gane' a'ngô diû ni̱ gi'hiô' sa gachín nneè ku', ni̱ gi'hiô' sa garan' ruhuâ nneè ku', ni̱ gi'hiô' sa ganï̂n ruhuô', ni̱ rayi'î nej gakï̱n' gi'hiô ni̱ gina'an ruhuâ Ma̱'an Ña'anj an ni'in ñùn', dàj rûn' gi'hia ngà a'ngô nej guiì gi'hiaj gakï̱n'ïn riñanj.
49002004	Sani̱ Ma̱'an Ña'anj an, ni̱ ûta yi̱ru'hue hua ruhuaj, rayi'î dan ni̱ gananï̂n àko ruhuaj ni'in nê', ni̱ huê dânj na̱nj ûta nìko ga 'ì ruhuaj ni'in nê',
49002005	ni̱ nga nï̀n' gahuîn' sí gahui'i rayi'î gakï̱n'in, ni̱ Ma̱'an Cristo gi'hiaj si ga̱na̱huin nì'nò' ni̱ si-su̱nu̱j Ma̱'an Ña'anj an gi'hiaj ni̱ ga̱na̱ni̱n nej suj,
49002006	ngà Ma̱'an Jesús gana'nïn' siganï̂nj nej nîman, ni̱ gi'hia si ga̱ne' ngà Ma̱'an Cristo Jesús yàtà'a,
49002007	guendâ gi̱di̱ganj riñan nej guiì gimàn diû 'na̱' nê' ña̱an, dàj nìko du̱'hue̱ hua si-su̱nu̱j Ma̱'an ni̱ dàj nìko gananï̂n àko ruhuaj ni'in nê' rayi'î dan dunaninj nê' ngà Ma̱'an Cristo Jesús.
49002008	Dadin' nga si-su̱nu̱j Ma̱'an Ña'anj an ni̱ gi'hia guyumân ruhuâ nej suj ni̱ rayi'î dan ni̱ gananin nej suj; sani̱ sê nej suj huin sa gi'hiaj dan ga'hue gananin nej suj mánj, Ma̱'an Ña'anj an huin sa gi'hiaj ni̱ ga̱'hue ga̱na̱ni̱n chre nej suj na̱nj ánj;
49002009	ni̱ sê rayi'î nej sa hua̱ hue'ê gi'hiaj nej suj dânj huin ni̱ ga̱na̱ni̱n nej suj mánj, da'nga ni̱ gà' si 'ngo̱ nej suj si̱ gataj si rayi'î nej sa hua̱ hue'ê gi'hiaj nej suj huin ni̱ gananin nej suj mánj.
49002010	Dadin' Ma̱'an Ña'anj an huin sa gi'hiaj ñùn', ni Ma̱'an Jesús huin sa nagi'hiaj nàkà ñùn' guendâ gi̱'hio' sa hua̱ hue'ê, ni̱ gà' hua̱ yu̱gui sa hua̱ hue'ê dânj gi'hiaj Ma̱'an Ña'anj an ni̱ ga̱'hue gi̱'hiaj nê' sa hua̱ hue'ê dânj na̱nj ánj.
49002011	Huê danj, ni̱ ga̱na̱nun ruhuâ nej suj si a'ngô diû, ni̱ sí nàsìnùnj un gahuin nej suj rayi'î nneè kú nej suj, ni̱ gù'nàj nej suj sí nun gìyì'nè' nnïnj arán raa̱ nneè nà'àj dadin' nej sí Israelita ni̱ gahuin nej sô' sí giyi'ne' nnïnj arán raa̱ nneè nà'àj.
49002012	Nga diû nâ ni̱ nitaj si ni'in nej suj Ma̱'an Cristo, ni̱ hua̱ ni̱nï̱n nej suj riñan yuman' Israel, ni̱ hua̱ anêj nej suj ngà nuguan' guchi' Ma̱'an Ña'anj an 'ngo̱ du'hua ngà yuman' Israel, ni̱ nitaj nùnj gana'huìj nej suj ni̱ nitaj si ni'in nej suj Ma'an Ña'anj yàngà'a mánj.
49002013	A'ngô diû ni̱ gane anêj nej suj riñan Ma̱'an Ña'anj an, sani̱ hia̱j ni̱ ngà tun Ma̱'an Cristo Jesús, ni̱ gahuin nìchrùn' nej suj riñan Ma̱'an Ña'anj an.
49002014	Dadin' Ma̱'an huin sa gi'hiaj ga̱ dïn'ïnj ruhuâ nê', ni̱ gi'hia si ga̱na̱huin nùguàn'àn nej judío ngà nej sí nàsìnùnj un ni̱ ga̱na̱huin nguèj sô' 'ngo̱ rïn yuman'an, ni̱ ngà nneè ku ni̱ dunatu chran ni̱kï̱n' da̱nï̱n nguèj yuman' dânj, dadin' chran dânj huin sa gi'hiaj ni̱nï̱n ni̱ dugunïnj nguèj yuman' dânj,
49002015	ni̱ ngà nneè ku gi'hia ganarë' sa dugunïn' nguèj yuman' dânj, ni̱ huê danj na̱nj ganarë' ley ga'min rayi'î nej gi'ñanj an ni̱ nej sun giyi'nïn' dagahuin nej sij, ni̱ nagi'hiaj nùguàn'anj nguèj yi'nïn dânj guendâ ga̱na̱huin 'ngo̱ rïn yi'nïn'ïn, ni̱ ga̱na̱huin ninj 'ngo̱ guiì nàkàa, gi'hia si ga̱na̱huin dïn'ïnj riñan nej sô',
49002016	ni̱ guendâ gìnikò' nneè ku riñan rugutsìi ni̱ gi'hia si ga̱na̱'mi̱n nguèj yi'nïn dânj ngà Ma̱'an Ña'anj an ni̱ ganahuin nguèj yi'nïn' dânj 'ngo̱ rïn nneè kúu, ni dunahui sa gunïn' nguèj yi'nïn' dânj.
49002017	Ga'naj ni̱ ganataj nuguan' gi̱'hiaj ga̱ dïn'ïnj ruhuâ nej suj nun gìrì' nì'hiaj gu̱nïn si-nùguàn' Ma̱'an Ña'anj an, ni̱ huê danj na̱nj ganataj nuguan' gi̱'hiaj ga̱ dïn'ïnj ruhuâ nej ñûnj gà' nne nìchrùn' riñan Ma̱'an Ña'anj an;
49002018	dadin' Ma̱'an Cristo gi'hiaj si huê 'ngo̱ rïn Ma̱'an Espíritu Santo ga̱'hue ga̱na̱huin ra̱'a nej sí Israelita ni̱ nej sí nàsìnùnj un, ni̱ ga̱'hue ga̱'a̱nj nichì gu̱ña̱n nguèj sô' riñan Ma̱'an Rej nê' Ña'anj an.
49002019	Huê danj, ni̱ nitaj si huin nej suj sí 'na̱' a'ngô país ni̱ nitaj si huin nej suj sí nàsìnùnj un, dadin' giri' nì'hiaj nej suj ga̱na̱huin ra̱'a nej suj sa ga̱na̱huin ra̱'a nej sí gèe, ni̱ ganakaj dugui' nej suj ngà nej da'ní Ma̱'an Ña'anj an,
49002020	ni̱ huin nej suj dàj rûn' huin 'ngo̱ hue'e, dadin' gahuin nùkuaj nej suj gi'hiaj nej nuguan' gidigán nej sô' gi̱di̱gân si̱nï̱n si-nùguàn' Ma̱'an Ña'anj an ngà nej sô' ganata' dàj ga̱huin, ni̱ Ma̱'an Cristo huin dàj rûn' huin hiëj nne sikûj 'ngo̱ hue'e,
49002021	ni̱ Ma̱'an Cristo gi'hiaj ganayumàn da' hua gè hue' dânj, ni̱ ûta hue'ê ga̱na̱da'a dugui' daran' nej hiëj dânj nda ga̱huin 'ngo̱ nuhuî gèe;
49002022	ni̱ huê Ma̱'an huin sa gi̱'hiaj ga̱na̱huin nùguàn'àn ruhuâ nej suj, guendâ ga̱huin nej suj dukuâ Ma̱'an Ña'anj an ñan ga̱ne Ma̱'an Espíritu Santo.
49003001	Ñùnj huin Pablo 'ngo̱ sí nne dukuâ ga'a rayi'î guendâ dagahuín riñan Ma̱'an Cristo Jesús, ni̱ huê danj na̱nj nné dukuâ ga'a rayi'î nej suj nej sí nàsìnùnj un,
49003002	ni̱ si gà' gunïn nej suj dàj giri ra̱ Ma'an Na'anj an ni̱ dàj ganï̂n àko ruhuâ Ma̱'an ni̱ duguta su̱n ñùnj guendâ gànànï̀nj si-nùguàn'anj riñan nej suj,
49003003	ni̱ ga̱na̱di̱ganj sa hua huì ganï̂n ruhuaj riñânj, ni̱ gà' gachrûnj doj rayi'î nej nuguan' dânj,
49003004	ni̱ nga ga̱hia̱ nej suj ni̱ ga̱'hue ga̱ra̱n da'nga' ruhuâ nej suj si gà' garânj da'nga' ruhuâj rayi'î nej nuguan' ga huì gi'hiaj Ma̱'an Cristo,
49003005	ni̱ nun ga̱'hue ga̱ra̱n da'nga' ruhuâ a'ngô nej yi'nïn' gimân gà' nâ rayi'î sa hua̱ huì nânj, dàj rûn' ganadigân Ma̱'an Espíritu Santo riñan nej sí gè ga'anj gi̱digân si̱nï̱n si-nùguàn'anj ngà nej sô' ganata' dàj ga̱huin.
49003006	Dadin' nej sí nàsìnùnj un ni̱ huaj ga̱na̱huin ra̱'a nej sij ni̱ ga̱huin nej sij nneè kû Ma̱'an Cristo Jesús, ni̱ ga̱'hue ga̱na̱huin si̱'hia nej sij dadin' huê danj gà' ga'huij si-nùguàn'anj rayi'î nuguan' gi̱'hiaj ga̱na̱ni̱n nej guiì.
49003007	Ni̱ huej gi'hiaj si gahuín sí gànàtà' si-nùguàn' Ma̱'an Ña'anj an dàj rûn' hua sunuj rikij riñânj ni̱ dàj rûn' ûta nùkuaj hua Ma̱'an.
49003008	Ni̱ dànanj ninaj doj huín gà' da' sí hua̱ lij siganï̂nj daran' nej sí gèe, sani̱ riki Ma̱'an Ña'anj an si-su̱nu riñânj ni̱ ganatá riñan nej sí nàsìnùnj un nuguan' gi̱'hiaj ga̱na̱ni̱n nej sij ni̱ nitaj dàj huaj gùnùkuô' ga̱hio̱' dàj hua̱ yi̱ru'hue Ma̱'an Cristo mánj,
49003009	ni̱ gànàtà' hue'ê' riñan daran' nej guiì dàj ginikaj su̱n Ma̱'an Ña'anj an riñan sa hua̱ huì dânj, dadin' gi'nïnj huij àsìj diû ri̱ki ngà Ma̱'an Ña'anj an, ni̱ huê Ma̱'an Ña'anj an gi'hiaj daran'anj.
49003010	Da'nga ni̱ nej guiì huin si-nùhuì Ma̱'an Jesús ga̱na̱di̱gân gi̱ni̱'in nej sí huin ña̱an, ni̱ nej sí ni̱ka̱j su̱n riñan nej sa màn yàtà'a dàj hua gà'ì ri̱ña̱n sa chru̱n nï̀n' ruhuâ Ma̱'an Ña'anj an,
49003011	dàj rûn' ganï̂n ruhuaj gi'hia àsìj nâ, ni̱ huê danj ga'hue gi'hiâ ngà Ma̱'an Cristo Jesús Ma̱'an si-Seño nê',
49003012	ni̱ huê Ma̱'an huin sa ga'min yàngà' hia ni̱ huej gi̱'hiaj ga̱'hue ga̱tu̱' ni̱ hua̱ yìtï̀nj ruhuô' gùchì' guendâ guyumân ruhuô' ni'în' Ma̱'an.
49003013	Rayi'î dan, ni̱ gachín ni̱'hia riñan nej suj ni̱ si̱ gininaj ruhuâ nej suj guendâ giran' sàñùnj rayi'î nej suj mánj, dadin' si sà' Ma̱'an nej suj huin si gi̱ran' sàñùnj.
49003014	Rayi'î nânj, ni̱ ganikïn' rúdako riñan Ma̱'an Re' Ña'anj an guendâ gàchìnj nì'hia rayi'î nej suj,
49003015	ni̱ huê Ma̱'an huin sa nàgà'huì' siyu̱gui nej dùguì' nej guiì màn yàtà'a ngà nej guiì màn riñan hio'óo,
49003016	ni̱ gachín ni̱'hia riñan Ma̱'an Rê si ri̱kij, dàj nìko hua sa sà'a riñan Ma̱'an ga̱ riñan nej suj, ni̱ gi̱'hia si ga̱na̱huin nùkuaj nanè nimân nej suj gi̱'hiaj Ma̱'an Espíritu Santo,
49003017	ni̱ gùyùmàn ruhuâ nej suj ni̱ ga̱ne Ma̱'an Cristo ruhuâ nimân nej suj, ni̱ dàj rûn' ga'anj gùnùn hia'a chrun riki hio'óo ni̱ huê danj ga̱ 'ì ruhuâ nej suj ni'in nej suj nej dugui' nej suj ni̱ ga̱ ran ruhuâ nej suj ngà si-nùguàn' Ma̱'an Ña'anj an,
49003018	da'nga ni̱ ga'hue ga̱ra̱n da'nga ruhuâ nej suj dàj rûn' garânj da'nga ruhuâ nej sí gèe, dàj gàchrà' ni̱ dàj yè'è ni̱ dàj yàkàn ni̱ dàj gùnùn hua sa 'ì ruhuâ Ma̱'an Cristo ni'in nê',
49003019	ni̱ ga̱'hue gi̱ni̱'in nej suj dàj nìko 'ì ruhuâ Ma̱'an Cristo ni'in nej suj dadin' dànanj nìko huin sa 'ì ruhuaj dânj gà' da' nej sa ga̱huin chru̱n sta'u nej suj, da'nga ni̱ gachra nï̀n' ruhuâ nimân nej suj gi̱nun sa 'ì hua̱ riñan Ma̱'an Ña'anj an.
49003020	Dadin' dànanj ûta nùkuaj Ma̱'an Ña'anj an gà' da' daran' nej rasu̱un, ni̱ ga̱'hue ri̱kij nìko doj nej sa ga̱chi̱n' ni̱ ri̱kij nìko doj nej sa ga̱nï̱n ruhuô' ni̱ nùkuaj hua̱ Ma̱'an ni̱ ga̱'hue na̱du̱naj ñùn',
49003021	ni̱ huê Ma̱'an huin sa gi'hiaj sà' ngà nej guiì huin si-nùhuì Ma̱'an Jesús ni̱ ngà daran' nej yi'nïn' gà' gachîn da' 'ngo̱ sientu, 'ngo̱ sientu hio'o; ni̱ huê danj huin.
49004001	Ni̱ gané dukuâ ga'a gi'hiaj nej sí ni̱ka̱j su̱un rayi'î Ma̱'an Señor, ni̱ dugunïn gà'ìj nej suj, ni̱ ga̱che̱ hue'ê nej suj dàj rûn' gahuin chru̱n nej suj gi'hiaj Ma̱'an Señor nga gakïn nej suj,
49004002	gi̱'hiaj nej suj dàj rûn' gi'hiaj nej sílìj i, ni̱ nìn gi̱'hiaj nej suj, ni̱ ga̱ nùkuaj ruhuâ nej suj ni̱ ga̱ 'ì ruhuâ nej suj ni'in nej suj da' go'ngo̱ nej dugui' nej suj,
49004003	gachín ni̱'hia si du̱gu'nïn' nej suj ni̱ gi̱ni̱kaj dugui' nej suj ni̱ gu̱ru̱gûñu'unj Ma̱'an Espíritu Santo nej suj ni̱ ga̱ nùguàn'àn ruhuâ nej suj ni̱ ga̱ dïn'ïnj ruhuâ nej suj ngà nej dugui' nej suj;
49004004	dadin' dàj rûn' hua ngo̱ rïn nneè kúu ni̱ dàj rûn' hua 'ngo̱ rïn Ma̱'an Espíritu Santo, huê danj gakïn nej suj ni̱ gu̱ña̱n gànà'huìj nej suj si ga̱na̱huin ra̱'a Ma̱'an Ña'anj an nej suj;
49004005	'ngo̱ rïn Ma'an Señor hua, ni̱ 'ngo̱ rïn huin sa guyumân ruhuô'; ni̱ dàj rûn' gidiganj gàtà' nne' huê danj gata' nne';
49004006	ni̱ 'ngo̱ rïn Ma̱'an Ña'anj an hua ni̱ huej huin Rej darûn', ni̱ huej huin sa ni̱ka̱j su̱n riñan darûn', ni̱ gi'hiaj sunj ngà darûn', ni̱ nne ngà darûn'.
49004007	Sani̱ rikî Ma̱'an Ña'anj an si-su̱nu riñan da' go'ngo̱ nê' dàj rûn' garan' ruhuâ Ma̱'an Cristo rikij suun riñun'.
49004008	Rayi'î dan ni̱ gata: Gahui Ma̱'an Jesús ga'an yàtà'a, ni̱ ginika ga'an nej guiì gi'hiaj ga̱nanj, ni̱ ga'huij gà'ì yì'nï̀n' nej suun riñan nej guiì dânj.
49004009	Ni̱ nùnj huin si ga̱ta̱j nuguan' “gahui ga'an dânj rà'aj.” Sê gà' si̱nï̱n ginin ga'an nda gùnùn riki hio'óo rà' saj ûn'.
49004010	Ma̱'an sa gininj ga'anj dânj, huê gè Ma̱'an huin sa gahui ga'anj nda yichrá daran' nej yàtà'a, ni̱ nne nikaj sunj riñan nej sa màn yàtà'a ngà nej sa màn riñan hio'óo.
49004011	Ni̱ huê Ma̱'an huin sa gi'hiaj yu̱gui, nej sí ga'anj gi̱digân si̱nï̱n si-nùguàn' Ma̱'an Ña'anj an; ni̱ gi'hiaj yu̱gui nej sí ganata' dàj ga̱huin; ni̱ gi'hiaj yu̱gui nej sí ganata' nuguan' gi̱'hiaj ga̱na̱ni̱n nej guiì; ni̱ gi'hiaj yu̱gui nej sí ganikïn' dugumîn nej sô' ginikò' rukuj, ni̱ gi'hiaj yu̱gui nej sí gi̱digân,
49004012	ni̱ gi'hiaj yu̱gui nej sí gèe guendâ gi̱'hiaj sun nej sô' si-sùnj, guendâ na̱gi̱'hiaj hue'ej nneè kú Ma̱'an Cristo,
49004013	nda gùchì' darûn' ga̱ gu̱ña̱n ruhuô' ni̱ gu̱ña̱n gùyùmàn ruhuô', ni̱ gi̱ni̱'în' nda hue'ê chre dàj rûn' ni'in Ma̱'an Cristo, ni̱ gùchì' ga̱huîn' dàj rûn' huin ngo̱ sí gi'hiaj sa ni̱ka̱a, ni̱ gi̱ni̱'in' dàj rûn' nìko ni'in Ma̱'an Cristo,
49004014	Da'nga ni̱ si̱ gi̱'hiô' dàj rûn' gi'hiaj nej silíj hua̱ lij dadin' nda nanè chre nadunâ nej sô' sa ganï̂n ruhuâ nej sô', ni̱ hio ga̱na̱da'a nej sô' nej yì'nï̀n' nuguan' nàkà gidigân nej sí gidigañu'unj un, ni̱ gunùkuaj nej sí dânj gidigañu'unj nej sô' nej sij dadin' ûta sà' mañân nej sô' ni̱ sà' chru̱n nej sô' dàj gi̱di̱gañu'unj nej sô' nuguan' gi̱'hiaj ga̱'a̱nj ni̱'hia nej sij,
49004015	sani̱ ga̱'mi̱n' nuguan' yàngà'a ni̱ ga̱ 'ì ruhuô' ni'în' nej dugui', ni̱ gu̱n' riñan Ma̱'an Cristo ni̱ ga̱chi̱' gi̱'hia dadin' huej huin sa ni̱ka̱j su̱n riñun',
49004016	ni̱ da' hua̱ gè nneè ku', ganakaj dugui' ni̱ ni̱ka̱j dugui' hue'ej ni̱ 'nïn siganï̂nj nej dugui'ij ni̱ gu̱ña̱n ganunj riñan daran' ninj dàj na̱nj hua Ma̱'an suun riñan da' go'ngo̱ ninj, ni̱ huê danj gachij gu̱ña̱n nneè ku' guendâ na̱gi̱'hiaj nu̱kua ruhuâ nej ma̱'an nej dugui'ij ni̱ gu̱ña̱n 'ì ruhuâ ninj ni'in ninj nej dugui' ninj.
49004017	Huê danj, ni̱ gatâ, ni̱ duguta sùnj riñan nej suj ngà siyu̱gui Ma̱'an Señor: Ni̱ si̱ gi'hiaj nej suj dàj rûn' gi'hiaj a'ngô nej sí nàsìnùnj un dadin' gi'hiaj nej sô' sa a'nan' ganï̂n ruhuâ da'nga nej sô',
49004018	dadin' gà' ganahuin ru̱mi̱n' da'nga nej sô', ni̱ gi'hiaj anêj nej sô' ma̱'an nej sô' riñan nej sa garan' ruhuâ Ma̱'an Ña'anj an da̱gahuin nej sô' sani̱ nitaj nùnj ni'in nej sô', ni̱ gà' ganahuin sìhiàj nimân nej sô',
49004019	nitaj nùnj nà'àj ñan nej sô', ni̱ nngaj nej sô' ngà ahuin na̱nj nej siyànà ni̱ ûta hio nej sô' guendâ gi̱'hiaj nej sô' ahuin na̱nj gakï̱n'.
49004020	Sani̱ nej suj ni̱ nun ga̱huin chru̱n nej suj dànanj gi'hiaj Ma̱'an Cristo mánj,
49004021	si yàngà' hia gà' gunïn nej suj, ni̱ gà' gidigân Ma̱'an Jesús nej suj, ngà sa yàngà' hua riñan Ma̱'an.
49004022	Nga gahuin nej suj sí nàsìnùnj un ni̱ gi'hiaj nej suj gakï̱n'ïn, hia̱j ni̱ gu̱du̱nâj nej suj daran' nej gakï̱n' gi'hiaj nej suj nga nï̀n' gàchin gi̱ni̱'in nej suj Ma̱'an Cristo, dadin' gà' gu'ñûn nej suj ngà nej gakï̱n'ïn sani̱ man si gidigañu'unj un nej gakï̱n' dânj na̱nj ánj,
49004023	ni̱ ganahuin nàkà nanè nimân nej suj ngà da'nga nej suj riñan Ma̱'an Ña'anj an,
49004024	ni̱ ga̱na̱huin nej suj guiì nàkàa, ni̱ ga̱na̱ka̱j nej suj a'ngô raa̱ nej suj dàj rûn' garan' ruhuâ Ma̱'an Ña'anj an ni̱ gi̱'hiaj nej suj sa ni̱ka̱a ni̱ si̱ gi'hiaj nej suj gakï̱n'ïn ni̱ ga̱huin nej suj guiì ga̱'mi̱n sa yàngà'a na̱nj ánj.
49004025	Rayi'î dan, ni̱ gu̱du̱nâj nej suj nuguan' gidigañu'unj un ni̱ ga̱'mi̱n nej suj nuguan' yàngà'a ngà da' go'ngo̱ nej dugui' nej suj, dadin' 'ngo̱ nneè kúu huin nej suj.
49004026	Si nàsìnùnj gina'an ruhuâ nej suj, ni'hiaj nej suj ni̱ si̱ gina'an nùgui ruhuâ nej suj, dadin' si gina'an nùgui ruhuâ nej suj, ni̱ gakï̱n'ïn huin na̱nj ánj,
49004027	ni̱ si̱ ga'nï̂nj nej suj si gi̱'hiaj ga̱nân sichre nej suj mánj.
49004028	Sí gi'hiaj tu̱, ni̱ si̱ gi'hiaj tu̱ sô' gà' mánj, ña̱'an huaj si gi̱'hiaj sun sô' ngà ra'a sô', ni̱ gi̱'hiaj sô' sa sà'a, da'nga ni̱ ga'hue gìrì' sô' sa gu̱ru̱gûñu'unj sô' riñan nej guiì ga̱ni̱ki.
49004029	Gà' si 'ngo̱ nuguan' kï̱j huaa si gahui ruhuâ du'hua nej suj mánj, ga̱'mi̱n nej suj nej nuguan' na̱gi̱'hiaj sà' nej guiì, da'nga ni̱ gi'hiaj hue'ej nej guiì gu̱nïn na̱nj ánj.
49004030	Ni̱ si̱ gi'hiaj nej suj si ga̱na̱nï̱n ruhuâ Ma̱'an Espíritu Santo huin si'hiaj Ma̱'an Ña'anj an, dadin' gà' gachri da'nga'a ruhuâ nimân nej suj ni̱ ganahuin nej suj si'hia ni̱ nga gùyùmàn gui du̱naninj nej guiì ni̱ ga̱na̱ni̱n nej suj gi̱'hia.
49004031	Gu̱xu̱n nej suj riñan nej suj, daran' sa na'an chre ruhuâ dan ngà sa ga'man ruhuâ dan ngà sa hue chre dan, ni̱ si̱ gaguâj nej suj nej dugui' nej suj ni̱ si̱ ga'min yì'ì nej suj riñan nej dugui' nej suj ni̱ si̱ gi'hiaj yi'ì nej suj mánj.
49004032	Sa si̱nï̱n da'hui nej suj gi̱'hiaj nej suj huin ni̱ ga̱ ni̱'ña̱nj nej suj ngà 'ngo̱ ni̱ a'ngô nej dugui' nej suj, ni̱ gu̱ru̱gûñu'unj nej suj ni̱ gi̱nikaj nej suj nimân nìko ngà nej dugui' nej suj, dàj rûn' ginikaj Ma̱'an Ña'anj an nimân nìko rayi'î nej suj dadin' gà' naru'hue Cristo Ma̱'an rayi'î si-ga̱kïn' nej suj na̱nj ánj.
49005001	Gi̱'hiaj nej suj, dàj rûn' gi'hiaj Ma̱'an Ña'anj an, ni̱ gùrùguì' si huin nej suj da'ní Ma̱'an ni̱ ûta 'ì ga̱ ruhuaj ni'in nej suj.
49005002	Ni̱ ga̱ 'ì ruhuâ nej suj ni'in nej suj nej dugui' nej suj, dàj rûn' 'ì ruhuâ Ma̱'an Cristo ni'in nej suj, ni̱ gahuin 'ngo̱ ofrenda ni̱ naga'huij Ma̱'an rayi'î nej suj ni̱ gahuij riñan Ma̱'an Ña'anj an ni̱ huin datò' gïn' da̱j a riñan Ma̱'an Ña'anj an.
49005003	Ni̱ si̱ gaché sìgìchrà' nej suj ni̱ si̱ ga'min nej suj nuguan' kï̱j huaa ni̱ si̱ ganï̂n ruhuâ nej suj ga̱ doj rasu̱n du̱hue̱e riñan nej suj, ni̱ si ga nej gakïn nânj siganï̂nj nej suj mánj, ni̱ gi̱'hiaj nej suj dàj rûn' gi'hiaj nej sí gèe;
49005004	ni̱ si̱ ga'min nej suj nuguan' dugu̱'na huaa ni̱ nuguan' laká chre ni̱ nuguan' na̱hia, dadin' nitaj si dùgùnàj huaj mánj, ga̱'mi̱n nej suj nuguan' sà'a yi'î Ma̱'an Ña'anj an.
49005005	Dadin' ña̱'a̱n huaj si gi̱ni̱'in nej suj, si gà' si 'ngo̱ nej guiì aché sìgìchrà' ni̱ nej guiì a'min nuguan' kï̱j huaa ni̱ nej guiì ruhuâ gaj doj riñan, ni̱ huin ninj dàj rûn' huin guiì nnùn ña̱'a̱nj riñan nej ña'anj gi'hiaj ra̱'a nej síi na̱nj ánj. Ni̱ si̱ ga'hue gìrì' nì'hiaj ninj ga̱ne ninj ñan nne Ma̱'an Cristo ni̱ si̱ giri' nì'hiaj ninj ga̱ne ninj ñan nne Ma̱'an Ña'anj an mánj.
49005006	Ni̱ gà' si 'ngo̱ nej suj si̱ ga'hue gi̱di̱gañu'unj ngà nuguan' dugù'na hua; dadin' huê rayi'î nej nuguan' nânj ni̱ gùyùmàn si-kastigû Ma̱'an Ña'anj an riñan nej guiì nitaj si dagahuin.
49005007	Ni̱ si̱ gi̱'hiaj nej suj, dàj rûn' gi'hiaj nej guiì dânj mánj.
49005008	Dadin' a'ngô diû ni̱ gahuin nej suj guiì gi'hiaj gakï̱n'ïn, sani̱ hia̱j ni̱ huin nej suj guiì garânj da'nga' ruhuâ dadin' guyumân ruhuâ nej suj ni'in nej suj Ma̱'an Señor; ni̱ ga̱che̱ nej suj dàj rûn' gaché nej guiì huin da'ní Ma̱'an sa garânj da'nga' ruhuâ na̱nj ánj,
49005009	dadin' sa gùrùguì' gi'hiô' gi'hiaj Ma̱'an Espíritu Santo huin si gurugûñu'un', ni̱ gi'hiô' sa ni̱ka̱a ni̱ ga̱'min' nuguan' yàngà'a,
49005010	na̱di̱gi'ñûn nej suj ahuin sa garan' ruhuâ Ma̱'an Señor gi̱'hiaj nej suj na̱nj ánj.
49005011	Ni̱ si̱ gi̱'hiaj nej suj dàj rûn' gi'hiaj nej guiì gi'hiaj gakï̱n'ïn mánj, sa da'hui nej suj gi̱'hiaj nej suj huin si du̱gunïn gà'ì nej suj nej guiì gi'hiaj gakï̱n'ïn na̱nj ánj;
49005012	dadin' giri'í sinà'àj a ga̱'mi̱n' rayi'î nej gakï̱n' gi'hiaj huì nej guiì dânj.
49005013	Sani̱ daran' nej gakï̱n' 'nï̱nj huì gi'hiaj nej guiì ni̱ gùrùguì' man gi̱'hiaj sa yigï̀ïn, dadin' sa yigï̀n dânj gi'hiaj gùrùguì' daran'anj;
49005014	Rayi'î dan ni̱ gatâ: Gànà'nï̀nj ñan sò', dadin' atoj', ni̱ ga̱na̱chî' siganï̂nj nej nîman, ni̱ gu̱du̱gun Ma̱'an Cristo riñan' ni̱ ga̱'hue ga̱ra̱n da'nga' ruhuâ'.
49005015	Ni'hiaj sò' dàj achê', ni̱ ûta gu̱dadû ga', ni̱ si̱ gi'hiaj nej suj dàj rûn' gi'hiaj nej guiì na'hue ga̱ya̱ka̱j guendâ mánj, gi̱'hiaj nej suj dàj rûn' gi'hiaj nej guiì hue'ê chru̱n,
49005016	ni̱ ga̱ra̱n sun hue'ê nej suj diû, dadin' gui nnê' ni̱ gui yì'ìi huin.
49005017	Huê danj ni̱, si̱ gahuin nej suj nej sí gi̱ni'ñûn nda nanè chre mánj, sa gi̱'hiaj nej suj huin si hio ga̱ra̱n da'nga ruhuâ nej suj ahuin sa garan' ruhuâ Ma̱'an Señor.
49005018	Ni̱ si̱ go'o nej suj nne berente, dadin' nga nagunï̂n nej suj ni̱ nun ni'in da'nga nej suj sa gi'hiaj nej suj, ni̱ sa ginùn huin nej suj huin si gàchìnj nej suj ga̱'na̱' Ma̱'an Espíritu Santo ni̱ ga̱ne ruhuâ nimân nej suj ni̱ ga̱na̱huin nùkuaj nej suj gi̱'hia,
49005019	ga̱hia̱ nej suj riñan nej dugui' nej suj salmo ngà nej himno ni̱ ga̱chra̱ nej suj chra' garan' ruhuâ Ma̱'an Ña'anj an ngà ruhuâ nimân nej suj;
49005020	ni̱ daran' diû gà'huì' nej suj siguruhuâ Ma̱'an Ña'anj huin Rej nê' rayi'î daran nej rasu̱un, ngà siyu̱gui Ma̱'an si-Seño nê' Jesucristo.
49005021	Da̱gahuin nej suj riñan 'ngo̱ ni̱ a'ngô nej dugui' nej suj ni̱ gi̱nikaj chre̱j nej suj riñan Ma̱'an Ña'anj an.
49005022	Nej siyànà nne nika ni̱ da̱gahuin ninj riñan nika ninj, dàj rûn' da̱gahuin ninj riñan Ma̱'an Señor,
49005023	Dadin' síi huin sa a'nïn' riñan nej siyànàa, dàj rûn' nikaj su̱n Ma̱'an Cristo riñan si-nùhuij, Ma̱'an gi̱'hiaj ga̱na̱ni̱n nej guiì nìkò' rukuj ni̱ huin ninj dàj rûn' huin nneè kú Ma̱'an.
49005024	Ni̱ dàj rûn' dagahuin nej guiì huin si-nùhuì Ma̱'an Jesús riñanj, ni̱ huê danj da'hui siyànà nne nika ni̱ ga̱da̱gahuin riñan nikaj ngà daran'anj.
49005025	Nej suj sí nne nika ni̱ ga̱ 'ì ruhuâ nej suj ni'in nej suj nika nej suj, dàj rûn' 'ì ruhuâ Ma̱'an Cristo ni'in nej guiì huin si-nùhuij ni̱ naga'huij Ma̱'an rayi'î nej guiì huin si-nùhuij,
49005026	guendâ na̱gi̱'hiaj gej, ni̱ na̱gi̱'hiaj sà'aj ni̱ gana'nïnj ngà nnee ni̱ ngà nuguan'an nej guiì huin si-nùhuij,
49005027	gà' hua̱ yu̱gui gi'ñanj ga̱ra̱n rà'a ngà si-nùhuij, ni̱ da'hui nej guiì huin si-nùhuij ga̱ ninj dàj rûn' hua gàtsì atsîj nitaj si hua̱ díin riñan ni̱ nitaj si ganachran' riñan, da'hui ga̱huin sa gèe ni̱ si̱ ga gakï̱n'ïn riñanj.
49005028	Ni̱ huê danj na̱nj da'hui nej sí hua̱ nika ni̱ ga̱ 'ì ruhuâ nej sô' ni'in nej sô' nika nej sô', dàj rûn' 'ì ruhuâ nej sô' ni'in nej sô' nneè kú nej sô'. Ni̱ sí 'ì ruhuâ ni'in nika, ni̱ ma̱'an sô' 'ì ruhuâ sô';
49005029	dadin' gà' si 'ngo̱ síi nitaj si gininj 'ì nneè kú riñan, ni̱ dàñùn guduyâ sô' nneè kú sô' ni̱ dugumîn sô' nneè kú sô', ni̱ gi'hiaj sô' dàj rûn' gi'hiaj Cristo ngà nej guiì huin si-nùhuij,
49005030	dadin' huîn' nej yi'nïn' hua̱ riñan nneè kú Ma̱'an Cristo, huîn' nneè kú Ma̱'an.
49005031	“Rayi'î dânj, ni̱ gu̱du̱nâj síi rej sô' ngà nni sô' ni̱ ga̱na̱huin nùguàn'an sô' ngà nika sô' ni̱ ga̱huin nguèj sô' dàj rûn' huin 'ngo̱ rïn guiì.”
49005032	Ûta nìko huì hua sa ganï̂n ruhuâ Ma̱'an Ña'anj an, sani̱ ñùnj ni̱ ga'mînj rayi'î Ma̱'an Cristo ngà rayi'î nej guiì huin si-nùhuij.
49005033	Huê danj ni̱, da' go'ngo̱ nej suj ni̱ ga 'ì ruhuâ nej suj ni'in nej suj nika nej suj dàj rûn' ì ruhuâ nej suj ni'in nej suj ma̱'an nej suj; ni̱ gi̱nikaj chre̱j nej siyànàa riñan nika ninj.
49006001	Ngà siyu̱gui Ma̱'an Señor ni̱ da̱gahuin nej suj hua̱ lij dânj, riñan rej nej suj ngà riñan nni nej suj; dadin' huê dânj huin sa ni̱ka̱a.
49006002	Sun giyi'nïn' si̱nï̱n huin nânj: “Ni̱ gi̱nikaj chre̱j riñan re' ngà riñan nnî', dadin' nânj huin sun giyi'nïn' si̱nï̱n gi'hiaj Ma̱'an Ña'anj an ni̱ gata si hua̱ sa ri̱kij;
49006003	ni̱ si gi'hiâ' dànanj ni̱ ga̱'na̱' sa hua̱ hue'ê riñan, ni̱ ga̱ne nâ' riñan hio'óo.”
49006004	Nej suj hua̱ da'ní, ni̱ si̱ gi'hiaj nej suj si gi̱na̱'an ruhuâ nej da'ní nej suj ni'in nej sô' nej suj mánj, gi̱di̱gân nej suj si ga̱huin chru̱n nej sô' gi̱ni̱kaj chre̱j nej sô' riñan nej guiì ni̱ nàgà'huì' nej suj chrej sà' garan' ruhuâ Ma̱'an Señor riñan nej da'ní nej suj.
49006005	Nej suj 'nï̀nj gi'hiaj sun chre dânj, ni̱ ga̱da̱gahuin nej suj riñan si-yi̱ru'hue nej suj nne riñan hio'ó nânj ni̱ gi̱nikaj chrej nej suj riñan nej sô' ni̱ gi̱nun yu'hui' ruhuâ nej suj, ni̱ ga ninaj ruhuâ nimân nej suj ngà nej sô', ni̱ gi̱'hiaj nej suj guenda si riñan Ma̱'an Cristo gadagahuin nej suj;
49006006	ni̱ si man nga nikïn' si-yi̱ru'hue nej suj gini'hiaj sô' ni̱ gi'hiaj nej suj si ûta gi'hiaj sun nej suj, dadin' ruhuâ nej suj gùnàj hue'ê nej suj ngà nej sô', ni̱ gi̱'hiaj sun nej suj ngà nda ruhuâ nimân nej suj ni̱ gi̱'hiaj nej suj sa garan' ruhuâ Ma̱'an Ña'anj an, dadin' dàj rûn' huin si riñan Ma̱'an Cristo huin gi'hiaj sun nej suj;
49006007	nda nìhià' chre ga̱ ruhuâ nej suj ni̱ gu̱na̱nj gi̱tsi nej suj riñan nej sô' ni̱ si̱ ganï̂n ruhuâ nej suj si riñan nej síi gunânj gi̱tsi nej suj dadin' riñan Ma̱'an Ña'anj an gunânj gi̱tsi nej suj,
49006008	ni̱ si huin nej suj nej sí 'nï̱nj gi'hiaj sun chre nej si hua̱ du'hue nej suj, ni̱ da'hui nej suj gi̱ni̱'in nej suj ni̱ gi̱'hiaj nej suj sa sà'a, ni̱ ga̱na̱huin ra̱'a nej suj sa sà'aj gi̱'hiaj Ma̱'an Señor.
49006009	Ni̱ nej suj, huin yiru'hue dânj, ni̱ huê dânj gi̱'hiaj nej suj ngà nej sí 'nï̱nj gi'hiaj sun chre riñan nej suj, ni̱ gu̱du̱nâj nej suj guendâ ga̱ta̱j nej suj si du̱gua'ì nej suj doj nej sô', dadin' gà' ni'in nej suj si yàtà'a nne Ma̱'an si-Seño nej suj ni̱ huêj huin Ma̱'an si-Seño nej sô' nej, ni̱ gà' ni'in nej suj sisi̱ si̱ gahuin Ma̱'an Señor ngà si 'ngo̱ nej guiì mánj.
49006010	Huê danj na̱nj nej suj, di̱nï̂nj ma̱'anj ngà siyu̱gui Ma̱'an Señor ni̱ gàchìnj nej suj si na̱gi̱'hiaj nùkuaj Ma̱'an Señor nej suj, ngà si-guesaj ni̱ ngà sa nùkuaj Ma̱'an.
49006011	Garán nej suj ma̱'an nej suj ngà daran' nej rasu̱n girikî Ma̱'an Ña'anj an ga̱ra̱n sun nej suj, da'nga ni̱ ga̱'hue ga̱nikïn' ran nej suj nga ganï̂n ruhuâ sa nàsà'a gi̱di̱gañu'unj nej suj.
49006012	Dadin' sê ngà nej guiì gutô' mánj, gutô' ngà sí huin ña̱an, ni̱ gutô' ngà sí nùkuaj, ni̱ gutô' ngà nej sí gi'hiaj ga̱nan yumiguì ru̱mi̱n' nânj, ni̱ gutô' ngà nej stâdu huin si-'hiaj sa kï̱j hua màn riñan nanèe.
49006013	Rayi'î dan, ni̱ gi̱da'a nej suj daran' nej rasu̱n hua̱ yu̱gui gi'hiaj Ma̱'an Ña'anj an guendâ ga̱ra̱n sun nej suj nga gùtà' nej suj, da'nga ni̱ ga'hue gùnùkuaj nej suj nga gùyùmàn gui a'nan'an ni̱ nga gisîj gi'hiaj nej suj nej nânj ni̱ ga̱ yìtï̀nj ruhuâ nej suj.
49006014	Ga̱ yìtï̀nj ruhuâ nej suj, ni̱ dàj rûn' 'nïnj ran nnïnj 'nï̱nj gatï̀n stâdu huê danj du̱gumîn hue'ê nej suj nuguan' yàngà'a, ni̱ garán nej suj ma̱'an nej suj ngà atsîj aga'a nânj huin sa ni̱ka̱a da'hui nej suj gi̱'hiaj nej suj,
49006015	ni̱ dàj rûn' gi'hiaj nej sí ganachrîj siganï̂nj dakó huê danj gi̱'hiaj nej suj daran' diû, ni̱ ga̱'mi̱n nej suj nuguan' gi̱'hiaj ga̱na̱ni̱n nej guiì ni̱ nuguan' gi̱'hiaj ga̱ dïn'ïnj ruhuâ nej guiì ni̱ gi'hiaj yu̱gui nej suj ma̱'an nej suj.
49006016	Sa da'hui nej suj gi̱da'a nej suj ni̱ ga̱rán nej suj ma̱'an nej suj huin si gùyùmàn yìtï̀nj ruhuâ nej suj, da'nga ni̱ ga'hue gu̱du̱na'àj nej suj daran' chrun stune' nnùn ña'an ga'nḯn sí kï̱j huaa ga'na' riñan nej suj.
49006017	Dàj rûn' ga'nḯn stâdu si-na̱hui a̱ga' sô' ahui sô' huê danj da'hui nej suj ga̱ yìtï̀nj ruhuâ nej suj si gà' gananin nej suj gi'hiaj Ma̱'an Ña'anj an, ni̱ si ni'in nej suj si gà' gananin nej suj huê danj ni̱ gi̱da'a nej suj si-yitî Ma̱'an Espíritu ni̱ nânj huin si-nùguàn' Ma̱'an Ña'anj an;
49006018	sa ña̱'a̱n doj gi̱'hiaj nej suj huin si ga̱'mi̱n nej suj ngà Ma̱'an Ña'anj an, ni̱ gàchìnj nej suj, ni̱ ga̱'mi̱n nej suj daran' diû dàj rûn gidigán Ma̱'an Espíritu Santo ni̱ huê danj na̱nj du̱gumîn hue'ê nej suj daran' diû ni̱ du̱gu'nïn' nej suj ni̱ si̱ gininaj ruhuâ nej suj guendâ gàchìnj nì'hiaj nej suj riñan Ma'an Ña'anj an rayi'î daran' nej sí gèe,
49006019	gi̱'hiaj nej suj sunuj u ni̱ gàchìnj nì'hiaj nej suj rayi'í, ni̱ nga naguchrá du'huá ni̱ ri̱ki̱ Ma'an Ña'anj an nuguan'an ni̱ gìrì' ruhuâj doj nga ga̱'mi̱n, da'nga ni̱ gidigán nuguan' hua̱ huìi nuguan' gi̱'hiaj ga̱na̱ni̱n nej sí nàsìnùnj un,
49006020	rayi'î nej dânj ni̱ huín sí gi̱ni̱kaj nuguan' ga̱'a̱nj ni̱ anu̱mín ngà aga' kadena ni̱ gìrì' ruhuâj dàj ga̱'min rayi'î Ma̱'an Señor, dadin' ûta ga̱chin si-nùguàn' Ma̱'an Ña'anj an riñânj dàj da'huí ga̱'mi̱n.
49006021	Daran' nej sun gi'hiâ, ni̱ gànàtà' dinï̂nt Tíkiko sô' 'ì ruhuô' riñan nej suj ni̱ gi̱ni̱'in nej suj dàj huaj rayi'î, ni̱ nùnj huin si gi'hiâ, ni̱ huin sô' sí hue'ê dagahuin ni̱ huin sô' sí ganata' si-nùguàn' Ma̱'an Señor,
49006022	huê rayi'î nânj ga'nï̂n guchi' sô' riñan nej suj, da'nga ni̱ ga'hue gi̱ni̱'in nej suj rayi'î nej nûnj ni̱ na̱ri̱ki̱ sô' chrej nùkuaj ruhuâ riñan nimân nej suj.
49006023	Ga̱ dïn'ïnj ruhuâ nej suj huin dinï̂nt, ni̱ gi̱nun sa 'ì ruhuâ Ma̱'an Ña'anj an ruhuâ nimân nej suj ni̱ gi̱nun ñan nej suj Ma̱'an Ña'anj huin rej Ma̱'an Señor Jesucristo.
49006024	Gi̱'hiaj hue'ê Ma̱'an Ña'anj an ngà daran' nej guiì 'ì ruhuâ ni'in Ma̱'an Señor ngà sa 'ì ruhuaj nìgànj nï̀n'. Ni̱ huê danj huin na̱nj ánj.
50001001	Pablo ngà Timoteo, huin si-musû Ma̱'an Jesucristo, ni̱ ga'nḯn nej ñûnj ñanj karta nânj hua riñan daran' nej sô' huin obispo ngà nej diákono, ni̱ka̱j su̱n riñan nej dinï̂nt huin gè nìkò' rukû Ma̱'an Jesús nne ruhuâ yuman' Filipos.
50001002	Ma̱'an Re' Ña'anj an ngà Ma̱'an Señor Jesucristo. Gi̱'hiaj ga̱ dïn'ïnj ruhuâ nej suj ni̱ ga̱ su̱nu̱j u riñan nej suj.
50001003	Daran' diû nga gananun ruhuâj ni'ín nej suj, ni ga'huí si guruhuâ Ma̱'an Da'an rayi'î nej suj.
50001004	Daran' diû nga ga'mînj ngà Ma̱'an Ña'anj an ni̱ nda nìhià' chre hua ruhuâj nga gachín nì'hia rayi'î nej suj,
50001005	dadin' guruguñu'unj nej suj ñùnj àsìj gui si̱nï̱n nga gini'in nej suj nuguan' gi̱'hiaj ga̱na̱ni̱n nej suj ni̱ huê danj na̱nj ni̱ka̱j dugui' nê' nda gui hia̱j;
50001006	ni̱ guyumân ruhuâ nej ñûnj, si Ma̱'an Ña'anj an gàyì'ì gi'hiaj sun ngà nej suj, ni̱ ga̱'hue gi̱'hiaj hue'ê nej suj doj si-su̱n Ma̱'an nda gui ga̱'na̱' ñûn Ma̱'an Jesucristo;
50001007	ni̱ hua̱ ni̱ka̱ ruhuâj ni'ín nej suj, ni̱ nne nej suj ruhuâ nimânj; ni̱ nga gatû dukuâ ga'a ni̱ guruguñu'unj nej suj ñùnj ni̱ duna'huej nùguàn'àn nê', ni̱ nagi'hiaj yìtï̀nj nê' nuguan' gi̱'hiaj ga̱na̱ni̱n nej guiì riñan nej sí ni̱ka̱j suun huê danj ni̱ ganahuin rà'a daran' nê' si-su̱nu̱j Ma̱'an Ña'anj an.
50001008	Dadin' Ma̱'an Ña'anj an huin sa ni'in si yàngà' hia, ni̱ 'ì ruhuâj ni'ín daran' nej suj nga sa nìko xi 'ì ruhuâ Ma̱'an Jesucristo ni'in nej suj.
50001009	Ni̱ huê danj na̱nj gachín nì'hia rayi'î nej suj, si ga̱huin nìko sa 'ì ruhuâ nej suj da' ñùn, ni̱ ga̱huin chru̱n' nï̀n' ruhuâ nej suj ni̱ ga̱ra̱n da'nga hue'ê ruhuâ nej suj,
50001010	da'nga ni̱ ga'hue gi̱'hiaj nej suj sa hua̱ hue'ê doj, ni̱ gahuin nej suj sí yìtï̀nj ïn ni̱ sí ni̱ka̱a nda gui gùyùmàn Ma̱'an Cristo.
50001011	Ni̱ Ma̱'an Jesucristo gi̱'hiaj ni̱ ûta gùrùguì' sa ni̱ka̱a gi̱'hiaj nej suj, ni̱ ga̱na̱huin nìhià' ruhuâ ni̱ ga̱'mi̱n hue'ê nej guiì rayi'î Ma̱'an Jesucristo.
50001012	Ruhuâj si gi̱ni̱'in nej suj di̱nï̂nj, si nej sañun guyumân riñânj, ni̱ gi'hia si gàyà'nï̀n nuguan' gi̱'hiaj ga̱na̱ni̱n nej guiì ga'an ni̱ gi̱yi̱'na̱nj nej guiì gu̱nïn si-nùguàn' Ma̱'an Ña'anj an,
50001013	ni̱ nga gatû dukuâ ga'a ni̱ gini'in daran' nej sí ni̱ka̱j su̱n riñan dukuâ sun nne hiuj dânj, ni̱ huê danj na̱nj gini'in a'ngô nej guiì.
50001014	Ni̱ ûta gà'ì nej dinï̂nt ni̱ dànanj ganari' ruhuâ nej sô' guendâ gané dukuâ ga'a, ni̱ ganata' nej sô' si-nùguàn' Ma̱'an Ña'anj an riñan nej guiì ni̱ nitaj si guyu'hui' nej sô', ni̱ hua̱ ruhuâ nej sô' gi̱ran' sa̱ñu̱n nej sô' rayi'î si-nùguàn' Ma̱'an Ña'anj an.
50001015	Yàngà' hia, ni̱ hua̱ da̱'a̱j nej sô' ganata' si-nùguàn' Ma̱'an Ña'anj an, guendâ yìkòj ruhuâ nej sô' ni̱ guendâ garán nej sô' riñânj; sani̱ hua̱ a'ngô da̱'a̱j nej sô' ganata' si-nùguàn' Ma̱'an Ña'anj an guendâ 'ì ruhuâ nej sô' ni'in nej sô' Ma̱'an Ña'anj an.
50001016	Da̱'a̱j nej sô' gananï̂n rayi'î Ma̱'an Cristo guendâ garán nej sô' riñânj, sani̱ sê si̱ ga'min nej sô' nuguan' yàngà'a mánj, man si ruhuâ nej sô' gi̱'hiaj nej sô' si gi̱ran' sàñùnj doj nga nné ruhuâ dukuâ ga' na̱nj ánj.
50001017	Sani̱ a'ngô da̱'a̱j nej sô' gananï̂n si-nùguàn' Ma̱'an Ña'anj an guendâ 'ì yàngà' ruhuâ nej sô' ni'in nej sô' Ma̱'an Cristo, dadin' ni'in nej sô' si yàngà' hia duna'huê rayi'î nuguan' gi̱'hiaj ga̱na̱ni̱n nej guiì.
50001018	Sani̱ nitaj si ganahuî ruhuâj mánj. Dadin' ga̱'hue si man si ga'min nej sij guendâ gìrì' nej sij sa ga̱chru̱n nej sij nej si ga'min nej sij nuguan' yàngà'a, sa ña̱'a̱n huin si gananï̂n nej sij rayi'î Ma̱'an Cristo; ni̱ ganahuin nìhià' ruhuâj rayi'î sa gi'hiaj nej sij, ni̱ dànanj ga̱na̱huin nìhià' ruhuâj doj gà' na̱nj ánj.
50001019	Dadin' ni'ín si rayi'î guendâ gachín nì'hiaj nej suj ni̱ huê danj ni̱ gu̱ru̱gûñu'unj Si-Espíritu Ma̱'an Jesucristo ni̱ râ'ñanj ga̱hui̱ ruhuâ dukuâ ga'a.
50001020	Sa huin ruhuâj huin, ni̱ ànà'huì si nitaj gà' si 'ngo̱ sinà'àj gitàj riñânj, ni̱ dàj rûn' guyumân ruhuâj daran' diû, ni̱ si nne nì'nàj ni̱ si giran' sàñùnj ni̱ si gàhuìj, ni̱ rayi'î danj ni̱ ga'min hue'ê nej guiì rayi'î Ma̱'an Cristo.
50001021	Dadin' si nne nì'nàj ni̱ nné guendâ Ma̱'an Cristo, ni̱ si gàhuìj ni̱ gàhuìj guendâ Ma̱'an Cristo.
50001022	Sani̱ si nga hua nì'nà' nneè ku ni̱ dànanj huaj ga̱'hue gi̱'hiaj sûnj si-su̱n Ma̱'an Ña'anj an, hiô' ni̱ nun ni'ín ahuin sa gànàguìj mánj.
50001023	Dadin' ganï̂n ruhuâj ni'ín guñan ngue sani̱ ûta chì' 'hia gànàguìj ahuin go'ngo̱ ngue gi̱da'aj, sani̱ huin ruhuâj gàhuìj ni̱ gùchìj gané ngà Ma̱'an Cristo; ni̱ nânj huin sa ûta hue'ê hua doj gà' na̱nj ánj;
50001024	sani̱ si ga̱né doj riñan hio'ó nânj ni̱ dànanj dùgùnàj huaj guendâ gà'hue gu̱ru̱gûñu'un doj rukû nej suj.
50001025	Ni̱ gà' ni'ín, si ga̱né doj ngà daran' nej suj, guendâ gu̱ru̱gûñu'un ni̱ ga̱huin nùkuaj ruhuâ nej suj ni̱ ganahuin nìhià' ruhuâ nej suj ni̱ gùyùmàn doj ruhuâ nej suj ngà si-nùguàn' Ma̱'an Ña'anj an,
50001026	da'nga ni̱ ga̱huin nìko sa ga̱na̱huin nìhià' ruhuâ nej suj ni'in nej suj ñùnj rayi'î Ma̱'an Cristo dadin' gùchì' ñûn siganï̂nj nej suj.
50001027	Sa gachín nì'hia riñan nej suj huin, si du̱gu'nïn' nej suj da̱gahuin nej suj dàj rûn' taj nuguan' gi̱'hiaj ga̱na̱ni̱n nej suj huin nuguan' gidigân Ma̱'an Cristo, ni̱ asà' ga̱'hue guchí ñan màn nej suj, nej si nné nda gàn', ni̱ ga̱na̱huin nìhià' ruhuâj nga gu̱nḯn si ni̱kï̱n' ran nej suj ni̱ gu̱ña̱n hua ruhuâ nej suj, ni̱ dugu'nïn' nej suj gananï̂n nej suj nuguan' gi'hiaj ga̱na̱ni̱n nej guiì ni̱ gi'hiaj nej suj si guyumân ruhuâ nej guiì.
50001028	Si̱ guyu'hui' nej suj ni'in nej suj nej guiì gata rùhuà ni'in nej suj mánj, dadin' hua̱j ninj ga̱'a̱nj ni'hia̱ ninj, sani̱ ga̱na̱ni̱n nej suj, gi̱'hiaj Ma̱'an Ña'anj an.
50001029	Ni̱ sê man si gùyùmàn ruhuâ nej suj ni'in nej suj Ma̱'an Cristo mánj, dadin' hua̱ ni̱ña̱n si gi̱ran' sa̱ñu̱n nej suj rayi'î Ma̱'an,
50001030	ni̱ huê dàj rûn' giran' sàñùnj ni̱ huê danj giran' sa̱ñu̱n nej suj, ni̱ gà' ni'in nej suj si giran' sàñùnj ni̱ hua na̱nj giran' sàñùnj doj na̱nj ánj.
50002001	Huê danj, ni̱ si Ma̱'an Cristo rikî si nàgà'huì' nej suj chrej nùkuaj rûhua riñan nej dugui' nej suj, ni̱ si sa 'ì ruhuâ nej suj dânj gi'hiaj ni̱ naga'hui' nej suj chrej nùkuaj rûhua riñan a'ngô nej dugui' nej suj, ni̱ si daran' nej suj guyumân ruhuâ ni'in Ma̱'an Espíritu Santo, ni̱ si daran' nej suj gurugûñu'unj a'ngô nej dugui'.
50002002	Ni̱ gi̱'hiaj nej suj si ga̱na̱huin nìhià' ruhuâj, ni̱ gu̱ña̱n ga̱huin ruhuâ nej suj, ni̱ gu̱ña̱n ga 'ì ruhuâ nej suj, ni̱ gu̱ña̱n ga̱ ruhuâ nej suj, ni̱ gu̱ña̱n ga̱nï̱n ruhuâ nej suj.
50002003	Ni̱ si̱ garán riñan dugui' nej suj ni̱ si̱ gi'hiaj nej suj si ûta huin nej suj doj; ni̱ gi̱'hiaj nej suj si huin nej suj sí ninaj doj, ni̱ gi̱'hiaj nej suj si dànanj huin doj a'ngô nej dugui' nej suj gà' da' nej suj;
50002004	ni̱ si̱ ganï̂n ruhuâ nej suj man rayi'î sa ga̱ riñan nej ma̱'an nej suj mánj, ga̱nï̱n ruhuâ nej suj rayi'î sa ga̱ riñan a'ngô nej dugui' nej suj na̱nj ánj.
50002005	Ni̱ ga̱nï̱n ruhuâ nej suj dàj rûn' ganï̂n ruhuâ Ma̱'an Cristo.
50002006	Dadin' Ña'anj an huin Ma̱'an Cristo sani̱ nun gi̱'hia si gu̱ña̱n ga̱huin ngà Ma'an Ña'anj an mánj, ni̱ huê danj na̱nj nun gi̱'hiaj guesaj si gu̱ña̱n huin ngà Ma̱'an Ña'anj an ni̱ nun ga̱ nìchràj ruhuaj mánj,
50002007	sa gi'hia huin si guduna sun yàkàn ginika yàtà'a, ni̱ gahuin dàj rûn' huin 'ngo̱ sí gi'nïnj gi'hiaj sun chre, ni̱ huaj dàj rûn' hua nej síi;
50002008	ni̱ nga gahuin síi, ni̱ gi'hiaj nina doj Ma̱'an, ni̱ dagahuin riñan Ma̱'an Ña'anj an nda gui gahuij, ni̱ godoko' nej sij Ma̱'an riñan rugutsìi ni̱ gahuij.
50002009	Ni̱ huê rayi'î dan ni̱ ganachinikaj Ma̱'an Ña'anj an Ma̱'an ni̱ naga'huij sun yàkàn xi ginikaj su̱n Ma̱'an, ni̱ dugû'na Jesús siyu̱gui Ma̱'an Jesús ni̱ huin sa nìko doj riñan siyu̱gui a'ngô nej guiì,
50002010	ni̱ riñan Ma̱'an Jesús ga̱nikïn' rúdàkòj daran' nej sa màn yàtà'a, nej sa màn riñan hio'óo, ni̱ nej sa màn riki hio'óo;
50002011	ni̱ daran' nej guiì ganata' du'hua si Ma̱'an Jesucristo huin Ma̱'an Señor, ni̱ ga'min hue'ê ninj riñan Ma̱'an Ña'anj huin Rêj ninj.
50002012	Huê danj ni̱, ni̱ dàj rûn' dagahuin nìgànj nej suj riñan Ma̱'an Ña'anj an, ni̱ huê danj da̱gahuin nej suj, nùnj huin si nuhuí nne siganï̂nj nej suj, ni̱ gi̱nun yu'hui' ruhuâ nej suj ni̱ si̱ gi'hiaj nej suj gakï̱n'ïn ni̱ du̱gumîn nej suj ma̱'an nej suj da'nga ni̱ si̱ ga'anj ni̱'hia̱ nej suj mánj,
50002013	dadin' Ma̱'an Ña'anj an huin si gi'hiaj ni̱ rayi'î dan ni̱ da̱gahuin nej suj ni̱ gi'hiaj nej suj sa sà'a, ni̱ huê dan huin sa sà' garan' ruhuâj gi̱'hiaj nej suj.
50002014	Gi̱'hiaj sun nej suj sani̱ si̱ ga'min nej suj rayi'î nej dugui' suj ni̱ si̱ garán ri̱ña̱n dugui' nej suj.
50002015	Da'nga ni̱ ga̱'hue ga̱huin nej suj sí ni̱ka̱a ni̱ sí gèe siganï̂nj yi'nïn' kï̱j hua nânj, ni̱ ga̱huin nej suj sí ninaj doj da'nga ni̱ ga'hue ga̱huin nej suj da'ní Ma̱'an Ña'anj an ni̱ huê danj na̱nj ga̱huin nej suj sa gu̱du̱guun ruhuâ yimiguì nânj;
50002016	ni̱ si̱ gudunâj nej suj guendâ gùyùmàn ruhuâ nej suj ni̱ ga̱ ran ruhuâ nej suj ngà nuguan' gi̱'hiaj gà nì'nà' nej suj, ni̱ nga ga̱'na̱' ñûn Ma̱'an Cristo hiô' ni̱ gini'ín si sê si̱ gi'hiaj sun chré ngà nej suj, ni̱ sê si̱ guchi' chré ñan màn nej suj mánj.
50002017	Nùnj huin si gàhuìj sani̱ ga̱huín dàj rûn' huin 'ngo̱ ofrenda, rayi'î guendâ gùyùmàn ruhuâ nej suj, sani̱ ga̱na̱huin nìhià' ruhuâj, ni̱ huê danj na̱nj ga̱na̱huin nìhià' ruhuâ nej suj nej na̱nj ánj.
50002018	Ni̱ huê danj na̱nj ga̱na̱huin nìhià' ruhuâ nej suj ngàj nej na̱nj ánj.
50002019	Gànà'huì si gu̱ru̱gûñu'unj Ma̱'an Señor ni̱ ra'ñanj gà'nï̀n gùchì' Timoteo ñan màn nej suj, ni̱ ga̱na̱huin nìhià' ruhuâj nga gunḯn dàj hua mân nej suj;
50002020	dadin' nitaj a'ngô sí ûta ganahuij ruhuâ ni'in nej suj dàj rûn' ganahuij ruhuâ Timoteo ni'in sô' nej suj, dadin' 'ì ruhuâ sô' ni'in sô' nej suj dàj rûn' 'ì ruhuâj ni'ín nej suj.
50002021	Dadin' daran' nej sô' ganahuij ruhuâ ni'in ma̱'an, ni̱ nitaj si ganahuij ruhuâ nej sô' ni'in nej sô' sa garan' ruhuâ Ma̱'an Cristo Jesús mánj.
50002022	Sani̱ gà' ni'in nej suj si ûta hue'ê dagahuin Timoteo, ni̱ gà' ni'in nej suj si guruguñu'unj sô' ñùnj ni̱ gi'hiaj sô' dàj rûn' gi'hiaj da'nî ni̱ gu̱ña̱n gaché gananï̂n nguèj ñûnj nuguan' gi̱'hiaj ga̱na̱ni̱n nej guiì.
50002023	Gànà'huì si sô' nânj gà'nï̀n gùchì' ñan màn nej suj, sani̱ gà' si̱nï̱n gi̱ni̱'hia dàj gi̱'hia gi̱ran'án.
50002024	Gi̱nun ñânj ni̱ gànà'huì si Ma̱'an Señor gu̱ru̱gûñu'unj ni̱ ra'ña̱nj gùchìj ñan màn nej suj.
50002025	Sani̱ gini'hia si ûta ña̱'a̱n huaj ni̱ rayi'î dan ni̱ ga'nï̂n guchi' dinï̂nt Epafrodito ñan màn nej suj, dadin' huê sô' gi'hiaj sun ngàj ni̱ huin sô' sí ni̱ka̱j dugui' ngàj ni̱ huin nej ñûnj si-stadû Ma̱'an Ña'anj an, dadin' huê sô' ga'nḯn nej suj ga'na' riñânj, ni̱ sô' guruguñu'unj nej sa gachin riñânj;
50002026	dadin' ûta huin ruhuâ sij gi̱ni̱'in sij nej suj, ni̱ ûta huin ruhuâ sij dadin' ni'in sij si gunïn nej suj si ga'nan' sij.
50002027	Yàngà' hia ni̱ ga'nan' sij, ni̱ gà' doj sînj huaj ni̱ gàhuì' sij; sani̱ Ma̱'an Ña'anj an guruguñu'unj sij, ni̱ sê man 'ngo̱ rïn sij guruguñu'un dadin' huê danj na̱nj gurugûñu'unj ñùnj, dadin' si nu̱n gahui' sij ni̱ ûta gananï̂n hia ruhuâj.
50002028	Huê danj ni̱ ûta ra'ñan gà'nï̀n gùchì' sij riñan nej suj, ni̱ nga gi̱ni̱'in ñûn nej suj riñan sij, ni̱ ga̱na̱huin nìhià' ruhuâ nej suj, huê danj ni̱ si̱ gananï̂n nìko ruhuâj gà' mánj.
50002029	Ngà siyu̱gui Ma̱'an Señor, ni̱ nda nìhià' chre ga̱ ruhuâ nej suj ni̱ ga̱na̱huin rà'a nej suj sô', ni̱ gi̱nikaj chrej nej suj ngà nej dinï̂nt gi'hiaj dàj rûn' gi'hiaj sô'.
50002030	Dadin' do̱j huaj ni̱ gàhuì' sij rayi'î guendâ gunânj gi̱tsi sij si-su̱n Ma̱'an Cristo, ni̱ nùnj huin sij ûta ha̱i̱ huaj riñan sij, ni̱ doj huaj gàhuì' sij, rayi'î guendâ gunânj gi̱tsi sij rayi'î sun nun ga̱'hue gi̱'hiaj nej suj.
50003001	Huê danj ni̱ ga̱na̱huin nìhià' ruhuâ nej suj ni'in nej suj Ma̱'an Señor, na̱nj di̱nï̂nj: Dadin' ñùnj ni̱ nitaj si giriñun ruhuâj si ga̱chru̱n ñûn rayi'î nej nuguan' gà' gachrûn sìnï̀nj riñan nej suj, ni̱ dànanj yìtï̀nj huaj si gu̱nïn nej suj a'ngô ñûn.
50003002	Ga̱ gu̱dadû nej suj ngà nej sí ganinï̀n' huaa dadin' dàj rûn' ga̱ninï̀n' hua yuhue huê danj hua nej sô', ga̱ gudadû nej suj ngà nej sí nitaj si gi'hiaj sun hue'ê riñan Ma̱'an Ña'anj an, ni̱ ga̱ gu̱dadû nej suj ngà nej sí duna'nga si gà'nè' nej suj nnïnj arán raa̱ nneè nà'àj nej suj.
50003003	Dadin' nej sí yàngà', ga'ne' nnïnj arán raa̱ nneè nà'àj danj huin nê' nnùn ña̱'a̱nj riñan Ma̱'an Ña'anj an gi'hiaj Ma̱'an Espíritu, ni̱ ga'min hue'ê' rayi'î Ma̱'an Cristo Jesús, huê danj ni̱ nitaj si ganahuij ruhuô' si gà'nè' nej sij nnïnj arán raa̱ nneè nò'ò'.
50003004	Nùnj si ñùnj ni̱ ga ruhuâj ni̱ ganï̂n ruhuâj si ña̱'a̱n huaj si gìyì'nè' nnïnj arán raa̱ nneè nà'à diû nâ. Ni̱ si hua̱ sí ûta huin ruhuâ si gìyì'nè' raa̱ nneè nà'àj nej síi diû hia̱j, sani̱ ñùnj ni̱ àsìj ni̱ ûta ga ruhuâj rayi'î nuguan' nânj dadin' ganï̂n ruhuâj si gi̱'hia dànanj ni̱ ga̱na̱ni̱nj.
50003005	Dadin' ñùnj ni̱ nga gisîj tï̱nj gui ni̱ ga'ne' nej sij nnïnj arán raa̱ nneè nà'à, ni̱ nej Israelita huin nej dugui'í, ni̱ ga'ngâj riki yi'nïn' ni̱ka̱j tun Benjamín, ni̱ nânj hebreo ga'mînj, ni̱ guendâ rayi'î ley, ni̱ gi'nï̂n riki yi'nïn' nej fariseo;
50003006	ni̱ ûta ga ha̱i̱j ngà ley, ni̱ rayi'î dan ni̱ ûta gata rùhuàj ni'ín nej sô' nìkò' rukû Ma̱'an Jesús, ni̱ guendâ rayi'î sa ni̱ka̱ gidigân ley, ni̱ nda hue'ê chre dagahuín.
50003007	Ni̱ gà'ì nej rasu̱n nânj ni̱ gahuin sa du'huee riñânj, sani̱ hia̱j ni̱ rayi'î Ma̱'an Jesús, ni̱ gahuin 'ngo̱ rasu̱n nitaj si ni'ñanj an riñânj.
50003008	Yàngà' hia ni̱, nitaj nùnj huin nej rasu̱n dânj riñânj, dadin' dànanj ûta du̱'hue̱ guendâ gini'ín Ma̱'an Cristo, huin Ma̱'an si-Señoj, ni̱ rayi'î Ma̱'an ni̱ gudunâ daran' nej dânj, ni̱ dàj rûn' huin akòo huin nej dânj riñânj, guendâ ruhuâj gi̱'hiaj ga̱nanj Ma̱'an,
50003009	ni̱ gànàrì'ìj gi̱nikaj dugui'í ngà Ma̱'an Cristo, sani̱ sê ngà sa ni̱ka̱ gi'hia guendâ dagahuín sa taj ley mánj, ga'hue gi'hia sa ni̱ka̱a dadin' guyumân ruhuâj ni'ín Ma̱'an Cristo, ni̱ sa ni̱ka̱ dânj huin sa garan' ruhuâ Ma̱'an Ña'anj an guendâ guyumân ruhuâj.
50003010	Ni̱ ruhuâj gi̱ni̱'ín Ma̱'an Cristo, ni̱ ruhuâj gi̱ni̱'ín dàj nùkua dadin' gana'nï̂n siganï̂nj nej nîman, ni̱ hua̱ ruhuâj gi̱ran' sàñùnj dàj rûn giran' sañunj, ni̱ hua̱ ruhuâj gàhuìj dàj rûn' gahuij,
50003011	ni̱ gànà'huì si gi̱'hia gànà'nï̀n siganï̂nj nej nîman.
50003012	Sani̱ sê si̱ gatâ si gà' gunùkua gi'hiaj ga̱nanj, nej si gà' huin sí nìkàa dadin' hua̱ na̱nj ga̱chin gùyùmàn diû dânj riñânj; sani̱ dugu'nḯn hua ne' ñaan dadin' huin ruhuâj gùnùkua, dadin' gà' gananînj gi'hiaj Ma̱'an Jesús.
50003013	Di̱nï̂nj, nun gàtà si gà' gunukuâ gi̱'hiaj gànanj mánj; sani̱ sa gi'hia huin: Si gini'ñûnj sa gunâj ne' rùkùu, ni̱ gi'hiaj guesâj guendâ gunùkua ga̱nikin' ranj nda gui gàhuìj.
50003014	Huê danj ni̱ dugu'nḯn hua ne' ña̱an nda gùchìj ñan da'huí gùchìj, ni̱ gùnùkua ga̱na̱huin rà'a 'ngo̱ premiun na̱ri̱ki̱ Ma̱'an Ña'anj an riñânj gi̱'hiaj Ma̱'an Cristo Jesús.
50003015	Huê danj ni̱, daran' nê' gà' huin sí ni̱ka̱a, ni̱ huê dànanj ga̱nï̱n ruhuâ nê', ni̱ si hua̱ a'ngô sa gi'hiaj chij ruhuâ nej suj, ni̱ Ma̱'an Ña'anj an ga̱na̱di̱gân riñan nej suj.
50003016	Ni̱ sa ña̱'a̱n huin si, gu̱ña̱n da̱gahuin nê' 'ngo̱ chrej sà' ganahuin rà'a nê'.
50003017	Di̱nï̂nj, gi̱'hiaj nej suj dàj rûn' gi'hia, ni̱ gi̱'hiaj nej suj dàj rûn' gi'hiaj a'ngô nej sô' aché ngà Ma̱'an Jesús.
50003018	Dadin' gà' gatâ si nï̀n' dânj gaché ûta gà'ì nej sí, ràyì'ì ûta gà'ì gununâj, ni̱ hua̱ nï̀n' gununâj rayi'î nej sô' ni̱ nda dugue'é, dadin' huin nej sô' sí nun ga̱ran' ruhuâ gi̱ran' sàñùn dàj rûn' giran' sàñùn Ma̱'an Cristo.
50003019	Nga gàhuì' nej sô' ni̱ ga̱'a̱nj ni̱'hia nej sô', dadin' da'anj nej sô' huin nej sa ûta huin ruhuâ nej sô' ya̱ nej sô, ni̱ ûta huin nej sô' ruhuâ nej sô' ni̱ sinà'àj da'hui nej sô' gìrì' nej sô' rayi'î sa ganï̂n ruhuâ nej sô'; dadin' man rayi'î nej sa màn riñan hio'ó nânj ganï̂n ruhuâ nej sô'.
50003020	Dadin' yiñûn' huin yàtà'a, ñan gànà'huì' gànàrì' dugui' ngà Ma̱'an sa gi̱'hiaj ga̱na̱ni̱n', ni̱ huej huin Ma̱'an Señor Jesucristo;
50003021	ni̱ huê Ma̱'an huin sa na̱gi̱'hiaj nneè ku' sa ninaj chre nânj, ni̱ ga̱na̱huin hue'ej dàj rûn' hua hue'ê nneè kú Ma̱'an ni̱ na̱gi̱'hiaj hue'ej nneè kû' dadin' ûta nùkuaj Ma̱'an ni̱ ga̱'hue gi̱nikaj sunj riñan daran' nej rasu̱un.
50004001	Huê danj ni̱ 'ì ruhuâj ni'ín nej suj di̱nï̂nj, ni̱ ûta huin ruhuâj ni'ín nej suj, ni̱ huin nìhià' ruhuâj ni'ín nej suj ni̱ huin nej suj korona ga̱na̱huin rà'a, ni̱ ga̱nikïn' ran nej suj ngà Ma̱'an Señor.
50004002	Gachín nì'hia riñan Evodia ngà riñan Síntique, ni̱ si ni'in nguèj ninj Ma̱'an Señor ni̱ ga̱ nùguàn'àn ruhuâ nguèj ninj.
50004003	Huê danj na̱nj gachín nì'hia riñan', huîn' 'ngo̱ sí ûta hue'ê ginikaj dugui' gi'hiaj sun ngàj, si gu̱ru̱gûñu'unj rukû nguèj siyànà nânj dadin' ûta gi'hiaj sun nguèj ninj ni̱ huê danj na̱nj gi'hiaj sun Clemente ni̱ guruguñu'unj nej sij rukú ni̱ huê danj na̱nj guruguñu'unj a'ngô nej dinï̂nt nga gananï̂n nej ñûnj nuguan' gi̱'hiaj ga̱na̱ni̱n nej guiì, ni̱ gà' tàj siyu̱gui daran' nej sô' riñan librû tàj siyu̱gui daran' nej gui gà' gananin.
50004004	Ga̱na̱huin nìhià' ruhuâ nej suj ni'in nej suj Ma̱'an Señor daran' diû, ni̱ gatâ a'ngô ñûn: Ni̱ ga̱na̱huin nìhià' ruhuâ nej suj.
50004005	Ni̱ gi̱ni̱'in daran' nej guiì si huin nej suj guiì sà'a. Ni̱ gà' gahuin nìchrùn' Ma̱'an Señor.
50004006	Si̱ ûta ga̱na̱huij ruhuâ nej suj mánj, sa gi̱'hiaj nej suj huin si daran' sa hua̱ riñan nej suj ni̱ gànàtà' nej suj gu̱nïn Ma̱'an Señor ni̱ ûta àko gàchìnj nì'hiaj nej suj riñanj, ni̱ huê danj na̱nj daran' diû ni̱ gà'huì' nej suj si guruhuâ Ma̱'an Ña'anj an.
50004007	Huê danj ni̱ Ma̱'an Ña'anj an gi̱'hiaj si ga̱ dïn'ïnj ruhuâ nej suj, dadin' ûta nìko huaj gà' da' sa garânj da'nga' ruhuâ nej suj ni̱ huê Ma̱'an du̱gumîn nej suj, ni̱ du̱guminj sa ganï̂n ruhuâ nej suj ni̱ Ma̱'an Cristo huin sa gu̱ru̱gûñu'unj nej suj.
50004008	Do̱j ga̱na̱huij daran'anj gàtà, gu̱nïn nej suj di̱nï̂nj, ni̱ daran' diû ga̱chru̱n ruhuâ nej suj ni'in nej suj nuguan' yàngà'a, nuguan' achij i, sa nìkàa, si̱ ganï̂n ruhuâ nej suj ni'in nej suj gakï̱n'ïn, ga̱nï̱n ruhuâ nej suj ni'in nej suj sa sà'a, gi̱'hiaj nej suj sa ràyì'ì ga̱'mi̱n hue'ê nej guiì, ni̱ si ga'min hue'ê nej guiì guendâ dagahuin nej suj daran'anj, ni̱ si ga'min hue'ê ninj rayi'î sa gi'hiaj nej suj, ni̱ rayi'î nej dânj huin sa ga̱nï̱n ruhuâ nej suj.
50004009	Sa gahuin chru̱n nej suj ni̱ sa ganahuin rà'a nej suj ni̱ sa gunïn nej suj ga'mînj, ni̱ huê danj da̱gahuin nej suj, ni̱ Ma̱'an Ña'anj gi'hiaj hua dïn'ïnj ruhuâ nê' ga̱ne ngà nej suj.
50004010	Ûta ganahuin nìhià' ruhuâj ngà Ma̱'an Señor rayi'î nej suj, dadin' gananun ruhuâ nej suj ni̱ guruguñu'unj nej suj ñùnj, sani̱ sê si̱ gatâ si gini'ñûn nej suj ñùnj mánj; dadin' àsìj xi ni̱ gà' ga ruhuâ nej suj gu̱ru̱gûñu'unj nej suj ñùnj, sani̱ nun ga̱'hue gùyùmàn diû dânj mánj.
50004011	Ni̱ sê si̱ gata dànanj guendâ hua̱ sa gàchin riñânj mánj, dadin' gà' gahuin chrùnj ga̱ nìhià' ruhuâj, dàj na̱nj ran' ma̱'án.
50004012	Chrùnj gi̱ran' àkô, chrùnj ga̱ nìko xi rasu̱un riñânj; chrùnj ga̱né dàj na̱nj hua ma̱'an diû, ga̱'hue si gi̱ran'án yi'naa, nej si ga̱'hue si nitaj nùnj ga̱chin riñânj.
50004013	Daran'anj ga̱'hue gi̱'hia dadin' Ma̱'an Cristo huin sa nagi'hiaj nùkuaj ñùnj.
50004014	Sani̱, dùgùnàj gi'hiaj nej suj dadin' ga'nḯn nimân nej suj ni̱ gi̱ran' sàñùn nej suj ngàj.
50004015	Ruhuâj si gi̱ni̱'in nej suj dadin' nga gahui ga'ân ruhuâ yuman' Macedonia, ni̱ ga'anj gànàtàj nuguan' gi̱'hiaj ga̱na̱ni̱n nej guiì, ni̱ nitaj a'ngô nej nûhui guruguñu'unj ñùnj, dadin' màn nej suj huin si-nùhuì Ma̱'an Jesús sa nne ruhuâ yuman' snà'ànj Filipo huin sa guruguñu'unj ñùnj.
50004016	Nga gané ruhuâ yuman' snà'ànj Tesalónica, ni̱ ûta gà'ì ga'nḯn nej suj guchi' san'anj riñânj guendâ gìrànj nej sa gàchin riñânj.
50004017	Sani̱ sê si̱ huin ruhuâj si ri̱ki̱ chre nej suj doj san'anj an riñânj mánj, sa ruhuâj huin si gu̱ru̱gûñu'unj nej suj a'ngô nej guiì ni̱ ga̱huin nìko doj riñan si-guentâ nej suj ne' yàtà'a gi̱'hiaj Ma̱'an Ña'anj an.
50004018	Sani̱ ûta nìko ganahuin rà'á, ni̱ hua̱ na̱nj huaj riñânj; ni̱ hua̱ na̱nj dugumîn nìkó sa ganahuin rà'á, dadin' narikî Epafrodito sa ga'nḯn nej suj ga'na' riñânj; ni̱ nej sa rikî nej suj dânj huin dàj rûn' huin datò' gïn' dàj a, ni̱ huin dàj rûn' huin yuku dagahui' nej sij riñan Ma̱'an Ña'anj an ni̱ garânj yinaj ni̱ ganahuin ra̱'a, ni̱ garan' ruhuaj ni'in sa ga'hui' nej suj riñânj.
50004019	Ma̱'an Da'ân, huin sa ri̱ki̱ daran' sa gàchin riñan nej suj dadin' ûta nìko hua̱ yi̱ru'hue Ma̱'an Cristo Jesús nne yàtà'a.
50004020	Ni̱ ga̱chi̱n 'ngo̱ siêntu hio'o ni̱ ga̱chi̱n a'ngô siêntu hio'o ni̱ nìgànj ga̱'mi̱n hue'ê daran' nê' riñan Ma̱'an Ña'anj huin Rej nê'. Ni̱ huê danj huin ru'huaj.
50004021	Gà'huì' nej suj nuguan' ni̱'ña̱nj an riñan daran' nej sô' huin si-nùhuì Ma̱'an Jesús. Ni̱ nej dinï̂nt nne ngàj ga'nḯn 'ngo̱ nuguan'an ni̱'ña̱nj an huaj riñan nej suj.
50004022	Ni̱ daran' nej sô' huin si-nùhuì Ma̱'an Jesús ga'nḯn 'ngo̱ nuguan' ni̱'ña̱nj an huaj riñan nej suj, ni̱ ña̱'a̱n doj ga'nḯn nej sô' gi'hiaj sun dukuâ sí a'nïn' gù'nàj César nuguan' ni̱'ña̱nj an huaj riñan nej suj.
50004023	Si-su̱nu̱j Ma̱'an Señor Jesucristo gùchì' riñan da' go'ngo̱ nej suj. Ni̱ huê danj huin rû'huaj na̱nj ánj.
51001001	Pablo, huin sí ga'anj gi̱di̱gân si̱nï̱n si-nùguàn' Ma̱'an Jesucristo, ni̱ Ma̱'an Ña'anj an huin sa garan' ruhuâ si gu̱na̱nj gitsî nguèj sij dinï̂nt Timoteo riñanj,
51001002	Ñanj karta nânj ga'nḯn sij huaj riñan nej dinï̂nt dugumîn ma̱'an riñan gakï̱n'ïn ni̱ nej dinï̂nt hue'ê dagahuin riñan Ma̱'an Cristo, ni̱ nne nej sô' ruhuâ yuman' snà'ànj Colosa: Ga̱ dïn'ïnj ruhuâ nej suj ni̱ ga̱ si-su̱nu̱j Ma̱'an Ña'anj an riñan nej suj, dadin' huin nej suj da'ní Ma̱'an Re' Ña'anj an ni̱ ngà Ma̱'an Señor Jesucristo.
51001003	Daran' diû gachín nì'hiaj nej ñûnj rayi'î nej suj, ni̱ ga'hui' nej ñûnj si guruhuâ Ma̱'an Ña'anj huin Rej Ma̱'an Señor Jesucristo rayi'î nej suj,
51001004	ni̱ gunïn nej ñûnj si guyumân ruhuâ nej suj ni'in nej suj Ma̱'an Cristo Jesús, ni̱ huê danj na̱nj gunïn nej ñûnj si 'ì ruhuâ nej suj ni'in nej suj daran' nej dinï̂nt dugumîn ma̱'an riñan gakï̱n'ïn,
51001005	ni̱ àsìj nga gunïn nej suj nuguan' yàngà' gi̱'hiaj ga̱na̱ni̱n nej suj ni̱ gà' ni'in nej suj si hua̱ yu̱gui sa ri̱ki̱ Ma'an Ña'anj an ga̱na̱huin rà'a nej suj, nej gui 'na̱' ne' ñaan,
51001006	dadin' guchi' si-nùguàn' Ma̱'an Ña'anj an nda ñan màn nej suj, dàj rûn' gaya'nïnj ga'an nï̀n' gàchrà' riñan hio'ó ni̱ka̱j ñu'unj nej sí romano, ni̱ guyumân yàngà' ruhuâ nej suj ni'in nej suj si-nùguàn' Ma̱'an Ña'anj an, ni̱ àsìj gui gunïn nej suj ni̱ gini'in nej suj si-su̱nu̱j Ma̱'an Ña'anj an, ni̱ da' gui ni̱ da' gui ni̱ ga̱chi̱j nej suj ngà nuguan' yàngà'a,
51001007	ni̱ nuguan' nânj gidigân dinï̂nt Epafras riñan nej suj, dadin' sô' huin sí gi'hiaj sun ngà nej ñûnj ni̱ ûta 'ì ruhuâ nej ñûnj ni'in nej ñûnj sô', ni̱ sô' guchi' riñan nej suj ni̱ sà' dagahuin sô' riñan Ma̱'an Cristo.
51001008	Ni̱ huê sô' ganata' riñan nej ñûnj dàj gi'hiaj nej suj, ni̱ dàj gidigân Ma̱'an Espíritu Santo riñan nej suj ni̱ dàj ga 'ì ruhuâ nej suj ni'in nej suj nej dugui' nej suj.
51001009	Huê rayi'î dan, ni̱ àsìj gui nga gunïn nej ñûnj rayi'î nej suj, ni̱ nitaj àmàn ga'nïn' ruhuâ nej ñûnj si gu̱nu̱na̱ nej ñûnj rayi'î nej suj riñan Ma̱'an Ña'anj an, ni̱ gachín nì'hiaj nej ñûnj si gi̱ni̱'in nï̀n' ruhuâ nej suj ni̱ gi̱ni̱'in nej suj ahuin sa garan' ruhuâ Ma̱'an Ña'anj an gi̱'hiaj nej suj ni̱ ga̱huin chru̱n nï̀n' ruhuâ nej suj ni̱ hiô ga̱ra̱n da'nga' ruhuâ nej suj gi̱'hiaj Ma̱'an Espíritu Santo.
51001010	Da'nga ni̱ ga'hue dagahuin hue'ê nej suj dàj rûn' garan' ruhuâ Ma̱'an Señor, ni̱ ngà daran' nej sun gi'hiaj nej suj ni̱ gùrùguì' si huin nej suj guiì nàkàa, ni̱ da' ñùn ni̱ da' ñùn ni̱ ga̱huin nìko sa gi̱ni̱'in nej suj rayi'î Ma̱'an Ña'anj an.
51001011	Nga sun ni̱ka̱j Ma̱'an Ña'anj an gi̱'hiaj ni̱ ganahuin nùkuaj nej suj, dàj rûn' nùkuaj nï̀n' ruhuaj ni̱ na̱gi'hiaj sà'aj nej suj, ni̱ ga̱'hue ga̱na̱huin nùkuaj ruhuâ nej suj ni̱ ga̱ nìchràj ruhuâ nej suj,
51001012	ni̱ ga̱ nìhià' ruhuâ nej suj ni̱ gà'huì' nej suj si guruhuâ Ma̱'an Re' Ña'anj an dadin' huej huin sa gi'hiaj hua yu̱gui nej suj ni̱ ga̱ne nùguàn'an nej suj gui 'na̱' ne' ñaan ngà nej dinï̂nt dugumîn ma̱'an riñan gakï̱n'ïn dadin' gà' garânj da'nga ruhuâ nej sô'.
51001013	Dadin' huê Ma̱'an gi'hiaj gananin nê' riñan sa nùkuaj ni̱ka̱j su̱n riñan gakï̱n'ïn, ni̱ ginika ga'an ñùn' ñan ni̱ka̱j su̱n Ma̱'an Da'nin Jesús sa 'ì ruhuaj,
51001014	ni̱ huê Ma̱'an huin sa girânj ñùn' ngà tun ni̱ gananin' gi'hia, ni̱ ginika nimân nìko rayi'î nej si-ga̱kïn'.
51001015	Ni̱ huê Ma̱'an Jesús huin ñan du̱'hua Ma̱'an Ña'anj an dadin' nitaj si huaj gi̱ni̱'in' ri̱ña̱n Ma̱'an Ña'anj an, ni̱ Jesús huin Da'ní yàhuà' Ma̱'an Ña'anj an, sani̱ gà' huaj nga nï̀n' gàchin gi̱'hiaj Ma̱'an Ña'anj an daran' nej sa màn gini'hio'.
51001016	Dadin' gi'hiaj sun Ma̱'an Cristo ngà Ma̱'an Ña'anj an rayi'î dan ga'hue gi'hiaj Ma̱'an Ña'anj an daran' nej sa màn gini'hio', ne' yàtà'a ni̱ riñan hio'óo, nej sa gurugui' gini'hio' ni̱ nej sa nitaj si gurugui' gini'hio'; ni̱ huej huin sa gi'hiaj nej sí ni̱ka̱j sun nne riñan chrun yîla, ni̱ nej sí a'nïn' riñan yumiguìi, ni̱ nej sí huin ña̱n doj, nej sa nùkuaj; ni̱ huê Ma̱'an Cristo huin sa gi'hiaj daran' nej nânj, ni̱ guendâ Ma̱'an gahuin daran' nej nânj.
51001017	Ni̱ gà' si̱nï̱n Ma̱'an Cristo huin gà' da' daran' nej rasu̱un, ni̱ daran' nej rasu̱n nânj hua nùkuaj gi'hiaj Ma̱'an Cristo.
51001018	Ni̱ Ma̱'an Cristo huin sa a'nïn' riñan nneè ku huin nej dinï̂nt nìkò' rukû Ma̱'an, dadin' huê Ma̱'an huin sa si̱nï̱n nï̀n'ïn, ni̱ gà' si̱nïnj huin sa gana'nï̂nj siganï̂nj nej nîman, ni̱ gi̱ni̱kaj sunj riñan a'ngô nej sí ni̱ka̱j suun;
51001019	dadin' garan' ruhuâ Ma̱'an Re' Ña'anj an si Ma̱'an Jesús gahuin Ma̱'an Ña'anj an ni̱ ginikaj sun riñan daran'anj,
51001020	ni̱ Ma̱'an Cristo gi'hiaj ni̱ ga̱'hue ga̱na̱'mi̱n Ma̱'an Ña'anj an ngà daran' nej sa màn nï̀n' gàchrà' riñan hio'óo ni̱ nej sa màn yàtà'a, ni̱ gahuin nìn gi'hiaj tun Ma̱'an Jesús sa gañanj riñan rugutsìi.
51001021	Ni̱ àsìj ni̱ gahuin nej suj guiì gane anêj riñan Ma̱'an Ña'anj an, ni̱ gahuin nej suj sí gunïn' ngà Ma̱'an Ña'anj an rayi'î nej sa kï̱j gimân ruhuâ da'nga nej suj, dadin' gi'hiaj nej suj sa kï̱j huaa, sani̱ hia̱j ni̱ gana'min Ma̱'an Ña'anj an ngà nej suj,
51001022	dadin' giran' sa̱ñu̱n Ma̱'an Jesús ngà nneè ku ni̱ gahuij, ni̱ gi'hia sisi̱ si̱ ga gakï̱n'ïn riñan nej suj ni̱ ga̱huin nej suj guiì gèe ni̱ guiì ni̱ka̱a riñan Ma̱'an,
51001023	si yàngà' ganikïn' ran nej suj ni̱ guyumân hia ruhuâ nej suj, ni̱ du̱gu'nïn' nej suj ni̱ ga̱huin nej suj sí gi̱di̱gân chrej hua̱ hue'ê ni̱ si̱ nadunâ nej suj a'ngô sa ga̱nï̱n ruhuâ nej suj rayi'î nuguan' guyumân ruhuâ nej suj ni̱ rayi'î nuguan' gunïn nej suj ni̱ nuguan' gi̱'hiaj ga̱na̱huin hue'ê daran'anj, nuguan' gananï̂n nej sij nï̀n' gàchrà' ga'anj riñan hio'óo; ni̱ gachrûn su̱n Ma̱'an Ña'anj an ñùnj guendâ gànàtàj riñan nej guiì rayi'î si-nùguàn'anj.
51001024	Hia̱j ni̱ ganahuin nìhià' ruhuâj guendâ giran' sàñùnj rayi'î nej suj, dadin' hua̱ ni̱ña̱n si gi̱ran' sàñùnj ngà nneè ku dadin' huê dànanj giran' sa̱ñu̱n Ma̱'an Cristo rayi'î nej sô' ginikò' rukû Ma̱'an ni̱ nej sô' huin nneè ku.
51001025	Ni̱ Ma̱'an Ña'anj an huin sa gi'hiaj si gahuín sí gu̱na̱nj gi̱tsi riñan si-nùhuì Ma̱'an, ni̱ si sà' ma̱'an nej suj huin si rikij si-sunj riñânj, ni̱ rayi'î dan ni̱ ûta hio ganatá si-nùguàn' Ma̱'an riñan nej suj,
51001026	ni̱ huin 'ngo̱ nuguan' hua̱ huìi ni̱ gi'nïnj huij ûta gà'ì sientu hio'o ni̱ huin 'ngo̱ nuguan' ûta gata hio'o, sani̱ hia̱j ni̱ ga'min Ma̱'an Ña'anj an ni̱ nadiganj riñan nej sí gè gunânj gi̱tsi riñanj.
51001027	Ni̱ huê riñan nej sô' huin sa garan' ruhuâ Ma̱'an Ña'anj an ga'huij nuguan' gi'nïnj huì, ni̱ nuguan' nânj huin sa da'hui gùchì' riñan nej guiì màn nï̀n' gàchrà' ruhuâ yimiguìi, ni̱ hua̱ huì nuguan' gananï̂n rayi'î Ma̱'an Cristo riñan ûta gà'ì nej guiì, ni̱ huê Ma̱'an huin sa gana'huìj darûn' ni̱ huej huin sa na̱gi̱'hiaj hue'ê ñùn' nga gùyùmàn gui gi̱ni̱kaj sunj,
51001028	ni̱ huê rayi'î Ma̱'an Cristo huin sa gananï̂n nej ñûnj, ni̱ duna'nga nej ñûnj riñan nej guiì, ni̱ gidigân nej ñûnj riñan daran' nej guiì nuguan' ga̱huin chru̱n nï̀n' ruhuâ ninj, ni̱ ga̱huin ninj guiì ni̱ka̱ nï̀n'ïn gi̱'hiaj Ma̱'an Cristo.
51001029	Huê rayi'î dan gi'hiaj sûnj, ngà daran' guesâ nùkuaj hua̱ riñânj dadin' Ma̱'an Cristo, huin sa rikî guesâ dânj riñânj.
51002001	Ruhuâj si ga̱ra̱n da'nga' ruhuâ nej suj si ûta gi'hiaj guesâj ngà si-nùguàn' Ma̱'an Ña'anj an riñan nej suj, ni̱ huê danj na̱nj gi'hia ngà nej dinï̂nt nne ruhuâ yuman' Laodisea, ni̱ huê danj na̱nj gi'hia ngà nej sô' nitaj àmàn gini'in ñùnj;
51002002	ni̱ gi'hiaj guesâj si na̱gi̱'hiaj nùkuaj nej sô' nimân nej sô', ni̱ ga̱ 'ì ruhuâ nej sô' ni̱ ga̱ gu̱ña̱n ruhuâ nej sô', nda gùnùkuaj nej sô' hue'ê ga̱ra̱n da'nga' ruhuâ nej sô', ni̱ gi̱ni̱'in nej sô' nuguan' gi'nïnj huì gi'hiaj Ma̱'an Ña'anj huin Rej nê', ni̱ huej huin rej Ma̱'an Cristo,
51002003	ni̱ riñan Ma̱'an Cristo gi'nïnj huì sa ûta nìko huaj ga̱huin chru̱n nï̀n' ruhuô' ni̱ gi̱ni̱'in nï̀n' ruhuô'.
51002004	Ni̱ huê dànanj gatâ gu̱nïn nej suj da'nga ni̱ si̱ gidigañu'unj gà' si 'ngo̱ nej síi nej suj ngà nuguan' nda nne chre ga'min nej sô'.
51002005	Dadin' nùnj huin si nuhuí nikïn' siganï̂nj nej suj, sani̱ nne nanè nimânj ngà nej suj, ni̱ ganahuin nìhià' ruhuâj ni̱ gini'hia si dagahuin hue'ê nej suj, ni̱ hua̱ yìtï̀nj ruhuâ nej suj ni̱ guyumân ruhuâ nej suj ni'in nej suj Ma̱'an Cristo.
51002006	Huê danj ni̱, si gà' ganahuin rà'a nej suj Ma̱'an Señor Jesucristo, ni̱ da̱gahuin nej suj riñanj dàj rûn' garan' ruhuaj.
51002007	Dàj rûn' gi'hiaj 'ngo̱ chrun nga ga'anj gùnùn hia'aj ni̱ huê danj nìko gùyùmàn ruhuâ nej suj, ni̱ ga̱na̱da'a nej suj nej nuguan' gidigân Ma̱'an Cristo, ni̱ na̱gi̱'hiaj yìtï̀nj nej suj ruhuâ nej suj ni̱ gùyùmàn ruhuâ nej suj ni'in nej suj Ma̱'an, dàj rûn' gahuin chru̱n nej suj, ni̱ huê danj nìko gà'huì' nej suj si guruhuâ Ma̱'an Ña'anj an.
51002008	Gi̱ni'hiaj nej suj ni̱ ga̱ gudadû nej suj ni̱ si̱ gidigañu'unj gà' si ngo̱ nej síi nej suj, ngà nej nuguan' chru̱n nej sí màn ruhuâ yumiguì nânj dadin' nitaj si ni'ñanj nej nuguan' dânj, dadin' huin nuguan' gahuin chru̱n nej sô' ruhuâ yumiguì nânj, ni̱ huin chrej yìñànj ni̱ka̱j nej sô', ni̱ sê nuguan' ni'ñanj an huin sa ga'min nej sô', dadin' sê nuguan' gidigân Ma̱'an Cristo huin mánj.
51002009	Dadin' daran' nej sa hua̱ riñan Ma̱'an Ña'anj an ni̱ daran' nej dânj hua riñan Ma̱'an Cristo ni̱ gu̱ña̱n huin Ma̱'an Cristo ngà Ma̱'an Ña'anj an.
51002010	Ni̱ hua̱ daran'anj riñan nej suj gi'hiaj Ma̱'an Cristo, dadin' huej huin sa ni̱ka̱j su̱n riñan daran' nej sí huin ña̱an, ngà sa nùkuaj.
51002011	Ni̱ ganahuin hue'ê ruhuâ nimân nej suj sani̱ sê síi huin sa gi'hiaj ganahuin hue'ê ruhuâ nimân nej suj mánj, dadin' Ma̱'an Ña'anj an huin sa gi'hiaj ganahuin hue'ê ruhuâ nimân nej suj nga ganakaj dugui' nej suj ngà Ma̱'an Cristo, huê danj ni̱ ga̱'hue gu̱du̱nâj nej suj gakï̱n'ïn;
51002012	nga gata' nne nej suj ruhuâ nnee ni̱ gachin' nej sô' nej suj dàj rûn' gachin' nej sô' Ma̱'an Cristo, ni̱ dàj rûn' gana'nï̂nj Ma̱'an Cristo siganï̂nj nej nîman huê danj gana'nï̂nj nej suj riñan gakï̱n'ïn.
51002013	A'ngô diû ni̱ gahuin nej suj, si gahui'i rayi'î gakï̱n' gi'hiaj nej suj, ngà nneè kú nej suj, sani̱ ngà Ma̱'an Cristo ni̱ gi'hiaj Ma̱'an Ña'anj an si ga̱na̱huin nì'nà' nej suj, ni̱ ginikaj Ma̱'an Ña'anj an nimân nìko rayi'î daran' si-ga̱kïn' nej suj.
51002014	Ni̱ nadurë'ëj ñanj ga'min gakï̱n' rayi'î nê', dadin' taj riñan ñanj dânj si hua̱ ni̱ña̱n si ga̱na̱huin rà'a nê' kastîgu rayi'î gakï̱n' gi'hiô', ni̱ ga'nêj Ma̱'an Jesús ñanj dânj ni̱ gachrunj riñan rugutsìi,
51002015	ni̱ ga'nêj Ma̱'an Ña'anj an sun ginikaj nej nanè kï̱j hua huin ña̱n gunânj gi̱tsi riñan sichre, nga riñan nej sa nùkuaj, sani̱ giri' sichre sinà'àj a gi'hiaj Ma̱'an Cristo dadin' gini'in ri̱ña̱n daran' nej guiì si gi'hiaj ga̱nan Ma̱'an Cristo sichre riñan rugutsìi.
51002016	Huê danj ni̱ si̱ ga'nï̂nj nej suj si ga̱'mi̱n nej guiì yi'î nej suj, ni̱ rayi'î nihia ya nej suj ni̱ rayi'î sa go'o nej suj, ni̱ rayi'î si nitaj si gi'hiaj nej suj nej gi'ñanj ginikaj chre̱j nej judío, ni̱ rayi'î nga nanikïn' 'nìnj ahuii, ni̱ rayi'î gui ganarânj ruhuâ.
51002017	Daran' nej dânj ni̱ huin 'ngo̱ gayu̱n'un rayi'î nej sa ga̱'na̱'; sani̱ sa yàngà' hia huin Ma̱'an Cristo.
51002018	Huê danj ni̱ si̱ ga'nï̂nj nej suj si na̱gi̱'hiaj ha̱i̱ nej sô' si ga̱na̱ka̱j nej suj 'ngo̱ rasu̱un rayi'î sun gi'hiaj sun hue'ê nej suj mánj, ni̱ si̱ gayakaj nej suj guenda sa ga'min nej sí ginun ña̱'a̱nj riñan nej ángel, ni̱ si̱ gayakaj nej suj guenda sa ga'min nej sí taj si ganahuin rà'a nej sô' 'ngo̱ nej sa rikî Ma̱'an Ña'anj an sani̱ si̱ gidigañu'unj nej sô', dadin' taj nej sô' si ûta huin nej sô' ngà rayi'î nej sa giri ra̱ nej sô'.
51002019	Ni̱ nitaj si ni̱ka̱j dugui' nej sí nânj ngà Ma̱'an Cristo, dadin' Ma̱'an Cristo huin sa ga'hui' daran'anj ni̱ gi'hia gahuin ran ruhuâ nej sô' nìkò' rukuj ni̱ gi'hia si ni̱ka̱j dugui da' go'ngo̱ nej sô' nìkò' rukuj ni̱ giri' nej sô' guesâ ni̱ gi'hiaj Ma̱'an Ña'anj an si ga̱chi̱j da' go'ngo̱ nej sô'.
51002020	Gà' gahui' nej suj ngà Ma̱'an Cristo, huê danj ni̱ nitaj si huaj nànìkàj nej suj gu̱na̱nj gi̱tsi nej suj riñan sa si̱nï̱n gahuin chru̱n nej suj gi'hiaj yumiguìi. Nùnj huin saj ni̱ gi'hiaj nej suj dàj rûn' gi'hiaj nej suj nga dagahuin nej suj riñan yumiguìi rà'aj, dadin' hua̱ na̱nj dagahuin nej suj riñan sun giyi'nïn' riñan nej suj àsìj nâ:
51002021	Dadin' taj nej sô': “Si̱ garânj sun nej suj nânj, ni̱ si̱ ya nej suj nânj, ni̱ si̱ gatsïj nej suj nânj.”
51002022	Ni̱ hua̱ gu̱ña̱n ruhuâ nej suj ngà nej sun ga'nïn' su̱n nej síi ni̱ ngà nej yì'nï̀n' nej sa gidigân nej sô' riñan nej suj, sani̱ daran' nej nânj ni̱ sa gi̱rë̱' huin.
51002023	Yàngà' hia ni̱ nej nuguan' nânj ni̱ dàj rûn' hua nuguan' hua̱ hue'ê huaj, dadin' gidiganj dàj gi̱nikaj chre̱j nej síi riki 'ngo̱ yi'nïn' dàj guyumân ruhuâ nej sô', ni̱ gidiganj si da'hui nej sô' ga̱huin nej sô' sí ninaj doj ni̱ gidiganj dàj dugua'ì nej sí danj nneè kú nej sô', sani̱ nitaj si ni'ñanj nej nuguan' nânj, dadin' dànanj dugu'nïn' nej sô' gi'hiaj nej sô' doj gakï̱n'ïn gi'hia na̱nj ánj.
51003001	Si yàngà' gà' gana'nï̂nj nej suj ngà Ma̱'an Cristo siganï̂nj nej nîman, ni̱ ga̱nï̱n ruhuâ nej suj rayi'î nej sa màn yàtà'a, ñan nne Ma̱'an Cristo ra'a ne' huà' Ma̱'an Ña'anj an.
51003002	Gà'nï̀nj ñan nej suj riñan nej rasu̱n màn yàtà'a sani̱ si̱ ga'nḯn ñan nej suj riñan nej rasu̱n màn riñan hio'ó mánj.
51003003	Dadin' gà' gahui' nej suj riñan nej guiì màn ruhuâ yumiguìi, sani̱ gi'hiaj Ma̱'an Ña'anj an si huin nej suj guiì hua̱ nì'nà'a ngà Ma̱'an Cristo Jesús.
51003004	Nga ga̱'na̱' ñûn Ma̱'an Cristo ni̱ gane nej suj ngà Ma̱'an, ni̱ ûta hue'ê ga̱ ga̱ne nej suj ñan ga̱ne Ma̱'an.
51003005	Gi̱'hiaj nej suj si gàhuì' daran' sa garan' ruhuâ nneè kú nej suj: Guendâ ga̱che̱ sìgìchrà' nej suj, sa kï̱j hua garan' ruhuâ nej suj, ni̱ si̱ gi'hiaj nej suj sa ganï̂n ruhuâ ni̱ sa garan' ruhuâ nneè kú nej suj, ni̱ si gà' huaj riñan nej suj ni̱ si̱ ganï̂n ruhuâ nej suj gaj doj riñan nej suj, dadin' dàj rûn' huin si nnùn ña̱'a̱nj nej suj riñan ña'anj gi'hiaj ra̱'a síi huin na̱nj ánj.
51003006	Ni̱ rayi'î nej gakï̱n' nânj huin ni̱ gina'an ruhuâ Ma̱'an Ña'anj an ni'in nej guiì, ni̱ rayi'î dânj ni̱ gà'nïn gùyùmàn sañuun riñan ninj guendâ na'huej ruhuâ ninj da̱gahuin ninj riñanj.
51003007	Nga nï̀n' gàchin gi̱ni̱'in nej suj Ma̱'an Cristo ni̱ huê nej gakï̱n' nânj gi'hiaj nej suj.
51003008	Sani̱ hia̱j ni̱ gudunâj nej suj nej gakï̱n' nânj: Sa hu̱e chre dan, sa gina'an ruhuâ dan, sa yì'ì chre dan, nuguan' kï̱j ï, nuguan' dugu̱'na hua ga'min nej suj.
51003009	Si gà' gudunâj nej suj nej gakï̱n' gi'hiaj nej suj àsìj nâ, huê danj ni̱ si̱ gidigañu'unj nej suj 'ngo̱ ni̱ a'ngô nej dugui' nej suj mánj,
51003010	hia̱j ni̱ na̱du̱na̱ nej suj sa gi̱'hiaj nej suj ni̱ ga̱na̱huin nej suj guiì nàkàa, ni̱ da' gui ni̱ ga̱na̱huin hue'ê sa gi̱'hiaj nej suj dàj rûn' hua hue'ê Ma̱'an Ña'anj an dadin' huê Ma̱'an huin sa gi'hiaj nej suj ni̱ 'ngo̱ gui ni̱ gi̱ni̱'in nej suj dàj hue'ê nï̀n' ruhuâ hua Ma̱'an.
51003011	Hio' ni̱ sê sa ña̱'a̱n huin si ga̱huîn' sí griego nej si ga̱huîn' sí judío, ni̱ sê si̱ ña̱'a̱n huaj si gìyì'nè' nnïnj arán raa̱ nneè nò'ò', nej si ga̱huîn' sí 'na' a'ngô país, nej si nitaj si chru̱n', nej si ga̱huin si gi'nïnj gi'hiaj sun chre, nej si giyi'nï̂nj riñun', dadin' Ma̱'an Cristo huin sa ga'nïn' riñan daran'anj, ni̱ huej huin sa nikaj sun riñan daran'anj.
51003012	Ni̱ dagahuin nej suj dàj rûn' gi'hiaj nej guiì dagahuin ni̱ ganagui Ma̱'an Ña'anj an ninj, ni̱ ga̱huin nej suj guiì gèe, ni̱ du̱gu'nïn' nej suj ni̱ gu̱ru̱gûñu'unj nej suj a'ngô nej guiì, ni̱ si̱ gi'hiaj nej suj si ûta huin nej suj, ni̱ ga̱huin nej suj sí nìin, ni̱ ga̱ nùkuaj ruhuâ nej suj.
51003013	Ga̱ nùkuaj ruhuâ nej suj ni'in nej suj 'ngo̱ ni̱ a'ngô nej dugui' nej suj, ni̱ si garânj ruhuâ 'ngo̱ nej dugui' nej suj rayi'î nej suj ni̱ gi̱nikaj nej suj nimân nìko rayi'î nej sô', dàj rûn' gi'hiaj Ma̱'an Cristo nga ginika nimân nìko rayi'î nej suj ni̱ huê danj gi̱'hiaj nej suj.
51003014	Sani̱ sa ña̱'a̱n doj da'hui nej suj da̱gahuin nej suj huin si ga̱ 'ì ruhuâ nej suj ni'in nej suj nej dugui' nej suj, ni̱ da'hui nej suj gà nùguàn'àn ruhuâ nej suj ni̱ nânj huin sa nìkà nï̀n' ruhuâ.
51003015	Ni̱ sa dïn'ïnj hua̱ riñan Ma̱'an Ña'anj an gi̱nikaj su̱n ruhuâ nimân nej suj, dadin' huê gue̱nda̱ dan huin gakḯn Ma̱'an Ña'anj an nej suj guendâ ga̱huin nej suj 'ngo̱ rïn nneè kúu; ni̱ gà'huì' nej suj si guruhuâ Ma̱'an.
51003016	Ni̱ ga̱chra nìko si-nùguàn' Ma̱'an Cristo ruhuâ nimân nej suj, ni̱ gi̱di̱gân nej suj 'ngo̱ ni̱ a'ngô nej dugui' nej suj, ni̱ nagi'hiaj yìtï̀nj nej suj ruhuâ nej dugui' nej suj ngà nuguan' chru̱n nï̀n' ruhuâ, ni̱ gà'huì' nej suj si guruhuâ Ma̱'an Ña'anj an nga ruhuâ nimân nej suj nga gachrá nej suj chra' salmo, chra' himno, ni̱ chra' nnùn ña̱'a̱nj nej suj riñan Ma̱'an Ña'anj an.
51003017	Ni̱ daran' nej nuguan' ga'min nej suj, ni̱ daran' nej sa gi̱'hiaj nej suj, ni̱ gi̱'hiaj nej suj ngà siyu̱gui Ma̱'an Señor Jesús, ni̱ gà'huì' nej suj si guruhuâ Ma̱'an Ña'anj huin Rej nê' rayi'î sa gi'hiaj Ma̱'an Cristo ngà nê'.
51003018	Nej suj siyànà hua̱ nika dan, ni̱ da̱gahuin nej suj sa taj nika nej suj, dadin' si yumân ruhuâ nej suj ni'in nej suj Ma̱'an Señor ni̱ huê dànanj da'hui nej suj gi̱'hiaj nej suj.
51003019	Nej suj sí hua̱ nika, ni̱ ga̱ 'ì ruhuâ nej suj ni'in nej suj nika nej suj, ni̱ si̱ ga hue sta'u nej suj ngà nika nej suj mánj.
51003020	Nej suj hua nï̀n' nne riñan rej, ni̱ da̱gahuin nej suj daran' sa gataj rej nej suj, dadin' huê dànanj huin sa garan' ruhuâ Ma̱'an Señor gi̱'hiaj nej suj.
51003021	Nej suj hua̱ da'ní, ni̱ si̱ gina'an ma̱'an nï̀n' ruhuâ nej suj ni'in nej suj da'ní nej suj, da'nga ni̱ si̱ gi'hiaj nej suj si gi̱ni̱chre ruhuâ nej sô' mánj.
51003022	Da̱gahuin nej suj, nej musû gi'nïnj gi'hiaj sun chre dan riñan si-patrón nej suj nne riñan hio'ó nânj, ni̱ sê man nga nikïn' nej sô' gini'hiaj nej sô' ni̱ gi̱'hiaj nej suj si ûta gi'hiaj sun nej suj, guendâ ruhuâ nej suj gùnàj hue'ê nej suj ngà nej sô' mánj, gi̱'hiaj sun nej suj ngà daran' nimân nej suj riñan nej sô', ni̱ gi̱nun yu'hui' ruhuâ nimân nej suj ni'in nej suj Ma̱'an Ña'anj an.
51003023	Daran' nej sun gi'hiaj nej suj, ni̱ gi̱'hiaj nej suj ngà daran' nimân nej suj, gi̱'hiaj nej suj guenda si riñan Ma̱'an Señor gi'hiaj sun nej suj ni̱ si ganï̂n ruhuâ nej suj si riñan nej síi gi'hiaj sun nej suj mánj.
51003024	Ni̱ gà' ni'in nej suj si na̱ri̱ki̱ Ma̱'an Señor 'ngo̱ rasu̱un ra'a nej suj rayi'î sun gi'hiaj nej suj ni̱ gànàrì' nej suj nanì'hiaj nej suj, dadin' riñan Ma̱'an Cristo huin Ma̱'an Señor gunânj gi̱tsi nej suj.
51003025	Sani̱ nej guiì gi'hiaj gakï̱n'ïn, ni̱ ga̱na̱huin rà'a ninj kastîgu rayi'î nej gakï̱n' gi'hiaj ninj, dadin' nitaj guiì gininj hue'ê doj riñan Ma̱'an Ña'anj an mánj.
51004001	Nej suj huin yiru'hue dan, ni̱ gi̱'hiaj nej suj sa nìkàa ngà nej musû 'nï̱nj gi'hiaj sun chre riñan nej suj, dadin' gà' ni'in nej suj si Ma̱'an Ña'anj nne yàtà'a ni̱ gini'hia dàj gi'hiaj nej suj ngà nej sô'.
51004002	Du̱gu'nïn' nej suj ga̱'mi̱n nej suj ngà Ma̱'an Ña'anj an, ni̱ daran' diû du̱gumîn hue'ê nej suj ma̱'an nej suj ni̱ gà'huì' nej suj si guruhuâ Ma̱'an Ña'anj an;
51004003	ni̱ huê danj na̱nj gàchìnj nì'hiaj nej suj rayi'î nej ñûnj, da'nga ni̱ gana'nï̂nj Ma̱'an Señor rahue'e ga̱'mi̱n nej ñûnj si-nùguàn' Ma̱'an Ña'anj an riñan nej guiì, ni̱ ga̱na̱di̱gân nej ñûnj nuguan 'nïnj huì rayi'î Ma̱'an Cristo, dadin' huê rayi'î nuguan' dânj 'nï̂n dukuâ ga'a na̱nj ánj,
51004004	da'nga ni̱ ga'hue gànàtàj si-nùguàn' Ma̱'an Ña'anj an nda nî'nïnj chre riñan nej guiì dàj da'huí ga̱'mi̱n na̱nj ánj.
51004005	Ga̱che̱ nej suj ngà nej guiì nàsìnùnj un sani̱ sà' gayakaj guendâ nej suj dàj gi̱'hiaj nej suj, ga̱ra̱n sun hue'ê nej suj diû.
51004006	Ni̱ nuguan' ga̱'mi̱n nej suj daran' diû ga̱huin nuguan' ga̱ra̱n' ruhuâ nej guiì, ni̱ dàj rûn' dàj yâ nihia nga 'nïnj ñaan ni̱ huê danj ni̱'ña̱nj ga̱ si-nùguàn' nej suj na̱nj ánj.
51004007	Ni̱ dàj ra'án ni̱ daran' diû gànàtà' dinï̂nt Tíkiko riñan nej suj, dadin' 'ì ruhuâ ne' ni'in sij dadin' huin sij 'ngo̱ sí ûta hue'ê dagahuin, ni̱ huin sij 'ngo̱ musû gi'hiaj sun chre ngà nê' riñan Ma̱'an Señor Jesús.
51004008	Rayi'î dan ni̱ ga'nḯn nej ñûnj huaj sij ñan màn nej suj, ni̱ gànàtà' sij dàj hua mân nej ñûnj, ni̱ na̱gi̱'hiaj nùkuaj sij ruhuâ nimân nej suj,
51004009	ni̱ huê danj na̱nj huaj Onésimo ngà sij, dadin' huin sô' 'ngo̱ sí 'ì ruhuâ nê' ni̱ hue'ê dagahuin sô', ni̱ gànàtà' sô' dàj hua mân nej ñûnj ne' dànanj riñan nej suj na̱nj ánj.
51004010	Ni̱ ga'nḯn Aristarco sô' nne dukuâ ga'a ngàj 'ngo̱ nuguan' ni̱'ña̱nj an huaj riñan nej suj, ni̱ huê danj na̱nj ga'nḯn Marcos sô' huin tukun' Bernabé 'ngo̱ nuguan' ni̱'ña̱nj an huaj riñan nej suj, ni̱ huê rayi'î sô' huin sa ga'nïn' sùnj riñan nej suj, ni̱ ga̱na̱huin rà'a nej suj sô' nga gùchì' sô' ñan màn nej suj.
51004011	Huê danj na̱nj ga'nḯn Jesús sô' gù'nàj Justo 'ngo̱ nuguan' nì'ñànj an huaj riñan nej suj; ni̱ huê nej sô' nânj huin do̱j nej sí judío giyi'ne' nnïnj arán raa̱ nneè nà'àj, sani̱ guyumân ruhuâ nej sô' ni'in nej sô' Ma̱'an Señor Jesús ni̱ gi'hiaj sun nej sô' ngà si-su̱n Ma̱'an Ña'anj an, ni̱ ûta narikî nej sô' chrej nùkuaj rûhua riñânj.
51004012	Huê danj na̱nj ga'nḯn Epafras 'ngo̱ nuguan' ni̱'ña̱nj huaj riñan nej suj, dadin' sô' huin 'ngo̱ musû gi'nïnj gi'hiaj sun chre riñan Ma̱'an Cristo, ni̱ daran' diû ûta àko gachín nì'hiaj sô' rayi'î nej suj si ganikïn ran nej suj riñan Ma̱'an Ña'anj an, ni̱ ga̱huin nej suj sí nìkàa ni̱ ga̱ nùguàn'an ruhuâ nej suj ngà daran' sun ruhuâ Ma̱'an Ña'anj an gi̱'hiaj sun nej suj riñanj.
51004013	Ni̱ ni'ín dàj gi̱'hiaj Epafras ngà nej suj dadin' ûta ganahuij ruhuâ sô', ni̱ huê danj na̱nj ganahuij ruhuâ sô' ni'in sô' nej dinï̂nt màn Laodisea, ni̱ nej dinï̂nt màn Hierápolis.
51004014	Ni̱ huê danj na̱nj ga'nḯn Lucas nuguan' ni̱'ña̱nj an huaj riñan nej suj, ni̱ sô' huin doctor ni'in gono'ô snà'ànj an ni̱ ûta 'ì ruhuâ nej ñûnj ni'in nej ñûnj sô'. Ni̱ huê danj na̱nj ga'nḯn Demas nuguan' ni̱'ña̱nj an huaj riñan nej suj.
51004015	Ni̱ nàgà'huì' nej suj nuguan' ni̱'ña̱nj an riñan nej dinï̂nt màn Laodisea, ni̱ nàgà'huì' nej suj nuguan' ni̱'ña̱nj an riñan Ninfa ni̱ huê danj na̱nj nàgà'huì' nej suj nuguan' ni̱'ña̱nj an riñan nej dinï̂nt huin si-nùhuì Ma̱'an Jesús màn dukuâ Ninfa.
51004016	Ne' rùkù nga gisîj gahia nej suj ñanj karta nânj, ni̱ gà'nï̀nj nej suj gà'an riñan nej dinï̂nt màn Laodisea ni̱ gahia nej sô' ñanj karta nânj; ni̱ huê danj na̱nj ga̱hia̱ nej suj ñanj karta guchi' riñan nej sô' nej na̱nj ánj.
51004017	Ga̱ta̱j nej suj gu̱nïn Arquipo: “Ni'hiaj sò' ni̱ da̱gahuin hue'ê' sun ganahuin rà'â' gi'hiaj Ma̱'an Señor.”
51004018	Ñùnj huin Pablo ni̱ gachrûn rà'a nuguan' ni̱'ña̱nj an huaj riñan nej suj, ni̱ ga̱na̱nun ruhuâ nej suj ni'in nej suj ñùnj dadin' nné dukuâ ga'a. Ni̱ si-su̱nu̱j Ma̱'an Señor ga̱ riñan nej suj. Ni̱ huê danj huin ru'huaj na̱nj ánj.
52001001	Ñùnj huin Pablo, ni̱ gi'hiaj sun Silvano ngà Timoteo ngàj, ni̱ ga'nḯn nej ñûnj ñanj karta nan hua riñan nej suj nej dinï̂nt huin si-nùhuì Ma̱'an Jesús nne riñan hio'ó Tesalónica, dadin' nìkò' nej suj Ma̱'an Ña'anj huin Rej nê' ni̱ huê danj na̱nj nìkò' nej suj Ma̱'an Señor Jesucristo: Ga̱ dïn'ïnj ruhuâ nej suj ni̱ ga̱ si-su̱nu̱j Ma̱'an Ña'anj an riñan nej suj, dadin' huin nej suj da'ní Ma̱'an Re' Ña'anj an ni̱ ngà Ma̱'an Señor Jesucristo.
52001002	Daran' diû ga'hui' nej ñûnj si guruhuâ Ma̱'an Ña'anj an rayi'î daran' nej suj, ni̱ nga ga'min nej ñûnj ngà Ma̱'an Ña'anj an ni̱ gananun ruhuâ nej ñûnj ni'in nej ñûnj nej suj ni̱ gachín nì'hiaj nej ñûnj riñan Ma̱'an Ña'anj an rayi'î nej suj,
52001003	ni̱ nikò' huaj gananun ruhuâ nej ñûnj ni'in nej ñûnj nej suj riñan Ma̱'an Ña'anj huin Rej nê'. ni̱ rayi'î guendâ guyumân ruhuâ nej suj ni̱ ga ruhuâ nej suj gi'hiaj sun nej suj si-su̱n Ma̱'an Ña'anj an, huê danj ni̱ rugui' si 'ì ruhuâ nej suj ni̱ ga nùkuaj ruhuâ nej suj rayi'î sañun giran' nej suj ni̱ gana'huìj nej suj si gu̱ru̱gûñu'unj Ma̱'an Señor Jesucristo nej suj.
52001004	Dadin' ni'in nej ñûnj, si 'ì ruhuâ Ma̱'an Ña'anj an ni'in nej suj, ni̱ Ma̱'an huin si ganagui nej suj guendâ gu̱na̱nj gitsî nej suj riñanj.
52001005	Nga ga'min nej ñûnj riñan nej suj nuguan' gi̱'hiaj ga̱na̱ni̱n nej suj, ni̱ sê si-nùguàn' nej ma̱'an nej ñûnj huin sa ga'min nej ñûnj riñan nej suj mánj, dadin' ga'min nej ñûnj nuguan' nùkuaj rikî Ma̱'an Ña'anj an, ni̱ gurugui' si gi'hiaj sun Ma̱'an Espíritu Santo ngà nej ñûnj riñan nej suj, ni̱ nda hue'ê chre hua yìtï̀nj ruhuâ nej suj, dadin' gà' ni'in nej suj si 'ì ruhuâ nej ñûnj ni'in nej ñûnj nej suj.
52001006	Ni̱ huê dàj rûn' gi'hiaj nej ñûnj ni̱ dàj rûn' gi'hiaj Ma̱'an Señor ni̱ huê danj gi'hiaj nej suj, ni̱ ganahuin rà'a nej suj si-nùguàn' Ma̱'an Ña'anj an riki 'ngo̱ diû sañuun ni̱ ûta giran' sa̱ñu̱n nej suj, sani̱ ûta ga nìhià' ruhuâ nej suj gi'hiaj Ma̱'an Espíritu Santo,
52001007	ni̱ hue'ê gi'hiaj nej suj ni̱ guta' nej suj chrej e ne' ña̱an ni̱ huê danj na̱nj hue'ê gi'hiaj nej dinï̂nt guyumân ruhuâ ni'in Ma̱'an Jesús, nej sô' màn riñan hio'ó Macedonia ngà riñan hio'ó Acaya.
52001008	Nej suj huin sa gini'in si̱nï̱n si-nùguàn' Ma̱'an Señor, ni̱ huê danj na̱nj duya'nï̀n nej suj ga'anj si-nùguàn'anj, ni̱ sê man 'ngo̱ rïn riñan hio'ó Macedonia ngà riñan hio'ó Acaya guchij mánj, gaya'nïnj ga'an nï̀n' gàchrà', ni̱ ni'in daran' nej sô' si guyumân ruhuâ nej suj ni'in nej suj Ma̱'an Ña'anj an, hiô' ni̱ rayi'î dan ni̱ nitaj a'ngô sa ga̱ta̱j nej ñûnj gu̱nïn nej suj gà' mánj;
52001009	dadin' daran' nej sô' gataj si ûta hue'ê ganahuin rà'a nej suj nej ñûnj, ni̱ ganata' nej sô' gu̱nïn nej ñûnj sa gi'hiaj nej suj dadin' nga gini'in nej suj nuguan' gi̱'hiaj ga̱na̱ni̱n nej suj, ni̱ gudunâj nej suj ña'anj gi'hiaj ra̱'a nej síi ni̱ ginikò' nej suj rukû Ma̱'an Ña'anj an yàngà'a, ni̱ gunânj gi̱tsi nej suj riñan Ma̱'an Ña'anj hua̱ nì'nà'a,
52001010	ni̱ ni'in nej sô' si nne nej suj gana'huìj nej suj si nànìkàj ñûn Ma̱'an Jesús ga̱'naj ne' yàtà'a, ni̱ Ma̱'an Ña'anj an huin sa gi'hiaj gana'nï̂nj Ma̱'an Jesús siganï̂nj nej nîman, ni̱ huê Ma̱'an Jesús huin sa gi'hiaj ni̱ ga̱na̱ni̱n nê' riñan sañun xi 'na̱' riñan nej guiì gakï̱n'ïn.
52002001	Dadin' gà' ni'in nej suj si nga guchi' nej ñûnj ñan màn nej suj, ni̱ sê si̱ guchi' chre nej ñûnj man di̱nï̂n;
52002002	dadin' gà' ni'in nej suj si giran' sa̱ñu̱n si̱nï̱n nej ñûnj, ni̱ nun gi̱ni̱nj hue'ê nej ñûnj riñan nej sô' màn ruhuâ yuman' Filipos, sani̱ riki Ma̱'an Ña'anj an guesâ riñan nej ñûnj ni̱ giri' ruhuâ nej ñûnj ni̱ ganata' nej ñûnj nuguan' gi̱'hiaj ga̱na̱ni̱n nej suj, ni̱ yàngà' ni̱ ûta gata rùhuà nej sô' nej ñûnj.
52002003	Dadin' nga duna'nga nej ñûnj riñan nej suj ni̱ nun ga̱che̱j ruhuâ nej ñûnj ni̱ nun ga̱nï̱n yì'ì ruhuâ nej ñûnj, ni̱ nun gi̱di̱gañu'unj nej ñûnj nej suj mánj,
52002004	ni̱ Ma̱'an Ña'anj an huin sa ga'nḯn ni̱ duguta sunj si ga̱na̱nï̱n nej ñûnj nuguan' gi̱'hiaj ga̱na̱ni̱n nej suj, ni̱ ga'min nej ñûnj sani̱ sê si̱ ga'min nej ñûnj guendâ gùnàj hue'ê nej ñûnj ngà nej síi mánj, sa dugu'nïn' nej ñûnj gi'hiaj nej ñûnj huin si gùnàj hue'ê nej ñûnj ngà Ma̱'an Ña'anj an, dadin' huê Ma̱'an huin sa ganakaj guendâ dàj hua nimân nej ñûnj.
52002005	Dadin' gà' ni'in nej suj si nitaj àmàn garânj sun nej ñûnj nuguan' nna̱j chre, nga ga'min nej ñûnj ngà nej suj, ni̱ nun ga̱chri̱ huì nej ñùnj si gà' hua̱j doj san'anj an riñan nej ñûnj guendâ ruhuâ nej ñûnj ga̱'ne̱ nej ñûnj si-sàn'ànj nej suj; ni̱ Ma̱'an Ña'anj an huin sa ni'in si nitaj si gi'hiaj nej ñûnj dànanj mánj.
52002006	Ni̱ nitaj si na'hui' nej ñûnj si ga̱'mi̱n hue'ê nej síi rayi'î nej ñûnj, ni̱ huê danj na̱nj nitaj si na'hui' nej ñûnj si ga̱'mi̱n hue'ê nej suj rayi'î nej ñûnj, ni̱ gà' nitaj si na'hui' nej ñûnj si ga̱'mi̱n hue'ê a'ngô nej síi rayi'î nej ñûnj. Nùnj si ga̱'hue̱j ni̱ñanj si gàchìnj nej ñûnj si gu̱ru̱gûñu'unj nej suj riñan nej ñûnj dadin' huin nej ñûnj si ga'anj gi̱di̱gân si̱nï̱n si-nùguàn' Ma̱'an Jesucristo riñan nej suj sani̱ nun gàchìnj nej ñûnj riñan nej suj mánj.
52002007	Sani̱ nga guchi' nej ñûnj ñan màn nej suj ni̱ ûta ni̱'ña̱nj ga'min nej ñûnj ngà nej suj, ni̱ gi'hiaj nej ñûnj dàj rûn' ni̱'ña̱nj gi'hiaj 'ngo̱ siyànà dugumîn da'ní a'ngô guiì.
52002008	Ûta 'ì ruhuâ nej ñûnj ni'in nej ñûnj nej suj, ni̱ sê man 'ngo̱ nuguan' gi̱'hiaj ga̱na̱ni̱n nej suj ganï̂n ruhuâ nej ñûnj na̱ri̱ki̱ nej ñûnj riñan nej suj dadin' hua̱ ruhuâ nej ñûnj gàhuì' nej ñûnj rayi'î nej suj, dadin' ûta garan' ruhuâ nej ñûnj sa gi'hiaj nej suj.
52002009	Di̱nï̂nj, ni̱ ga̱na̱nun ruhuâ nej suj si nga ganata' nej ñûnj nuguan' gi̱'hiaj ga̱na̱ni̱n nej suj, ni̱ nda gininaj nej ñûnj gi'hiaj sun nej ñûnj; ni̱ gi'hiaj sun nej ñûnj ne' ñàn'an ni̱ ne' gui, guendâ nun ga̱ra̱n' ruhuâ nej ñûnj ga̱chra su̱n nej ñûnj riñan gà' si 'ngo̱ nej suj.
52002010	Nej suj huin sa gà' ni'in, ni̱ huê danj na̱nj gà' ni'in Ma̱'an Ña'anj an dàj gi'hiaj nej ñûnj, ni̱ ga gu̱dadû nej ñûnj ni̱ nun gi̱'hiaj nej ñûnj gakï̱n'ïn siganï̂nj nej suj ni̱ gahuin nej ñûnj sí ni̱ka̱a ngà nej suj guyumân ruhuâ ni'in Ma̱'an Jesús.
52002011	Ni̱ gà' ni'in nej suj dàj gi'hiaj nej ñûnj, dadin' gi'hiaj nej ñûnj dàj rûn' gi'hiaj 'ngo̱ sí hua̱ da'ní ni̱ nagi'hiaj yìtï̀nj nej ñûnj ni̱ narikî nej ñûnj chrej nùkuaj ruhuâ riñan da' go'ngo̱ nej suj.
52002012	Ni̱ duguta su̱n nej ñûnj si ga̱che̱ hue'ê nej suj ni̱ gi̱'hiaj hue'ê nej suj dàj rûn' garan' ruhuâ Ma̱'an Ña'anj an, dadin' gakḯn Ma̱'an si ga̱'na̱' nej suj ni̱ ga̱tu̱ nej suj gi'nïnj nej suj riki ñan ni̱ka̱j su̱n Ma̱'an Cristo ni̱ gùrùguì' si ni̱ka̱j dugui' nej suj ngà Ma̱'an Ña'anj an.
52002013	Huê danj ni̱ nitaj àmàn giyichin' ruhuâ nej ñûnj si gà'huì' nej ñûnj si guruhuâ Ma̱'an Ña'anj an rayi'î nej suj, dadin' nga gunïn nej suj si-nùguàn' Ma̱'an Ña'anj an nga ganata' nej ñûnj riñan nej suj, ni̱ ganahuin rà'a nej suj ni̱ nun gi̱'hiaj nej suj si ga̱huin si-nùguàn' síi, ni̱ garânj yina nej suj si gahuin nuguan' yàngà'a, ni̱ huin si-nùguàn' Ma̱'an Ña'anj an, ni̱ guyumân ruhuâ nej suj gi'hiaj nuguan' dânj si ganadunâ nej suj ma̱'an nej suj.
52002014	Dadin' gi'hiaj nej suj dàj rûn' gi'hiaj nej dinï̂nt huin si-nùhuì Ma̱'an Ña'anj nne riñan hio'ó Judea; dadin' giran' sa̱ñu̱n nej suj gi'hiaj nej sí huin yiñán ma̱'an nej suj dadin' huê danj na̱nj giran' sa̱ñu̱n nej sô' gi'hiaj nej ma̱'an nej dùguì' nej judío.
52002015	Dadin' huê nej sô' dagahui' Ma̱'an Señor Jesús, ni̱ huê danj na̱nj dagahui' nej sô' nej si-profeta nej sô', ni̱ huê danj na̱nj girinïn nej sô' ga'anj nej ñûnj, ni̱ nitaj si gi'hiaj nej sô' sa garan' ruhuâ Ma̱'an Ña'anj an, ni̱ gata rùhuà nej sô' daran' nej síi,
52002016	ni̱ garan' ñu'unj nej sô' si ga̱'mi̱n nej ñûnj riñan nej sí nàsìnùnj un si-nùguàn' Ma̱'an Ña'anj an guendâ ga̱na̱ni̱n nej sí dânj; ni̱ dagahuin nej sô' sa garan' ruhuâ si-ga̱kïn' nej sô', huê danj ni̱ ûta gina'an ruhuâ Ma̱'an Ña'anj an ni'in nej sô'.
52002017	Gahuin anêj nej ñûnj 'ngo̱ diû lij riñan nej suj na̱nj di̱nï̂nj, sani̱ daran' diû ni̱ gananun ruhuâ nej ñûnj ni'in nej ñûnj nej suj dadin' 'ì ruhuâ nej ñûnj ni'in nej ñûnj nej suj ni̱ ûta huin ruhuâ nej ñûnj gùchì' nej ñûnj ni̱ gi̱ni̱'in nej ñûnj riñan nej suj.
52002018	Ni̱ ganï̂n ruhuâ nej ñûnj gùchì' nej ñûnj ñan màn nej suj, ni̱ ñùnj huin Pablo ni̱ gà'ì ganï̂n ruhuâj gùchìj ñan màn nej suj, sani̱ garan' ñu'unj sichre rayi'î dan ni̱ nun ga̱'hue gùchìj ñan nej suj mánj.
52002019	Dadin', ahuin si gànà'huìj nej ñûnj, ni̱ ahuin ràyì'ì Korona gahuin nìhià' ruhuâ nej ñùnj gi̱ni̱'in nej ñûnj, nga ga̱'na̱' ñûn Ma̱'an Señor Jesucristo rà'aj. Sê rayi'î nej suj huin rà' saj ûn'.
52002020	Ni̱ ûta gahuin nne̱ nej ñûnj rayi'î nej suj ni̱ ûta gahuin nìhià' ruhuâ nej ñûnj ni'in nej ñûnj nej suj.
52003001	Rayi'î dan, ni̱ nun gà'hue gùnùkuaj nej ñûnj guendâ ruhuâ nej ñûnj gi̱ni̱'in nej ñûnj nej suj, ni̱ ga'nïn' ruhuâ nej ñûnj ni̱ gunâj nej ñûnj ruhuâ yuman' snà'ànj Atenas.
52003002	Huê danj ni̱ ga'nḯn nej ñûnj huaj dinï̂nt Timoteo riñan nej suj, sô' huin sí unânj gi̱tsi nùguàn'an ngà nej ñûnj riñan Ma̱'an Ña'anj an, ni̱ nej ñûnj huin nej sí gananï̂n nuguan' gi̱'hiaj ga̱na̱ni̱n nej guiì ni̱ danj huin si nùguàn' Ma̱'an Cristo, ni̱ hua̱j sij guendâ nagi'hiaj yìtï̀nj sij ni̱ du̱na'nga sij riñan nej suj na̱nj ánj.
52003003	Da'nga ni̱ si̱ guyu'hui' nej suj nga ga̱ta̱ rà'a nej síi nej suj rayi'î si-nùguàn' Ma̱'an Ña'anj an; dadin' gà' ni'in nej suj si hua̱ ni̱ña̱n si huê danj gi̱ran' nê' na̱nj ánj.
52003004	Dadin' nga gane nej ñûnj siganï̂nj nej suj, ni̱ gà' gataj nej ñûnj gu̱nïn nej suj si hua̱ 'ngo̱ gui ni̱ ga̱ta̱ rà'a nej sij nej ñûnj, ni̱ gà' gini'in nej suj si huê danj gahuin na̱nj ánj.
52003005	Huê rayi'î dânj ni̱ ñùnj, ni̱ nun ga̱'hue gùnùkua doj, ni̱ ga'nï̂n guchi' gàchìnj na'anj nej dinï̂nt dàj 'hiaj nej suj mân nej suj, dadin' yu'huí si gi̱ni̱nj nej suj riñan gakï̱n' du̱guane' sí ni̱ka̱j mañan guendâ gi̱di̱gañu'unj sô' nej guiì.
52003006	Sani̱ hia̱j ni̱ gà' nanikàj Timoteo, ni̱ gunumân sô' ñan màn nej ñùnj, nga guchi' sô' yuman' snà'ànj Tesalónica, ni̱ ganata' sô' si hua̱ na̱nj guyumân ruhuâ nej suj ni̱ 'ì ruhuâ nej suj ni'in nej suj Ma̱'an Ña'anj an. Ni̱ ganata' sô' gu̱nïn nej ñûnj si daran' diû ni̱ gananun ruhuâ nej suj ni'in nej suj nej ñûnj ni̱ ûta 'ì ruhuâ nej suj ni'in nej suj nej ñûnj, ni̱ ûta huin ruhuâ nej suj ni'in nej suj nej ñûnj dàj rûn' huin ruhuâ nej ñûnj ni'in nej suj,
52003007	di̱nï̂nj, ni̱ ûta chì' giran' hia nej ñûnj, ni̱ ûta giran' sa̱ñu̱n nej ñûnj, sani̱ nga gunïn nej ñûnj dàj ganï̂n ruhuâ nej suj ni̱ ganahuin nùkuaj ruhuâ nej ñûnj nga gunïn nej ñûnj si hua̱ na̱nj ni̱kï̱n' ran nej suj ni̱ hua̱ na̱nj guyumân ruhuâ nej suj.
52003008	Nga gunïn nej ñûnj si ni̱kï̱n' ran' nej suj ngà si-nùguàn' Ma̱'an Señor ni̱ ganahuin ran ruhuâ nej ñûnj na̱nj ánj.
52003009	Rayi'î dan ni̱ dàj gi̱'hiaj nej ñûnj ga̱'hue gà'huì' nej ñûnj ûta nìko si guruhuâ Ma̱'an Ña'anj an rayi'î nej suj rà'aj, dadin' rayi'î nej suj ni̱ ûta ganahuin nìhià' ruhuâ nej ñûnj riñan Ma̱'an Ña'anj an,
52003010	ni̱ ûta nìchràj ruhuâ nej ñûnj gachín nì'hiaj nej ñûnj ne' gui ni̱ ne' ñàn'an riñan Ma̱'an Ña'anj an rayi'î nej suj, dadin' ruhuâ nej ñûnj gi̱ni̱'in ri̱ña̱n nej ñûnj riñan nej suj, ni̱ gi̱di̱gân nej ñûnj dàj nìko ga̱'hue gùyùmàn ruhuâ nej suj.
52003011	Ni̱ ruhuâ nej ñûnj si Ma̱'an Ña'anj huin Rej nê', ni̱ Ma̱'an Señor Jesucristo, gu̱ru̱gûñu'unj ni̱ ga̱'hue gìrì' nej ñûnj gùchì' nej ñûnj ñan màn nej suj.
52003012	Ni̱ Ma̱'an Señor gi̱'hiaj ni̱ ga̱chi̱j nej suj ngà si-nùguàn' Ma̱'an Ña'anj an, ni̱ ga̱ 'ì doj ruhuâ nej suj ni'in nej suj 'ngo̱ ni̱ a'ngô nej dugui' nej suj ni̱ huê danj gi̱'hiaj nej suj ngà daran' nej guiì, dàj rûn' 'ì ruhuâ nej ñûnj ni'in nej ñûnj nej suj,
52003013	da'nga ni̱ ga'hue gi̱'hiaj yìtï̀nj nej suj nimân nej suj, ni̱ ga̱huin nej suj sí ni̱ka̱a ni̱ ga̱'hue gùchì' nej suj ga̱huin nej suj sí gèe riñan Ma̱'an Ña'anj huin Rej nê', ni̱ ga yu̱gui nej suj ga̱ne nej suj nga ga̱'na̱' Ma̱'an Señor Jesús ngà daran' nej sô' gè ginikò' rukuj na̱nj ánj.
52004001	Hia̱j ru'huaj di̱nï̂n, ni̱ gachín nì'hiaj sta'u nej ñûnj riñan nej suj ni̱ nga siyu̱gui Ma̱'an Señor Jesús ni̱ duna'nga nej ñûnj riñan nej suj, ni̱ gidigân nej ñûnj dàj garan' ruhuâ Ma̱'an Señor da̱gahuin nej suj ni̱ huê danj da̱gahuin nej suj da' gui, da'nga ni̱ ga'hue gi̱'hiaj nej suj dàj garan' ruhuâ Ma̱'an Señor.
52004002	Dadin' gà' ni'in nej suj dàj hua sun ga'nïn' nej ñûnj riñan nej suj gi'hiaj Ma̱'an Señor Jesús.
52004003	Sa garan' ruhuâ Ma̱'an Ña'anj an huin si gi̱'hiaj anêj nej suj ma̱'an nej suj riñan gakï̱n'ïn; ni̱ gu̱xu̱n nej suj ma̱'an nej suj riñan gakï̱n' aché sìgìchrà';
52004004	ni̱ da' go'ngo̱ nej suj da'hui gi̱nikaj chre̱j ngà nika ni̱ ga̱na̱ka̱j guendâ nej suj dàj nìko hua si-su̱n ninj;
52004005	ni̱ si̱ ganahuij ruhuâ nej suj gi̱'hiaj nej suj ahuin na̱nj gakï̱n' ûta huin ruhuâ nneè kú nej suj gi̱'hia, ni̱ si̱ gi'hiaj nej suj dàj rûn' gi'hiaj nej sí nun ni'in Ma̱'an Ña'anj an mánj;
52004006	ni̱ si̱ ran' nej suj nej dugui' nej suj ni̱ si̱ gidigañu'unj nej suj dinḯn nej suj, dadin' Ma̱'an Señor ni̱ si̱ gi̱ni'ñunj gà' si 'ngo̱ sa yì'ì gi'hiaj nej suj mánj, dadin' gà' gataj nej ñûnj ni̱ ganata' nej ñûnj gu̱nïn nej suj rayi'î nej nânj.
52004007	Dadin' nun gàkï̀nj Ma̱'an Ña'anj an ga̱'na̱' nê' guendâ du̱gu'nïn' gi̱'hiô' gakï̱n'ïn mánj, gakḯn Ma̱'an ga'nô' guendâ gi̱'hiaj anê' mu'ûn' riñan gakï̱n'ïn.
52004008	Huê danj ni̱, nej sí na'huej gi̱da'a nej nuguan' nânj ni̱ sê ngà nej síi gunâj a'nan' nej sô' mánj, ngà Ma̱'an Ña'anj an huin sa gunâj a'nan' nej sô', dadin' Ma̱'an Ña'anj an rikî Ma̱'an Espíritu Santo riñan nê'.
52004009	Sani̱ rayi'î guendâ dàj ga̱ 'ì ruhuâ nej suj ni'in nej suj nej dinḯn nej suj ni̱ nitaj si gi̱'hia gàchrùnj riñan nej suj, dadin' gà' gahuin chru̱n nej suj dàj ga̱ 'ì ruhuâ nej suj ni'in nej suj da' go'ngo̱ nej suj gi'hiaj Ma̱'an Ña'anj an;
52004010	ni̱ huê danj gi'hiaj nej suj ngà daran' nej dinï̂nt màn nï̀n' gàchrà' riñan hio'ó Macedonia. Sani̱ gachín nì'hiaj nej ñûnj riñan nej suj di̱nï̂nj, si du̱gu'nïn' nej suj ni̱ ga̱ 'ì doj ruhuâ nej suj ni'in nej suj nej dinï̂nt;
52004011	ni̱ dugu'nïn' nej suj ni̱ ga̱ dïn'ïnj ruhuâ nej suj, ni̱ gi̱nun ña̱'a̱n ruhuâ nej suj ni'in nej suj si-su̱n nej suj, ni̱ gi̱'hiaj sun nej suj ngà ra'a nej suj dàj rûn' ga'nïn' nej ñûnj suun riñan nej suj,
52004012	da'nga ni̱ gi̱nikaj chrej nej guiì nitaj si nìkò' rukû Ma̱'an Ña'anj an riñan nej suj, hiô' ni̱ nitaj si gi̱'hiaj nej suj gi̱nun ñan nej suj a'ngô' nej guiì mánj.
52004013	Huê danj a̱ra̱n' ruhuâ nej ñûnj si gini'in nej suj dàj giran' nej guiì gà' gahui', da'nga ni̱ si gananï̂n ruhuâ nej suj, dàj rûn' gananï̂n ruhuâ a'ngô nej sô' nitaj si guyumân ruhuâ ni'in Ma̱'an Ña'anj an.
52004014	Dadin' si guyumân ruhuâ nê' si gahui' Ma̱'an Jesús ni̱ gana'nïn siganï̂nj nej nîman, ni̱ huê danj gi̱'hiaj Ma̱'an Jesús si gànà'nï̀nj nej sô' guyumân ruhuâ ni'in Ma̱'an.
52004015	Huê rayi'î dânj ni̱ gataj nej ñûnj gu̱nïn nej suj dàj rûn' gidigân Ma̱'an Señor riñan nej ñûnj: Si nê' nï̀n' nne nì'nà' gui nga ga'na ñûn Ma̱'an Señor, ni̱ si̱ ga'hue gànàrì' dugui' si̱nï̱n' ngà Ma̱'an dadin' gà' si̱nï̱n gànà'nï̀nj nej nimân guyumân ruhuâ ni'in Ma̱'an ni̱ gànàrì' dugui' ninj nngaj ni̱ nda ne' rùkù ni̱ gànàrì' dugui' nê' ngà Ma̱'an.
52004016	Dadin dàj rûn' ga̱'mi̱n nùkuaj 'ngo̱ sí ni̱ka̱j sun nìko xi huê danj ga̱'mi̱n nùkuaj Ma̱'an Señor nga gi̱nin ga̱'naj ne' yàtà'a, ni̱ huê danj na̱nj nùkuaj ga̱'mi̱n si-arcángel Ma̱'an Ña'anj an, ni̱ gu̱nïn' ga̱'ña̱nj nùkua chrún â'ñanj an gi̱'hiaj Ma̱'an Ña'anj an; ni̱ gà' si̱nï̱n gànà'nï̀nj nej nimân guyumân ruhuâ ni'in Ma̱'an Cristo.
52004017	Huê danj ni̱ nê' gunâj ni̱ nê' hua̱ nì'nà' ni̱ ne' rùkù doj, ni̱ ga̱na̱chinikaj Ma̱'an Ña'anj an ñùn' ni̱ gu̱n' ngà nej sô' gà' ga'anj ni̱ gànàrì' duguî' ngà nej sô' riñan nnga, ni̱ gànàrì' duguî' ngà Ma̱'an Señor riñan nanèe, ni̱ nìgànj chre ga̱ne' ngà Ma̱'an Señor.
52004018	Huê danj ni̱, gà'huì' nej suj chrej nùkuaj rûhua riñan 'ngo̱ ni̱ a'ngô nej dugui' nej suj nga nuguan' nânj.
52005001	Sani̱ rayi'î diû ni̱ àmàn ga̱huin, ni̱ nitaj si ni'ñanj nej suj si ga̱chru̱n nej ñûnj riñan nej suj mánj.
52005002	Dadin' nda hue'ê chre ni̱ gà' ni'in nej suj si gui ga̱'na̱' Ma̱'an Señor ni̱ ga̱huin dàj rûn' huin gui nga ga̱'na̱' sí tu̱u ne' ñàn'an.
52005003	Nga ga̱ta̱j nej guiì: “Gà' gahuin dïn'ïnj ni̱ gà' hua yìtï̀nj mân nê'”, hiô' ni̱ nda ra̱'ñanj chre gùyùmàn sañuun riñan ninj, ni̱ dàj rûn' ra'ñanj gayi'ij a'nïnj sta'u riki 'ngo̱ siyànàa guendâ ga'nga da'nin, huê danj gi̱ran' nej guiì ni̱ si̱ gahuin hio ninj gunânj ninj riñanj sañun nânj mánj.
52005004	Di̱nï̂nj, sani̱ si̱ ga'hue ga̱nï̱n ruhuâ nej suj dàj rûn' ganï̂n ruhuâ nej sí nitaj si ni'in si-nùguàn' Ma̱'an Ña'anj an, dadin' nej sô' ni̱ nitaj si chru̱n nej sô' ga̱ya̱ka̱j guendâ nej sô' àmàn nànìkàj ñûn Ma̱'an Señor ga̱'na̱j, ni̱ nej suj ni̱ da'hui nej suj ga̱ yu̱gui nej suj da'nga ni̱ si̱ giran' nej suj dàj rûn' giran' nej sí ri̱ña̱n guyumân sí tu̱u.
52005005	Daran' nej suj nìkò' rukû Ma̱'an Señor Jesús ni̱ gà' giyigï̀n da'nga' nej suj ni̱ huin nej suj dàj rûn' huin ne' gui. Ni̱ nitaj si huin nej suj ne' ñàn'an ngà sa ru̱mi̱n'in dadin' nitaj si hua̱ ru̱mi̱n' da'nga nej suj gà' mánj.
52005006	Huê danj, ni̱ si̱ gatoj nê' dàj rûn' gatoj a'ngô nej guiì mánj, sa gi̱'hiaj nê' huin si du̱gumîn hue'ê nê' ma̱'an nê' ni̱ da'nga' hue'ê gè gi̱'hiaj nê'.
52005007	Nej gui nitaj si gana'huìj àmàn nànìkàj ñûn Ma̱'an Señor huin nej gui gi'hiaj dàj rûn' gi'hiaj nej guiì gatoj ne' ñàn'an, dadin' man ni̱na̱nj gakï̱n'ïn ganahuij ruhuâ ninj gi̱'hiaj ninj ni̱ man si ganahuij ruhuâ ninj nagunïn ninj ni̱ dàj rûn' huin nej guiì nne ñan ru̱mi̱n'in huin ninj.
52005008	Sani̱ nê', gà' ni'in si-nùguàn' Ma̱'an Ña'anj an ni̱ hue'ê du̱gumîn' mu̱'un', dàj rûn' gi'hiaj stadû garán ma̱'an ngà atsîj aga'a ni̱ huê danj gùyùmàn yìtï̀nj ruhuô' ni̱ huê danj na̱nj ga̱ 'ì ruhuô' ni'în' nej dugui', ni̱ gànàhuì' si ga̱na̱ni̱n' dàj rûn' gi'hiaj stadû nun raa̱ nahui ruj aga'a.
52005009	Dadin' nun gàkï̀nj Ma̱'an Ña'anj an ga̱'no̱' guendâ ga̱na̱huin ro'ô' kastîgu mánj, gakḯn Ma̱'an ga'nô' guendâ gìrì' nì'hiô' ga̱na̱ni̱n' gi'hiaj Ma̱'an Señor Jesucristo,
52005010	dadin' gahui' Ma̱'an Señor rayi'î' ni̱ ga̱'hue si ga̱ne' nì'nò' doj, nej si gàhuì', sani̱ ga̱ne' nùgùn'ùn' ngà Ma̱'an Señor.
52005011	Rayi'î dan ni̱, gà'huì' nej suj chrej nùkuaj rûhua riñan 'ngo̱ ni̱ a'ngô nej dugui' nej suj ni̱ ga̱na̱chinikaj nej suj 'ngo̱ ni̱ a'ngô nej dugui' nej suj, dàj rûn' gi'hiaj nej suj nda gui hia̱j.
52005012	Ûta àko gachín nì'hiaj nej ñûnj, riñan nej suj di̱nï̂nj, si ga̱na̱ka̱j guendâ nej suj rayi'î nej sô' gi'hiaj sun siganï̂nj nej suj, dadin' gidigân nej sô' nej suj gi'hiaj Ma̱'an Señor, ni̱ duna'nga nej sô' riñan nej suj;
52005013	da'hui nej suj gi̱ni̱kaj chre̱j nej suj, ni̱ ga̱ 'ì ruhuâ nej suj ni'in nej suj nej sô' ni̱ rayi'î sun gi'hiaj nej sô' siganï̂nj nej suj, ni̱ huê danj na̱nj ga̱ dïn'ïnj ga̱ne nej suj ngà 'ngo̱ ni̱ a'ngô nej dugui' nej suj.
52005014	Ni̱ huê danj na̱nj gachín nì'hiaj sta'u nej ñûnj riñan nej suj si du̱gunïn gà'ì nej suj nej sí rùmìin, ni̱ nàgà'huì' nej suj chrej nùkuaj ruhuâ riñan nej dinï̂nt ginichre ruhuâ, ni̱ ga̱ nùkuaj ruhuâ nej suj ngà daran' nej guiì.
52005015	Gi̱ni'hiaj nej suj ni̱ si hua̱ 'ngo̱ sí gi'hiaj sa a'nan'an ni̱ si̱ nanikàj nej suj gi̱'hiaj nej suj sa a'nan'an ngà sô' mánj; daran' diû gi̱'hiaj nej suj sa sà'a ngà 'ngo̱ ni̱ a'ngô nej dugui' nej suj, ni̱ huê danj gi̱'hiaj nej suj ngà daran' nej guiì.
52005016	Ga̱ nìhià' ruhuâ nej suj daran' diû.
52005017	Si̱ ga'nïn' ruhuâ nej suj guendâ ga̱'mi̱n nej suj ngà Ma̱'an Ña'anj an mánj.
52005018	Gà'huì' nej suj si guruhuâ Ma̱'an Ña'anj an rayi'î daran' sa sà'a ni̱ sañun ganahuin rà'a nej suj, dadin' huê danj huin sa garan' ruhuâ Ma̱'an Ma̱'an Ña'anj an ngà Ma̱'an Cristo Jesús gi̱'hiaj nej suj.
52005019	Si̱ gi'hiaj nej suj si gu̱xu̱n Espíritu Santo Ma̱'an riñan nej suj mánj.
52005020	Si̱ gataj nej suj si nuguan' gataj dàj ga̱huin ni̱ huin nuguan' nitaj si ni'ñanj an mánj.
52005021	Na̱di̱gi'ñûn nej suj daran'anj, ni̱ du̱gu'nïn' nej suj gi̱'hiaj nej suj sa sà'a.
52005022	Si̱ gi'hiaj nej suj gà' si 'ngo̱ gakï̱n'ïn mánj.
52005023	Ni̱ huê gè Ma̱'an Ña'anj 'hiaj hua dïn'ïnj, gi̱'hiaj ga̱na̱huin gè nanè nimûn', ma̱'an nimûn', ni̱ nneè ku'; ni̱ du̱guminj ñùn' riñan gakï̱n'ïn nda gui ga̱'na̱' Ma̱'an Señor Jesucristo.
52005024	Ûta hue'ê dagahuin Ma̱'an sa gakḯn ñùn', ni̱ huê danj du̱guminj ñûn'.
52005025	Gàchìnj nì'hiaj nej suj rayi'î nej ñûnj na̱nj di̱nï̂n.
52005026	Nàgà'huì' nej suj nuguan' ni̱'ña̱nj an riñan daran' nej dinï̂nt ni̱ huê danj na̱nj gi̱da'a nej suj ra'a 'ngo̱ ni̱ a'ngô nej dugui' nej suj.
52005027	Ûta àko gachín nì'hiaj nej ñûnj ngà siyu̱gui Ma̱'an Señor riñan nej suj, si ga̱hia̱ nej suj ñanj karta nânj riñan daran' nej dinï̂nt huin sí gèe.
52005028	Si-su̱nu̱j Ma̱'an si-Seño nê' Jesucristo ga̱huin ngà nej suj. Ni̱ huê danj huin rû'huaj na̱nj ánj.
53001001	Pablo ngà Silvano ni̱ Timoteo, ga'nḯn 'ngo̱ ñanj karta nânj hua riñan nej suj dinï̂nt nìkò' rukû Ma̱'an Jesús nne riñan hio'ó Tesalónica ni̱ ngà siyu̱gui Ma̱'an Ña'anj huin Rej nê' ni̱ Rej Ma̱'an Señor Jesucristo:
53001002	Ma̱'an Ña'anj an ri̱ki̱ su̱nu̱j u ni̱ gi̱'hia si ga̱ dïn'ïnj ruhuâ nej suj dadin' huê Ma̱'an huin Rej nê' ni̱ huej huin Rej Ma̱'an Señor Jesucristo.
53001003	Ni̱ daran' diû ni̱ ga'hui' nej ñûnj si guruhuâ Ma̱'an Ña'anj an rayi'î nej suj, na̱nj di̱nï̂nj, dadin' hua̱ ni̱ña̱n si huê danj da'hui nej ñûnj gi̱'hiaj hue'ê nej ñûnj, ni̱ huê danj na̱nj da' gui ni̱ guyumân nìko ruhuâ nej suj ni'in nej suj Ma̱'an Ña'anj an ni̱ da' gachîn nej gui ni̱ dànanj 'ì doj ruhuâ nej suj ni'in nej suj a'ngô nej dugui' nej suj;
53001004	ni̱ ga'min hue'ê nej ñûnj rayi'î nej suj riñan nej si-nùhuì Ma̱'an Ña'anj an, dadin' hua̱ nùkuaj ruhuâ nej suj ni̱ guyumân ruhuâ nej suj ni'in nej suj Ma̱'an Ña'anj an, nùnj huin sij nìkò' nej síi gi̱da'a nej sô' nej suj ni̱ gata rà'a nej sô' nej suj ni̱ ga̱ nùkuaj ruhuâ nej suj.
53001005	Ni̱ nânj huin 'ngo̱ da'nga'a si sa ni̱ka̱a huin sa gi'hiaj Ma̱'an Ña'anj an nga na̱nikïn' nej suj riñanj, ni̱ gìrì' nì'hiaj nej suj ga̱tu̱ nej suj ñan ni̱ka̱j su̱n Ma̱'an Ña'anj nne yàtà'a, rayi'î sañun giran' nej suj.
53001006	Dadin' ña̱'a̱n huaj si gi̱ran' sa̱ñu̱n nej sí dânj gi'hiaj Ma̱'an Ña'anj an rayi'î guendâ gi'hiaj nej sô' giran' sa̱ñu̱n nej suj.
53001007	Ni̱ nej suj giran' sa̱ñu̱n, ni̱ ga̱na̱ra̱n ruhuâ nej suj dàj rûn' ganarânj ruhuâ nej ñûnj. Ni̱ huê dànanj ga̱huin gui nga ga̱'na̱' Ma̱'an Jesús ne' yàtà'a ngà nej ángel ni̱ka̱j sun nìko siganï̂nj ña'an nayumàan.
53001008	Guendâ gi̱'hia gi̱ran sa̱ñu̱n daran' nej guiì nun gi̱ni̱'in Ma̱'an Ña'anj an ni̱ huê danj na̱nj gi̱ran' sa̱ñu̱n nej guiì nun ga̱'hue da̱gahuin nuguan' gi̱'hiaj ga̱na̱ni̱n ninj ni̱ huê dânj huin si-nùguàn' Ma̱'an Señor Jesucristo;
53001009	ni̱ ga̱'a̱nj ni̱'hia̱ nej guiì nânj ni̱ ûta gi̱ran' sa̱ñu̱n nìgànj ninj, ni̱ ga̱huin anêj ninj ñan nìko nikaj su̱n Ma̱'an Ña'anj an,
53001010	ni̱ huê dànanj ga̱huin nga nànìkàj ñûn Ma̱'an Señor Jesucristo ga̱'naj ni̱ ga̱'mi̱n hue'ê nej guiì huin yiñan rayi'ij, ni̱ ûta ga̱ran' ruhuâ daran' ninj ni'in ninj Ma̱'an ni̱ nej guiì dânj huin nej suj dadin' guyumân ruhuâ nej suj ni'in nej suj nuguan' gananï̂n nej ñûnj riñan nej suj.
53001011	Huê rayi'î dan ni̱ daran' diû gachín nì'hiaj nej ñûnj riñan Ma̱'an Ña'anj an rayi'î nej suj, si hua̱ ni̱ña̱n si gànàkï̀nj Ma̱'an nej suj, ni̱ da̱gahuin sa ganï̂n ruhuaj ngà nej suj ni̱ gu̱ru̱gûñu'un nej suj ngà sa nùkuaj hua̱ riñânj da'nga ni̱ ga'hue gi̱'hiaj sun, nej suj si-su̱n Ma̱'an dàj rûn' guyumân ruhuâ nej suj;
53001012	da'nga ni̱ ga'min hue'ê nej guiì yi'î siyu̱gui Ma̱'an Señor Jesucristo gi̱'hiaj nej suj, ni̱ huê danj na̱nj ga̱'mi̱n hue'ê Ma̱'an rayi'î nej suj, ngà si-su̱nu̱j Ma̱'an Da'anj nê' ni̱ ngà si-su̱nu̱j Ma̱'an Señor Jesucristo.
53002001	Sani̱ rayi'î gui nga ga̱'na̱' Ma̱'an Señor Jesucristo, ni̱ nga gànàrì' duguî' ngà Ma̱'an, ni̱ gachín nì'hiaj nej ñûnj riñan nej suj di̱nï̂nj,
53002002	ni̱ si̱ gachej ruhuâ nej suj ngà sa ganï̂n ruhuâ nej suj, ni̱ si̱ guyu'hui' nej suj, dadin' nùnj huin si gataj 'ngo̱ síi si ganahuin rà'a sô' nuguan'an gi̱'hiaj Ma̱'an Espíritu, ni̱ nùnj huin si gataj nej sô' si ganahuin rà'a nej sô' 'ngo̱ ñanj karta ga'nḯn nej ñûnj guchi' riñan nej sô', ni̱ ga̱ta̱j nej sô' si gà' gahuin nichrun' diû gùyùmàn Ma̱'an Señor sani̱ sê danj huin mánj.
53002003	Ni̱ si̱ ga'nï̂nj nej suj si gi̱di̱gañu'unj gà' si 'ngo̱ nej síi nej suj; dadin' si̱ ga'na' Ma̱'an Jesús dadin' gà' si̱nï̱n gimàn nej sí gànànìkàj rukû ni si̱ da̱gahuin nej sô' daran' sa gataj Ma̱'an Ña'anj an, ni̱ huê danj na̱nj ga̱'na̱' sí ga̱ta̱j si huê sô' huin Señor Jesús sí gà' giri' nì'hiaj ga'anj nì'hia.
53002004	Ni̱ ga̱na̱chinikaj sí nânj ma̱'an sô' ni̱ gu̱nï̱n' sô' ngà Ma̱'an Ña'anj an ni̱ huê danj na̱nj gu̱nïn' sô' ngà a'ngô nej sa huin da'anj nej guiì, ni̱ ga'anj ga̱ne sô' guendâ gi̱nikaj su̱n sô' ruhuâ hue' nuhuî nìko nne Jerusalén, ni̱ ga̱ta̱j sô' si ña'anj an huin sô'.
53002005	Nitaj si gananun ruhuâ nej suj si nga gané ngà nej suj, ni̱ gà' gata rayi'î nej nânj rà' saj ûn'.
53002006	Ni̱ gà' ni'in nej suj ahuin sa garán, ni̱ rayi'î dan ni̱ hua̱ nânj nitaj sô' gùyùmàn.
53002007	Dadin' gà' hua̱ yu̱gui guendâ ga̱'na̱' sí kï̱j hua dânj sani̱ 'nï̱nj huì sô'; dadin' hua̱ 'ngo̱ sa garán ni̱ rayi'î dan ni̱ nitaj si ganakaj su̱n sô', sani̱ nga gu̱xu̱n sa ni̱kï̱n' garán dânj Ma̱'an.
53002008	Hiô' ni̱ ga̱na̱di̱gân sí ga̱ninï̀n' hua danj ma̱'an sô' riñan nej guiì, sani̱ da̱gahui' Ma̱'an Señor sí dânj nga nanè ga̱hui ruhuâ du'hua, ni̱ gi̱'hiaj ga̱nan Ma̱'an Señor sí dânj ngà sa giràn xi gu̱du̱gunj nga ga̱'naj;
53002009	ni̱ gùyùmàn sí dânj gi̱'hiaj sichre, ni̱ ûta nìko gi̱nikaj su̱n sô' ni̱ gi̱'hiaj sô' ûta gà'ì nej da'nga'a, ni̱ nda nanè chre ga̱na̱huin nej guiì gi̱'hiaj sô' hue danj ni̱ ûta gi̱di̱gañu'unj sô' nej guiì,
53002010	ni̱ ga̱ra̱n sun sô' ûta gà'ì nej sa kï̱j huaa guendâ gi̱di̱gañu'unj sô' nej guiì gà' ga̱'a̱nj nì'hia, guendâ nun ga̱'hue̱j ninj ga̱na̱huin rà'a ninj ni̱ nun gà'huej ninj da̱gahuin ninj nuguan' yàngà'a guendâ ga̱na̱ni̱n ninj.
53002011	Rayi'î dan ni̱ ga'nï̂nj Ma̱'an Ña'anj an si ga̱'na̱' sí gi̱di̱gañu'unj ni̱ gùyùmàn ruhuâ ninj ni'in ninj nuguan' ga'min gidigañu'unj sô',
53002012	huê danj ni̱ gi̱ran' sa̱ñu̱n daran' nej guiì nun gùyùmàn ruhuâ ni'in sa yàngà'a, dadin' dànanj gininj hue'ê gakï̱n'ïn riñan ninj gà' da' si-nùguàn' Ma̱'an Ña'anj an.
53002013	Sani̱ da'hui ni̱ña̱n nej ñûnj ni̱ gà'huì' nej ñûnj si guruhuâ Ma̱'an Ña'anj an rayi'î nej suj, dadin' 'ì ruhuâ nej ñûnj ni'in nej ñûnj nej suj na̱nj di̱nï̂nj, dadin' gà' si̱nï̱n nej suj ganagui Ma̱'an Ña'anj an guendâ ga̱na̱ni̱n nej suj, rayi'î guendâ gà' nagi'hiaj sà' Ma̱'an Espíritu Santo nej suj dadin' guyumân ruhuâ nej suj ni'in nej suj nuguan' yàngà'a,
53002014	rayi'î nan gakḯn Ma̱'an Ña'anj an nej suj nga gida'a nej suj nuguan gananï̂n nej ñûnj riñan nej suj, ni̱ huêj huin nuguan' gi̱'hiaj ga̱na̱ni̱n nej suj.
53002015	Di̱nï̂nj, huê danj ni̱ ga̱nikïn' ran nej suj, ni̱ si̱ ga'nḯn ra'a nej suj nej yì'nï̀n' nej nuguan' gahuin chru̱n nej suj gi'hiaj nej ñûnj, ni̱ ga̱'hue si gahuin nuguan' du̱'hua nej si huin nuguan' nnùn riñanj ñanj karta ga'nḯn nej ñûnj guchi' riñan nej suj.
53002016	Ni̱ huê gè Ma̱'an Señor Jesucristo, ni̱ Ma̱'an Rej nê' Ña'anj an, Ma̱'an huin sa ga 'ì ruhuâ ni'in ñùn' ni̱ gi'hia si gànàrì' ruhuô' ni̱ ga̱ne nìgùn' ni̱ gi'hia si ga̱huin chru̱n gànà'huì' ngà si-su̱nu.
53002017	Ni̱ Ma̱'an huin si na̱gi̱'hiaj ran ruhuâ nimân nej suj, ni̱ na̱gi'hiaj yìtïn ruhuâ nej suj, da'nga ni̱ ga'hue ga̱'mi̱n nej suj nuguan' sà'a ni̱ gi̱'hiaj nej suj sa sà'a na̱nj ánj.
53003001	A'ngô sa gi̱'hiaj nej suj huin di̱nï̂nj, si gàchìnj nì'hiaj nej suj rayi'î nej ñûnj da'nga ni̱ ga'hue ga̱'a̱nj gà'huì' râ'ñanj nej ñûnj si-nùguàn' Ma̱'an Ña'anj an riñan a'ngô nej hio'óo ni̱ ga̱'mi̱n hue'ê nej guiì rayi'î si-nùguàn' Ma̱'an Ña'anj an, dàj rûn' hio guchij riñan nej suj,
53003002	da'nga ni̱ gananin nej ñûnj riñan nej sí kï̱j huaa ni̱ nej sí gi'hiaj gakï̱n'ïn; dadin' sê daran' nej sí dânj guyumân ruhuâ ni'in Ma̱'an Jesús mánj.
53003003	Sani̱ hue'ê dagahuin Ma̱'an Señor, ni̱ gi̱'hiaj yìtïn ruhuâ nej suj ni̱ du̱guminj nej suj riñan sa yì'ìi.
53003004	Ni̱ hua̱ yìtï̀nj ruhuâ nej ñûnj ni'in nej ñûnj nej suj ngà Ma̱'an Señor, ni̱ ni'in nej ñûnj si da̱gahuin nej suj sun ga'nïn' su̱n nej ñûnj riñan nej suj.
53003005	Ni̱ Ma̱'an Señor gi̱di̱gân si ga̱huin chru̱n nimân nej suj ga̱ 'ì ruhuâj dàj rûn' 'ì ruhuâ Ma̱'an Ña'anj an, ni̱ Ma̱'an Cristo gi̱'hiaj ga̱huin nùkuaj ruhuâ nej suj.
53003006	Di̱nï̂nj ni̱ ga'nïn' nej ñûnj suun riñan nej suj ngà siyu̱gui Ma̱'an Señor, si gi̱'hiaj anêj nej suj ma̱'an nej suj riñan daran' nej sí gataj si huin nej sô' dinï̂nt sani̱ nitaj si dagahuin nej sô', dàj rûn' gidigân nej ñûnj riñan nej suj mánj.
53003007	Dadin' gà' ni'in nej suj si da'hui nej suj gi̱'hiaj nej suj dàj rûn' gi'hiaj nej ñûnj nga gane nej ñûnj siganï̂nj nej suj; dadin' nun gi̱nikaj dugui' nej ñûnj ngà nej sí gataj si huin nej sô' dinï̂nt sani̱ nitaj si dagahuin nej sô',
53003008	ni̱ nun ya̱ chre nej ñûnj si-ràchrùnj gà' si 'ngo̱ nej guiì, dadin' ûta ganahuij ruhuâ nej ñûnj gi'hiaj sun nej ñûnj, ni̱ nda gininaj nej ñûnj gi'hiaj sun nej ñûnj ne' gui ngà ne' ñàn'an, guendâ nun ga̱ran' ruhuâ nej ñûnj si gutïn' gà' si 'ngo̱ nej suj san'anj an rayi'î nej ñûnj;
53003009	yàngà hia ni̱ hua̱ ni̱ña̱n si da'hui nej ñûnj gàchìnj nej ñûnj si gu̱ru̱gûñu'unj nej suj nej ñûnj, sani̱ gi'hiaj sun nej ñûnj guendâ ruhuâ nej ñûnj si gi̱'hiaj nej suj dàj rûn' gi'hiaj nej ñûnj.
53003010	Dadin' nga gane nej ñûnj siganï̂nj nej suj, ni̱ huê dànanj ga'nïn' nej ñûnj suun riñan nej suj: Ni̱ si hua̱ 'ngo̱ nej suj rùmìn gi'hiaj sun ni̱ huê danj na̱nj si̱ yâ nej suj gataj nej ñûnj mánj.
53003011	Dadin' gunïn nej ñûnj si hua̱ da̱'a̱j nej sí màn siganï̂nj nej suj ni̱ gataj nej sô' si huin nej sô' dinï̂nt sani̱ nitaj si dagahuin nej sô', ni̱ gà' doj sînj nitaj si gi'hiaj sun nej sô', ni̱ ga'anj nej sô' hue' ñan nun gàkï̀nj nej guiì nej sô'.
53003012	Ni̱ riñan nej sô' huin si ga'nïn' su̱n nej ñûnj ni̱ dugunïn gà'ì nej ñûnj ngà siyu̱gui Ma̱'an Señor nej sô', si ga̱ dïn'ïnj ruhuâ nej sô' ni̱ du̱gu'nïn' nej sô' gi'hiaj sun nej sô', ni̱ ya̱ nej sô' rachrún gi'hiaj ga̱nan nej sô' ngà nihià nej sô'.
53003013	Ni̱ si̱ gininaj ruhuâ nej suj, guendâ gi̱'hiaj nej suj sa sà'a man di̱nï̂nj.
53003014	Ni̱ si hua̱ 'ngo̱ sí gunïn dàj taj riñanj ñanj karta nânj ni̱ na'huej sô' da̱gahuin sô' nuguan' gataj nej ñûnj, ni̱ sí dânj gà'nï̀nj ñan nej suj, ni̱ si̱ gida'a dugui' nej suj ngà sô' da'nga ni̱ gìrì' sô' sina'àj a na̱nj ánj.
53003015	Sani̱ si̱ gi'hiaj nej suj si ga̱huin sô' sí gu̱nï̱n' ngà nej suj, sa gi'hiaj nej suj huin si du̱gunïn gà'ì nej suj sô' dàj rûn' 'hiô' ngà 'ngo̱ dinï̂nt.
53003016	Ni̱ huê gè Ma̱'an Señor 'hiaj hua dïn'ïnj ruhuô' ri̱ki̱ sa ga̱ dïn'ïnj riñan nej suj daran' diû. Ni̱ Ma̱'an Señor ga̱ne ngà daran' nej suj.
53003017	Ni̱ ñùnj huin Pablo gachrûn nuguan' ni̱'ña̱nj nânj hua riñan nej suj, ni̱ huê nânj huin 'ngo̱ da'nga' ni̱ka̱j daran' nej dân; ni̱ huê danj gachrûnj.
53003018	Ni̱ si-su̱nu̱j Ma̱'an si-Seño nê' Jesucristo ga̱ riñan daran' nej suj. Ni̱ huê danj huin rû'huaj na̱nj ánj.
54001001	Ñùnj huin Pablo, ni̱ huín sí ga'anj gi̱di̱gân si̱nï̱n ni̱ Ma̱'an Señor Jesucristo huin sa ni̱ka̱j su̱n riñânj, ni̱ Ma̱'an Ña'anj an ni̱ Ma̱'an Jesucristo huin sa gi̱'hiaj ga̱na̱ni̱n nê' ni̱ huê Ma̱'an huin sa gànà'huìj nê' ni̱ ga'nïn si gàtà nuguan' nânj riñan'.
54001002	Ni̱ ga'nï̂n nuguan' ni̱'ña̱nj an huaj riñan' raj Timoteo, ni̱ huîn' da'ní yàngàj guendâ guyumân ruhuâ' nga ga'mînj si-nùguàn' Ma̱'an Ña'anj an riñan', ni̱ huîn' sí dagahuin yàngà': Ni̱ gi̱'hiaj Ma̱'an Ña'anj an sunuj u ni̱ gu̱ru̱gûñu'un ni̱ gi̱'hia si ga̱ dïn'ïnj riñan', ni̱ huê Ma̱'an huin Rej nê' ngà Rej Ma̱'an Señor Jesucristo huin si-Seño nê'.
54001003	Ni̱ gachín nì'hia si gùnàj' ruhuâ yuman' snà'ànj Efeso, nga ga'ân Macedonia ni̱ gatâ gu̱nïn' sisi̱ si̱ ga'nï̂nj si gi̱di̱gân a'ngô nej síi nej yì'nï̀n' nej nuguan' gidigañu'unj un riñan nej dinï̂nt,
54001004	ga̱ta̱j gunïn nej sij ni̱ si̱ ga'nḯn nej sij rakïj nej sij nej ñanj nnùn ûta nìko si-guèntù nej síi, ni̱ huê danj na̱nj si̱ girë' nej sij diû guendâ na̱di̱gi'ñûn nej sij ahuin si huin yi nej sij ni̱ dàj nikò' dugui' nej da'ní nej sô', dadin' ûta gi̱'hiaj yì'ij ni̱ garán riñan dugui' nej suj gi'hia ni̱ nitaj si nagi'hiaj nùkua ruhuâ nej suj, ni̱ nitaj si ga'nïn dàj ga̱'hue gi̱ni̱'in nej suj sa nìko ni'in Ma̱'an Ña'anj an, dadin' nun ni'în' dàj gi'hiaj Ma̱'an Ña'anj an sani̱ da'huî' gùyùmàn ruhuô' ni̱ huê dànanj ga'nïn' sùnj riñan'.
54001005	Ni̱ sa ganï̂n ruhuâj nga ga'nïn' sùnj huin si gà 'ì ruhuô' si yàngà' hia gà' ganahuin sà' nimûn', ni̱ ganahuin sà' da'nga' nu̱n ruhuâ nimûn' dadin' sê si man si gi̱'hiô' si guyumân ruhuô' mánj.
54001006	Ni̱ rayi'î nej nuguan' nânj gahuin anêj da̱'a̱j nej sô', dadin' ûta gunïn' nej sô' rayi'î nej nuguan' nitaj si hua̱ ni'ñanj an.
54001007	Na'hue ga̱ra̱n da'nga' ruhuâ nej sô' ni̱ ganï̂n ruhuâ nej sô' si huin nej sô' maestrû chru̱n si-nùguàn' Ma̱'an Ña'anj an, sani̱ gà' nitaj si garânj da'nga' ruhuâ nej sô' rayi'î sa ga'min nej sô' ni̱ rayi'î nuguan' nagi'hiaj yìtï̀nj nej sô'.
54001008	Sani̱ ni'în' si si-ley Ma̱'an Ña'anj an ni̱ huin sa sà'aj, si ga̱ra̱n sun' ley dânj dàj rûn' garan' ruhuâ Ma̱'an sa giri rà ley.
54001009	Ña̱'a̱n huaj si gi̱ni̱'in nej suj, dadin' si-ley Ma̱'an Ña'anj an ni̱ nun ga̱'naj riñan nej guiì gi'hiaj sa ni̱ka̱a mánj, ga'naj riñan nej guiì nitaj si dagahuin ni̱ nej guiì ûta ra̱kïj, ni̱ riñan nej guiì nitaj si guyumân ruhuâ ni'in Ma̱'an Ña'anj an, ni̱ nej guiì gi'hiaj gakï̱n'ïn, ni̱ huin guendâ nej sí kï̱j ga'min ni̱ nej sí garan' ruhuâ nej gakï̱n' rikî yumiguìi, ni̱ nej sí dagahui' rej, ni̱ sí dagahui' nni, ni̱ sí dagahui' guiì,
54001010	ni̱ huin guendâ nej sí nne sìgìchrà', nej sí yànàa, nej sí gune' nìnï̀n' nej guiì guendâ ga̱'ne̱ nej sô' san'anj an, nej sí gidigañu'unj, ni̱ nej sí naga'hui' dugui', ni̱ nej sí na'huej ga̱na̱huin ra̱'a nej yì'nï̀n' nej nuguan' gidigân Ma̱'an Jesús.
54001011	Ni̱ nânj huin sa ña̱'a̱n gidigân nuguan' gi̱'hiaj ga̱na̱ni̱n' huin si-nùguàn' Ma̱'an Ña'anj ûta hue'ê gi'hiaj, dadin' huê dànanj duguta su̱n Ma̱'an ñùnj.
54001012	Ga'huí si guruhuâ Ma̱'an Cristo Jesús huin si-Seño nê', dadin' nagi'hiaj nùkua ñùnj, dadin' ni'ín si hue'ê dagahuín riñanj, ni̱ gachrûn sunj si gi̱'hiaj sûnj si-sunj.
54001013	Àsìj ni̱ gahuín 'ngo̱ sí ga'min kï̱j, ni̱ gahuín 'ngo̱ sí ginikò' gata rà'a nej dinï̂nt, ni̱ gachînj nuguan' riñan nej sô', sani̱ ganahuin rà'a Ma̱'an Ña'anj an ni̱ guruguñu'unj Ma̱'an ñùnj dadin' nun gi̱ni̱'in da'ngá sa gi'hia, dadin' hua̱ nï̀n' gàchin gùyùmàn ruhuaj.
54001014	Sani̱ dànanj ûta nìko hua sunuj u rikî Ma̱'an si-Seño nê' riñânj, ni̱ guruhuâ Ma̱'an Cristo Jesús sa gi'hia ngàj dadin' gi'hia si guyumân ruhuâj ni̱ gi'hia si ga 'ì ruhuâj.
54001015	Nuguan' yàngà'a ni̱ nuguan' hua̱ hue'ê da'huî' darûn' ganahuin ro̱'ô' huin nânj: Dadin' ga'na' Ma̱'an Cristo Jesús ruhuâ yumiguìi guendâ gi̱'hia si ga̱na̱ni̱n nej guiì gakï̱n'ïn, ni̱ huê go'ngo̱ nej sí gakï̱n' dânj gahuín.
54001016	Sani̱ Ma̱'an Ña'anj an huin sa gurugûñu'unj ñùnj, ni̱ huê danj na̱nj gidigân Ma̱'an Jesucristo daran' sa nùkuaj gi'hia riñânj. Ni̱ nga guyumân ruhuâj ni̱ gutá chrej e ne' ña̱an, huê danj ni̱ guyumân ruhuâ a'ngô nej guiì ni'in ninj Ma̱'an Cristo ni̱ ga̱'hue ga̱ne nìgànj ninj ngà Ma̱'an Ña'anj an.
54001017	Huê danj ni̱ ga̱na̱ka̱j guendâ nê' ni̱ ga̱'mi̱n hue'ê nê' rayi'î Ma̱'an Rey ni̱ka̱j su̱n nìgànj chre, dadin' nitaj àmàn huaj ga̱huij, ni̱ si̱ ga'hue gi̱ni̱'în' dàj huaj, ni̱ 'ngo̱ rïn huin Ma̱'an Ña'anj chru̱n nï̀n' ruhuâ. Ni̱ huê danj huaj rû'huaj na̱nj ánj.
54001018	Timoteo, sò' huin da'nî, ni̱ duguta sùnj sò' si ûta hue'ê du̱na'huej rayi'î si-nùguàn' Ma̱'an Ña'anj an dàj rûn' gi̱'hiaj 'ngo̱ stâdu, dadin' huê danj gà' guyumân nej nuguan' gataj dàj ga̱huin rayi'î' ni̱ dàj gi̱'hiâ',
54001019	du̱na'huej rayi'î nuguan' guyumân ruhuâ' ni̱ hue'ê da̱gahuîn' dàj rûn' hua da'nga nu̱n ruhuâ nimân' gi'hiaj Ma̱'an Ña'anj an, dadin' si gu̱du̱nâj ni̱ ga̱'a̱nj ni'hia' na̱nj ánj.
54001020	Dadin' huê dànanj gi'hiaj Himeneo ngà Alejandro ni̱ rayi'î dan ni̱ nun gà'nï̀n si gi'nïnj nguèj sij siganï̂nj nej sô' nìkò' rukû Ma̱'an Jesús gà' mánj, hiô' ni̱ ga̱'hue gi̱'hiaj Sichre dàj garan' ruhuâj ngà nguèj sij, da'nga ni̱ ga̱huin chru̱n nguèj sij ni̱ si̱ ga'min kï̱j nguèj sij riñan Ma̱'an Ña'anj an mánj.
54002001	Sa si̱nï̱n duna'ngâj riñan nej suj huin si ga̱'mi̱n nej suj ngà Ma̱'an Ña'anj an, ni̱ ûta àko gàchìnj nì'hiaj nej suj rayi'î a'ngô nej guiì, ni̱ huê danj na̱nj gà'huì' nej suj si guruhuâ Ma̱'an Ña'anj an;
54002002	gàchìnj nì'hiaj nej suj rayi'î nej rey ni̱ gàchìnj nì'hiaj nej suj rayi'î nej sí ni̱ka̱j sun yàkàan, da'nga ni̱ ga'hue ga̱ dïn'ïnj ga̱ne nej suj, ni̱ ga̱'hue ga̱na̱ra̱n ruhuâ nej suj ni̱ ga̱'hue gu̱ru̱gûñu'unj nej suj a'ngô nej guiì.
54002003	Dadin' huê nânj huin sa sà' hua, ni̱ sa garan' ruhuâ Ma̱'an Ña'anj an ni̱ huêj huin sa gi̱'hiaj ga̱na̱ni̱n nê',
54002004	sa ruhuâ Ma̱'an Ña'anj an huin si ga̱'na̱' daran' nej guiì riñanj ni̱ gi̱ni̱'in ninj nuguan' yàngà'a, ni̱ ga̱na̱ni̱n ninj gi̱'hia.
54002005	Dadin' 'ngo̱ rïn Ma̱'an Ña'anj an hua, ni̱ Ma̱'an Jesucristo huin sa 'nï̱nj guchra' da̱'a̱j siganï̂nj Ma̱'an Ña'anj an ngà siganï̂nj nej síi,
54002006	ni̱ nga guyumân diû ni̱ ga̱ ruhuâ Ma̱'an Jesús ni̱ ganadiganj Ma̱'an, ni̱ gahuij rayi'î darûn' ni̱ gi'hia si ga̱na̱ni̱n'.
54002007	Huê rayi'î nânj huin gachrûn su̱n Ma̱'an Jesús ñùnj, si ga̱huín sí gànàtà' si-nùguàn'àn' Ma̱'an ni̱ huê danj na̱nj gahuín sí ga'anj gi̱di̱gân si̱nï̱n si-nùguàn'anj. (Ni̱ Ma̱'an huin sa ni'in si sa yàngà'a huin sa ganatá, ni̱ nitaj si ga'mînj nuguan' diga'ñu'unj un), ni̱ huín maestrû gidigân riñan nej sí nàsìnùnj un ni̱ gidigán si gùyùmàn ruhuâ nej sô' ni̱ gidigán nuguan' yàngà'a riñan nej sô'.
54002008	Sa ruhuâj huin, si hua̱ sí nitaj gakï̱n'ïn hua ruhuâ nimân, ni̱ nitaj si gi'hiaj nej sô' si huin nej sô' sí sa na'an chre dan ni̱ nitaj si garán riñan dugui' nej sô' hiô' ni̱ ga̱'hue ga̱na̱chi nikaj nej sô' ra'a nej sô' yàtà'a ni̱ ga̱'mi̱n nej sô' ngà Ma̱'an Ña'anj an.
54002009	Huê danj na̱nj, ruhuâj si nej siyànàa ni̱ si̱ gitá ru̱'u sigan' ninj, ni̱ si̱ ga nìhià' sta'u sigan' ninj ni̱ si̱ ginun ninj atsîj du̱'hue̱ xi, ni̱ si̱ ganachrâj ninj lasû chì' huaa duhuê ahui ninj, ni̱ si̱ gachrîj ninj ahui ninj aga' oro, ni̱ si̱ gachrîj ninj sa ran gù'nàj perla ahui ninj,
54002010	sa ga̱na̱huij ruhuâ ninj huin si gu̱ru̱gûñu'unj ninj a'ngô nej guiì, dàj rûn' gi'hiaj nej siyànà garan' ruhuâ gi̱nikaj chre̱j riñan Ma̱'an Ña'anj an.
54002011	Ni̱ ga̱huin chru̱n siyànàa dḯn ga̱ne du'hua ni̱ gi̱nikaj chre nga gidigân nej dinï̂nt.
54002012	Dadin' nitaj si ga'nï̂n si gi̱digân nej siyànàa ni̱ si̱ ga'hue gà'nï̀n' ninj riñan nej síi, ni̱ sa gi̱'hiaj ninj huin si dḯn ga̱ne du'hua ninj.
54002013	Dadin' gà' si̱nï̱n gi'hiaj Ma̱'an Ña'anj an Adán, ni̱ nda ne' rùkù gi'hia Eva;
54002014	ni̱ sê Adán huin sa gidigañu'unj sichre mánj, Eva huin sa gidigañu'un, ni̱ nga gisîj gidigañu'un, ni̱ gininj Eva riñan gakï̱n'ïn.
54002015	Sani̱ ga̱na̱ni̱n nej siyànàa si dugumîn ninj ni̱ gidigân hue'ê ninj nej da'ní ninj, ni̱ si ni̱kï̱n' ran ninj ngà nuguan' guyumân ruhuâ ninj, ni̱ 'ì ruhuâ ninj ni̱ gi̱'hiaj sun ninj si-su̱n Ma̱'an Ña'anj an, ni̱ si̱ gi'hiaj ninj si ûta huin ninj mánj.
54003001	Nuguan' yàngà'a huin nânj: Ni̱ si hua̱ 'ngo̱ sí ganï̂n ruhuâ gi̱nikaj ñu'unj riñan 'ngo̱ yi'nïn' nej dinï̂nt nìkò' rukû Ma̱'an Jesús, ni̱ dùgùnàj hua sa ganï̂n ruhuâ sô'.
54003002	Sani̱ dùgùnàj huaj si sí ni̱ka̱j ñu'unj riñan 'ngo̱ nûhui ni̱ ga̱ gu̱dadû sô' ma̱'an sô' ni̱ du̱gu'nïn' sô' gi̱'hiaj sô' sa ni̱ka̱a, ni̱ da'hui sô' ni̱ ga̱ 'ngo̱ rïn nika sô', ni̱ da'nga hue'ê gi̱'hiaj sô', ni̱ hue'ê ga̱ya̱ka̱j guendâ sô', ni̱ hue'ê gi̱'hiaj sô', ni̱ gà'huì' sô' hue'e gùnàj nej dinï̂nt, ni̱ ga̱ yu̱gui sô' guendâ gi̱digân sô' riñan nej dinï̂nt;
54003003	ni̱ si̱ ga̱huin sô' sí àyìnï̀ïn, ni̱ si̱ ganahuij ruhuâ sô' gu̱nï̱n' sô', ni̱ si 'nï̱nj sô' du'huêj sô' ni̱ si̱ gachrîj du̱'hue sta'u sô' nej rasu̱n du'huej sô', ni'ñanj ga̱ ruhuâ sô', ni̱ dïn'ïnj ga̱ ruhuâ sô', ni̱ si̱ ûta ga̱huin ruhuâ sô' gaj doj riñan sô' mánj.
54003004	Ni̱ hue'ê gi̱ni̱kaj ñu'unj sô' riñan nej dugui' ma̱'an sô', ni̱ hue'ê da̱gahuin nej da'ní sô' riñan sô' ni̱ si̱ gi'hiaj nej sílìj dânj si huin sta'u nej sô',
54003005	(dadin' sí nitaj si ni̱ka̱j su̱n riñan nej da'ní ngà riñan nika, ni̱ dàj gi̱'hiaj sô' ga̱'hue du̱gumîn hue'ê sô' si-nùhuì Ma̱'an Ña'anj an rà'aj);
54003006	sí hia̱j gayi'ì ni̱ si̱ ga'hue gi̱nikaj su̱n sô' ruhuâ nûhui, dadin' ga̱nï̱n ruhuâ sij si ûta huin sij huê danj ni̱ gi̱ni̱nj sij riñan gakï̱n'ïn dàj rûn' gininj sa nàsà'a huê danj ni̱ ga̱na̱huin rà'a sij kastîgu.
54003007	Huê danj na̱nj ña̱'a̱n huaj si gi̱ni̱'in nej guiì màn ne' ye̱'e si yàngà' hia dagahuin sij, dadin' si nuhuij ni̱ si̱ guyumân ruhuâ ninj ni'in ninj sij, ni̱ huê danj na̱nj gu̱du̱ninj sa nàsà'a riñan yinùu sí dânj na̱nj ánj.
54003008	Nej sí huin diákono ni̱ da'hui nej sô' ni̱ ga̱'mi̱n achij nej sô', ni̱ si̱ gahuin nej sô' si gidigañu'unj ni̱ si̱ ga̱huin nej sô' sí àyìnï̀ïn, ni̱ si 'nï̱nj nej sô' sun gudu'huêj ni̱ si̱ gachrîj du̱'hue̱ sta'u sô' nej rasu̱n gudu'huej sô' mánj;
54003009	ni̱ da'hui nej sô' ni̱ du̱gumîn nej sô' nuguan' guyumân ruhuâ nej sô', dadin' gahuin nuguan' gi'nïnj huì, ni̱ dàj rûn' ga'nḯn Ma̱'an Ña'anj an da'nga' nej sô' ni̱ du̱gu'nïn' nej sô' ni̱ gi̱'hiaj nej sô' sa hua̱ hue'ê.
54003010	Dadin' gà' si̱nï̱n da'huî' ga̱ya̱ko̱' da'nga'a dàj gi'hiaj nej sô', ni̱ si dagahuin nej sô' ni̱ ne' rùkù ni̱ ga̱'hue ga̱huin nej sô' diákono, si huin nej sô' sí gi'hiaj sa ni̱ka̱a.
54003011	Huê danj na̱nj nej siyànàa ni̱ da'hui ninj ga̱huin ninj guiì ga̱'mi̱n achij, ni̱ si̱ gahuin ninj guiì ga̱na̱chi nikaj nuguan' digañu'unj un mánj, da'hui ninj ga̱huin ninj siyànà ga̱'mi̱n da'nga' hue'ê, ni̱ daran' diû ni̱ ga̱'mi̱n ninj nuguan' yàngà'a.
54003012	Ni̱ da'hui ga 'ngo̱ rïn nika sí diákono, ni̱ da'hui nej sij gi̱nikaj su̱n nej sij riñan nej da'ní nej sij ni̱ huê danj na̱nj gi̱nikaj su̱n nej sij riñan nika nej sij.
54003013	Dadin' si nej diákono ni̱ ni̱ka̱j su̱n hue'ê nej sô' ni̱ dagahuin nej sô', ni̱ gi'hiaj ga̱nan nej sô' si ûta ga̱ 'ì ruhuâ nej guiì ni'in ninj nej sô', ni̱ ûta ginu̱n ñan ninj nej sô' ni̱ guyumân ruhuâ ninj ni'in ninj Ma̱'an Cristo Jesús gi̱'hiaj sô'.
54003014	Huê dànanj gachrûnj riñan', sani̱ hua̱ yìtï̀nj ruhuâj gùchì' râ'ñan ñan ne',
54003015	ni̱ asà' gahuin rànj gùchìj, ni̱ gà' ni'în' dàj da'huî' gi̱'hiâ' ngà nej sô' huin si-nùhuì Ma̱'an Ña'anj an, dadin' huê nej sô' huin si-nùhuì Ma̱'an Ña'anj nì'nà'a, dadin' huin nej sô' dàj rûn' huin chran kastiyu ngà hiëj yìngà xi rayi'î sa yàngà' gi'hiaj nej sô'.
54003016	Nitaj si huaj ga̱'mi̱n chì', dadin' yàngà' hia ni̱ ûta nìko hua sa gi'nïnj huì sani̱ hia̱j ni̱ gà' nadigân Ma̱'an Ña'anj an riñun' ni̱ guruguñu'un ñùn': Ni̱ Ña'anj an huin Ma̱'an Jesús sani̱ ganahuin síi, ni̱ gataj Ma̱'an Espíritu Santo si nitaj gakï̱n'ïn ata, ni̱ gini'in nej ángel Ma̱'an, ni̱ gananï̂n nej sô' yi'î Ma̱'an Jesús riñan daran' nej guiì màn ruhuâ yumiguìi, ni̱ guyumân ruhuâ nej guiì ni'in ninj Ma̱'an, ni̱ gahui Ma̱'an Jesús ga'an yàtà'a. Ni̱ ganahuin rà'a Ma̱'an Ña'anj an ngà daran' nej ángel màn yàtà'a Ma̱'an Jesús.
54004001	Sani̱ nda nî'nïnj chre gataj Ma̱'an Espíritu Santo si diû 'na̱' ne' ñàan, ni̱ hua̱ da̱'a̱j nej guiì nìkò' rukû Ma̱'an Jesús ni̱ nànìkàj ñûn ninj gi̱'hiaj ninj gakï̱n'ïn ni̱ si̱ guyumân ruhuâ ninj ni'in ninj Ma̱'an Ña'anj an, ni̱ dànanj ga̱na̱da'a ninj nej nuguan' ga̱'mi̱n nej espíritu gidigañu'unj ni̱ ga̱na̱huin rà'a ninj nej yì'nï̀n' nej nuguan' gi̱digân nej sa kï̱j ï;
54004002	ni̱ dànanj ga̱ya̱ka̱j guendâ nej sij sa ga̱'mi̱n nej sí ûta sa chru̱n gidigañu'unj, dadin' gà' ûta gata' miin da'nga' nu̱n ruhuâ nimân nej sij ni̱ nitaj si gini'in nej sij sa a'nan' gi'hiaj nej sij mánj,
54004003	ni̱ si̱ ga̱'huej nej sí dânj ga̱ra̱n rà'a nej guiì, ni̱ huê danj na̱nj na̱gi̱'hiaj ha̱i̱ nej sô' ya̱ nej guiì nneè da̱'a̱j nej yuku, sani̱ Ma̱'an Ña'anj an huin sa gi'hiaj daran' nej yuku, sani̱ sa gi̱'hiaj nej guiì nìkò' rukû Ma̱'an Jesús ni̱ nej guiì gunïn nuguan' yàngà'a huin si gà'huì' ninj si guruhuâ Ma̱'an Ña'anj an ni̱ ga̱'hue ya̱ ninj nneè nej yuku.
54004004	Dadin' daran' sa gi'hiaj Ma̱'an Ña'anj an ni̱ sa sà'a huin ni̱ si̱ ga'hue ge̱rë̱'ë̱ mánj, sa gi̱'hio huin si gà'huì' si guruhuâ Ma̱'an Ña'anj an ni̱ na̱gi̱'hiaj sà' Ma̱'an Ña'anj an rayi'ij na̱nj ánj;
54004005	dadin' nga si-nùguàn' Ma̱'an Ña'anj an ni̱ si gàchìnj ni'hiô' riñan Ma̱'an rayi'î nihia dânj ni̱ ga̱na̱huin sà'aj na̱nj ánj.
54004006	Ni̱ si huê dànanj gi̱di̱gân' riñan nej dinï̂nt, ni̱ ga̱huîn' 'ngo̱ sí gànàtà' hue'ê si-nùguàn' Ma̱'an Jesucristo, ni̱ huîn' 'ngo̱ sí ûta nìko ni'in si-nùguàn' Ma̱'an Ña'anj an ni̱ nìko guyumân ruhuâ' ni̱ ni'in hue'ê' dàj hua nej yì'nï̀n' nuguan' hue'ê gidigân'.
54004007	Gu̱du̱naj sô' nej guentû garan' ruhuâ nej guiì màn ruhuâ yumiguìi ni̱ huê danj na̱nj gu̱du̱naj sò' nej nuguan' nâ. Ni̱ gi̱'hiaj yu̱gui' ma̱'an' ni̱ ga̱ ruhuâ' gu̱ru̱gûñu'unj a'ngô nej guiì;
54004008	dadin' nga dusiki' nneè ku' ni̱ doj nï̀n' gurugûñu'un ñùn', sani̱ guendâ gu̱ru̱gûñu'un' a'ngô nej dugui' ni̱ ûta nìko gurugûñu'un ñùn', ni̱ gà' riki Ma̱'an Ña'anj an si-nùguàn'anj riñun' ni̱ gata si hua̱ sa ri̱kij riñun' ngà nï̀n' nne' riñan hio'ó nânj, ni̱ huê danj na̱nj gata si hua̱ sa sà' ri̱kij riñun' nej gui ga̱'na̱' ne' ñaan.
54004009	Nuguan' yàngà'a huin nânj, ni̱ nuguan' hua̱ hue'ê ganahuin rà'a darûn' huin.
54004010	Ni̱ huê rayi'î nuguan' nânj huin sa gi'hiaj sun nej ñûnj ni̱ huê danj na̱nj giran' sa̱ñu̱n nej ñûnj ni̱ giri' nej ñûnj sí gunïn' ngà nej ñûnj, dadin' gana'huìj nej ñûnj si Ma̱'an Ña'anj nì'nà'a, huin sa gi̱'hiaj ga̱na̱ni̱n daran' nej guiì sani̱ gi̱'hia ga̱na̱ni̱n nej guiì guyumân ruhuâ ni'in Ma̱'an.
54004011	Huê dànanj gà'nï̀n' su̱n' ni̱ huê dànanj gi̱di̱gân'.
54004012	Ga̱ gudadû sò' ma̱'an' hiô' ni̱ si̱ gi'hiaj ninaj nej sij sò' guendâ huîn' si ña̱an, ni̱ da'huî' ga̱huîn' sí guta' chrej e ne' ña̱an ni̱ gi̱digân' si guyumân ruhuâ' ni'in Ma̱'an Jesús ni̱ dagahuîn' ngà si-nùguàn', ni̱ hue'ê gi'hiâ', ni̱ ga̱ 'ì ruhuâ', ni̱ ga sà' nanè nimânt, ni̱ ga̱huîn' sí guyumân ruhuâ, ni̱ dugumîn' ma̱'an ni̱ si̱ gi'hiâ' gakï̱n'ïn mánj.
54004013	Nga nï̀n' gàchin gùchìj ñan nne', ni̱ du̱gu'nïn' sò' ni̱ ga̱hia̱' riñan ñanj si-nùguàn' Ma̱'an Ña'anj an, ni̱ du̱na'nga' riñan nej dinï̂nt ni̱ gi̱di̱gân' riñan nej sij.
54004014	Si̱ gini'ñûn sò' sun nìko riki Ma̱'an Ña'anj an riñan', dadin' gataj nej sij si ga̱na̱huin rà'a' sun dânj nga guta' nej sô' nìkò' rukû Ma̱'an Jesús ra'a nej sô' ahuît.
54004015	Ga̱na̱huij ruhuâ sò' ni'în' rayi'î nej nuguan' gatâ; ni̱ du̱gu'nïn' gi̱'hiâ' nej nânj, da'nga ni̱ gùrùguì'ij gi̱ni̱'in daran' nej guiì si garânj sun hue'ê' nej nânj.
54004016	Ga̱ gu̱dadû sô' ma̱'ân' ni̱ huê danj na̱nj ga̱ gudadû' nej yì'nï̀n' nuguan' gidigân' riñan a'ngô' nej guiì; ni̱ du̱gumîn hue'ê sò' nej nuguan' dânj, ni̱ si huê danj gi̱'hiá' ni̱ ga̱na̱ni̱n' ni̱ si ga'ânj ni̱'hia' ni̱ huê danj na̱nj gi̱'hiâ' si ga̱na̱ni̱n nej guiì gunïn nuguan' ga'min' na̱nj ánj.
54005001	Si̱ dugunïn gà'ì' nej síchìj achij ni̱kï̱n' riñan nej sô' nìkò' rukû Ma̱'an Jesús mánj, gi̱'hià' ngà nej sij dàj rûn' gi'hià' ngà rêt ni̱ du̱na'nga' riñan nej sij si da̱gahuin hue'ê nej sij; ni̱ dàj rûn' gi'hiâ' ngà dinï̂nt ni̱ huê danj gi̱'hiá' ngà nej sí ña̱an.
54005002	Dàj rûn ginikaj chre̱j' ngà nnît ni̱ huê danj gi̱ni̱kaj chre̱j' ngà nej siyànà achij ij; ni̱ dàj rûn' ginikaj chre̱j' ngà yuguej huê danj gi̱nikaj chre̱j ngà nej siyànà ñaan ni̱ si̱ ganï̂n a'nan' ruhuâ ni'în' ninj mánj.
54005003	Gi̱nikaj chre̱j ni̱ gu̱ru̱gûñu'unj nej siyànà minj hua̱ ni̱ña̱n da'huî' gu̱ru̱gûñu'unj.
54005004	Sani̱ si hua̱ 'ngo̱ siyànà mi̱nj hua da'ní, ni̱ hua̱ da'nin si̱'nï̱n, ni̱ ga̱huin chru̱n nej sô' ni̱ gu̱ru̱gûñu'unj nej sô' ni̱ gà'huì' nej sô' sa ga̱chin riñan siyànà dânj dadin' huê dànanj gi̱'hiaj nej sô' ngà rej nej sô', ni̱ huê nânj huin sa sà'a ni̱ sa garan' ruhuâ Ma̱'an Ña'anj an.
54005005	Sani̱ siyànà yàngà' huin siyànà minj in ni̱ gunâj 'ngo̱ rïn, ni̱ man 'ngo̱ rïn Ma̱'an Ña'anj an ginûn ñanj, ni̱ ûta hio guendâ gàchìnj ni̱'hia ni̱ ga'min ngà Ma̱'an Ña'anj an ne' gui ngà ne' ñàn'an.
54005006	Sani̱ siyànà mi̱nj ganahuin nìhià' ruhuâ ngà nneè kú ni̱ hua̱ nì'naj riñan nej guiì sani̱ riñan Ma̱'an Ña'anj an ni̱ huin guiì gà' gahui'i na̱nj ánj.
54005007	Ni̱ gà'nï̀n' suun riñan daran' nej sij si gi̱'hiaj nej sij dàj rûn' ga'nḯn suun riñan', da'nga' ni̱ gahuin nej sij sí ni̱ka̱a.
54005008	Dadin' si hua̱ 'ngo̱ nej sí nitaj si ga'hui' ya nej dugui', ni̱ nitaj si ga'hui' nej sô' ya rej nej sô' ngà nni nej sô', ni̱ gi'hiaj nej sô' dàj rûn' gi'hiaj nej sí nitaj si guyumân ruhuâ ni'in Ma̱'an Ña'anj an, ni̱ dànanj ganinï̀n' hua nej sô' doj gà' da' nej sí nitaj si guyumân ruhuâ ni'in Ma̱'an Ña'anj an na̱nj ánj.
54005009	Ni̱ man siyu̱gui nej siyànà mi̱nj ga 'ngo̱ rïn nika ni̱ gachín ninj riñan hio' huà'nï̀nj xia huin sa da'hui gitàj riñan lista guendâ gu̱ru̱gûñu'unj nej suj,
54005010	ni̱ si hia gini'in nej suj si yàngà' gi'hiaj ninj sa hua̱ hue'ê, ni̱ gi̱ni'in nej suj si gidigân hue'ê ninj si-chrej Ma̱'an Ña'anj an riñan nej da'ní ninj; ni̱ ga'hui' ninj dukuâ ninj gunâj nej sô' nìkò' rukû Ma̱'an Jesús nitaj ñan gùnàj; ni̱ si gana'nïn' ninj dakó nej dinï̂nt gaché ganata' si-nùguàn' Ma̱'an Ña'anj an, ni̱ si gurugûñu'unj ninj nej dinï̂nt giran sa̱ñu̱n, ni̱ si ûta hue'ê gi'hiaj ninj daran'anj.
54005011	Sani̱ nej siyànà mi̱nj hua̱ lij ni̱ si̱ gu̱ru̱guñu'unj nej suj; dadin' nga ruhui nneè kú ninj, ni̱ si̱ dagahuin ninj riñan Ma̱'an Cristo dadin' ga̱nï̱n ruhuâ ninj ga̱ya̱ka̱j ñûn ninj nika ninj.
54005012	Ni̱ gininj ninj riñan gakï̱n'ïn, guendâ nitaj si dagahuin ninj riñan nuguan' guyumân si̱nï̱n ruhuâ ninj.
54005013	Ni̱ a'ngô sa huin chru̱n ninj huin sun rùmìn chre dadin' gaché ninj ganûn ninj da' hue'e; ni̱ sê man 'ngo̱ rïn sa gahuin chru̱n ninj huin sun rùmìin mánj, dadin' gahuin chru̱n ninj ga̱'mi̱n ninj nuguan' hia̱a ni̱ gu̱rij ninj gi̱di̱gïj ninj si-nùguàn' ninj, ni̱ ga'min ninj nuguan' nun da'hui ninj ga̱'mi̱n ninj.
54005014	Ruhuâj si nej siyànà mi̱nj hua̱ lij, ni̱ ga̱'hue ga̱ra̱n rà'a ñûn ninj, ni̱ ga̱ da'ní ninj, ni̱ du̱gumîn hue'ê ninj nej da'ní ninj; ni̱ nitaj si ga'nï̂nj ninj si ga̱'mi̱n yì'ì sí gata rùhuà nê' nga huaj ga̱'hue.
54005015	Dadin' hua̱ da̱'a̱j ninj ni̱ gà' nanikò' ninj rukû sichre.
54005016	Ni̱ si hua̱ 'ngo̱ nej suj guyumân ruhuâ ni'in Ma̱'an Jesús, ni̱ si hua̱ 'ngo̱ dugui' nej suj huin siyànà mi̱nj in, ni̱ dùgùnàj huaj si gu̱ru̱gûñu'unj nej suj siyànà mi̱nj dânj, da'nga ni̱ si̱ gutïn' sta'u nej dinï̂nt nìkò' rukû Ma̱'an Cristo rayi'î nej siyànà dânj, da'nga ni̱ ga'hue gu̱ru̱gûñu'unj nikò nej sij doj sa gàchin riñan a'ngô nej siyànà minj, ni'ñanj hia si gu̱ru̱gûñu'unj nej sij.
54005017	Nej dinï̂nt achij ni̱ka̱j ñu'unj hue'ê riñan nej dinï̂nt nìkò' rukû Ma̱'an Jesús, ni̱ si nitaj si gachej gi'hiaj nej sô' ni̱ hua̱ ni̱ña̱n si ûta hue'ê ga̱na̱ka̱j guendô' ni̱ ga̱ 'ì ruhuô' ni'în' nej sô', ni̱ dànanj hua̱j doj ga̱ 'ì ruhuô' ni'în' si ganata' nej sô' ni̱ gidigân nej sô' si-nùguàn' Ma̱'an Ña'anj an.
54005018	Dadin' sa taj si-nùguàn' Ma̱'an Ña'anj an huin: “Ni̱ si̱ ga'nḯn' nnanj du'hua rô gutïn' ka trigu”; ni̱ huê danj ña̱'a̱n huaj: “Si ga̱na̱ka̱j guendô' si ga̱ du'hue sí gi'hiaj suun.”
54005019	Nga garânj ruhuâ 'ngo̱ guiì rayi'î nej dinï̂nt ni̱ka̱j ñu'unj riñan nej dinï̂nt nìkò' rukû Ma̱'an Jesús, ni̱ gàchìnj nej suj si gi̱nikaj nej sij ga̱'na̱' nej sij huìj nej huà'nï̀nj nej sí gini'in, sani̱ si nitaj sí gini'in nikaj nej sij ga'na' nej sij ni̱ si̱ guyumân ruhuâ nej suj nuguan' gataj nej sij mánj.
54005020	Ni̱ nej guiì ûta nìchràj ruhuâ gi̱'hiaj gakï̱n'ïn, ni̱ hua̱ ni̱ña̱n si dugunïn gà'ì nej suj gi̱ni̱'in gà'ì nej guiì dàj gi'hiaj nej guiì dânj.
54005021	Ni̱ duguta sùnj sò' riñan Ma̱'an Ña'anj an ni̱ riñan Ma̱'an Señor Jesucristo, ni̱ riñan nej ángel gà' ganaguij, si gànà'nï̀nj sà' nej nuguan' nânj ni̱ si̱ ga'min nga nun gi̱ni'în' dàj huaj, ni̱ si̱ ganahuîn' ngà 'ngo̱ guiì si nun ni'în' dàj huaj mánj.
54005022	Ni̱ si̱ ga'hue gùtà' ra'â' ahui ahuin na̱nj guiì mánj, sa da'huî' gi̱'hiá' huin si na̱di̱gi'ñûn' dàj gi'hiaj guiì dânj, dadin' si̱ ga'hue si gànàtà' si-ga̱kïn' ninj yichrá' si nun ni'în' sa 'hiaj ninj, ni̱ ga̱ gu̱dadû' ni̱ si̱ gi'hiâ' gakï̱n'ïn mánj.
54005023	Ñan daran' diû gi'hiaj yì'ij rikî' huê dan ni̱ si̱ go'o' nne huìj i gà' mánj, go̱'o̱ doj sînj nne bino ni̱ gi̱'hia gono'ô rikî'.
54005024	Da̱'a̱j nej síi ni̱ nda hue'ê chre gurugui' si-ga̱kïn' nej sô' gini'în' ngà nï̀n' gàchin ga̱'a̱nj nej sô' na̱nikïn' nej sô' riñan guesì, sani̱ hua̱ a'ngô da̱'a̱j nej sô' ni̱ gà' do̱j sînj nitaj si gurugui'ij sani̱ nda nanikïn' nej sô' riñan guesì ni̱ nda hiuj dânj gànàrùguì'ij na̱nj ánj.
54005025	Huê danj na̱nj gurugui' nej sa sà' gi'hiaj nej guiì dagahuin, ni̱ da̱'a̱j ninj ni̱ nda nanè chre ni̱ gini'în' sa sà' gi'hiaj ninj, sani̱ a'ngô da̱'a̱j ninj ni̱ na'hue gi̱ni̱'în' sa gi'hiaj ninj mánj. Sani̱ gà' si 'ngo̱ sa gi'hiaj ninj si̱ gahuin huì mánj.
54006001	Ni̱ nej suj gà' nìkò' rukû Ma̱'an Cristo ni̱ si nï̀n' huin nej suj sí gi'hiaj sun chre riñan si-yi̱ru'hue nej suj, ni̱ gi̱'hiaj sun hue'ê nej suj ni̱ gi̱nikaj chrej nej suj riñan nej sô', da'nga ni̱ si̱ ga'min kï̱j nej sô' yi'î Ma̱'an Ña'anj an ni̱ yi'î nej yì'nï̀n' si-nùguàn' Ma̱'an Ña'anj an.
54006002	Ni̱ nej suj yiru'hue gà' guyumân ruhuâ ni'in Ma̱'an Ña'anj an, ni̱ sê guendâ huin nej sô' dinï̂nt ni̱ gi̱'hiaj nej suj si huin nej sô' sí ninaj doj mánj, dànanj gi̱'hiaj sun hue'ê nej suj riñan nej sô', guendâ guyumân ruhuâ nej sô' ni'in nej sô' Ma̱'an Ña'anj an, dadin' gi'hiaj sun nej suj riñan 'ngo̱ sí 'ì ruhuâ nej suj, dadin' huê danj na̱nj ginûn ñan nej sô' Ma̱'an Ña'anj an. Ni̱ huê dànanj gi̱di̱gân' ni̱ du̱na'nga' riñan a'ngô nej dinï̂nt.
54006003	Ni̱ si hua̱ 'ngo̱ sí ni̱nï̱n gidigân, ni̱ nitaj si hua̱ ruhuâ sô' ngà nuguan' gidigân Ma̱'an Jesucristo ni̱ nitaj si hua̱ ruhuâ sô' ngà nej yì'nï̀n' nuguan' gu̱ru̱gûñu'unj a'ngô' nej guiì,
54006004	ni̱ ûta huin nej sô' ruhuâ nej sô', sani̱ nitaj nùnj ni'in nej sô', dadin' man si giri ra̱ nej sô' rayi'î a'ngô nej nuguan'an, ni̱ man si garán nej sô' huaj nej sô' ngà nej si-nùguàn' nej sô', huê danj ni̱ gayi̱'ij ni̱ ga'nga nuguan' huin yìkòj rûhua, nuguan' gunïn', ni̱ ga'min nuguan' kï̱j huaa, ni̱ gà' nitaj nùnj huaj sani̱ man si ganï̂n a'nan' ruhuâ nej sô',
54006005	man ni̱na̱nj si gunïn' nej sô', ni̱ gi'hiaj nej sô' dànanj dadin' na'hue ga̱ya̱ka̱j guendâ hue'ê nej sô', dadin' nitaj si ni'in nej sô' nuguan' yàngà'a, ni̱ garânj sun nej sô' si-nùguàn' Ma̱'an Ña'anj an guendâ gìrì' nej sô' doj san'anj an ga̱ riñan nej sô'; ni̱ gu̱xu̱nj' ma̱'ân' ni̱ si̱ ginikaj dugui' ngà nej sí gi'hiaj dànanj mánj.
54006006	Sani̱ nga ganarî' si-nùguàn' Ma̱'an Ña'anj an ni̱ dànanj nìko du̱'hue̱ gà' da' sa ga̱huin yi̱ru'hue', ni̱ hua̱ nìhià' ruhuô dadin' huin sa gi'hiaj ga̱nun';
54006007	Dadin' ga'nô' ruhuâ yumiguìi sani̱ nitaj nùnj giniko' ga'nô', huê danj ni̱ nga gàhuì' ni̱ nitaj nùnj giniko' gu̱n'.
54006008	Huê danj ni̱ si hua̱ sa yo̱' ni̱ hua̱ atsîj i gi̱nun', ni̱ ga̱ gu̱ña̱n ruhuô' ni̱ si̱ nana'huî' doj sa ga̱ riñun' gà' mánj.
54006009	Dadin' nej sí ganï̂n ruhuâ ga̱huin yi̱ru'hue ni̱ gininj nej sô' riñan yinùu nga duguane' sichre gakï̱n'ïn riñan nej sô', dadin' ûta huin ruhuâ nej sô' gaj doj riñan nej sô', sani̱ nitaj nùnj gue̱nda̱ ni'ñanj sa gi'hiaj nej sô' dadin' man sa yì'ìi gi'hiaj nej sô', ni̱ girë' nej sô' gi'hia, huê danj ni̱ ga'anj ni̱'hia nej sô'.
54006010	Dadin' daran' nej sa yì'ìi ni̱ gayi'ìj nga ûta 'ì ruhuô' ni'în' san'anj an, dadin' huê danj ûta gahuin ruhuâ a'ngô nej sô' ga̱ doj san'anj an riñan nej sô', ni̱ ga'anj ni̱'hia nej sô' ni̱ gudunâj nej sô' sa guyumân ruhuâ nej sô', ni̱ ûta guta' nej sô' sun gi'hiaj nej sô' huê danj ni̱ ûta giran' sa̱ñu̱n nej sô'.
54006011	Sani̱ sò', huîn' sí gunânj gi̱tsi riñan Ma̱'an Ña'anj an, ni̱ gu̱xu̱n' ma̱'ân' riñan nej nânj, ni̱ du̱gu'nïn' gi̱'hiâ' sa nìkàa, ni̱ gu̱ru̱gûñu'unj, ni̱ gùyùmàn ruhuâ', ni̱ ga̱ 'ì ruhuâ', ni̱ ga̱ nùkuaj ruhuâ', ni̱ du̱gu'nï̂n' ga̱huîn' sí ni̱in.
54006012	Du̱gu'nï̂n' sò' gùyùmàn ruhuâ' ni̱ gi̱'hiaj guesâ' gi̱'hiaj ga̱nan', dàj rûn' gi'hiaj guesâ sí duku rumin ni̱ gi'hiaj ga̱nan sô', ni̱ ga̱ gudadû' ni̱ si̱ ga'anj ni̱'hia̱' nìgànj mánj, dadin' gakḯn Ma̱'an Ña'anj an ga'nô' guendâ gi̱'hiaj ganûn', ni̱ dùgùnàj gi'hiâ' gidigân' si guyumân ruhuâ nikô' rukû Ma̱'an Jesús gini'in gà'ì nej guiì.
54006013	Ni̱ gini'in Ma̱'an Ña'anj an ni̱ huê danj na̱nj gini'in Ma̱'an Jesucristo, si ga'nïn' sùnj riñan' dadin' huê Ma̱'an huin sa gi'hiaj hua nì'nà' daran' nej sa màn nï̀n' gàchrà', ni̱ huê danj na̱nj gidigân Jesús Ma̱'an riñan Pilato si guyumân ruhuaj ni'in Ma̱'an Ña'anj an,
54006014	du̱gumîn hue'ê' sun giyi'nïn' riñan', ni̱ ga̱ gudadû ni̱ si̱ gi'hiâ' gakï̱n'ïn huê danj ni̱ si̱ du̱gunïn gà'ì gà' si 'ngo̱ nej dinï̂nt sò' mánj, nda guiì ga̱'na̱' ñûn Ma̱'an Jesús,
54006015	ni̱ nga gìsìj diû, ni̱ huê dànanj gi̱'hiaj Ma̱'an Ña'anj an, dadin' 'ngo̱ rïn Ma̱'an Ña'anj an huin sa ga̱ nìhià' ruhuâ' ni̱ 'ngo̱ rïn huin sa ni̱ka̱j su̱n riñan daran'anj, ni̱ huej huin Rey ni̱ka̱j sun riñan daran' nej rey, ni̱ huej huin Ma̱'an Señor ni̱ka̱j su̱n riñan daran' nej señor,
54006016	'Ngo̱ rïn huin sa nitaj àmàn huaj gàhuì', ni̱ nne ñan giyigï̀n nï̀n' ni̱ gà' si 'ngo̱ guiì si̱ ga'hue gùchì' ñan nne; ni̱ gà' si 'ngo̱ guiì nun ni'in riñanj ni̱ gà' si̱ ga'hue gi̱ni̱'in nej sij riñanj, ni̱ huê riñanj huin sa gi̱nikaj chre̱j nê' ni̱ huej huin sa ni̱ka̱j su̱n riñan daran'anj nìgànj chre. Huê danj huin.
54006017	Ni̱ ga'nïn' su̱n Ma̱'an Ña'anj an riñan daran' nej yi̱ru'hue si si̱ ga yàtà' sta'u ruhuâ nej sij, ni̱ si̱ ginûn ñan sta'u nej sij nej rasu̱n du̱'hue̱ hua̱ riñan nej sij, dadin sê sa yìtï̀nj ïn huin, dadin' 'ngo̱ rïn Ma̱'an Ña'anj hua̱ nì'nà'a huin sa yìtï̀nj ïn, dadin' huê Ma̱'an huin sa rikî nìko nej rasu̱n gàchin riñun' guendâ ga̱na̱huin nìhià' ruhuô'.
54006018	Ni̱ ga'nïn' sùnj si gi̱'hiaj nej sij sa hua̱ hue'ê, ni̱ du̱gu'nïn' nej sij gu̱ru̱gûñu'unj nej sij gà'ì nej guiì, ni̱ gu̱ru̱gûñu'unj nej sij ni̱ si ga'nêj du̱'hue̱ nej sij rayi'î si-su̱n nej sij.
54006019	Ni̱ nej sun gi'hiaj nej sij ni̱ huin sa ga̱na̱chra sà' nej sij ni̱ nìko ga̱na̱huin ra̱'a nej sij nej gui ga̱'na̱' ne' ña̱an, ni̱ ga̱ gudadû nej sij ma̱'an nej sij ni̱ ga̱ne nìgànj nej sij.
54006020	Timoteo, du̱gumîn sò' nuguan' duguta sùnj riñan', ni̱ ga̱ gu̱dadû' ni̱ si̱ ga'min' dàj rûn' ga'min nej guiì nun ni'in Ma̱'an Ña'anj an rayi'î 'ngo̱ sa nitaj si ni'ñanj an, ni̱ duna'huej rayi'î si-nùguàn' Ma̱'an Ña'anj an nda gunukuâ' gi̱'hiaj ga̱nan', riñan nuguan' ni̱kï̱n' ran nej sí gidigañu'unj un, dadin' taj nej sô' si chru̱n nï̀n' ruhuâ nej sô',
54006021	dadin' gahuin anêj da̱'a̱j nej sí taj si chru̱n' nï̀n' ruhuâ nej sô', riñan nuguan' guyumân ruhuâ nej sô'. Ni̱ si su̱nu̱j Ma̱'an Ña'anj an gane ngà'. Ni̱ huê danj huin rû'huaj.
55001001	Ñùnj huin Pablo, ni̱ garan' ruhuâ Ma̱'an Ña'anj an si ga̱huin sí ga̱'a̱nj gidigân si̱nï̱n si-nùguàn' Ma̱'an Jesucristo, ni̱ garan' ruhuâ Ma̱'an Ña'anj an sa gi'hiâ, ni̱ garan' ruhuâ Ma̱'an Cristo Jesús gi̱'hia si ga̱na̱huin nì'nà' nej guiì:
55001002	Ñanj nan ga'nï̂n huaj riñan da'ní Timoteo, ni̱ ûta 'ì ruhuâj ni'ín sô': Ni̱ Ma̱'an Ña'anj an huin Rej nê' ngà Rej Ma̱'an Señor Jesucristo, ni̱ gi'hia sunuj u, ni̱ gurugûñu'un ni̱ gi̱'hia si ga̱ dïn'ïnj ruhuâ sô'.
55001003	Nga gananun ruhuâj ni'ín sò', ni̱ gachín nì'hia rayi'î' ne' gui ngà ne' ñàn'an riñan Ma̱'an Ña'anj an, huê danj na̱nj ga'huí si guruhuâ Ma̱'an Ña'anj an, ni̱ hua̱ sà' da'nga' ga'nḯn Ma̱'an Ña'anj an ruhuâ nimânj ni̱ rayi'î dan ga'hue gunânj gi̱tsí riñanj, dàj rûn' gunânj gi̱tsi nej dugui'í gimân àsìj nâ.
55001004	Gananun ruhuâj nga dugue'e', ni̱ ruhuâj gànàrì' dugui' ñún ngà' ni̱ ga̱na̱huin nìhià' ruhuâj ni'ín sò';
55001005	dadin' gananun ruhuâj si guyumân yàngà' ruhuâ' dàj rûn' guyumân ruhuâ yuguan'ân Loida, ngà nît Eunice, ni̱ ni'ín si huê danj na̱nj guyumân yìtï̀nj ruhuâ'.
55001006	Ni̱ huê rayi'î dan ni̱ na̱rikîj chrej nùkuaj ruhuâ riñan', dadin' nga gutá ra'á ahuî' ni̱ ganari' 'ngo̱ suun gi̱nikaj' gi'hiaj Ma̱'an Ña'anj an, ni̱ gi̱ni̱'hiaj ni̱ si̱ ganaga' sa ña̱'an nun ruhuâ nimânt, dadin' si nuhuij ni̱ ga̱na̱huin nu̱huî' na̱nj ánj.
55001007	Dadin' nun ri̱ki̱ Ma̱'an Ña'anj an 'ngo̱ espíritu guendâ gu̱yu'huî' mánj, rikî Ma̱'an Ña'anj an 'ngo̱ espíritu guendâ gu̱nu̱kuô' gi̱'hiaj ga̱nun', guendâ ga̱ 'ì ruhuô', guendâ gu̱nu̱kuô' du̱gumîn' mu'ûn'.
55001008	Huê danj ni̱, si̱ girî' sinà'aj a ga̱na̱nï̱n' rayi'î Ma̱'an Señor ngà rayi'í, dadin' huê rayi'î Ma̱'an Señor gi'nï̂n dukuâ ga'a. Sa si̱nï̱n gi̱'hiâ' huin ni̱ ngà guesâ rikî Ma̱'an Ña'anj an riñan', ni̱ ga̱ ruhuâ gi̱ran' sañun' rayi'î nuguan' gi̱'hiaj ga̱na̱ni̱n nej guiì,
55001009	dadin' huej huin sa gi'hiaj gananin' ni̱ gakïn ga'nô' guendâ ga̱huîn' 'ngo̱ yuman' gèe, sani̱ gakïn ñûn' sani̱ se rayi'î guendâ ganahuij ruhuô' gi'hiô' sa sà'a mánj, gakïn ñùn' dadin' guyumân ruhuô' ni'în' Ma̱'an Cristo Jesús, dadin' huê danj ganï̂n ruhuaj ni'in ñùn' àsìj diû nâ ni̱ rayi'î dan ni̱ rikij sunuj u riñun',
55001010	sani̱ gananï̂n Ma̱'an Ña'anj an nuguan' nânj, dadin' hia̱j ni̱ gà' ga'na' gi̱di̱gân Jesús Ma̱'an si huej huin sa gi̱'hiaj ga̱na̱ni̱n', ni̱ gudurë'ëj sa gi̱'hiaj gàhuì', ni̱ nga nuguan' gi̱'hiaj ga̱na̱ni̱n' ni̱ gi'hia si ga̱ra̱n da'nga' ruhuô' si huaj ga̱ne nìgùn'.
55001011	Ni̱ Ma̱'an Ña'anj an huin sa duguta su̱n ñùnj guendâ gahuín sí gànàtà' ni̱ gahuín sí ga̱'a̱nj gidigán si̱nï̱n si-nùguàn'anj, ni̱ gahuín maestrû riñan nej sí nàsìnùnj un.
55001012	Ni̱ huê rayi'î dan ni̱ hua̱ ruhuâj ganahuin ra'á daran' sañuun. Sani̱ nitaj si giri'í sina'àj a mánj, dadin' gà' ni'ín ahuin sa ri̱ña̱n guyumân ruhuâj, ni̱ ni'ín si ûta nùkua ni̱ rayi'î dan ni̱ nitaj si guyu'huí dadin' ga̱'hue gu̱ru̱gûñu'un ñùnj, ni̱ ga̱'hue du̱gumîn hue'ê nuguan' sà' ganahuin ra'á nda ga̱na̱hui si-sùnj riñan hio'ó nânj.
55001013	Gànà'nï̀nj sà' daran' nej nuguan' sà' gunïn' ga'mînj, ni̱ gùyùmàn ruhuâ' ni̱ ga̱ 'ì ruhuâ' dàj rûn' gidigân Ma̱'an Cristo Jesús.
55001014	Ni̱ Ma̱'an Espíritu Santo nne ruhuâ nimân' gu̱ru̱gûñu'unj sò' ni̱ ga̱'hue du̱gumîn hue'ê' daran' nuguan' sà' ganahuin ra'â'.
55001015	Gà' ni'în', si gudunâj daran' nej sô' màn riñan hio'ó Asia ñùnj, ni̱ nej sô' dânj huin Figelo ngà Hermógenes.
55001016	Ni̱ gi̱'hiaj Ma̱'an Señor sunuj u ni̱ guruguñu'un nej dùguì' Onesíforo, dadin' ûta gà'ì ni̱ rikî sô' chre nùkuaj rûhua riñânj ni̱ rikî sô' sa yaj, ni̱ nun gìrì' sô' sina'àj a nga gini'in sô' si a̱nu̱min aga' kadena ñùnj nga gi'nï̂n dukuâ ga'a mánj,
55001017	dadin' nga guchi' sô' Roma, ni̱ nda nanè chre nana'hui' sô' ñùnj, nda ganari' sô' ñùnj.
55001018	Ni̱ gànà'huì si gu̱ru̱gûñu'unj Ma̱'an Señor rukû sô' nga gùyùmàn gui dânj. Ni̱ gà' ni'în' dàj nìko gurugûñu'unj sij rukû nê' nga gane' ruhuâ yuman' snà'ànj Efeso.
55002001	Sò' huîn' da'nî Timoteo, ni̱ gi̱'hiaj guesâ' sò' ma̱'an' ngà sunuj rikî Ma̱'an Cristo Jesús riñan'.
55002002	Dàj gunï̂n' gatâ nga gidigán riñan ûta gà'ì nej guiì gini'in, ni̱ huê dânj du̱guta su̱n' riñan a'ngô nej sí hue'ê dagahuin ni̱ nej sí hua̱ yugui guendâ gi̱digân nej sô' riñan a'ngô nej guiì.
55002003	Ga̱ ruhuâ sò', gi̱ran' sa̱ñu̱n' ni̱ ga̱na̱huin rà'a kastîgu, dàj rûn' giran' 'ngo̱ stâdu ûta hue'ê gunânj gi̱tsi riñan Ma̱'an Jesús.
55002004	Gà' si 'ngo̱ stadû 'nï̱nj gi'hiaj sun riñan gobierno ni̱ si̱ ga'hue gi̱da'a sij a'ngô suun gi̱'hiaj sunj sij, dadin' da'hui sij da̱gahuin hue'ê sij riñan sí a'nïn' riñan sij.
55002005	Huê danj na̱nj sí guduku rumin, ni̱ si̱ ga'hue ga̱na̱huin ra'a sô' sa gi̱'hiaj ga̱nan sô', sisi̱ si̱ dagahuin sô' dàj taj riñan ñanj ni̱ka̱j ñu'unj dàj da'hui nej sô' gu̱duku nej sô' mánj.
55002006	Sí gunuun ni̱ guendâ gìrì' sô' sa ya̱ sô', ni̱ gà' si̱nï̱n da'hui sô' gi̱'hiaj sun sô'.
55002007	Na̱di̱gi'ñûn sò' sa gatâ, ni̱ Ma̱'an Señor huin sa gi̱'hiaj ni̱ ga̱'hue ga̱ra̱n da'nga ruhuâ' daran'anj.
55002008	Ga̱na̱nun ruhuâ sò' ni'în' Ma̱'an Jesucristo, dadin' gahuin nej dugui' David, ni̱ gà' gana'nïn siganï̂nj nej nîman, dàj rûn' gananï̂n ni̱ gidigân nuguan' gi̱'hiaj ga̱na̱ni̱n nej guiì,
55002009	rayi'î dan ni̱ dàj rûn' giran' sí gi'hiaj gakï̱n'ïn giran'án ni̱ gatû dukuâ ga'a, sani̱ si-nùguàn' Ma̱'an Ña'anj an ni̱ nitaj si nne ni̱nïnj mánj.
55002010	Rayi'î dan, ni̱ ga nùkuaj ruhuâj giran' sàñùnj rayi'î nej sô' gà' ganagui Ma̱'an Ña'anj an guendâ dagahuin nej sô', ni̱ ga̱na̱huin rà'a nej sô' Ma̱'an sa gi̱'hiaj ga̱na̱ni̱n nej sô' ni̱ gìrì' nej sô' ñan ga̱ne nìgànj nej sô' ngà Ma̱'an Cristo Jesús ni̱ gi̱ni'in nej guiì si hue'ê gi'hiaj nej sô'.
55002011	Nuguan' yàngà'a huin nânj: Ni̱ si gàhuì' ngà Ma̱'an Jesús, ni̱ huê danj na̱nj ga̱ne nìgùn' ngà Ma̱'an;
55002012	ni̱ si gi̱ran' sañun', ni̱ huê danj na̱nj gi̱nikaj sun' ngà Ma̱'an; ni̱ si ga̱to̱' si nun ni'în' Ma̱'an, ni̱ huê danj na̱nj ga̱ta si nun ni'in ñùn'.
55002013	Ni̱ si huîn' si nitaj si dagahuin, sani̱ Ma̱'an Ña'anj an ni̱ hue'ê dagahuin sa gata; ni̱ nitaj si nanikàj rùkuj ngà si-nùguàn'anj mánj.
55002014	Du̱nanun sò' nuguan' nânj ruhuâ nej sij, dadin' gà' ni'in Ma̱'an Señor si duna'nga' riñan nej sij, ni̱ gataj sisi̱ si̱ garán riñan dugui' nej sij ngà ahuin na̱nj nuguan' dadin' sê si̱ ni'ñan si gu̱nï̱n' nej suj ngà nej sij, dadin' dànanj ga̱'a̱nj ni̱'hia̱ nej guiì gunïn si gunïn' nej suj ngà nej sij na̱nj ánj.
55002015	Ûta hio du̱gu'nïn' sò' ni̱ gi̱di̱gân' ma̱'ân' riñan Ma̱'an Ña'anj an si huîn' sí gà' gananin, ni̱ huîn' 'ngo̱ sí ûta hue'ê gi'hiaj sun ni̱ nitaj sinà'aj a hua riñan', dadin' gidigân hue'ê' nuguan' yàngà'a.
55002016	Ni'hiaj ni̱ si̱ gi'hiâ' dàj rûn' gi'hiaj nej guiì màn ruhuâ yumiguìi, ni̱ si̱ ga'min' nej nuguan' ga'min ninj dadin' sê nuguan' ni'ñanj an huin ga'min ninj mánj, dadin' sa gi̱'hia huin si gi̱nika ga̱'an sò' ni̱ da' ñùn ni̱ da' ñùn, ni̱ si̱ guyumân ruhuâ' ni'în' Ma̱'an Ña'anj an gi̱'hia mánj.
55002017	Ni̱ nuguan' yì'ì dânj ni̱ da' ñùn, ni̱ da' ñùn ni̱ gà'huì' yi'îj sô' dàj rûn' gi'hiaj yi'ì giri'hiuj, huê danj gi'hiaj Himeneo ngà Fileto,
55002018	nga gahuin anêj nguèj sô' riñan nuguan' yàngà'a, dadin' gataj nej sô' si gà' gana'nï̂nj nej nîman, huê danj ni̱ gachej ruhuâ da̱'a̱j nej guiì ngà nuguan' guyumân ruhuâ ninj gi'hiaj nej sô'.
55002019	Sani̱ nuguan' gidigân Ma̱'an Ña'anj an riñun' ni̱ hua̱ ran man dàj rûn' hua ran ñan taj yi'î 'ngo̱ hue'e, ni̱ guendâ dugumîn' mu'ûn' riñan gakï̱n'ïn ni̱ dânj huin 'ngo̱ da'nga' ni̱ko̱' gi'hiaj Ma̱'an Ña'anj an: “Rayi'î dan ni̱ gà' ni'in Ma̱'an Ña'anj an ahuin nej guiì huin da'nin”, ni̱: “Gu̱xu̱n daran' nej guiì ga'min àko ngà Ma̱'an Cristo ma̱'an ninj riñan nej sa kï̱j ï.”
55002020	Sani̱ ruhuâ 'ngo̱ hue' nìko, ni̱ sê man 'ngo̱ rïn aga' oro ngà aga' plata mân mánj, màn chrun, ni̱ màn rasu̱n huin hio'ó bârru; ni̱ hua̱ da̱'a ni̱ ga̱ra̱n sun' nga gùchì' 'ngo̱ sí ni̱ka̱j sun nìko ñan nne', sani̱ hua̱ a'ngô da̱'a̱j nej rasu̱n dânj ni̱ garânj sun' daran' nej gui.
55002021	Huê danj ni̱, si nagi'hiaj sò' mu'ûn', ni̱ gà' hua yu̱gui' guendâ ga̱ra̱n sun Ma̱'an Señor ñùn' riki si-sunj, si hua̱ ruhuô' gi̱'hiô' daran' nej sa sà'a na̱nj ánj.
55002022	Gu̱xu̱n' ma̱'ân' riñan nej sa a'nan' gi'hiaj nej sí ña̱an, ni̱ gi̱'hiá' sa ni̱ka̱a, ni̱ gùyùmàn ruhuâ ni'în' Ma̱'an Ña'anj an, ni̱ ga̱ 'ì ruhuâ', ni̱ ga̱na̱ka̱j duguî' ngà nej sí hua̱ dïn'ïnj ruhuâ, nej sí hua̱ sà' ruhuâ nimân, ni̱ ngà nej sí ganahuij ruhuâ ga'min àko ngà Ma̱'an Señor.
55002023	Sani̱ gi̱'hiaj anêj sò' ma̱'an' riñan' sun unïn'ïn, dadin' sê sa ni'ñanj an huin dadin' huê danj gi'hiaj nej sí nitaj si chru̱n ga̱ya̱ka̱j guendâ, ni̱ sa gi̱'hia huin si man si ga̱rán riñan dugui' nej sô' gi̱'hia.
55002024	Dadin' si-musû Ma̱'an Señor ni̱ nun da'hui sô' ga̱huin sô' sí gu̱nï̱n' ngà nej guiì mánj, da'hui sô' ga̱huin sô' sí ga̱ ni̱'ña̱nj ruhuâ ngà daran' nej guiì, ni̱ huê danj na̱nj da'hui sô' ga̱ yu̱gui sô' guendâ gi̱di̱gân sô', ni̱ ga̱ ruhuâ sô' gi̱ran' sa̱ñu̱n sô'.
55002025	Ni̱ si ruhuâ sô' na̱gi̱'hiaj ni̱ka̱ sô' nej sí na'huej da̱gahuin ni̱ da'hui sô' ga̱huin sô' sí nìin, si nàsìnùnj ga̱ra̱n yina Ma̱'an Ña'anj an ni̱ gi̱'hia si nànìkàj ruhuâ sí dânj, da'nga ni̱ ga'hue gi̱ni̱'in sô' nuguan' yàngà'a,
55002026	ni̱ gu̱na̱nj nej sô' riñan si-yi̱nu̱ sa nàsà'a, dadin' dàj rûn' ran' sí 'nïnj dukuâ ga'a huê danj 'nïnj ni̱nï̱n' nej sô' riñan sa nàsà'a, ni̱ gi'hiaj nej sô' sa garan' ruhuâ sa nàsà'à.
55003001	Huê danj na̱nj da'huî' gi̱ni̱'în' nej nânj: Si nej gui 'na̱' ne' ña̱an ni̱ gùyùmàn diû ûta ha̱i̱ hua.
55003002	Dadin' gimàn sí ga̱ 'ì ruhuâ ni'in ma̱'an, sí gàhuin sta'u ruhuâ guendâ gaj doj riñan, sí ûta nne̱, sí ûta huin doj ruhuâ, sí ga'min kï̱j sta'u, sí nitaj si dagahuin sa gataj rej, sí nitaj si chru̱n nàgà'huì' si guruhuâ rayi'î sa ganahuin ra̱'a, sí nitaj si guyumân ruhuâ ni'in Ma̱'an Ña'anj an,
55003003	sí nitaj si 'ì ruhuâ ni'in nej dugui', sí si̱ ginikaj nimân nìko, sí ganachinikaj nuguan' diga'ñu'unj un, sí ûta hue, sí ûta ga̱ninï̀n' hua, sí nitaj si gi̱ni̱nj hue'ê sa sà'a riñan,
55003004	Sí nàgà'huì' dugui', sí nitaj si ganakaj guendâ dàj ga̱'mi̱n, sí nitaj si hua̱ ni'ñanj sa gi'hiaj, sí 'ì ruhuâ ni̱ garan' ruhuâ ni'in doj nej sa màn ruhuâ yumiguì nânj gà' da' Ma̱'an Ña'anj an,
55003005	gimàn nej sí man si gi̱'hiaj si gunânj gi̱tsi riñan si-su̱n Ma̱'an Ña'anj an, sani̱ ngà sa gi'hiaj nej sij ni̱ gi̱di̱gân nej sij si nitaj si guyumân ruhuâ nej sij ni'in nej sij Ma̱'an Ña'anj an. Ni̱ ga̱ gudadû' ngà nej sí gi'hiaj dànanj.
55003006	Dadin' nej sí gi'hiaj dànanj huin sa gatûj ruhuâ dukuâ nej siyànà, nitaj si ni̱kï̱n' ran riñan si-nùguàn' Ma̱'an Ña'anj an, dadin' ûta nìhià' ruhuâ ninj gi̱'hiaj ninj ahuin na̱nj gakï̱n' garan' ruhuâ nné kú ninj.
55003007	Ni̱ ûta huin ruhuâ ninj ga̱huin chru̱n ninj doj, sani̱ nitaj àmàn gahuin chru̱n ninj nuguan' yàngà'a mánj.
55003008	Ni̱ huê dàj rûn' gi'hiaj Janes ngà Jambres nga nun ga̱'hue̱j nguèj sô' gi̱da'a nguèj sô' si-nùguàn' Moisés, huê danj na̱nj gi'hiaj nej sij ni̱ nun ga̱'huej nej sij ga̱na̱huin rà'a nej sij nuguan' yàngà'a; ni̱ dagahuin nej sij riñan gakï̱n'ïn ni̱ rayi'î dan ni̱ na'hue ga̱ra̱n da'nga' ruhuâ nej sij, ni̱ nitaj si ni'ñanj nej sij gi̱'hiaj nej sij sa sà'a, dadin' nitaj si guyumân ruhuâ nej sij ni'in nej sij Ma̱'an Ña'anj an mánj.
55003009	Sani̱ si̱ ga'hue ga̱'a̱nj nej sij doj ne' ña̱an; dadin' gurugui' si nitaj si ni'ñanj sa gi'hiaj nej sij ni̱ gi̱ni̱'in daran' nej guiì, dàj rûn' giran' nguèj sí nun ga̱'hue̱j dagahuin riñan Moisés.
55003010	Sani̱ sò' ni̱ dugumîn' nej yì'nï̀n' nuguan' gidigán, ni̱ gà' ni'în' dàj hue'ê gi'hia, ni̱ dàj ganï̂n ruhuâj gi̱'hia, dàj guyumân ruhuâj gi̱'hia, dàj nìchràj ruhuâj, dàj 'ì ruhuâj, dàj nùkuaj ruhuâj,
55003011	dàj nikò' nej sij gi̱da'a nej sij ñùnj, ni̱ dàj giran' sàñùnj, ngà gané Antioquía, Iconio, Listra, guendâ hia ni̱ ûta nikò' nej sij gi̱da'a nej sij ñùnj ni̱ ûta giran' sàñùnj, sani̱ dunanin Ma̱'an Señor ñùnj riñan daran' nej sañun nânj na̱nj ánj:
55003012	Ni̱ huê danj na̱nj daran' nej sí ruhuâ da̱gahuin riñan Ma̱'an Cristo, ni̱ na'huej ruhuâ nej sô' gi̱'hiaj nej sô' gakï̱n'ïn ni̱ hua̱ ni̱ña̱n si ga̱ta̱ ra̱'a nej sij nej sô';
55003013	sani̱ nej sí ga̱ninï̀n' huaa ngà nej sí gidigañu'unj ni̱ dànanj nìko gùyùmàn sa a'nan'an riñan nej sô'; ni̱ gi̱di̱gañu'unj nej sô' a'ngô nej guiì sani̱ huê danj na̱nj gi̱di̱gañu'unj a'ngô nej guiì nej sô' na̱nj ánj.
55003014	Sani̱ ga̱ nìchràj ruhuâ sò' ngà nuguan' yàngà' gahuin chru̱n', ni̱ gùyùmàn yìtï̀nj ruhuâ', dadin' gà' ni'în' ahuin sa gidigân sò';
55003015	ni̱ si àsìj hua li' gini'în' si-nùguàn' Ma̱'an Ña'anj an, ni̱ huej huin sa gi̱di̱gân sò' ni̱ gi̱'hia ga̱na̱ni̱n' si gùyùmàn ruhuâ' ni'în' Ma̱'an Cristo Jesús.
55003016	Daran' nuguan' nnùn riñan ñanj si-nùguàn' Ña'anj an huin nuguan' gataj Ma̱'an Ña'anj an, ni̱ ni'ñan guendâ gi̱di̱gûn' nej guiì, ni̱ ga̱ra̱n sun' man nga du̱na'hue' rayi'ij, ga̱ra̱n sun' man nga na̱gi̱'hiaj ni̱ko̱' sa a'nan' gi'hiaj nej guiì, ni̱ ni'ñanj man ga̱ra̱n' sun' guendâ gi̱'hiaj yu̱guî' nej guiì, dàj da'hui ninj gi̱'hiaj ninj sa ni̱ka̱a,
55003017	da'nga ni̱ ga̱na̱huin ni̱ka̱ nï̀n' nej sí huin da'ní Ma̱'an Ña'anj an, ni̱ ga̱ yu̱gui nej sij guendâ gi̱'hiaj nej sij daran' sa hue'ê.
55004001	Ma̱'an Ña'anj an ngà Ma̱'an Señor Jesucristo huin sa ni'in si duguta sùnj sô' si-sunj, dadin' huej huin sa ga̱na̱ka̱j guendâ dàj gi'hiaj nej guiì hua̱ nì'nà'a ngà nej guiì gà' gahui'i, nga ga̱'na̱' gi̱ni̱kaj sunj.
55004002	Rayi'î dan ni̱ gachín nì'hia riñan' si ña̱'a̱n huaj si gànàtà' si-nùguàn' Ma̱'an Ña'anj an riñan nej guiì; ngà hua diû ni̱ nga hua nìn ni̱ huê danj na̱nj gànàtà' nga nitaj diû hua ni̱ nga nitaj si hua̱ nìn; ni̱ du̱na'huej rayi'î si-nùguàn' Ma̱'an Ña'anj an, ni̱ dugunïn gà'ì ni̱ ga̱ nùkuaj ruhuâ' ni̱ du̱na'nga' ni̱ gi̱di̱gân' nej yì'nï̀n' si-nùguàn' Ma̱'an Ña'anj an riñan nej guiì.
55004003	Dadin' gùyùmàn diû ni̱ si̱ garan' ruhuâ nej guiì gu̱nïn ninj nuguan' yàngà' gidigân Ma̱'an Jesucristo; sa gi̱'hiaj ninj huin si ûta ga̱huin ruhuâ ninj nànà'huì' ninj nej sí maestrû gi̱di̱gân nuguan' ninaj doj, da'nga ni̱ ga'hue gi̱'hiaj ninj ahuin na̱nj gakï̱n' garan' ruhuâ nneè kú ninj.
55004004	Ni̱ gu̱xu̱n ninj ma̱'an ninj ñan gidigân nej sô' nuguan' yàngà' gidigân Ma̱'an Jesucristo, ni̱ dànanj ga̱ran' ruhuâ ninj gu̱nïn ninj si-guèntù nej síi.
55004005	Sani̱ da'nga' hue'ê gè gi̱'hiâ sò' daran'anj, ni̱ ga̱ nùkuaj ruhuâ' ngà nej sañun gùyùmàn riñan', ni̱ du̱gu'nïn' ni̱ ga̱na̱nï̱n' nuguan' gi̱'hiaj ga̱na̱ni̱n nej guiì, ni̱ da̱gahuîn' sun chru̱n' gi̱'hiá'.
55004006	Dadin' ñùnj ni̱ doj huaj gàhuìj ni̱ ga̱huín dàj rûn' huin 'ngo̱ ofrenda riñan Ma̱'an Ña'anj an, diû gà'àn ni̱ gà' gahuin ni̱chrunj.
55004007	Gà' gunukuâ gi'hiaj ga̱nânj, dàj rûn' gi'hiaj nej stâdu nga gunùkuaj nej sô' gi'hiaj ga̱nan nej sô', riñan nej sí guta' ngà nej sô', ni̱ gà' gi'hiaj ga̱nanj guyumânj ñan da'huí gùyùmànj, ni̱ dugumîn hue'é nuguan' ganahuin ra'á gi'hiaj Ma̱'an Ña'anj an.
55004008	Huê danj na̱nj gà' hua yu̱gui, 'ngo̱ korona nìhià' huaa na̱ri̱ki̱ Ma̱'an Señor gi̱nun ahuí, guendâ gi'hiâ sa ni̱ka̱ garan' ruhuaj, dadin' huej huin guesì gi'hiaj sa ni̱ka̱ nï̀n'ïn, ni̱ nga gùyùmàn gui dânj, ni̱ sê riñan 'ngo̱ rḯn na̱ri̱kij korona dânj mánj, huê danj na̱nj nàgà'huij riñan daran' nej guiì 'ì ruhuâ yàngà' hia ni'in ninj Ma̱'an, ni̱ nne ninj gana'huìj ninj gui nànìkàj ñûn Ma̱'an ga̱'naj.
55004009	Du̱gu'nïn' sò' ga̱'na̱' gi̱ni'hiaj rân'ñanj ñùnj,
55004010	dadin' gudunâj Demas ñùnj, ni̱ gahuin 'ì ruhuâ sô' ni'in sô' nej sa màn ruhuâ yumiguì nânj, ni̱ ga'anj sô' ruhuâ yuman' snà'ànj Tesalónica, ni̱ Crecente ga'anj riñan yuman' snà'ànj Galacia, ni̱ Tito ga'anj Dalmacia.
55004011	Man a'ngô rïn Lucas gunâj nne ngàj. Ni̱ nga ga̱'na̱' ni̱ gi̱ni̱kaj Marcos ga̱'na̱' sij ngà', dadin' gi̱ni'ñan si gu̱na̱nj gi̱tsi sij riñan si-su̱n Ma̱'an Ña'anj an.
55004012	Ni̱ Tíkiko ga'nï̂n ga'anj yuman' snà'ànj Efeso.
55004013	Nga ga̱'na̱' ni̱ gi̱ni̱kaj' atsîj garán ma̱'án nga aman', dadin' guna gi'hiâ dukuâ Karpos sô' nne ruhuâ yuman' Troas, gi'hia ni̱ huê danj na̱nj gi̱nikaj' nej librû ga̱'na̱' sani̱ ña̱'a̱n doj huaj si gi̱nikaj nej nnïnj nnùn letra gù'nàj pergamino ga̱'na̱' raj.
55004014	Alejandro sí ganachrâj aga'a, ûta gi'hiaj yì'ì ñùnj; sani̱ Ma̱'an Señor huin sa gi̱'hiaj kastîgu sij rayi'î sa gi'hiaj sij ngàj.
55004015	Ga̱ gu̱dadû' ngà sij, dadin' ûta gata rùhuà sij nê' rayi'î nuguan' gidigûn' riñan nej guiì.
55004016	Nga duna'huê rayi'í riñan nej sí ni̱ka̱j suun, ni̱ gà' si 'ngo̱ nej dinï̂nt nun gu̱ru̱gûñu'unj rukú, dadin' gudunâj daran' nej sij ñùnj ni̱ ga'anj nej sij, ni̱ gànà'huì sisi̱ si̱ gayakaj guendâ Ma̱'an Ña'anj an sa gi'hiaj nej sij ngàj.
55004017	Sani̱ nun gu̱du̱nâj 'ngo̱ rïn Ma̱'an Señor ñùnj, dadin' rikij si-guesaj riñânj, ni̱ rayi'î dan ni̱ ganatá riñan daran' nej guiì nàsìnùnj un nuguan' gi̱'hiaj ga̱na̱ni̱n ninj. Ni̱ gi'hiaj Ma̱'an Señor gananînj riñan nej sí hu̱e, dàj rûn' gananin 'ngo̱ síi nga nun ya̱ sige'ej sô'.
55004018	Ni̱ Ma̱'an Señor huin sa du̱nanin ñùnj riñan daran' nej sa a'nan'an, nga nï̂n' gané riñan hio'ó nânj nda gùyùmàn gui gi̱nika ga̱'an ñùnj ñan nne Ma̱'an. Ni̱ huê Ma̱'an huin sa nìko nìgànj nï̀n'. Ni̱ huê danj huin rû'huaj na̱nj ánj.
55004019	Gi̱nikaj sò' nuguan' ni'ñanj an nàgà'huì' riñan Prisca ngà riñan Aquila, ni̱ huê danj na̱nj nàgà'huì' nuguan' ni'ñanj an riñan nej dùguì' Onesíforo.
55004020	Ni̱ Erasto gunâj yuman' snà'ànj Corinto, ni̱ Trófimo gudunâ yuman' Mileto dadin' si̱ a'nan' sô'.
55004021	Du̱gu'nïn' sò' ni̱ ga'na' nga nï̀n' ga̱chin gùyùmàn diû gahiu 'hue'e, ni̱ huê danj na̱nj ga'nḯn Eubulo, Pudente, Lino, Claudia, ni̱ daran' nej dinï̂nt nuguan' ni̱'ñanj an huaj riñan'.
55004022	Ni̱ Ma̱'an Señor ga̱ne ngà nanè nimânt, ni̱ si-su̱nu̱j Ma̱'an ga̱ne ngà nej suj. Ni̱ huê danj huin rû'huaj.
56001001	Ñùnj huin Pablo, ni̱ ga'nï̂n ñanj karta nan hua riñan' huîn' Tito, ni̱ ñùnj huin sí gi'hiaj sun chré si-su̱n Ma̱'an Ña'anj an ni̱ huín sí ga'anj gidigân si̱nï̱n si-nùguàn' Ma̱'an Señor Jesucristo, ni̱ dàj rûn' guyumân ruhuâ nej guiì gà' hua̱ yu̱gui ni̱ dagahuin ninj ni̱ huin ninj da'ní Ma̱'an Ña'anj an, ni̱ garânj da'nga' ruhuâ ninj ni'in ninj nuguan' yàngà'a ni̱ gunânj gi̱'tsi ninj riñan si-su̱n Ma̱'an Ña'anj an,
56001002	ni̱ guyumân ruhuâ ninj si ga̱ne nìgànj ninj, dadin' huê danj gataj Ma̱'an Ña'anj an, ni̱ nitaj si chru̱n Ma̱'an gi̱di̱gañu'un, ni̱ gà' gi'hiaj yu̱gui nuguan' nânj àsìj nga gi'hia yumiguìi,
56001003	hia̱j ni̱ gà' gisîj diû ni̱ ga'nïn' Ma̱'an Ña'anj an suun riñânj ni̱ duguta sunj ñùnj ni̱ ûta ni'nï̱nj hua si-nùguàn'anj ganatá riñan nej suj si huê Ma̱'an huin sa gi̱'hiaj ga̱na̱ni̱n',
56001004	ni̱ ñanj karta nânj ga'nï̂n huaj riñan' huîn' Tito, ni̱ dàj rûn' huin da'ní yàngàj huîn' dadin' gu̱ña̱n guyumân ruhuâ nê': Ni̱ Ma̱'an Ña'anj an huin Rej nê' ni̱ huej huin Rej Ma̱'an Señor Jesucristo, ni̱ gi̱'hia sunuj u, ni̱ gu̱ru̱gûñu'un ni̱ gi̱'hia si ga̱ dïn'ïnj ruhuâ'.
56001005	Ni̱ rayi'î dan gudunâ sò' riñan hio'ó Creta, guendâ na̱gi̱'hiaj ni̱ka̱' nuguan' gunâj nî'nï̀nj ni̱ ga̱chru̱n su̱n' gà'ì nej dinï̂nt ga̱nikïn' ne' ña̱an, riñan nej dinï̂nt nìkò' rukû Ma̱'an Jesús, màn ruhuâ yuman' snà'ànj dânj, ni̱ ruhuâj si gi̱'hiá' dàj rûn' gatâ gu̱nïn'.
56001006	'Ngo̱ sí gi̱nikaj su̱n riñan nej dinï̂nt da'hui ga̱huin sí gi̱'hiaj sa ni̱ka̱a, ni̱ da'hui sô' ga̱ 'ngo̱ rïn nika sô', ni̱ ña̱'a̱n huaj si gùyùmàn ruhuâ nej da'ní sô' ni'in nej sô' Ma̱'an Ña'anj an, ni̱ si̱ ga̱huin nej sô' sí ràyì'ì ga̱ta̱j nej guiì si ûta ganahuij ruhuâ nej sô' gi̱'hiaj nej sô' gakï̱n'ïn, ni̱ da'hui nej sô' gùyùmàn ruhuâ nej sô' sun ga'nïn' rej nej sô' riñan nej sô'.
56001007	Dadin' ña̱'a̱n huaj si sí ni̱kï̱n' ni̱ka̱j ñu'unj riñan nej dinï̂nt nìkò' rukû Ma̱'an Jesús, ni̱ da'hui sô' gi̱'hiaj sô' sa ni̱ka̱a, dadin' huin sô' sí ni̱ka̱j ñu'unj riñan si-su̱n Ma̱'an Ña'anj an; ni̱ si̱ ganï̂n ruhuâ sô' si ûta huin sô', ni̱ si̱ gahuin sô' si sa huê chre dânj, ni̱ si̱ gahuin sô' sí go'o nne bino, ni̱ si̱ ganahuij ruhuâ sô' gu̱nï̱n' sô', ni̱ si̱ ganï̂n ruhuâ sô' si ûta ga̱chri̱ du'hue sô' nej rasu̱un guendâ gìrì' sô' nìko rasu̱un ga̱ riñan sô',
56001008	ga̱ ruhuâ sô' gà'huì' sô' ñan gùnàj nej guiì nitaj ñan gùnàj, ni̱ daran' diû ga̱ ruhuâ sô' gi̱'hiaj sô' sa sà'a, ni̱ da'nga' hue'ê ga̱ sa gi̱'hiaj sô', ni̱ gi̱'hiaj sô' sa ni̱ka̱a, ni̱ du̱gumîn sô' ma̱'an sô' riñan gakï̱n'ïn, ni̱ gi̱nikaj su̱n sô' riñan ma̱'an sô',
56001009	ni̱ ga̱ sìkà' raa̱ sô' ni̱ hue'ê du̱gumîn sô' dàj rûn' gahuin chru̱n sô', da'nga ni̱ ga'hue duna'nga sô' ni̱ hue'ê gi̱di̱gan sô' ni̱ gùnùkuaj sô' na̱du̱na̱ sa ganï̂n ruhuâ a'ngô nej sí na'huej ga̱ra̱n yina.
56001010	Dadin' ûta man nej sí nitaj si guyumân ruhuâ, ni̱ taj nej sô' si ûta huin nej sô' ni̱ ûta chru̱n nej sô' gi̱di̱gañu'unj nej sô', nej sí gi'hiaj dànanj huin nej sí yuman ruhuâ si ña̱'a̱n huaj si gà'nè' nej síi nnïnj garán raa̱ nne nà'àj nej síi,
56001011	nej sí gi'hiaj dànanj ni̱ ña̱'a̱n huaj si si̱ ga'nï̂n' ga̱'mi̱n nej sij; dadin' gi'hiaj nej sij si ga̱che̱j ruhuâ nej guiì màn ruhuâ 'ngo̱ hue'e, ni̱ dugu̱'na gidigân nej sij guendâ ruhuâ nej sij gi̱'hiaj ga̱nan chre nej sij san'anj an.
56001012	'Ngo̱ si-profeta nej sij gataj: “Ni̱ nej guiì màn yuman' Creta ni̱ huin ninj guiì gidigañu'unj, ni̱ dàj rûn' huin nej yuku kï̱j huaa huin ninj, ûta kï̱j ya ninj, ni̱ huin ninj guiì rùmìn chre.”
56001013	Nuguan' ganatá ni̱ huin nuguan' yàngà'a: Rayi'î dan ni̱ nùkuaj du̱gunïn gà'ì' nej sij, da'nga ni̱ ganahuin nìkà nej sij ni̱ gùyùmàn yìtï̀nj ruhuâ nej sij ni'in nej sij Ma̱'an Ña'anj an,
56001014	da'nga ni̱ si̱ garânj yina nej sij nej guentû giri rà nej sí judío, ni̱ huê danj na̱nj si̱ garânj yina nej sij nej nuguan' giri rà nej sí guxun ma̱'an riñan nuguan' yàngà'a.
56001015	Daran' nej guiì dagahuin yàngà' riñan Ma̱'an Jesús, ni̱ guyumân ruhuâ ninj si daran'anj huin sa sà'a, sani̱ nej guiì kï̱j huaa ni̱ nej guiì na'huej gùyùmàn ruhuâ ni̱ ganï̂n ruhuâ ninj si daran'anj huin sa a'nan'an; nda da'nga' ninj ngà da'nga' nu̱n ruhuâ nimân ninj ganahuin kï̱j.
56001016	Gataj ninj si ni'in ninj Ma̱'an Ña'anj an, sani̱ ngà nej sa gi'hiaj ninj ni̱ gidigân ninj si nitaj si ni'in ninj Ma̱'an Ña'anj an, dadin' huin ninj guiì nitaj si guyumân ruhuâ ni̱ rayi'î dan ni̱ nitaj si gininj hue'ê hia ninj riñan Ma̱'an Ña'anj an, ni̱ ga'anj ni̱'hia ninj ni̱ nitaj si ni'ñanj ninj gi̱'hiaj ninj sa sà'a mánj.
56002001	Sani̱ sò' ni̱ da'huî' gi̱di̱gân' dàj rûn' hua nej yì'nï̀n' nuguan' gidigân Ma̱'an Jesús.
56002002	Nej sô' ni̱ka̱j su̱n riñan nej dinï̂nt ni̱ da'nga' hue'ê da'hui nej sô' gi̱'hiaj nej sô', ni̱ da'hui nej sô' ni̱ achij gi̱'hiaj nej sô', ni̱ ûta sà' ga̱ya̱ka̱j guendâ nej sô' ni̱ gùyùmàn hue'ê ruhuâ nej sô', ni̱ ga 'ì ruhuâ nej sô' ni̱ ga̱ nùkuaj ruhuâ nej sô'.
56002003	Nej siyànà huin ña̱n riñan nej yugue' ni̱ da'hui ninj ga̱huin chru̱n ninj ni̱ gi̱nikaj chrej ninj riñan nej dugui' ninj, ni̱ si̱ ga'hue gùtà' chre ninj gakï̱n'ïn dugui' ninj, ni̱ si̱ ga̱huin ninj guiì go̱'o̱ nne bino, ni̱ ga̱huin ninj siyànà chru̱n gi̱di̱gan hue'ê;
56002004	ni̱ ga̱huin chru̱n ninj gi̱di̱gan ninj ni̱ nàgà'huì' ninj chrej e dàj ga̱ 'ì ruhuâ nej siyànà hua̱ lij ni'in ninj nika ninj, ni̱ dàj ga̱ 'ì ruhuâ ninj ni'in ninj nej da'ní ninj,
56002005	ni̱ ûta hue'é ga̱ya̱ka̱j guendâ ninj, ni̱ si̱ gi'hiaj ninj gakï̱n'ïn, ni̱ du̱gumîn hue'ê ninj dukuâ ninj, ga̱huin ninj guiì sà'aj, ni̱ gi̱nikaj chre̱j ninj riñan nika ninj da'nga ni̱ si̱ ga'min kï̱j nej guiì rayi'î si-nùguàn' Ma̱'an Ña'anj an.
56002006	Du̱na'nga sò' riñan nej sí ña̱an si hue'ê ga̱ya̱ka̱j guendâ nej sij dàj gi̱'hiaj nej sij;
56002007	gùtà' sò' chrej e ne' ña̱an si dagahuîn' daran'anj ni̱ huê danj na̱nj gi'hiâ' sa sà'a; ni̱ nga gi̱di̱gân' ni̱ ña̱'a̱n huaj sisi̱ si̱ gachej gi̱di̱gân', ni̱ ga̱huîn' sí gi'hiaj achij ma̱'an,
56002008	ni̱ ga̱'mi̱n' nuguan' hua̱ hue'ê ni̱ si̱ gi'hiâ' gakï̱n'ïn, hiô' ni̱ gìrì' sí unïn' 'ngà' sina'àj a, huê danj ni̱ si̱ giri' sô' nuguan' yì'ìi ga̱'mi̱n sô' riñan nej suj gà' mánj.
56002009	Du̱na'nga sò' riñan nej musu gi'hiaj sun chre si da̱gahuin nej sij riñan si-yi̱ru'hue nej sij, ni̱ gi̱'hiaj nej sij si ga̱ran' ruhuâ si-yi̱ru'hue nej sij rayi'î daran' nej sun gi̱'hiaj nej sij, ni̱ si̱ ga'hue du̱nanikàj nej sij nuguan'an riñan si-yi̱ru'hue nej sij mánj;
56002010	si̱ gi̱di̱gañu'unj nej sij, ni̱ gi̱di̱gan nej sij ngà nej yì'nï̀n' nuguan' hua̱ hue'ê si huin nej sij sí hue'ê dagahuin riñan daran' sun giyi'nïn' su̱n gi'hiaj si-yi̱ru'hue nej sij, da'nga ni̱ ga̱'mi̱n hue'ê nej guiì yi'î Ma̱'an Ña'anj gi̱'hiaj ga̱na̱ni̱n'.
56002011	Dadin' si-su̱nu̱j Ma̱'an Ña'anj an gurugui' guendâ gi̱'hia ga̱na̱ni̱n daran' nej guiì màn ruhuâ yumiguìi,
56002012	ni̱ gi̱di̱gun' riñan mu̱'un', si ña̱'a̱n huaj si da'huî' gu̱du̱nô' sa kï̱j huaa ni̱ gu̱du̱nô' nej gakï̱n' duguane' yumiguìi riñun', ni̱ ga̱ne' riñan hio'ó nânj sani̱ da'huî' gi̱'hiô' da'nga' hue'ê, ni̱ gi̱'hiô' sa ni̱ka̱a ni̱ gi̱nikaj chre̱' riñan Ma̱'an Ña'anj an.
56002013	Ni̱ ga̱ne' gànà'huì' ni̱ ga̱ nìhià' ruhuô' ni̱ gùyùmàn yìtï̀nj ruhuô' nda gui ga̱'na̱' ñûn Ma̱'an Jesús huin, Du'un' dadin' huej huin sa gi̱'hiaj gananin' ni̱ huê danj na̱nj ga̱na̱ka̱j guendâ nej guiì ni̱ ga̱'mi̱n hue'ê ninj rayi'î Ma̱'an,
56002014	ga ruhuâ Ma̱'an Señor gahuij rayi'î' ni̱ giran ñùn' riñan gakï̱n'ïn ni̱ nagi'hiaj sà'aj ñùn' guendâ ga̱huîn' nej guiì gi̱nikò' rukuj, ni̱ rayi'î dan ni̱ du̱gumîn' mu̱'un' riñan gakï̱n'ïn ni̱ gi̱'hiô' sa sà'aj na̱nj ánj.
56002015	Huê dànanj ga̱'mi̱n', ni̱ duna'nga' ni̱ du̱gunïn gà'ì nej sij dadin' ni̱ka̱j su̱n' riñan nej sij. Ni'hiaj ni̱ si̱ gi'hiaj nej sij si ga̱huîn' sí ninaj doj mánj.
56003001	Du̱nanun sò' ruhuâ nej sij si ña̱'a̱n huaj si da̱gahuin nej sij riñan nej sí ni̱ka̱j sun nìko, ngà riñan nej sí ni̱ka̱j su̱n riñan yuman'an, ni̱ ga̱ ruhuâ nej sij gi̱'hiaj nej sij daran' sa sà'aj.
56003002	Si̱ guta' chre nej sij gakï̱n'ïn yichrá a'ngô nej guiì, ni̱ si̱ ganahuij ruhuâ nej sij gu̱nï̱n' nej sij, ni̱ sà' ga̱ ruhuâ nej sij, ni̱ gidigân nej sij si huin nej sij sí ûta nìn gi'hiaj ngà daran' nej guiì.
56003003	Dadin' huê danj na̱nj nej ñûnj ni̱ a'ngô diû ni̱ gahuin nej ñûnj sí ûta hio gini'ñûn, ni̱ nitaj si guyumân ruhuâ nej ñûnj, ni̱ gudunâ nej ñûnj chrej ga'anj nej ñûnj, ni̱ gahuin nej ñûnj si dagahuin riñan sa garan' ruhuâ nneè kú, ni̱ ûta gahuin ruhuâ nej ñûnj gi̱'hiaj nej ñûnj ahuin na̱nj gakï̱n', gahuin nej ñûnj sí yì'ì chre, ni̱ gahuin yìkòj ruhuâ nej ñûnj, ni̱ nun gi̱ni̱nj hue'ê hia nej ñûnj riñan nej guiì, ni̱ huê danj na̱nj nun gi̱ni̱nj hue'ê 'ngo̱ ni̱ a'ngô nej dugui' nej ñûnj riñan nej ñûnj.
56003004	Sani̱ hia̱j ni̱ ûta nî'nï̀nj gurugui' si guruguñu'unj Ma̱'an Ña'anj an ni̱ gi'hiaj si ga̱na̱ni̱n' nê', ni̱ huê danj na̱nj ga 'ì ruhuaj ni'in nej guiì màn ruhuâ yumiguìi,
56003005	gi'hia gananin', sani̱ sê rayi'î nej sun ni̱ka̱ gi'hiô' huin mánj, gananin' rayi'î guendâ guruguñu'un ñùn' dadin' gà' ganahuin hue'ê nimûn', ni̱ ganahuin nàkò' gi'hiaj Ma̱'an Espíritu Santo,
56003006	ni̱ Ma̱'an Jesucristo huin sa gi'hiaj gananin' ni̱ rikij ûta nìko Ma̱'an Espíritu Santo riñun',
56003007	ni̱ si-su̱nu̱j Ma̱'an Jesucristo gi'hiaj ni̱ nitaj gakï̱n'ïn tá yichrô' rayi'î dan ni̱ ga̱'hue ga̱na̱huin ro̱'ô' nani'hiô' ni̱ ga̱ne nìgùn' ngà Ma̱'an Ña'anj an.
56003008	Nuguan' yàngà'a huin nânj, ni̱ ruhuâj si rayi'î nej nânj huin si ga̱ yìtï̀nj ruhuâ' ni̱ ga nìchràj ruhuâ', da'nga ni̱ nej guiì guyumân ruhuâ ni'in Ma̱'an Ña'anj an ni̱ du̱gu'nïn' ninj gi̱'hiaj ninj sa sà'aj. Nej nânj huin sa sà'a ni̱ sa ni'ñanj an.
56003009	Sani̱ gu̱dunâj sò' sun gu̱nï̱n'ïn, ni̱ si̱ gayakaj guendâ' rayi'î ahuin si huin yi nej sij ni̱ dàj nikò' dugui' nej da'ní nej sô', ni̱ si̱ gunïn' nej suj rayi'î ley, dadin' nitaj nùnj gue̱nda̱ ni'ñanj nej nuguan' nânj ni̱ nitaj si ûta hua sa gi̱ri̱' gi̱'hia mánj.
56003010	Ni̱ sí guchra' da̱'a̱j ni̱ si gà' gataj nej suj, 'ngo̱ ni̱ huìj sisi̱ si̱ guchra' da̱'a̱j nej sô' nej guiì nìkò' rukû Ma̱'an Jesús, ni̱ si nitaj si guyumân ruhuâ sô' ni̱ gi̱ri̱ nej suj ga̱'a̱nj sí dânj siganï̂nj nej sô' nìko' rukû Ma̱'an Jesús,
56003011	gà' ni'in nej suj si sí duguachej ruhuâ nej guiì, ni̱ gà' gi'hiaj sô' gakï̱n'ïn ni̱ rayi'î si-ga̱kïn' sô' ni̱ ga'anj ni̱'hia̱ sô' ni̱ gi̱ran' sa̱ñu̱n sô'.
56003012	Nga ga'nï̂n gùchì' Artemas ni̱ nga ga'nï̀n gùchì' Tíkiko riñan', ni̱ nga guchi' ahuin go'ngo̱ ma̱'an nguèj sij ni̱ hio du̱gu'nïn' ga̱'na̱', ñan nné ruhuâ yuman' Nicópolis, dadin' ganï̂n ruhuâj si ga̱né hiuj nânj nda ga̱na̱huij diû gahiu 'hue'e.
56003013	Ni̱ ûta gu̱dadû, gi̱digân' chrej e ga̱'a̱nj Apolos ngà Zenas sí ganata' si-ley Ma̱'an Ña'anj an, gi̱ni'hiaj ni̱ si̱ gachin gà' si 'ngo̱ rasu̱un riñan nguèj sij mánj.
56003014	Ni̱ ga̱huin chru̱n nej sô' ni̱ka̱j dugui' ngà nê' gi̱'hiaj nej sô' sa sà'aj ni̱ nga hua sa ga̱chin riñan nej dinï̂nt, ni̱ ga̱huin chru̱n nej sô' gu̱ru̱gûñu'unj nej sô', da'nga ni̱ ga'hue ga̱ra̱n sun Ma̱'an Ña'anj an nej sô'.
56003015	Ni̱ ga'nḯn daran' nej sô' nne ngàj nuguan' ni'ñanj an huaj riñan'. Ni̱ nàgà'huì' sò' nuguan' ni'ñanj an riñan nej dinï̂nt guyumân ruhuâ, ni̱ 'ì ruhuâ nej sô' ni'in nej sô' nê'. Ni̱ si-su̱nu̱j Ma̱'an Ña'anj an ga̱ne ngà daran' nej suj. Ni̱ huê danj huin rû'huaj na̱nj ánj.
57001001	Ñùnj huin Pablo, ni̱ 'nï̀n dukuâ ga'a rayi'î Ma̱'an Cristo, ni̱ ga'nḯn nguèj ñûnj, Timoteo ñanj karta nan hua riñan sò' huîn' Filemón sí gi'hiaj sun nùguàn'àn ngà nguèj ñûnj ni̱ 'ì ruhuâ nguèj ñûnj ni'in nguèj ñûnj sò',
57001002	ni̱ huê danj na̱nj ga'nḯn nguèj ñûnj nuguan' ni̱'ñanj an hua riñan nej dinï̂nt nìkò' rukû Ma̱'an Cristo màn dukuât, ni̱ huê danj na̱nj ga'nḯn nguèj ñûnj nuguan' ni'ñanj an hua riñan yuguet Apia ngà dinï̂nt Arquipo, sô' ganahuij ruhuâ gi'hiaj sun nùguàn'àn ngà nej ñûnj:
57001003	Ni̱ si-su̱nu̱j ni̱ sa hua̱ dïn'ïnj ruhuâ Ma̱'an Re' Ña'anj an ngà Ma̱'an Señor Jesucristo ga̱na̱huin rà'a nej suj.
57001004	Ga'huí si guruhuâ Ma̱'an Ña'anj an, ni̱ nga ga'mînj ngà Ma̱'an ni̱ daran' diû gananun ruhuâj ni'ín sò',
57001005	dadin' gunḯn si 'ì ruhuâ' ni̱ guyumân ruhuâ' ni'în' Ma̱'an Señor Jesús, ni̱ huê danj na̱nj gi'hiâ' ngà daran' nej sô' dugumîn ma̱'an riñan gakï̱n'ïn;
57001006	ni̱ si guyumân ruhuâ' ni̱ ûta hue'ê ga̱'hue gi'hiaj sun nùgùn'ùn' dadin' ni'în' gi̱'hiaj sun hue'ê' si-su̱n Ma̱'an Cristo Jesús.
57001007	Ûta nìhià' hua ruhuâ nej ñûnj ni̱ ganari' ruhuâ nej ñûnj ni'in nej ñûnj sò' di̱nï̂nj, dadin' gunïn nej ñûnj si 'ì ruhuâ' ni'în' nej dinï̂nt, ni̱ na̱gi̱'hiaj ran' nimân nej sô' dugumîn ma̱'an riñan gakï̱n'ïn.
57001008	Huê danj ni̱, ga̱'hue si ngà siyu̱gui Ma̱'an Cristo ni̱ ga̱'hue gà'nï̀nj suun riñan', dàj rûn' garan' ruhuâj gi̱'hiâ',
57001009	sani̱ 'ì ruhuâj ni'ín sò' ni̱ rayi'î dan ni̱ gachín nì'hia riñan', dadin' gà' achî, ni̱ huê danj na̱nj 'nï̀n dukuâ ga'a rayi'î Ma̱'an Jesucristo;
57001010	ni̱ gachín nì'hia riñan' rayi'î da'ní Onésimo, dadin' ruhuâ dukuâ ga'a huin ga'mînj si-nùguàn' Ma̱'an Ña'anj an riñan sô'.
57001011	A'ngô diû ni̱ gahuin sij sí nitaj si ni'ñanj riñan', sani̱ hia̱j ni̱ gu̱ña̱n ni'ñanj sij riñan nguèj nê',
57001012	ni̱ ga'nḯn ñûn huaj sij riñan'; ni̱ ga̱na̱huin ra̱'â' sij, ni̱ ga̱huin ruhuâ' si ñùnj ganahuin ra̱'â'.
57001013	Ruhuâj si ga̱ne sij doj ngàj, dadin' nné dukuâ ga'a rayi'î nuguan' gi̱'hiaj ga̱na̱ni̱n nej guiì, ni̱ gu̱na̱nj gi̱tsi sij riñânj dàj rûn' gunânj gi̱tsî' riñânj;
57001014	sani̱ ñan nun ri̱ki̱' si-nùguàn' si ga̱ne sij doj ngàj, ni̱ rayi'î dan ni̱ nun gi̱'hia sa garan' ruhuâj mánj. Da'nga ni̱ sunuj gi̱'hiâ' ni̱ si̱ gahuin sa gi̱'hiâ' nda guesâ chre dadin' sa ña̱'a̱n huin si ga̱ ruhuâ si ga̱ne sij doj ngàj.
57001015	Dadin' si gu̱ru̱huaj ni̱ huê rayi'î nan huin dan gahuin anêj sij doj riñan' 'ngo̱ diû, sani̱ gùyùmàn 'ngo̱ gui ni̱ ga̱ne nìgànj sij ngà' na̱nj ánj;
57001016	sani̱ si̱ gahuin sij 'ngo̱ sí gi'nïnj gi̱'hiaj sun chre riñan' gà' mánj, ga̱na̱huin ra̱'a' sò' sij dàj rûn' ganahuin ro̱'ô' 'ngo̱ dinï̂nt 'ì ruhuô', dadin' ñùnj ni̱ ûta 'ì ruhuâj ni'ín sij, sani̱ sò' ni̱ da'huî' ûta nìko doj ga̱ 'ì ruhuâ' ni'în' sij, sani̱ sê man dàj rûn' 'ì ruhuâ' ni'în' 'ngo̱ guiì ga̱ 'ì ruhuâ' ni'în' sij mánj, gà 'ì ruhuâ sô' ni'în' sij dàj rûn' 'ì ruhuâ' ni'în' nej dinï̂nt ni̱ka̱j dugui' ngà Ma̱'an Señor.
57001017	Huê danj ni̱ si huín' sí ni̱ka̱j dugui' ngàj, ni̱ ga̱na̱huin ra̱'â sò' sij dàj rûn' ganahuin ra̱'â' ñùnj.
57001018	Ni̱ si hua̱ 'ngo̱ sa yì'ì gi'hiaj sij ngà', nej si hua̱ sa da'hui sij riñan', ni̱ ga̱'mi̱n gakï̱n' sò' riñânj ni̱ ga̱'hue na̱ru̱'huej sa da'hui sij riñan'.
57001019	Ñùnj huin Pablo ni̱ ngà ra'á gachrûnj nej nuguan' nânj huaj riñan', ni̱ hua̱ ruhuâj na̱ru'huêj daran' sa da'hui sij riñan', sani̱ yàngà' hia ni̱ nitaj si huaj ga̱'ne̱' gà' si doj sînj sa da'huí riñan' dadin' ñùnj ganata' ni̱ rayi'î dan ni̱ gini'în' si-nùguàn' Ma̱'an Ña'anj an.
57001020	Huê danj huaj na̱nj di̱nï̂nj, sani̱ ruhuâj si gi̱'hiâ sò' sunuj nânj sani̱ sê riñânj huin sa gi̱'hiá' mánj, ni̱ si 'ì ruhuâ' ni'în' Ma̱'an Señor ni̱ huê riñanj huin sa gi̱'hiá' sunuj nânj, ni̱ ruhuâj si gi̱'hiá sò' si ga̱na̱huin nùkuaj nimânj na̱nj di̱nï̂nj.
57001021	Gachrûnj dànanj riñan' ni̱ ni'ín si da̱gahuîn' nuguan' gatâ gu̱nïn', ni̱ ni'ín si dànanj nìko doj da̱gahuîn' gà' da' sa gachîn riñan'.
57001022	A'ngô sa ruhuâj gàchin riñan' huin si gi̱'hiá' sò' sunuj u, ni̱ gi̱'hiaj yu̱guî' ñan gu̱na̱ dadin' si gachín ni'hiaj nej suj rayi'í riñan Ma̱'an Ña'anj an ni̱ ga̱'hue ni̱ ri̱ki̱ Ma̱'an permisu ni̱ gùchìj ñan màn nej suj.
57001023	Ni̱ ga'nḯn Epafras nuguan' ni'ñanj an huaj riñan', ni̱ nne nguèj ñûnj dukuâ ga'a, rayi'î Ma̱'an Cristo Jesús,
57001024	Ni̱ nej sô' huin sa gi'hiaj sun nùguàn'àn ngàj ni̱ ga'nḯn nej sô' nuguan' ni̱'ña̱nj an hua riñan nej suj, ni̱ huê danj na̱nj ga'nḯn Marcos, Aristarco, Demas, ngà Lucas nuguan' ni̱'ña̱nj an huaj riñan nej suj.
57001025	Ni̱ si-su̱nu̱j Ma̱'an Señor Jesucristo ga̱ne ngà nanè nimân nej suj. Ni̱ huê danj huin rû'huaj na̱nj ánj.
58001001	Ûta gà'ì ga'min Ma̱'an Ña'anj an, riñan nej sachij gimân àsìj diû nâ, ni̱ garânj sunj nej sô' gataj dàj ga̱huin ni̱ ûta gà'ì chrej e nana'hui' nej sô' dàj ga'min nej sô' riñan nej sachij gimân nga diû dânj,
58001002	sani̱ nej diû 'na̱' ga̱na̱huij nânj ni̱ ga'nḯn Ma̱'an Ña'anj an ga'na' Ma̱'an Da'nin Jesús, ni̱ ga'min riñan nê' ni̱ Ma̱'an Ña'anj an gi'hiaj yumiguìi ngà Ma̱'an Señor Jesús, ni̱ gi'hiaj Ma̱'an Ña'anj an si gi̱nikaj su̱n Ma̱'an Señor Jesús riñan daran' nej rasu̱un;
58001003	ni̱ Ma̱'an Jesús huin sa gidigân dàj ûta nùkuaj ni̱ dàj ûta nìko sta'u hua Ma̱'an Ña'anj an, ni̱ huej huin ñan du̱'hua Ma̱'an Ña'anj an ni̱ dàj hua Ma̱'an Ña'anj an, ni̱ ngà nuguan' nùkuaj ni̱ka̱j Ma̱'an Jesús ni̱ ginikaj sunj riñan daran' nej sa màn gurugui' gini'hio', ni̱ nga gisîj ganûn sa ganï̂n ruhuaj ni̱ gi'hia si gànàrùguì' si-ga̱kï̂nt, ni̱ ga'an ne' yàtà'a ni̱ ga'anj ga̱ne ne' huà' Ma̱'an Ña'anj ni̱ka̱j sun riñan daran'anj.
58001004	Ni̱ dànanj ginikaj su̱n Ma̱'an Jesús sun yàkàan riñan daran' nej ángel, ni̱ ga̱na̱huin rà'a nanì'hia dadin' ûta nìko hua siyu̱gui gà' da' nej ángel.
58001005	Dadin' gà' si 'ngo̱ riñan nej ángel nun ga̱ta̱j Ma̱'an Ña'anj an dànanj: Sò' huin Da'nî, ni̱ hia̱j gurugui' gi'hia, ni̱ nun ga̱ta̱j Ma̱'an Ña'anj an dànanj riñan a'ngô nej ángel: Ñùnj ga̱huin Re', ni̱ sò' ga̱huin da'ni. Sani̱ riñan Ma̱'an Jesús ni̱ gataj Ma̱'an Ña'anj an si huin Da'ní Ma̱'an Ña'anj an;
58001006	Sani̱ nga ga'nḯn Ma̱'an Ña'anj an ga'na' da'ní Yàhuaj ruhuâ yumiguì nânj, ni̱ gata gu̱nïn nej ángel: Ginùn ña̱'a̱nj daran' nej suj huin si-ángel riñan Da'ní yàhuàj.
58001007	Ni̱ gataj Ma̱'an Ña'anj an rayi'î nej ángel: Ni̱ gi'hiâ si nej ángel ni̱ gahuin ninj dàj rûn' huin nanèe, ni̱ gi'hiâ si nej sô' gunânj gi̱tsi riñânj ni̱ gahuin nej sô' dàj rûn' huin ña'aan.
58001008	Sani̱ gataj Ma̱'an Ña'anj an rayi'î Da'nin: Ña'anj an huin Da'ní ni̱ nìgànj ginikaj sunj, ni̱ gu̱ña̱n chre gi̱nikaj sunj riñan daran' nej guiì.
58001009	Ni̱ 'ì ruhuâ' ni'în' sa sà'a ngà sa nìkàa ni̱ gininj 'ì sa kï̱j huaa riñan', rayi'î dan ni̱ gachrî gasîti sò' ni̱ nda nìhià' chre hua ruhuâj ni̱ gachrûn sùnj sò', ni̱ dànanj 'ì doj ruhuâj ni'ín sò' gà' da' a'ngô nej sô' ni̱ka̱j dugui' ngà', ni̱ ñùnj huin Da'anj na̱nj ánj.
58001010	Ni̱ huê danj taj riñanj ñanj: Señor, àsìj si̱nï̱ïn ni̱ sò' gi'hiaj hio'óo, ni̱ ngà ra'â' gi'hiâ' nej yàtà'a.
58001011	Ga̱na̱huij nej nânj, sani̱ sò' ni̱ si̱ ganahuî'; ni̱ ga̱huin re'ë̀ daran' nej nânj ni̱ gùyùtù ninj dàj rûn' guyutù atsîj i,
58001012	ni̱ dàj rûn' nagu'nûn' atsîj i ni̱ huê danj na̱gu'nunj nej nânj, ni̱ na̱du̱na nej nânj dàj rûn' gi'hiô' nga nadunô' sigûn'; sani̱ Ma̱'an Ña'anj an ni̱ nitaj si nadunâ si hua̱ Ma̱'an ni̱ huê danj na̱nj nitaj si gurugui' si gachi nej mánj.
58001013	Ni̱ gà' si 'ngo̱ riñan nej ángel nun ga̱ta̱j Ma̱'an Ña'anj an dànanj mánj: Ga̱ne sò' ra'á ne' huà'àj, nda gùnùkua gùchrù nej sí gunïn' ngà' riki dakót.
58001014	Ni̱ sê daran' nej ángel huin sa ga'nḯn Ma̱'an Ña'anj an ga'na', guendâ gu̱na̱nj gi̱tsî ninj riñan nej sô' gà' gananin ni̱ gu̱ru̱gûñu'unj ninj ga̱na̱huin rà'a nej sô' nanì'hiaj nej sô' rà' saj ûn'.
58002001	Rayi'î dan ni̱, ûta ña̱'a̱n huaj si ûta hio da̱gahuin nê' nuguan' gu̱nïn nê', dadin' si nuhuij ni̱ gu̱du̱no̱' chrej gu̱n'.
58002002	Dadin' gà' ni'în' si gahuin yìtï̀nj nej nuguan' ga'min nej ángel, sani̱ nun da̱gahuin nej guiì sun giyi'nïn' riñan ninj ni̱ gi'hiaj ninj gakï̱n'ïn, ni̱ ni̱ka̱ huaj si ga̱na̱huin rà'a ninj kastîgu rayi'î gakï̱n' gi'hiaj ninj.
58002003	Dàj gi̱'hiô' ga̱'hue gu̱nu̱n' riñan si kastîgu Ma̱'an Ña'anj an, si gi̱ni̱'ñu̱n' dàj ûta nìko ni̱ dàj ûta hue'ê hua sa gà' hua̱ yu̱gui gi'hiaj Ma̱'an Ña'anj an ga̱na̱huin ro̱'ô' rà'aj. Dadin' gà' si̱nï̱n Ma̱'an Señor huin sa gananï̂n nuguan' gi̱'hiaj ga̱na̱ni̱n', riñan a'ngô' nej sô' ni̱ nej sô' dânj huin si ganata' si huê danj hua hia.
58002004	A'ngô sa gi'hiaj Ma̱'an Ña'anj an huin si ganataj si huê danj hua hia ni̱ gidiganj nej da'nga'a, ni̱ gahuin ña̱'anj ruhuô' dàj hua nej sa gi'hia, dadin' gi'hia si nda nanè chre ganahuin nej guiì ngà gà'ì yì'nï̀n' nej yi'ì àrà'huè' ninj, ni̱ huê danj na̱nj ga'huij Espíritu Santo riñan gà'ì nej guiì garan' ruhuâj.
58002005	Dadin' nun ga̱'nï̱n Ma̱'an Ña'anj an si gi̱nikaj su̱n nej ángel riñan yumiguì ga̱'na̱' ne' ña̱n ràyì'ì ga'min nej ñûnj mánj;
58002006	sani̱ gataj 'ngo̱ sí gachrûn riñan ñanj si-nùguàn' Ma̱'an Ña'anj an: Hiô' ni̱ huin síi doj dadin' gananun ruhuâ Ma̱'ân rè' ni'în rè' sij na̱nj nî'. Ni̱ huin sij doj rayi'î dan ni̱ ga'na gi̱ni̱'hiaj Ma̱'ân rè' ñan nne sij na̱nj nî'.
58002007	Ni̱ gi'hiaj Ma̱'ân rè' si ga̱huin sij sa ninaj doj gà' da' nej ángel. Sani̱ nagi'hiaj nìko Ma̱'an rè' sij ni̱ gi'hiá rè' si gi̱nikaj chre̱j nej rasu̱n gi'hiaj Ma̱'ân rè' riñan sij, ni̱ huê danj na̱nj gi'hiá rè' si gi̱nikaj su̱n sij riñan daran' nej rasu̱n gi'hiaj Ma̱'ân rè' na̱nj nîn'.
58002008	Ni̱ gi̱'hiaj Ma̱'ân rè' si gùtà' sij dakó sij yichrá daran' nej rasu̱un. Ni̱ gà' gi'hiaj Ma̱'an Ña'anj an si gu̱ta̱' Ma̱'an Jesús dako yichrá daran' nej rasu̱n gi'hia, sani̱ ni'în' si hua̱ nï̀n' gàchin da̱gahuin daran' nej rasu̱un riñan Ma̱'an Jesús.
58002009	Sani̱ ni'în' si gi'hiaj Ma̱'an Ña'anj an si gahuin Ma̱'an Jesús sa ninaj doj gà' da' nej ángel, ni̱ rayi'î guendâ ûta giran' sa̱ñunj ni̱ gahuij ni̱ ganaka sun nìko ni̱ gi̱nikaj chre̱j nej guiì riñanj, ni̱ guendâ 'ì ruhuâ Ma̱'an Ña'anj an ni'in nê' ni̱ ga'nïn' ruhuaj gahui' Ma̱'an Jesús rayi'î darûn'.
58002010	Daran' nej rasu̱n nânj gi'hiaj Ma̱'an Ña'anj an guendâ Ma̱'an ni̱ huej huin sa gi'hiaj hua daran' nej rasu̱n nânj, ni̱ huê Ma̱'an gi'hiaj hua nùkuaj daran' nej rasu̱n nânj, ni̱ garan' ruhuâ Ma̱'an gi̱nika ga̱'a̱nj daran' nej da'nin ga̱ne ninj ñan nne si dagahuin ninj riñanj, ni̱ gi'hiaj Ma̱'an Ña'anj an si gi̱ran' sa̱ñu̱n Ma̱'an Jesús ni̱ ganahuin ni̱ka̱ nï̀n'ïnj da'nga ni̱ ga̱'hue gi̱'hia ga̱na̱ni̱n nej guiì.
58002011	Dadin' Ma̱'an huin sa gi'hiaj ganaruhui si-ga̱kïn' nej guiì, ni̱ nej guiì gà' ganaruhui si-ga̱kïn' ni̱ 'ngo̱ rïn Ma̱'an Ña'anj an huin Rej daran' ninj; rayi'î dan ni̱ nitaj si giri' Ma̱'an Jesús sinà'àj a si gata si dinïn huin nej guiì dânj mánj,
58002012	ni̱ gata: Du̱yingá riñan nej dinï̂n siyu̱gui Ma̱'an rè', ni̱ ga̱'mi̱n hue'ê rayi'î Ma̱'ân rè' da̱nï̱n ñan nara'hui' nej sij.
58002013	Ni̱ gata a'ngô ñûn: Ginûn ñânj Ma̱'an Ña'anj an. Ni̱ a'ngô ñûn gata: Ni̱ rikî Ma̱'an Ña'anj an nej da'nin riñânj ni̱ nné ngà ninj.
58002014	Nneè ngà tun huin ninj ni̱ rayi'î dan ni̱ ña̱'a̱n huaj si ga̱huin Ma̱'an Jesús tun ngà nneè da'nga ni̱ ga'hue ga̱huij dàj rûn' gahui' nej guiì, ni̱ huê danj gi'hia ni̱ gunùkua ga'ne sun ginikaj sa nàsà'a dadin' àsìj nâ ni̱ gi'hiaj sa nàsà'a si gahui' daran' nej guiì,
58002015	ni̱ gi'hia si ga̱na̱ni̱n nej sô' 'nï̱nj gi'hiaj sun chre riñan gakï̱n'ïn dadin' ginun yu'hui' ruhuâ nej sô' gàhuì' nej sô';
58002016	dadin' yàngà' hia ni̱ nun ga̱'na̱' Ma̱'an Jesús guendâ gu̱ru̱gûñu'un rukû nej ángel mánj, ga'naj guendâ gu̱ru̱gûñu'un rukû nej guiì huin dan sachij Abraham.
58002017	Ni̱ ga'naj ni̱ da'hui gaj dàj rûn' hua nej dinï̂n, da'nga ni̱ ga'hue ga̱na̱nï̱n àko ruhuaj ni̱ ga̱huin 'ngo̱ rej yàngà' huin ña̱n nï̀n'ïn, guendâ gu̱na̱nj gi̱tsi riñan Ma̱'an Ña'anj an, da'nga ni̱ ga'hue na̱ru̱'hue Ma̱'an rayi'î si-ga̱kïn' daran' ninj.
58002018	Ni̱ giran' sa̱ñunj ni̱ duguane' sichre gakï̱n'ïn riñanj sani̱ nun gi̱'hia gakï̱n'ïn, ni̱ ûta nùkua guendâ gu̱ru̱gûñu'un nej guiì ri̱ña̱n duguane' sichre gakï̱n'ïn na̱nj ánj.
58003001	Hia̱j ru'huaj di̱nï̂nj, nej suj gà' ganaruhui si-ga̱kïn', ni̱ gakḯn Ma̱'an Ña'anj an ga'na' nej suj guendâ ga̱huin nej suj da'nin, ni̱ ga̱na̱ka̱j guendâ nej suj rayi'î Ma̱'an Cristo Ma̱'an sa ga'anj gidigân si̱nï̱n si-nùguàn' Ma̱'an Ña'anj an, dadin' huej huin rej huin ña̱n nï̀n'ïn riñan nê' ni̱ huej huin sa gidigân dàj da'hui' da̱gahuîn'.
58003002	Ma̱'an Ña'anj an gachrûn su̱n Jesús ni̱ hue'ê dagahuin riñan Ma̱'an Ña'anj an, dàj rûn' dagahuin hue'ê Moisés riñan Ma̱'an Ña'anj an nga gachrûn sunj si gi̱nikaj su̱n sij riñan nej israelita.
58003003	Sani̱ dànanj nìko ginikaj chre̱j Ma̱'an Ña'anj an riñan Ma̱'an Jesús gà' da' riñan Moisés, ni̱ hue danj na̱nj ginikaj chre̱j nej guiì riñan sí gi'hiaj 'ngo̱ hue'e gà' da' hue' gisîj gi'hiaj sí dânj.
58003004	Ni̱ daran' hue'e ni̱ hua̱ ni̱ña̱n 'ngo̱ sí gi'hiaj; ni̱ huê danj na̱nj daran' nej rasu̱n màn gurugui' gini'hio' ni̱ Ma̱'an Ña'anj an huin sa gi'hiaj daran' nej rasu̱n dânj.
58003005	Yàngà' hia ni̱ ûta hue'ê dagahuin Moisés riñan nej israelita ni̱ gahuin sij si-musû Ma̱'an Ña'anj an, ni̱ gataj sij gu̱nïn nej sô' dàj ga̱huin diû 'na̱' ne' ña̱an.
58003006	Sani̱ Ma̱'an Cristo huin sa ni̱ka̱j su̱n riñan yiñan, ni̱ yiñan huin nê' nìkò' rukuj si dugumîn' mu̱'un' ni̱ hua̱ yìtï̀nj ruhuô' ni̱ ni̱kï̱n' run' nda gui gàhuì', ni̱ huê danj na̱nj ginûn ñun' Ma̱'an ni̱ ga'min hue'ê' ni̱ guyumân ruhuô' ni'în' Ma̱'an.
58003007	Rayi'î dan, ni̱ dàj rûn' gataj Ma̱'an Espíritu Santo: Ni̱ si gu̱nïn nej suj ga'min Ma̱'an Ña'anj an gui hia̱j,
58003008	ni̱ si̱ nagi'hiaj tsì nej suj ruhuâ nimân nej suj, dàj rûn' gi'hiaj rej nej suj nga nun ga̱ra̱n yina nej sô' da̱gahuin nej sô' nga ga'min Ma̱'an Ña'anj an riñan nej sô', dadin' garânj huè nej sô' Ma̱'an Ña'anj an riñan hio'ó nàkòo.
58003009	Ni̱ hiuj dânj gayakaj rej nej suj da'nga'a ngà Ma'án; ni̱ garânj huè nej sij ñùnj, sani̱ gini'in nej sij sa nìko sta'u gi'hiâ ngà nej sij riki huìj xia hio'o.
58003010	Ni̱ rayi'î sa gi'hiaj nej sij ni̱ gina'an ruhuâj ni'ín yi'nïn' gimân nga diû dânj, ni̱ gatâ: “Ni̱ daran' diû gudunâ nej suj chrej gaché nej suj ni̱ gi'hiaj nej suj sa garan' ruhuâ nimân nej suj, ni̱ nun gi̱ni̱'in nej suj chrej garan' ruhuâj ga̱che̱ nej suj mánj.”
58003011	Huê danj ni̱ gina'an ruhuâj ni'ín nej sij ni̱ gata gu̱nïn nej sij, yàngà' hia: Ni̱ si̱ ga'hue ga̱tu̱ nej suj ga̱ne nej suj ñan nné ganarânj ruhuâj mánj.
58003012	Gi̱ni̱'hiaj nej suj siganï̂nj nej suj di̱nï̂nj, si nitaj ga gà' si 'ngo̱ nej suj hua gakï̱n'ïn ruhuâ nimân ni̱ nitaj si guyumân ruhuâ nej suj ni'in nej suj Ma̱'an Ña'anj an, dadin' hua̱ ruhuâ nej suj gu̱xu̱n nej suj ma̱'an nej suj riñan Ma̱'an Ña'anj nì'nà'a na̱nj ánj;
58003013	sa si̱nï̱n gi̱'hiaj nej suj huin si du̱na'nga nej suj riñan 'ngo̱ ni̱ a'ngô nej dugui' nej suj da' gui, nga nï̀n' huaj ga̱'hue ga̱'mi̱n': Gui hia̱j; da'nga ni̱ si̱ gidigañu'unj gakï̱n'ïn nej suj ni̱ si̱ ga̱na̱huin tsì ruhuâ nimân nej suj mánj.
58003014	Dadin' ga̱'hue gi̱nikaj dugui' Ma̱'an Cristo ngà nê', si dugumîn nê' Ma̱'an nê' ni̱ si hua̱ yìtï̀nj ruhuô' dàj rûn' gi'hiô' gui si̱nï̱n nga gini'în' Ma̱'an, ni̱ si ni̱kï̱n' run' nda gui hia̱j ni̱ ga̱na̱ka̱j Ma̱'an ñûn'.
58003015	Dadin' huê danj taj riñan ñanj si-nùguàn' Ma̱'an Ña'anj an: Ni̱ si gu̱nïn nej suj sa gataj Ma̱'an Ña'anj an gui hia̱j, ni̱ si̱ nagi'hiaj tsì nej suj ruhuâ nimân nej suj, dàj rûn' gi'hiaj rej nej suj nga nun gùyùmàn ruhuâ nej sô' mánj.
58003016	Ahuin nej guiì huin sa gunïn, ni̱ nun ga̱'hue̱j ninj da̱gahuin ninj rà'aj. Sê daran' nej israelita giri sachij Moisés riñan hio'ó Egipto huin rà' saj ûn'.
58003017	Ni̱ ahuin ngà nej guiì gina'an ruhuâ Ma̱'an Ña'anj an huìj xia hio'o rà'aj. Sê ngà nej guiì gi'hiaj gakï̱n'ïn huin rà' saj ûn', ni̱ rayi'î dan ni̱ gahui' ninj ni̱ gunâj nneè kú ninj riñan hio'ó nàkòo rà' saj ûn'.
58003018	Ahuin riñan nej guiì gi'hiaj yìtï̀nj Ma̱'an Ña'anj an si-nùguàn'anj ni̱ gata: Nitaj àmàn huaj ga̱tu̱ nej suj ñan nné ga̱na̱ran ruhuâj mánj. Sê riñan nej guiì nun ga̱'hue̱j da̱gahuin si-nùguàn'anj huin sa gata dànanj rà' saj ûn'.
58003019	Ni̱ gini'în' si nun ga̱'hue ga̱tu̱ ninj rayi'î guendâ nun gùyùmàn ruhuâ ninj ni'in ninj Ma̱'an Ña'anj an mánj.
58004001	Du̱gumîn nê' ma̱'an nê', dadin' nùnj huin si huaj ga̱'hue ga̱tu̱' ñan nne Ma̱'an Ña'anj an ga̱na̱ra̱n ruhuô', sani̱ hua̱ da̱'a̱j nej suj si̱ ga'hue ga̱tu̱ ñan nne Ma̱'an Ña'anj an si nitaj si dugumîn' nej suj ma̱'an nej suj riñan gakï̱n'ïn mánj.
58004002	Dadin' dàj rûn' ganata' nej sij riñun' nuguan' gi̱'hiaj ga̱na̱ni̱n', ni̱ huê danj gà' gunïn nej israelita gahui riñan hio'ó Egipto nuguan' gi̱'hiaj ga̱na̱ni̱n nej sô'; sani̱ nun ga̱'hue̱j nej sô' gu̱nïn nej sô' nuguan' dânj, dadin' nun gùyùmàn ruhuâ nej sô'.
58004003	Sani̱ nê' guyumân ruhuâ ni̱ ga̱tu̱' ñan nne Ma̱'an Ña'anj an ga̱na̱ra̱n ruhuô', dàj rûn' gata: Hia̱j ni̱ gina'an ruhuâj ni'ín ninj, rayi'î dan ni̱ gatâ si nitaj àmàn huaj ga̱tu̱ ninj ñan nné ga̱na̱ra̱n ruhuâ ninj mánj. Sani̱ gà' ganarânj ruhuâ Ma̱'an Ña'anj an àsìj nga ganahui gi'hia yumiguìi.
58004004	Dadin' huê danj gananï̂n riñan ñanj si-nùguàn' Ma̱'an Ña'anj an rayi'î gui chi̱j i: Ni̱ gui chi̱j i ganarânj ruhuâ Ma̱'an Ña'anj an rayi'î daran' nej sun gurugui' gi'hia.
58004005	Sani̱ gataj Ma̱'an Ña'anj an a'ngô ñûn: Ni̱ si̱ gatûj ninj ñan nné ga̱na̱ra̱n ruhuâ ninj mánj.
58004006	Sani̱ hua̱ nï̀n' ga̱chin ga̱tu̱ a'ngô nej guiì ñan nne Ma̱'an Ña'anj an ga̱na̱ra̱n ruhuâ ninj, dadin' nun ga̱'hue ga̱tu̱ nej guiì gà' gunïn si̱nï̱n nuguan' gi'hiaj ga̱na̱ni̱n ninj ñan ga̱na̱ra̱n ruhuâ ninj, rayi'î guendâ nun ga̱'hue da̱gahuin ninj,
58004007	rayi'î dan ni̱ ga'nḯn nimân Ma̱'an Ña'anj an a'ngô ñûn, ni̱ rikij a'ngô gui: Ni̱ gui dânj huin gui hia̱j, ni̱ ne' rùkù nga gachîn ûta gà'ì diû nga garânj sunj ga'min David ni̱ gataj sô': Si gui hia̱j gunïn nej suj ga'min Ma̱'an Ña'anj an, ni̱ si̱ nagi'hiaj tsì nej suj ruhuâ nimân nej suj mánj.
58004008	Dadin' si nu̱n gunùkuaj Josué gi̱'hiaj sô' ganarânj ruhuâ nej israelita, hiô' ni̱ si̱ gataj Ma̱'an Ña'anj an si hua̱ a'ngô gui ga̱'hue ga̱na̱ra̱n ruhuâ nej guiì saj mánj.
58004009	Huê danj ni̱, nê' huin yiñán Ma̱'an Ña'anj an ni̱ hua̱ na̱nj gànà'huì', si gùyùmàn 'ngo̱ gui ni̱ ga̱na̱ra̱n ruhuô'.
58004010	Dadin' guiì gunùkuaj gatûj ñan nne Ma̱'an Ña'anj an ganarânj ruhuâ, ni̱ ga̱na̱ra̱n ruhuâ ninj riñan daran' sun gi'hiaj ninj, dàj rûn' ganarânj ruhuâ Ma̱'an Ña'anj an riñan nej sun gi'hia na̱nj ánj.
58004011	Du̱gu'nï̂n' ga̱tu̱' ñan huaj ga̱na̱ra̱n ruhuô', da'nga ni̱ gà' si 'ngo̱ nê' si̱ gi̱da'a si-chrej nej guiì nun ga̱'hue̱j da̱gahuin mánj.
58004012	Dadin' hua̱ nì'nà' ni̱ ûta hue'ê hua si-nùguàn' Ma̱'an Ña'anj an, ni̱ dànanj ûta sa ga'nej gà' da' 'ngo̱ yitî hua̱ huà nguèj riñan; ni̱ gatu ni̱ guchra' da̱'a ma̱'an nimân nej guiì ni̱ guchra' da̱'a nanè nimân ninj, ni̱ gatu ñan nada'a dugui' nej kúu ni̱ gatu ñan màn rakïnj nu̱n ruhuâ kúu, ni̱ garânj da'nga' ruhuâj dàj ganï̂n ruhuâ nej guiì ni̱ garânj da'nga ruhuâj sa ganï̂n ruhuâ nimân ninj gi̱'hiaj ninj.
58004013	Gà' si 'ngo̱ nej sa gi'hiaj Ma̱'an Ña'anj an ni̱ si̱ ga'hue gìyì'ìj huij riñanj mánj; ni̱ nga ga̱na̱huin guenda gi̱'hiaj Ma̱'an Ña'anj an ngà da' go'ngo̱ nej guiì, ni̱ gùrùguì' nda hue'ê chre gi̱ni'hiaj Ma̱'an riñan daran' nej sa gi'hiaj da' go'ngo̱ ninj na̱nj ánj.
58004014	Hia̱j ni̱, hua̱ 'ngo̱ rej huin ña̱n nï̀n'ïn nikïn' riñan nê' ni̱ gahui ga'an yàtà'à, ni̱ huej huin Ma̱'an Jesús Da'ní Ma̱'an Ña'anj an, hia̱j ni̱ da̱gahuîn' nej sa gidiganj riñun'.
58004015	Dadin' hua̱ 'ngo̱ rej huin ña̱n nï̀n' ni̱kï̱n' riñan' nê' ni̱ chrùnj ga̱na̱nï̱n àko ruhuâ ni'in nga gininaj ruhuô', dadin' huê dàj rûn' duguane' sichre gakï̱n'ïn riñun' huê danj na̱nj duguane' sichre gakï̱n'ïn riñanj, sani̱ nitaj àmàn gi'hia nej gakï̱n' duguane' sichre riñanj mánj.
58004016	Si̱ guyu'huî' ga̱'a̱nj nichì' ñan nne Ma̱'an Jesús nikaj sunj, ni̱ gìrì' si-su̱nu̱j Ma̱'an ni̱ gu̱ru̱gûñu'un rukû', ni̱ gi̱ni̱nj hue'ê' riñanj ni̱ gìrì' ni̱'hio' si du̱na'hue rayi'î'.
58005001	Dadin' daran' nej rej huin ña̱n' nï̀n'ïn ni̱ ganagui nej síi siganï̂nj nej sô', ni̱ gachrûn su̱n nej sô' sí dânj guendâ ga̱nikïn' sô' riñan Ma̱'an Ña'anj an ni̱ du̱na'huej sô' rayi'î nej sij, ni̱ ga'hui' sô si-ofrenda nej sij ni̱ dagahui' sô' yuku riñan Ma̱'an Ña'anj an rayi'î si-ga̱kïn' nej sij;
58005002	ni̱ huê danj na̱nj huaj ga̱'hue gi̱ni̱nj rej huin ñan nï̀n' dânj gakï̱n'ïn dàj rûn' gininj a'ngô nej síi, ni̱ rayi'î dan ni̱ ga̱'hue gananï̂n àko ruhuâ sô' ni'in sô' nej sí nitaj nùnj ni'in da'nga sa gi'hiaj, ni̱ huê danj na̱nj ga̱'hue gu̱ru̱gûñu'unj sô' rukû nej sí ga'anj ni̱'hia̱;
58005003	ni̱ rayi'î si huaj ga̱'hue gi̱ni̱nj sij riñan gakï̱n'ïn, ni̱ dagahui' sij 'ngo̱ yuku rayi'î ma̱'an sij, ni̱ huê danj na̱nj dagahui' sij nej yuku rayi'î nej guiì yùmàn'an.
58005004	Ni̱ gà' si 'ngo̱ síi si̱ ga'hue ga̱chru̱n sun ma̱'an guendâ ga̱huin sô' rej huin ña̱n nï̀n'ïn, dadin' Ma̱'an Ña'anj an huin sa gakḯn ni̱ ga'huij sun nânj ra'a sô', dàj rûn' gi'hia ngà Aarón.
58005005	Huê danj, ni̱ sê Ma̱'an Cristo huin sa gachrûn su̱n Ma̱'an si ga̱huin rej huin ña̱n nï̀n'ïn mánj, Ma̱'an Ña'anj an huin sa gachrûn su̱n Ma̱'an, dadin' huê danj gataj Ma̱'an Ña'anj an: Sò' huin Da'nîn, ni̱ hia̱j guruguî' gi'hiâ.
58005006	Dàj rûn' taj riñan ñanj si-nùguàn' Ma̱'an Ña'anj an a'ngô hiuj u: Sò' huin Rej nìgànj nï̀n', dàj rûn' gahuin Melquisedec rej na̱nj ánj.
58005007	Nga nï̀n' gane Ma̱'an Cristo ruhuâ yumiguì nânj, ni̱ ûta nùkuaj ga'min ni̱ ûta àko gachín nì'hia ni̱ ûta gahiu nne riñanj riñan Ma̱'an Ña'anj an, ni̱ si ruhuâ Ma̱'an Ña'anj an ni̱ si̱ ga'nïn guendâ ga̱huij, ni̱ gunïn Ma̱'an Ña'anj an nuguan' gachín nì'hia, dadin' daran' diû dagahuin Ma̱'an riñan Ma̱'an Ña'anj an.
58005008	Ni̱ nùnj huin si huin Ma̱'an Cristo Da'ní Ma̱'an Ña'anj an, sani̱ gahuin chrunj gi̱ran' sa̱ñunj gi'hiaj Ma̱'an Ña'anj an sani̱ rayi'î dan ni̱ gahuin chrunj dagahuin.
58005009	Ni̱ dagahuin Ma̱'an Jesús daran' sun giyi'nïn' riñanj, ni̱ gi'hiaj Ma̱'an Ña'anj an si ga̱'hue gi̱'hia ga̱na̱ni̱n nìgànj daran' nej guiì dagahuin riñanj.
58005010	Ni̱ gachrûn su̱n Ma̱'an Ña'anj an si ga̱huin Ma̱'an Jesús rej huin ña̱n nï̀n'ïn dàj rûn' gahuin Melquisedec rej huin ña̱n nï̀n'ïn.
58005011	Rayi'î nuguan' nânj ni̱ nìko huaj ga̱na̱nï̱n nej ñûnj riñan nej suj, sani̱ chì' huaj gànàtà' nej ñûnj riñan nej suj, rayi'î guendâ ûta ra̱n garânj da'nga ruhuâ nej suj.
58005012	Ni̱ gà' da'hui nej suj ga̱huin nej suj maestrû, dadin' gà' ûta nâ ni'in nej suj nuguan' gi̱'hiaj ga̱na̱ni̱n nej suj, sani̱ ganï̂n ruhuâ nej suj si hua̱ na̱nj gi̱di̱gân ñûn nej ñûnj a'ngô ñûn nej suj rayi'î nuguan' nitaj si chì' hua gidigân Ma̱'an Ña'anj an; huê danj ni̱ huin nej suj dàj rûn' huin ne'ej go'o tòo, ni̱ hua̱ na̱nj na'hue ya̱ nej suj nihia sìkà' huaa mánj.
58005013	Ni̱ nej guiì nitaj si hua ran ruhuâ ni̱ huin ninj dàj rûn' huin ne'ej go'o tòo, ni̱ huin ninj dàj rûn' huin nej guiì hia̱j gayi'ì dadin' nitaj si chru̱n ninj ga̱na̱ka̱j guendâ hue'ê ninj ahuin sa huin sa nìkàa mánj.
58005014	Sani̱ nihia hua̱ sìkà'a ni'ñanj riñan nej guiì hua̱ ruhuâ gi̱nikò' yìtï̀nj rukû Ma̱'an Ña'anj an, ni̱ chru̱n ninj ga̱na̱ka̱j guendâ ninj ahuin sa huin sa sà'a ngà sa a'nan'an.
58006001	Huê danj ni̱ si̱ ganakaj gunuchruj nej ñûnj gi̱digân nej ñûnj riñan nej suj rayi'î nej yì'nï̀n' nuguan' nitaj si chì' nìko hua rayi'î Ma̱'an Cristo, ni̱ sa ña̱'a̱n gi̱di̱gân nej ñûnj riñan nej suj huin nej nuguan' hua̱ chì' doj da'nga ni̱ gini'in hue'ê nej suj doj, ni̱ gà' ni'in nej suj si ña̱'a̱n huaj si nànìkàj ruhuâ nej suj rayi'î nej gakï̱n'ïn, huê danj ni̱ si̱ gi'hiaj nej suj gakï̱n'ïn dadin' nitaj si ni'ñanj huaj mánj, ni̱ gà' ni'in nej suj si ña̱'a̱n huaj si gùyùmàn ruhuâ nej suj ni'in nej suj Ma̱'an Ña'anj an,
58006002	ni̱ gà' ni'in nej suj nej yì'nï̀n' nuguan' ga'min rayi'î guendâ gàtà' nne nej guiì, guendâ gùtò' ro'ô' ahui nej guiì, guendâ gànà'nï̀nj nej nîman, ni̱ guendâ ga̱na̱nikïn' nej guiì riñan Ma̱'an Ña'anj an ni̱ na̱gi̱'hia guenda ngà ninj ni̱ gìrì' ninj ñan ga̱ne nìgànj ninj.
58006003	Ni̱ hua̱ ni̱ña̱n si gi̱digân nej ñûnj nej nuguan' chì' doj huaa si ga̱ra̱n yina Ma̱'an Ña'anj an na̱nj ánj.
58006004	Sani̱ nej guiì gà' gini'in Ma̱'an Cristo ni̱ ganahuin ra̱'a ninj 'ngo̱ suun gi'hiaj Ma̱'an Ña'anj an, ni̱ huê danj na̱nj gà' ganahuin rà'a ninj Ma̱'an Espíritu Santo,
58006005	ni̱ huê danj na̱nj garan' ruhuâ ninj ni'in ninj si-nùguàn' Ma̱'an Ña'anj an ni̱ garânj da'nga ruhuâ ninj dàj nùkuaj gi̱nikaj su̱n Ma̱'an Ña'anj an, riñan yumiguì ga̱'na̱' ne' ña̱an,
58006006	sani̱ gininj ninj riñan gakï̱n'ïn ni̱ ûta chì' huaj gànànìkàj ñûn ruhuâ ninj rayi'î nej si-ga̱kïn' ninj ni̱ ga̱na̱huin nàkà ñûn ninj, dadin' dàj rûn' huin si go̱doko' ñûn' ninj Ma̱'an Jesús huin Da'ní Ma̱'an Ña'anj an riñan rutsìi huin, ni̱ gi̱'hiaj ninj si ga̱'mi̱n kï̱j nej guiì rayi'î Ma̱'an Jesús.
58006007	Ni̱ huin ninj dàj rûn' huin hio'ó ri̱ña̱n ûta gà'ì gininj gumàan, ni̱ si guchra' nej sô' hio'ó dânj ni̱ giyichra' koj sà'a riñanj, ni̱ na̱gi̱'hiaj hue'ê Ma̱'an Ña'anj an doj hio'ó dânj;
58006008	sani̱ si hio'ó ri̱ña̱n guchra' nej sij sani̱ man ni̱na̱nj tanj an giyichra' ni̱ huin 'ngo̱ hio'ó gà' girë', ni̱ doj ni̱ gà' gùyùmàn diû ni̱ gùyùmàn sa yì'ìi riñanj, ni̱ nngaj yugui guendâ ga̱ka man ni̱ ga̱na̱hui na̱nj ánj.
58006009	Di̱nï̂nj, sani̱ nùnj huin si ga'min nej ñûnj dànanj riñan nej suj sani̱ guyumân ruhuâ nej ñûnj si ûta hue'ê ga̱ riñan nej suj, ni̱ si da̱gahuin nej suj ni̱ ga̱na̱ni̱n nej suj na̱nj ánj.
58006010	Dadin' nitaj si gini'ñûn Ma̱'an Ña'anj an rayi'î sun hua̱ hue'ê gi'hiaj nej suj, dadin' daran' diû gi'hia sa ni̱ka̱a ngà nej suj guendâ ga 'ì ruhuâ nej suj ni'in nej suj Ma̱'an, ni̱ huê danj na̱nj gunânj gi̱tsi nej suj riñan nej sô' gà' ganaruhui si-ga̱kïn', ni̱ hua̱ na̱nj gunânj gi̱tsi nej suj riñan nej sô' doj na̱nj ánj.
58006011	Sani̱ sa huin ruhuâ nej ñûnj huin si gi̱'hiaj hue'ê da' go'ngo̱ nej suj dàj rûn' gi'hiaj nej suj nda gui hia̱j, ni̱ huê danj gi̱'hiaj nej suj a'ngô rïn gui ga̱ne nej suj riñan hio'ó nânj, ni̱ ga̱ nùkuaj ruhuâ nej suj ni̱ ga̱ yìtï̀nj ruhuâ nej suj ni̱ gànà'huìj nej suj ga̱na̱huin rà'a nej suj sa hua̱ hue'ê ri̱ki̱ Ma̱'an Ña'anj an riñan nej suj,
58006012	nun ga̱ra̱n' ruhuâ nej ñûnj si ga̱huin nej suj sí rùmìin, ni̱ sa garan' ruhuâ nej ñûnj huin si gi̱da'a nej suj chrej gidigân a'ngô nej sô' guyumân yìtï̀nj ruhuâ, dadin' ga nùkuaj ruhuâ nej sô' ni̱ rayi'î dan ni̱ ga̱na̱huin rà'a nej sô' nanì'hiaj nej sô' dadin' gà' gataj Ma̱'an Ña'anj an si gà'huij nanì'hiaj nej sô'.
58006013	Dadin' nga gataj Ma̱'an Ña'anj an si hua̱ 'ngo̱ sa gà'huij riñan sachij Abraham, ni̱ ñan nitaj a'ngô sa nìko doj gìrì'ij ga̱nïnj riñanj, huê danj ni̱ gata gu̱nïn Ma̱'an si yàngà' hia ni̱ gà'huìj sa gata riñan sô',
58006014	ni̱ gata: “Yàngà' hia ni̱ ûta hue'ê hua sa gi̱'hiâ ngà' ni̱ gi̱'hiâ si ûta ga̱ yi̱ru'hue', ni̱ gi'hia si ûta gi̱yi̱'na̱nj nej da'nít.”
58006015	Ni̱ ûta nùkuaj ga ruhuâ sij ni̱ gana'huij sij, huê danj ni̱ ganahuin rà'a sij sa gataj Ma̱'an Ña'anj an gà'huij riñan sij.
58006016	Dadin' nga gataj nej guiì si sa yàngà'a hia huin sa ga'min ninj, ni̱ dàñùn na'hui' ninj 'ngo̱ guiì achij gànàtà' rayi'î nuguan' ga'min ninj, ni̱ guendâ huin ruhuâ ninj ga̱huin hia nuguan' ñan unïn' ninj ni̱ dàñùn na'hui' ninj 'ngo̱ guiì gini'in yàngà' hia, si huê danj hua hia rayi'î nuguan' unïn' ninj.
58006017	Rayi'î dan ni̱, ruhuâ Ma̱'an Ña'anj an gi̱di̱ganj nda nî'nï̱nj chre riñan nej guiì gìrì' nì'hiaj si hua̱ sa ganahuin ra̱'a ninj, ni̱ chrej naga'huij riñan ninj ni̱ nitaj si nadunaj a'ngôj mánj, rayi'î dan ni̱ gi'hiaj ñanj ni̱ gi̱'hiaj yìtïn si-nùguàn'anj na̱nj ánj;
58006018	huê danj ni̱ hua̱ huìj rasu̱n ràyì'ì nitaj si huaj na̱du̱na̱ Ma̱'an Ña'anj an sa ganï̂n ruhuaj, huê danj ni̱ nitaj si huaj gi̱di̱gañu'un mánj, ni̱ du̱gu'nïn' nê' ni̱ ga̱na̱huin hue'ê ruhuâ ne' ni̱ ga̱'a̱nj nê' ni̱ gi̱do'o' ni̱ gùyùmàn ruhuô' chrej gà' guchruj Ma̱'an Ña'anj an ne' ña̱an riñun'.
58006019	Ni̱ sa guyumân ruhuô' ni̱ huin dàj rûn' huin aga' nnùn sitï̂n guduninj nej sij ruhuâ nne ña̱'a̱nj, ni̱ nagi'hiaj yìtïn ruhuô' ni̱ ganahuin ran ma̱'an nimûn' gi'hia, ni̱ ni̱ka hua'an ñùn' nda ñan gatûj rej huin ña̱n nï̀n'ïn,
58006020	dadin' gà' si̱nï̱n ga'na' Ma̱'an Jesús ne' ña̱an ni̱ gatû hiuj dânj, ni̱ gahuin rej huin ña̱n nï̀n'ïn nìgànj chre ni̱ gi'hia dàj rûn' gi'hiaj Melquisedec.
58007001	Dadin' Melquisedec, huin rej huin ña̱n nï̀n'ïn riñan Ma̱'an Ña'anj ni̱ka̱j sun nìko, ni̱ gahuin sô' rey riñan yuman' Salem, huê danj ni̱ nga ga'anj gùtà' sachij Abraham nga a'ngô nej rey gata rùhuà sô', ni̱ gi'hiaj ga̱nanj sô' ni̱ nanikàj sô' ga'na' sô' yuman' Salem ni̱ gahui Melquisedec ni̱ gataj sô' si Ma̱'an Ña'anj an gi̱'hiaj sa hua̱ hue'ê ngà sachij Abraham.
58007002	Ni̱ huê danj na̱nj ga'hui' sachij Abraham sa chi̱' nej sa gahui riñan daran' nej sa gi'hiaj ga̱nan sô', riñan nej sí guta' ngà sô' ra'a Melquisedec; ni̱ Melquisedec ruhuaj ga̱ta “rey gi'hiaj sa ni̱ka̱a”; ni̱ sô' huin rey ni̱ka̱j sun riñan Salem, ni̱ Salem ruhuaj ga̱ta “hua̱ dïn'ïnj”; “rey gi'hiaj sa hua dïn'ïnj”.
58007003	Sani̱ nun ni'în' ahuin sí gahuin rej sô', ni̱ nun ni'în' ahuin si gahuin nni sô', ni̱ nun ni'în' ahuin si gahuin yi sô'; ni̱ nun ni'în' àmàn ga'nga sô', ni̱ nun ni'în' àmàn gahui' sô', ni̱ huê dàj rûn' huin Ma̱'an Jesús, ni̱ huê danj huin sô' rej nìgànj nï̀n'.
58007004	Na̱di̱gi'ñun', si Melquisedec ni̱ gahuin sij 'ngo̱ sí ginikaj sun nìko xi, dadin' ga'hui' sachij Abraham sa chi̱' nej sa gahui riñan daran' nej sa gi'hiaj ga̱nan sô' riñan nej sí guta' ngà sô' ra'a sij.
58007005	Yàngà' hia ni̱ nej da'ní Leví huin sa ganûn su̱n guendâ ga̱huin nej sô' rej, ni̱ ga'nïn' ley suun si hua̱ ni̱ña̱n si ganahuin rà'a nej sô' sa chi̱' nej sa gahui riñan si'hiaj nej guiì yùmàn'an, ni̱ nùnj huin si huin nej sô' da'nin si̱'nï̱n sachij Abraham, sani̱ hua̱ ni̱ña̱n si gà'huì' nej sô' sa chi̱' nej sa gahui riñan si'hiaj nej sô' ra'a nej rej.
58007006	Sani̱ nùnj huin si sê da'ní Leví huin Melquisedec, sani̱ ganahuin rà'a sô' sa chi̱' nej sa gahui riñan si'hiaj sachij Abraham ni̱ gataj sô' si gi̱'hiaj Ma̱'an Ña'anj an sa hua̱ hue'ê ngà sachij Abraham, ni̱ gà' ga'hui' Ma̱'an Ña'anj an si-nùguàn'anj ni̱ gata si hua̱ sa gà'huij ra'a sô'.
58007007	Ni̱ nitaj gà' si 'ngo̱ na̱gi̱'hiaj chì', dadin' ganahuin ra̱'a sí ni̱ka̱j sun ninaj doj dânj sa hua̱ hue'ê gi'hiaj sí ni̱ka̱j sun nìko.
58007008	Riñan hio'ó nânj, ni̱ ganahuin ra'a nej sij sa chi̱' ga'hui' nej sí huaj gàhuì'; sani̱ riñan ñanj si-nùguàn' Ma̱'an Ña'anj an a'min si hua̱ na̱nj hua̱ nì'nà' sachij Melquisedec.
58007009	Ni̱ ga̱'hue gataj nê' si nej rej huin da'ní leví, ni̱ ga'hui' nej sô' sa chi̱' ganahuin rà'a nej sô' riñan Melquisedec, nga ga'hui' sachij Abraham sa chi̱' nej sa hua̱ riñan sô' riñan Melquisedec;
58007010	dadin' hua̱ nun gùyùmàn nej sô' ruhuâ yumiguìi dadin' nï̀n' nne nej sô' ruhuâ nneè kú sachij Abraham nga ganari' dugui' sô' ngà melquisedec.
58007011	Ni̱ si ga'hui' Ma̱'an Ña'anj an si-ley ra'a nej israelita, ni̱ ley dânj gi'nïnj ra'a nej rej huin da'ní Leví, ni̱ ga'hue gi'hiaj ley dânj ganahuin ni̱ka̱ nej guiì, hiô' ni̱ ahuin gue̱nda̱ ni'ñanj si ga̱'na̱' a'ngô rej ni̱ gi̱nikaj sô' si-su̱n Melquisedec sani̱ nun ga̱'na̱' sô' siganï̂nj nej da'ní Levi rà'aj.
58007012	Dadin' nga gachîn suun dânj riñan a'ngô rej, ni̱ ña̱'a̱n huaj si ga̱na̱huin nàkà a'ngô ley.
58007013	Ni̱ rej rayì'ì ga'min nuguan' nânj huin Ma̱'an Señor Jesucristo ni̱ ga'nga riki nej guiì 'nïnj riki yi'nïn huin da'ní Judá, sani̱ gà' si 'ngo̱ nej da'ní Judá nun gahuin rej mánj.
58007014	Dadin' ûta ni'nï̀nj huaj si gahui Ma̱'an Señor Jesús riki yi'nïn' huin da'nin sì'nï̀n Judá, ni̱ nga ga'min sachij Moisés ni̱ nun ga̱ta̱j sô' si ga̱'hue ga̱hui̱ nej rej riki yi'nïn huin da'ní Judá mánj.
58007015	Ni̱ dànanj ûta nî'nïnj huaj ga̱'hue ga̱ra̱n da'nga' ruhuô' dadin' dàj rûn' huaj nga guyumân Melquisedec, ni̱ huê danj huaj nga ga'na' rej nàkà nânj,
58007016	ni̱ ginikaj sunj sani̱ sê guendâ huin nej dùguì' rej dadin' nitaj gà' si 'ngo̱ ley gataj si ga̱huin rej mánj, ni̱ gahuin rej gi'hiaj Ma̱'an Ña'anj nùkuaj ni̱ ga̱ne nìgan.
58007017	Ni̱ huê danj taj riñan ñanj si-nùguàn' Ma̱'an Ña'anj an rayi'î Ma̱'an Jesús: Sò' huin rej nìgànj nï̀n', dàj rûn' gahuin Melquisedec rej na̱nj ánj.
58007018	Huê danj ni̱ girë' ley nâ, ga'nïn' su̱n rayi'î nej gi'ñanj an, dadin' nitaj si hua̱ guesaj ni̱ nitaj si ni'ñan gà' mánj,
58007019	sani̱ nun ga'hue na̱gi̱'hiaj ni̱ka̱ si-ley Moisés nej guiì mánj, sa gi'hiaj ley dan huin ni̱ ga'nïn si dànanj hue'ê hua sa gànà'huì' ga̱na̱huin ro'ô', ni̱ rayi'î dan ni̱ ga̱'hue ga̱'a̱nj ga̱huin nichrûn' riñan Ma̱'an Ña'anj an.
58007020	Ni̱ sa gataj Ma̱'an Ña'anj an huin, si hua̱ ni̱ña̱n si ri̱kij 'ngo̱ rej riñan nê';
58007021	ni̱ a'ngô' nej rej dânj ni̱ ganahuin rà'a nej sô' suun sani̱ nitaj àmàn gataj Ma̱'an Ña'anj an si gachrûn sunj nej sô' mánj; sani̱ rayi'î Ma̱'an Cristo ni̱ gataj Ma̱'an Ña'anj an: Yàngà' hia nï̀n' gataj Ma'an Señor; ni̱ si̱ nanikàj ruhuâj rayi'î nuguan' gata mánj: “Sò' huin rej nìgànj nï̀n', dàj rûn' gahuin Melquisedec.”
58007022	Huê danj ni̱, Ma̱'an Jesús huin sa gi'hiaj yìtï̀nj 'ngo̱ nuguan' nàkà guchi' Ma̱'an Ña'anj an 'ngo̱ du'hua ngà nej guiì.
58007023	Ni̱ àsìj nâ ni̱ ga gà'ì nej rej, dadin' nitaj si gane nìgànj nej sô' dadin' doj hio'o gane nej sô' ni̱ gahui' nej sô';
58007024	sani̱ ñan nitaj si huaj gàhuì' Ma̱'an Jesús, huê danj ni̱ nitaj si huaj na̱du̱na̱ si-sunj riñan a'ngô síi dadin' nìgànj nï̀n' ga̱huin rej:
58007025	Huê rayi'î dan ni̱ nìgànj nï̀n' ga̱'hue gi̱'hia ga̱na̱ni̱n nej guiì hua'anj nichì riñan Ma̱'an Ña'anj an, si gà' si̱nï̱n ga̱na̱ka̱j guendâ ninj si huej gahui' rayi'î si-ga̱kïn' ninj ni̱ ga'min àko ninj riñanj, ni̱ nne guendâ gàchìnj nì'hia nìgànj nï̀n' rayi'î nej guiì nnùn ñan Ma̱'an.
58007026	Dadin' huej huin 'ngo̱ rej huin ña̱n nï̀n' sa ni'ñanj nê': Ni̱ huin sa gèe, ni̱ gà' si 'ngo̱ sa a'nan' nun ga̱nï̱n ruhuaj, ni̱ nitaj gà' si 'ngo̱ gakï̱n'ïn gi'hia, ni̱ nitaj si ni̱ka̱j dugui'ij ngà nej sí gi'hiaj gakï̱n'ïn, ni̱ ginika sun nìko riñan daran' nej sa màn yàtà'a.
58007027	Hia̱j ni̱ nitaj si huaj gàhuì' nej yuku daran' nej gui rayi'ij, dàj rûn' gi'hiaj nej rej gimân àsìj nâ dadin' dagahui' nej sô' yuku rayi'î si-ga̱kïn' nej sô', ni̱ ne' rùkù ni̱ dagahui' nej sô' yuku rayi'î si-ga̱kïn' nej guiì yuman'an; sani̱ Ma̱'an Jesús ni̱ ngo̱ rïn gahuij ni̱ naru'hue Ma̱'an rayi'î si-ga̱kïn' nej guiì nìgànj chre, dadin' ga'nḯn nimanj gahuij rayi'î daran' nej guiì.
58007028	Dadin' si-ley Moisés ni̱ ga'nïn' sunj si ga̱chru̱n su̱n nej sij nej sij síi guendâ ga̱huin nej sô' rej huin ña̱n nï̀n'ïn; sani̱ rukû ley ni̱ ga'na' nuguan' yàngà' gataj Ma̱'an Ña'anj an ni̱ gachrûn sunj Da'nin Jesús ga̱huin rej huin ña̱n nï̀n'ïn nìgànj nï̀n'.
58008001	Sani̱ sa ña̱'a̱n ràyì'ì nuguan' a'min' 'nô' huin si hua̱ 'ngo̱ rej huin ña̱n nï̀n'ïn nikïn' riñan nê', ni̱ ga'anj ga̱ne ne' huà' ñan ni̱kï̱n' chrun yilâ nne Ma̱'an Ña'anj ni̱ka̱j su̱n riñan daran'anj,
58008002	Ni̱ huej huin rej huin ña̱n nï̀n'ïn nikïn' gidigân si-nùguàn' Ma̱'an Ña'anj nda dukun, ruhuâ nuhuî ganachi nikaj Ma̱'an ni̱ sê síi gi'hiaj gisîj nuhuî dânj mánj.
58008003	Dadin' daran' nej rej huin ña̱n nï̀n'ïn ni̱ ganûn su̱n nej sô' guendâ gà'huì' nej sô' si-ofrenda nej guiì riñan Ma̱'an Ña'anj an ni̱ dagahui' nej sô' yuku ga'hui' nej guiì riñan Ma̱'an Ña'anj an, ni̱ rayi'î dan ni̱ ña̱'a̱n huaj si Ma̱'an Jesucristo ni̱ gi̱nika sa ga̱'huij riñan Ma̱'an Ña'anj an.
58008004	Huê danj ni̱, si nne Ma̱'an Jesús riñan hio'ó nânj, ni̱ gà' si gahuin rej, dadin' hua̱ na̱nj màn nej rej guendâ gà'huì' nej sô' ofrenda riñan Ma̱'an Ña'anj an dàj rûn' ga'nïn' su̱n si-ley Moisés;
58008005	dadin' sun gi'hiaj nej rej nânj ni̱ huin ñan du̱'hua ni̱ si-gàyùn' nej sa màn yàtà'a, dàj rûn' gataj na'anj Ma̱'an Ña'anj an gu̱nïn Moisés dàj gi̱'hiaj sô' nuhuî atsîj gane riñan hio'ó nàkòo ni̱ dànanj gata gu̱nïn sô': “Ni'hiaj sò' ni̱ gi̱'hiá' nuhui atsìj i dàj rûn' hua da'nga' gidigân sìnï̀nj riñan' ra kïj Sinaí.”
58008006	Sani̱ hia̱j ni̱ dànanj ûta hue'ê hua sun ganahuin rà'a Ma̱'an Jesús, dadin' ni̱kïnj gi'hiaj hia ni̱ guchra' da̱'a si-ga̱kïn' nej guiì dàj giri da'nga' nuguan' nàkà guchi' Ma̱'an Ña'anj an 'ngo̱ du'hua ngà nej guiì.
58008007	Dadin' si nu̱n ga'hue gu̱ru̱gûñu'unj hue'ê nuguan' guchi' si̱nï̱n Ma̱'an Ña'anj an 'ngo̱ du'hua ngà nej sí gimân àsìj nâ, hiô' ni̱ si̱ ganahuij ruhuâ Ma̱'an Ña'anj an si ga̱'na̱' nuguan' nàkà guchi' Ma̱'an 'ngo̱ du'hua ngà nej síi saj mánj.
58008008	Ni̱ dugunïn gà'ì Ma̱'an ni̱ gata: Hia̱j ni̱ gùyùmàn gui, taj Ma̱'an Señor, ni̱ gùchìj 'ngo̱ du'hua ngà nej israelita ni̱ ngà nej da'ní Judá.
58008009	Sani̱ sê rû'hua 'ngo̱ du'hua guchí ngà yi nej suj, nga girîj nej sô' riñan hio'ó Egipto gaj mánj; dadin' nun dugu̱'nïn' nej sô' da̱gahuin nej sô' 'ngo̱ du'hua guchí ngà nej sô', ni̱ rayi'î dan ni̱ gudunâ ni̱ nun gu̱ru̱gûñu'un nej sô' gà' mánj. Huê danj gataj Ma̱'an Señor.
58008010	Huê danj ni̱, nânj huin 'ngo̱ du'hua gùchìj ngà dukuâ Israel. Ni̱ ne' rùkù nga gùyùmàn nej gui dânj gataj Ma̱'an Señor: Ni̱ gà'nï̀n si-ley ruhuâ da'nga' nej sij, ni̱ gàchrùnj si-ley ruhuâ nimân nej sij; ni̱ ga̱huín Da'anj nej sij, ni̱ ga̱huin nej sij yiñân.
58008011	Ni̱ gà' si 'ngo̱ nej sij si̱ gidigân riñan nej dugui' nej sij rayi'í mánj, ni̱ gà' si 'ngo̱ nej sij si̱ gidigân riñan dinḯn nej sij rayi'í, ni̱ si̱ gataj nej sij, gu̱hua̱' sô' ni̱ gi̱di̱gán rayi'î Ma̱'an Ña'anj an riñan râj; dadin' gi̱ni̱'in daran' nej sij ñùnj, ni̱ gini'in nej sílìj i ñùnj ni̱ huê danj na̱nj gi̱ni̱'in nej sí achij i ñùnj.
58008012	Ni̱ ga̱'hue gi̱nikâ nimân nìko rayi'î nej si-ga̱kïn' nej sij, ni̱ nitaj àmàn ga̱na̱nun ruhuâj ni'ín si-ga̱kïn' nej sij ni̱ si̱ gananun ruhuâj ni'ín nej sa kï̱j gi'hiaj nej sij mánj.
58008013	Ni̱ nga gata: Ni̱ gùchì' nàkà ñûn 'ngo̱ du'hua ngà nej sij, ni̱ ruhuaj ga̱ta̱ si nitaj si ni'ñanj 'ngo̱ du'hua guchi' sìnï̀nj ngà nej sij mánj; ni̱ sa gà' gahuin re'ë̀ ni̱ nitaj si ni'ñan, ni̱ gà' doj huaj ni̱ ga̱na̱hui.
58009001	Hia̱j ni̱ dùgùnàj huaj, dadin' nga guchi' si̱nï̱n Ma̱'an Ña'anj an 'ngo̱ du'hua ngà nej guiì ni̱ ga'nïnj suun dàj ga̱'hue ginùn ña̱'a̱nj ninj riñanj, ni̱ huê danj na̱nj ga'huij 'ngo̱ nuguan'an dàj ga 'ngo̱ hue' ñan ginùn ña̱'a̱nj ninj riñan Ma̱'an.
58009002	Ni̱ dànanj hua hue' atsîj ganachinikaj nej sij: Ni̱ gà' si̱nï̱n, hua 'ngo̱ ñan gù'nàj lugâ gèe, ni̱ hiuj dânj nikïn' Kandelabro ngà 'ngo̱ mesa tàj rachrún gè huin si-ràchrùnj Ma̱'an Ña'anj an.
58009003	Ni̱ nìkò' 'ngo̱ atsîj belo garán da̱nï̱n nguèj lugâ dânj ni̱ rukû atsîj belo dânj huin lugâ gè sta'uu,
58009004	ni̱ ruhuâ lugâ gè sta'u dânj nikïn' 'ngo̱ nna a̱ga' huin oro ni̱ hiuj dânj duguaka nej sij sikíi riñan Ma̱'an Ña'anj an, ni̱ ni̱kï̱n' 'ngo̱ chrún dàkòj o ni̱ narunûn nej sij nï̀n' gàchrà' chrún dàkòj dânj nga aga' oro, ni̱ ruhuâ chrún dàkòj dânj nun 'ngo̱ sigùu huin aga' oro ni̱ ruhuâ sigù dânj nun maná, ni̱ huê danj na̱nj nun si-rùtsì Aarón sa ganahuin 'huì ni̱ nun nguèj hiëj nnùn nej chi̱' si-ley Moisés;
58009005	ni̱ ri̱ña̱n chrún dàkòj dânj nikïn' huìj kerubin ni̱ ruhuaj ga̱ta si nne Ma̱'an Ña'anj an hiuj dânj, ni̱ ni'hiaj ri̱ña̱n dugui' nguèj kerubin dânj ni̱ ngà siga̱chi ngue garán ngue riñan chrún da̱ko̱j o, sani̱ si̱ ga'hue ga̱'mi̱n' nda gi'nïnj du̱'hua chre rayi'î chrún dàkòj dânj mánj.
58009006	Ni̱ huê dànanj mân nej rasu̱n nânj, ni̱ daran' nej gui gatûj nej rej ruhuâ lugâ gèe guendâ gi̱'hiaj nej sô' nej sun da'hui nej sô' gi̱'hiaj nej sô' riñan Ma̱'an Ña'anj an;
58009007	sani̱ 'ngo̱ rïn na̱'a̱nj da' hio'o gatûj rej huin ña̱n nï̀n'ïn ruhuâ lugâ gè sta'u, ni̱ nga gatûj sô' ruhuâ lugâ gè dânj ni̱ dàñùn da'hui sô' gi̱nikaj sô' tun nej yuku ga̱'a̱nj sô', guendâ gà'huì' sô' riñan Ma̱'an Ña'anj an rayi'î si-ga̱kïn' sô' ngà rayi'î si-ga̱kïn' nej guiì yùmàn'an, gakï̱n' nun gi̱ni̱'in da'nga nej guiì yùmàn'an sa gi'hiaj ninj;
58009008	ni̱ huê ngà nej nânj ni̱ gi'hiaj Ma̱'an Espíritu Santo si ga̱ra̱n da'nga' ruhuô', si hua̱ na̱nj nitaj si hua̱ nî'nïnj ga̱tu̱ nej sij lugâ gè sta'uu, nga nï̀n' hua̱ lugâ gè si̱nï̱n dânj.
58009009	Ni̱ man da'nga'a gahuin nej nânj diû hia̱j, dadin' nej ofrenda ngà nej yuku dagahui' nej sij riñan Ma̱'an Ña'anj an ni̱ nitaj si nagi'hiaj ni̱kaj da'nga' nu̱n ruhuâ nimân nej guiì, sani̱ huê danj ginûn ña̱'a̱nj nej sij riñan Ma̱'an Ña'anj an,
58009010	sani̱ man sa ràyì'ì ga'min nej sij huin rayi'î nej sa ya̱ nej sij, sa go̱'o̱ nej sij, ni̱ dàj ga̱'hue na̱gi̱'hiaj sà' nej sij ne' ye̱' nej sij sani̱ nitaj si guruguñu'unj nej nânj dàj ga̱na̱huin hue'ê nimân nej sij mánj, ni̱ ni̱ka̱j sun nuguan' nânj nda gùyùmàn gui na̱gi̱'hiaj na̱ka̱ ñûn Ma'an Ña'anj an daran'anj.
58009011	Sani̱ hia̱j ni̱ gà' ga'na' Ma̱'an Cristo, ni̱ huej huin rej huin ña̱n nï̀n'ïn riñan nej guiì nìkò' rukuj, ni̱ ñan nne huin rej huin ñan nï̀n'ïn nikaj sunj ni̱ dànanj ûta hue'ê ni̱ dànanj nìko huaj gà' da' hue' atsîj ga àsìj si̱nï̱ïn, ni̱ sê gà' si 'ngo̱ nej síi gi'hiaj ñan nne, ni̱ sê sa màn ruhuâ yumiguì nânj huin mánj,
58009012	ni̱ 'ngo̱ rïn gatûj Ma̱'an Jesús ruhuâ lugâ gè sta'uu sani̱ nun ga̱ra̱n sunj tun nej guâtu ngà tun nej rô guendâ gi̱'hia gànàrë̀' si-ga̱kïn' nej guiì, garânj sunj tun Ma̱'an ni̱ nga gatu ruhuâ lugâ gè sta'uu ni̱ gi'hiaj gànanj nìgànj riñan daran' nej gakï̱n'ïn ni̱ ga̱'hue gi'hia ga̱na̱ni̱n' nìgànj nê'.
58009013	Sa gidigân nej judío huin, ni̱ si hua̱ kï̱j ngo̱ guiì ni̱ si̱ ga'hue ga̱tu̱ ninj ginu̱n ña̱'a̱nj ninj Ma̱'an Ña'anj an, sani̱ nga dagaman' nej rej riñan nej guiì tun nej rô, tun nej guâtu ni̱ hiaj nej baka gachrîj ña̱'a̱n nej sij riñan Ma̱'an Ña'anj an ni̱ ga̱na̱huin hue'ê ne' ye̱' nej guiì,
58009014	ni̱ si dànanj gi'hiaj nej rasu̱n nânj, ni̱ dànanj ûta nùkuaj hua tun Ma̱'an Cristo, dadin' Ma̱'an Espíritu Santo huin sa gi'hiaj ni̱ garânj yinaj gàhuij riñan Ma̱'an Ña'anj an sani̱ nitaj gakï̱n'ïn ga riñanj mánj, rayi'î dan ni̱ ga̱'hue gi̱'hia si ga̱na̱ru̱hui̱ gakï̱n' hua̱ riñan da'nga' nu̱n ruhuâ nimân nej guiì da'nga ni̱ ga'hue gu̱na̱nj gi̱tsi ninj riñan Ma̱'an na̱nj ánj.
58009015	Huê danj ni̱, Ma̱'an Jesucristo huin sa 'nï̱nj guchra' da̱'a̱j si-ga̱kïn' nej guiì ngà nuguan' nàkà guchi' Ma̱'an Ña'anj an 'ngo̱ du'hua ngà ninj, ni̱ rayi'î guendâ gahui' Ma̱'an Jesucristo ni̱ gi'hia si ga̱na̱ni̱n nej guiì riñan gakï̱n' gi'hiaj ninj nga gi'nïnj ninj riki si-ley Moisés, ni̱ nej guiì gakḯn Ma̱'an Ña'anj an ni̱ gi'hia si gànàrì' ninj nanì'hiaj ninj nìgànj.
58009016	Dadin' ñan hua̱ ñanj hio'óo, ni̱ ña̱'a̱n huaj si gàhuì' sí dugumîn ñanj hio'ó dânj, da'nga ni̱ ga'hue ga̱na̱huin rà'a da'ní sô' ñanj hio'ó dânj.
58009017	Dadin' nùnj huin si gà' hua̱ yu̱gui ñanj guendâ ga̱na̱huin rà'a da'ní sí dânj, sani̱ si̱ ga'hue ga̱na̱huin rà'a da'ní sô' nga nï̀n' hua nì'nà' sô' mánj.
58009018	Rayi'î dan ni̱ nga ga'hui' Ma̱'an Ña'anj an ley ra'a nej israelita ni̱ gata si ña̱'a̱n huaj si da̱gahui' nej sij yuku riñanj.
58009019	Dadin' nga ga'hui' nùguàn' sachij Moisés daran' nej si-ley Ma̱'an Ña'anj an riñan nej israelita, ni̱ gida'a sô' tun nej rô 'nìnj in ngà tun nej guâtu ni̱ dunachej sô' ngà nne huìj i, ni̱ gida'a sô' to matsïj hua̱ ma̱re ngà 'ngo̱ ra'a koj chrun gù'nàj hisopo, ni̱ dagaman' sô' tun nej yuku dânj riñan librû nnùn si-ley Ma̱'an Ña'anj an ni̱ huê danj na̱nj dagaman' sô' riñan nej guiì,
58009020	ni̱ gataj Moisés: “Ngà tun nânj ga'nïn' Ma̱'an Ña'anj an suun ni̱ guchij 'ngo̱ du'hua ngà nej suj.”
58009021	Ni̱ huê danj na̱nj daga'man' Moisés tun riñan hue' atsîj i ni̱ huê danj na̱nj dagaman' sij riñan daran' nej rasu̱n garânj sun nej sij ruhuâ hue' dânj.
58009022	Sa taj ley huin si da'hui nej rej ni̱ da̱gaman' nej sij tun riñan daran' nej rasu̱un, da'nga ni̱ ganahuin sà'aj ni̱ huê danj na̱nj dagaman' nej sij tun riñan nej guiì da'nga ni̱ ga̱'hue gi̱nikaj Ma̱'an Ña'anj an nimân nìko rayi'î nej gakï̱n' gi'hiaj ninj.
58009023	Rayi'î dan ni̱ ña̱'a̱n huaj si gahui' nej yuku ni̱ dagaman' nej sij tun nej xuj da'nga ni̱ ga'hue ga̱na̱huin sà' nej rasu̱n dânj, dadin' huin ñan du̱'hua nej sa màn yàtà'a; sani̱ nej sa màn yàtà'a ni̱ ni'ñanj ninj sa hua̱ hue'ê doj gà' da' tun nej yuku.
58009024	Dadin' nun ga̱tu̱ Ma̱'an Jesús ruhuâ hue' atsîj gi'hiaj rà'a nej síi dadin' nânj gahuin ñan du̱'hua sa yàngà' hia, huê danj ni̱ ga'anj Ma̱'an Jesús yàtà'a guendâ gàchìnj nì'hia rayi'î nê' riñan Ma̱'an Ña'anj an.
58009025	Ni̱ gatûj Ma̱'an Jesús yàtà'a sani̱ nitaj si huaj gàhuij gà'ì dàj rûn' gi'hiaj rej huin ña̱n nï̀n'ïn, nga gatûj sô' da' hio'o ruhuâ lugâ gèe guendâ da̱gaman' sô' tun nej yuku mánj.
58009026	Ni̱ si danj da'hui gaj ni̱ ña̱'a̱n huaj si gàhuì' Ma̱'an Jesús daran' diû àsìj nga ga'anj gi̱ngaj yumiguìi, sani̱ sa huaj huin si nda ruhuâ ga̱na̱huij diû nânj ga'naj, ni̱ 'ngo̱ rïn na̱'a̱nj gahuij guendâ ga̱'hue gi̱nikaj Ma̱'an Ña'anj an nimân nìko rayi'î si-ga̱kïn' nej guiì
58009027	Gà' giyi'nïn' suun gi̱'hiaj Ma̱'an Ña'anj an si 'ngo̱ rïn gàhuì' daran' nej guiì, ni̱ ne' rùkù ni̱ ga̱na̱nikïn' ninj riñan Ma̱'an guendâ na̱gi̱'hia guendâ ngà ninj na̱nj ánj,
58009028	huê danj ni̱ 'ngo̱ rïn gahui' Ma̱'an Cristo guendâ ga̱'hue gi̱nikaj Ma̱'an Ña'anj an nimân nìko rayi'î si-ga̱kïn' ûta gà'ì nej guiì. Ni̱ ne' rùkù ni̱ ga̱'naj a'ngô ñûn sani̱ sê guendâ gàhuìj rayi'î nej gakï̱n'ïn gà' mánj, ga̱'naj guendâ ga̱na̱ka nej guiì nne ana'huìj Ma̱'an na̱nj ánj.
58010001	Dadin' si-ley Moisés, ni̱ man 'ngo̱ gayu̱n'un huin riñan nej sa sà' ga̱'na̱' gi̱'hiaj Ma̱'an Ña'anj an ne' ña̱n doj, sani̱ nitaj si huaj dàj rûn' hua sa yàngà' hia mánj. Rayi'î dan ni̱ na'hue na̱gi̱'hiaj ni̱ka̱ ley nej guiì ginikaj nej yuku ga'anj ninj riñan nej rej, guendâ dagahui' nej sô' riñan Ma̱'an Ña'anj an da' hio'o rayi'î si-ga̱kïn' ninj mánj.
58010002	Dadin' si yàngà' ga̱'hue gi̱'hiaj ley si gànàrë̀' gakï̱n' hua̱ riñan da'nga' nu̱n ruhuâ nimân nej guiì, ni̱ si̱ gi'hia si ga̱na̱nun ruhuâ ninj ni'in ninj si-ga̱kïn' ninj, hiô' ni̱ si̱ dagahui' ninj nej yuku gà' saj mánj.
58010003	Sani̱ nga dagahui' nej sij yuku da' hio'o ni̱ gi'hia si ga̱na̱nun ruhuâ nej sij ni'in nej sij gakï̱n' gi'hiaj nej sij;
58010004	dadin' na'hue ga̱'ne̱ tun nej rô ngà tun nej guâtu si-ga̱kïn' nej guiì mánj.
58010005	Rayi'î dan ni̱ nga guyumân Ma̱'an Jesús ruhuâ yumiguìi ni̱ gata: Nun ga̱ra̱n' ruhuâ Ma̱'an rè' si da̱gahui' nej sij yuku ni̱ ri̱ki̱ nej sij ofrenda riñan Ma̱'ân rè', sani̱ gi'hiaj yu̱gui Ma̱'an rè' si ga̱ nneè ku ni̱ ga̱huín guiì riñan Ma̱'ân rè'.
58010006	Nun ga̱ra̱n' ruhuâ Ma̱'an rè' si gàhuì' ûta gà'ì nej yuku ni̱ na̱ru'hue nej sij tun nej xuj rayi'î si-ga̱kïn' nej sij riñan Ma̱'an rè' mánj.
58010007	Hiô' ni̱ gatâ: “Hué ni̱kï̱n' nan, ni̱ dàj rûn' nnunj riñan ñanj librû rayi'í ni̱ hua̱ ruhuâj da̱gahuín dàj rûn' garan' ruhuâ Ma̱'ân rè' na̱nj ánj.”
58010008	Ni̱ gà' si̱nï̱n taj riñan ñanj: Nun ga̱ra̱n' ruhuâ Ma̱'an rè' si da̱gahui' nej sij yuku ni̱ si ri̱ki̱ nej sij ofrenda riñan Ma̱'ân rè' ni̱ nitaj si garan' ruhuâ Ma̱'ân rè', si da̱gahui' nej guiì ûta gà'ì nej yuku riñan Ma̱'ân rè'. Ni̱ nitaj si garan' ruhuâ Ma̱'ân rè' si na̱ru̱'hue nej sij tun rayi'î si-ga̱kïn' nej sij ni̱ nùnj si huê danj huin sa ga'nïn' su̱n ley,
58010009	ni̱ taj ñûn riñan ñanj: “'Nàj guendâ gi̱'hia sa garan' ruhuâ Ma̱'ân rè', na̱nj Señor.” Ni̱ ga'ne rè' nuguan' ga'nïn' su̱n guendâ gàhuì' nej yuku rayi'î gakï̱n'ïn, ni̱ na̱gi̱'hiaj nàkà ñûn Ma̱'ân rè' a'ngôj na̱nj ánj.
58010010	Ni̱ gi'hiaj Ma̱'an Ña'anj an ganaruhui si-ga̱kïn' nê' guendâ gi'hiaj Ma̱'an Jesús sa garan' ruhuâ Ma̱'an Ña'anj an, dadin' 'ngo̱ rïn ni̱ nìgànj gahui' Ma̱'an Jesús rayi'î si-ga̱kïn' nej guiì.
58010011	Ni̱ yàngà' hia ni̱ daran' nej gui gatûj nej rej ruhuâ nuhuî nìko guendâ gunânj gi̱tsi nej sô' riñan Ma̱'an Ña'anj an ni̱ dagahui' nej sô' nej yuku, sani̱ nitaj àmàn ga'hue ganaruhui si-ga̱kïn' nej guiì gi'hiaj tun nej yuku dagahui' nej sô' mánj.
58010012	Sani̱ 'ngo̱ rïn gahui' Ma̱'an Cristo rayi'î si-ga̱kïn' nej guiì ni̱ nìgànj gi'hiaj ga̱nanj riñan nej gakï̱n'ïn, huê danj ni̱ ga'anj ga̱ne ra'a ne' huà' Ma̱'an Ña'anj an.
58010013	Ni̱ hiuj dânj nne gana'hui nda gunùkuaj Ma̱'an Ña'anj an gi̱'hiaj ga̱nanj riñan daran' nej guiì gunïn' ngà Ma̱'an;
58010014	dadin' 'ngo̱ rïn gahui' Ma̱'an Cristo ni̱ rayi'î dan ni̱ ga̱'hue gi̱nikaj Ma̱'an Ña'anj an nimân nìko rayi'î nej guiì gananikàj ruhuâ rayi'î si-ga̱kïn', ni̱ nagi'hiaj ni̱kaj ninj ni̱ ga̱'hue ga̱ne nìgànj ninj ngà Ma̱'an.
58010015	Ni̱ huê danj hua hia gataj Ma̱'an Espíritu Santo nga ga'min:
58010016	Gataj Ma̱'an Señor: Nânj huin 'ngo̱ du'hua gùchìj ngà nej guiì, diû ga̱'na̱' ne' ña̱an. Ni̱ gà'nï̀n si-ley ruhuâ nimân ninj, ni̱ gàchrùnj si-ley ruhuâ da'nga' ninj,
58010017	ni̱ gataj Ma̱'an Señor: Ni̱ nitaj àmàn ga̱na̱nun ruhuâj ni'ín si-ga̱kïn' ninj ngà nej sa kï̱j hua gi'hiaj ninj gà' mánj.
58010018	Huê danj ni̱ nga gà' ginika nimân nìko rayi'î si-ga̱kïn' ninj, huê danj ni̱ nitaj si huaj gàhuì' yuku rayi'î si-ga̱kïn' ninj gà' mánj.
58010019	Di̱nï̂nj, tun Ma̱'an Jesucristo gi'hia̱j ni̱ giyi'nï̂nj ni̱ ga̱'hue ga̱tu̱' lugâ gè sta'uu,
58010020	rayi'î guendâ gahui' Ma̱'an Señor Jesús ni̱ huaj ga̱'hue gùchì' riñan Ma̱'an Ña'anj an ni̱ rayi'î dan ni̱ ña̱'a̱n huaj si ga̱che̱' chrej nàkà gidigân Ma̱'an Jesús, dadin' àsìj nâ ni̱ gà' si 'ngo̱ nej guiì nitaj si gatûj lugâ gè sta'uu, sani̱ hia̱j ni̱ huaj ga̱'hue ga̱che̱' chrej nàkà gi̱'hiaj ga̱ nì'nò' ni̱ gùchì' riñan Ma̱'an Jesús.
58010021	Ni̱ Ma̱'an Jesús huin Rej huin ña̱n nï̀n'ïn nikïnj riñan nê' ne' yàtà'a,
58010022	ni̱ ga̱'a̱nj nichì' riñanj ngà daran' nimûn', ni̱ hue'ê ga̱ ruhuô' ni̱ yìtï̀nj ga̱ ruhuô' ni̱ gùyùmàn ruhuô', ni̱ na̱gi̱'hiaj hue'ê' nimûn' ni̱ gu̱du̱no' sa a'nan' gi'hiaj da'nga' nu̱n ruhuâ nimûn', ni̱ ga̱na̱'nï̱n' mu'ûn' ngà si-nùguàn' Ma̱'an Ña'anj an.
58010023	Ga̱ni̱kïn' run' ni̱ ga̱ yìtï̀nj ruhuô', ni̱ si̱ ganï̂n huà' ruhuô', rayi'î chrej hua̱ hue'ê huo' dadin' ànà'huì' si ga̱na̱huin rà'a Ma̱'an Ña'anj an ñùn'.
58010024	Ni̱ nà'huì' dàj guruguñu'un nej duguî' ni̱ nàgà'huì' chrej nùkuaj ruhuâ, ni̱ ga 'ì ruhuô' ni̱ du̱gu'nïn' gi̱'hiô' sa sà'a ngà 'ngo̱ ni̱ a'ngô nej sij na̱nj ánj;
58010025	ni̱ si̱ gudunô' guendâ nàrà'huì' ngà nej sô' nìkò' rukû Ma̱'an Cristo, dàj rûn' gi'hiaj a'ngô' da̱'a̱j nej sô' nitaj si nara'hui' ngà nej sô' nìkò' rukû Ma̱'an Cristo, sa da'huî' gi̱'hiô' huin si du̱na'ngo' riñan nej sij dadin' gà' gahuin nichrun' gui ga̱'na̱' ñûn Ma̱'an Señor.
58010026	Dadin' si gà' gini'în' nuguan' yàngà'a ni̱ ne' rùkù ni̱ hua̱ na̱nj hua̱ ruhuô' gi̱'hio' gakï̱n'ïn, hiô' ni̱ si̱ ga̱'hue gi̱nikaj Ma̱'an Ña'anj an nimân nìko rayi'î nej gakï̱n' dânj dadin' nitaj si huaj gàhuì' ñûn Ma̱'an Jesús gà' mánj,
58010027	man a'ngô rïn sa gànà'huìj nej guiì gi'hiaj gakï̱n'ïn huin ga̱na̱huin ra'a ninj sañun nìko xi, dadin' ga̱na̱nikïn' ninj riñan Ma̱'an Ña'anj an guendâ na̱gi'hia guenda ngà ninj, ni̱ nda nayumàn chre ña'an nu̱n hiuj dânj ni̱ nda na̱du̱ta̱ chre ninj na̱nj ánj.
58010028	Ni̱ guiì nitaj si dagahuin sa taj ley ga'hui' Ma̱'an Ña'anj an ra'a Moisés, ni̱ si gini'in huìj ni̱ huà'nï̀nj guiì gakï̱n' gi'hiaj ninj ni̱ nitaj si huaj ga̱na̱nï̱n àko ruhuâ nej sô' ni'in nej sô', ni̱ hua̱ ni̱ña̱n si gàhuì' guiì dânj na̱nj ánj.
58010029	Ni̱ ngà tun Ma̱'an Jesús guchi' Ma̱'an Ña'anj an 'ngo̱ du'hua ngà nej guiì, ni̱ dàj nìko kastîgu ga̱na̱huin ra̱'a nej guiì gurûn tun Ma̱'an Jesús ruhuâ' hia̱j doj, dadin' ngà tun ni̱ ga̱'hue ginikaj Ma̱'an Ña'anj an nimân nìko rayi'î si-ga̱kïn' ninj, sani̱ nun gi̱nikaj chre̱j ninj ngà tun Ma̱'an Jesús ni̱ gi'hiaj ninj si ga̱huin sa kï̱j huaa ni̱ rayi'î dan ni̱ gi'hiaj ninj si gina'an ruhuâ Ma̱'an Espíritu Santo na̱nj ánj.
58010030	Dadin' gà' ni'în' dàj gataj Ma̱'an Ña'anj an: “Ni̱ hua̱ ni̱ña̱n si gi̱'hia gi̱ran' sa̱ñu̱n ninj ni̱ naru'huej dàj na̱nj hua ma̱'an sa gi'hiaj ninj ni̱ huê dànanj gataj Ma̱'an Señor.” Ni̱ a'ngô ñûn taj riñan ñanj: “Ni̱ na̱gi̱'hiaj Ma̱'an Señor guendâ ngà nej guiì huin yiñan na̱nj ánj.”
58010031	Ûta yu'hui' hua sa̱ñu̱n ga̱na̱huin ra̱'a nej guiì nitaj si dagahuin riñan Ma̱'an Ña'anj hua̱ nì'nà'a na̱nj ánj.
58010032	Ga̱na̱nun ruhuâ nej suj dàj giran' nej suj nej gui gâchin, nga ganahuin ra̱'a nej suj nuguan' yàngà'a, dadin' ûta giran' sa̱ñu̱n nej suj sani̱ ga nùkuaj ruhuâ nej suj;
58010033	hua̱ da̱'a̱j nej suj ni̱ ûta kï̱j ga'min nej guiì riñan nej suj ni̱ gata rà'a nej sô' nej suj ni̱ ûta ganahuin nìhià' ruhuâ nej guiì rìgìi rayi'î sañun giran' nej suj; ni̱ huê danj na̱nj ganakaj dugui' nej suj ngà nej sô' giran' sa̱ñu̱n dàj rûn' giran' sa̱ñu̱n nej suj.
58010034	Dadin' huê danj na̱nj gananï̂n àko ruhuâ nej suj ni'in nej suj nej sô' 'nï̱nj dukuâ ga'a, ni̱ nga ga'nêj nej sí gata rùhuà nej suj, si'hiaj nej suj ni̱ ga nìhià' ruhuâ nej suj rayi'î sañun giran' nej suj, dadin' gà' ni'in nej suj si ûta hue'ê ga̱ sa ga̱na̱huin ra̱'a nej suj ni̱ gìrì' nej suj ñan hua̱ hue'ê ga̱ne nìgànj nej suj ne' yàtà'a.
58010035	Rayi'î dan, ni̱ si̱ gudunâj nej suj si ginu̱n ñan nej suj Ma̱'an Ña'anj an, dadin' si huê danj gi̱'hiaj nej suj ni̱ ûta nìko hua sa gànàrì' nej suj ga̱na̱ka̱j nej suj rayi'î sun gi'hiaj nej suj na̱nj ánj;
58010036	dadin' ña̱'a̱n huaj si ga̱ nùkuaj ruhuâ nej suj, ni̱ nga gisîj gi'hiaj nej suj sa garan' ruhuâ Ma̱'an Ña'anj an, ni̱ gìrì' nej suj sa gataj Ma̱'an Ña'anj an ri̱kij riñan nej suj.
58010037	Dadin' huê danj taj riñan ñanj: Dadin' doj sînj huaj, ni̱ ga̱'na̱' Ma̱'an sa gataj ga̱'na̱', ni̱ si̱ gahuin ranj mánj.
58010038	Nej guiì dagahuin ni̱ gi'hiaj ninj sa ni̱ka̱a, ni̱ guendâ guyumân ruhuâ ninj ni̱ ga̱ nì'nà' ninj; ni̱ asà' nanikàj rùkù ninj, ni̱ si ga nìhià' ruhuâ ma̱'an nimânj ni'ín ninj mánj.
58010039	Sani̱ nê' ni̱ nitaj si huin nê' nej guiì nanikàj rùkù guendâ ga̱'a̱nj ni̱'hio̱' mánj, huîn' guiì guyumân ruhuâ ni̱ dugumîn' ma̱'an nimûn' riñan gakï̱n'ïn na̱nj ánj.
58011001	Sa yumân ruhuô da huin, sa gi'hiaj si hua̱ yìtï̀nj ruhuô' ga̱na̱huin ro̱'o' sa ànà'huì', ni̱ guyumân yìtï̀nj ruhuô' si hua̱ yàngà' sa ga̱na̱huin ro'ô' nùnj huin si hua̱ nun gini'în' dàj huaj.
58011002	Dadin' guendâ guyumân ruhuâ nej sô' gimân àsìj nâ ni̱ giri' nì'hiaj nej sô' si ga̱huin nej sô' sí gi'hiaj sa hua̱ hue'ê.
58011003	Guendâ guyumân ruhuô' ni̱ garânj da'nga' ruhuô' si ngà nuguan' ga'min Ma̱'an Ña'anj an ni̱ gi'hia gahuin yumiguìi, huê danj ni̱ gida'a Ma̱'an Ña'anj an nej sa na'hue gùrùguì' gi̱ni̱'în', ni̱ gi'hia si gùrùguì'ij gi̱ni̱'în'.
58011004	Guendâ guyumân ruhuâ Abel ni'in sô' Ma̱'an Ña'anj an, ni̱ rayi'î dan ni̱ ganahuin ra̱'a Ma̱'an Ña'anj an yuku ga'hui' sô' riñanj gà' da' sa ga'hui' Kaín, ni̱ guendâ gi'hiaj sô' dànanj ni̱ gataj Ma̱'an Ña'anj an si gahuin sô' sí gi'hiaj sa ni̱ka̱a, ni̱ ganahuin ra̱'a Ma̱'an Ña'anj an ofrenda ga'hui' sô' riñanj, ni̱ nùnj si gahui' sô' sani̱ hua̱ na̱nj gananï̂n riñan ñanj rayi'î sa gi'hiaj sô'.
58011005	Guendâ guyumân ruhuâ Enoc ni̱ hua̱ nì'nà' sô' ni̱ ginikaj Ma̱'an Ña'anj an ga'an sô', ni̱ nga nana'hui' nej guiì sô' ni̱ nun gànàrì' ninj sô' mánj, dadin' ginikaj Ma̱'an Ña'anj an ga'an sô' yàtà'a; sani̱ nga nï̀n' gàchin gi̱nikaj Ma̱'an Ña'anj an ga̱'an sô', ni̱ gà' gini'in nej guiì si dagahuin hue'ê sô' riñan Ma̱'an Ña'anj an nga gane sò' riñan hio'ó nânj.
58011006	Sani̱ si nitaj si guyumân ruhuô' ni̱ nitaj àmàn huaj gi̱'hio sa garan' ruhuâ Ma̱'an Ña'anj an mánj; dadin' ña̱'a̱n huaj si nej guiì hua'anj nichì riñan Ma̱'an Ña'anj an, ni̱ da'hui ninj ni̱ gùyùmàn ruhuâ ninj si hua̱ Ma̱'an Ña'anj an, ni̱ hua̱ ruhuâ Ma̱'an Ña'anj an gà'huij premiun riñan nej guiì na'hui' Ma̱'an na̱nj ánj.
58011007	Guendâ guyumân ruhuâ Noé, ni̱ nga gunïn sô' gataj na'anj Ma̱'an Ña'anj an si gàmàn', sani̱ nùnj huin si nun gi̱ni̱'in sô' riñan gumàan, ni̱ ûta hio dagahuin sô' ni̱ gi'hiaj yu̱gui sô' barku nìko ñan gi̱nun sô' ni̱ ga̱na̱ni̱n sô' ngà nej dugui' sô'; sani̱ nun gùyùmàn ruhuâ a'ngô nej guiì nuguan' gananï̂n sô', ni̱ rayi'î dan ni̱ ga'anj ni'hia daran' nej guiì gimân yumiguì si̱nï̱ïn, sani̱ ganari' sô' nanì'hiaj sô' dadin' gataj Ma̱'an Ña'anj an si gahuin sô' sí gi'hiaj sa ni̱ka̱a, ni̱ ganahuin ra̱'a sô' nuguan' nânj guendâ guyumân ruhuâ sô' na̱nj ánj.
58011008	Ni̱ guendâ guyumân ruhuâ Abraham nga gakḯn Ma̱'an Ña'anj an, ni̱ dagahuin sô' nuguan' gata gu̱nïn sô' ni̱ gudunâj sô' yiñán sô', ni̱ gahui sô' ni̱ ga'anj sô' ñan gataj Ma̱'an Ña'anj an ga̱'huij ga̱na̱huin ra'a sô'; sani̱ nun ni'in sô' dànè' gùchì' sô' mánj.
58011009	Ni̱ guyumân ruhuâ sô' ni̱ gane sô' riñan hio'ó ñan gataj Ma̱'an Ña'anj an ga̱'huij ra'a sô', ni̱ gi'hiaj sô' guendâ si sê do'ó sô' gahuin ñan nne sô', ni̱ gahuin sô' dàj rûn' huin 'ngo̱ sí 'na̱' a'ngô país, ni̱ gane sô' ruhuâ hue' atsîj i ngà Isaac ni̱ nga Jacob, ni̱ gu̱ña̱n hua sa ga̱na̱huin ra'a nej sô';
58011010	dadin' gà' ni'in sij si ga̱na̱huin ra'a sij ga̱ne sij 'ngo̱ yuman' snà'ànj ñan nitaj si huaj ga̱na̱huij, dadin' Ma̱'an Ña'anj an huin sa giri ra̱ dàj gaj ni̱ Ma̱'an Ña'anj an huin sa gi'hiaj yuman' snà'ànj dânj.
58011011	Ni̱ guendâ guyumân ruhuâ Sara siyànà gahuin sa a̱tïn, ni̱ ganahuin ra̱'a guesâ guendâ ga̱'hue gi̱nun ri̱ki; ni̱ gà' ûta ata hio'o nga ga'nga da'ni, sani̱ guyumân ruhuaj dadin' gà' ni'in si yàngà' hia da̱gahuin Ma̱'an Ña'anj an nuguan' gata na̱nj ánj.
58011012	Ni̱ huê rayi'î dan, ni 'ngo̱ rïn Abraham huin, sani̱ gà' doj huaj ni̱ gàhuì' sô', sani̱ dàj rûn' mân nej atï' màn ne' yàtà'a ni̱ dàj rûn' mân nej hio'ó chru̱ màn du'hua nne ña̱n'a̱nj, huê danj ga̱ ûta gà'ì da'ní sô'.
58011013	Ni̱ guyumân ruhuâ daran' nej sô' sani̱ nun ga̱na̱huin ra̱'a nej sô' sa ga'nḯn ñan nej sô', huê danj ni̱ gahui' nej sô', ni̱ nda gàn' nikïn' nej sô' gini'hiaj nej sô' riñan hio'ó gataj Ma̱'an Ña'anj an nàgà'huij ra'a nej sô', ni̱ guyumân ruhuâ nej sô', ni̱ ga'min nej sô' nuguan' ni̱'ña̱nj an riñan Ma̱'an sa nne hiuj dânj, ni̱ gataj nej sô' si huin nej sô' dàj rûn huin sí 'na̱' a'ngô país ni̱ gataj nej sô' si gahuin nej sô' sí gaché nun riñan hio'óo.
58011014	Dadin' nej sô' gataj dànanj, ni̱ nda nî'nïnj chre gi'hiaj nej sô' si ga̱ra̱n da'nga' ruhuô' si nana'hui' nej sô' a'ngô país hua̱ hue'ê doj ga̱ne nej sô';
58011015	dadin' si ni̱ ganï̂n ruhuâ nej sô' gànànìkàj ñûn nej sô' ñan gane nej sô', ni̱ hua̱ diû si nànìkàj ñûn nej sô' na̱n' nej sô' ñan gahui nej sô' ga'na' nej sô'.
58011016	Sani̱ huin ruhuâ nej sô' ga̱na̱huin ra̱'a nej sô' 'ngo̱ ñan hua̱ hue'ê doj ga̱ne nej sô', ni̱ nânj huin yuman' ña̱'a̱nj; ni̱ rayi'î dan ni̱ nitaj si giri' nà'àj Ma̱'an Ña'anj an si ga̱ta si huin Da̱'a̱nj nej sô'; dadin' gà' gi'hiaj yu̱gui 'ngo̱ yuman' snà'ànj ñan ga̱ne nej sô'.
58011017	Nga gayakaj Ma̱'an Ña'anj an da'nga'a ngà Abraham, ni̱ guyumân ruhuâ sô' nga gataj Ma̱'an Ña'anj an si da̱gahui' sô' da'ní sô' riñanj, huê danj ni̱ ga ruhuâ sô' da̱gahui' sô' 'ngo̱ rïn da'ní sô' Isaac riñanj:
58011018	“Ni̱ gà' gataj Ma̱'an Ña'anj an gu̱nïn sô': Nga Isaac ni̱ gi̱'hia si gi̱yi̱na̱nj dan' na̱nj ánj.”
58011019	Ni̱ garânj yina sô' gi̱'hiaj sô' dànanj dadin' ni'in sô' sí ûta nùkuaj Ma̱'an Ña'anj an gi̱'hia si gànà'nï̀nj da'ní sô' siganï̂nj nej nîman, ni̱ nânj gahuin 'ngo̱ da'nga'a, dadin' nun gàhuì' yàngà' da'ní sô' dadin' nun ga̱'hue̱j Ma̱'an Ña'anj an si gàhuì' sô' huê danj ni ganahuin ra̱'a sô' da'ní sô' na̱nj ánj.
58011020	Guyumân ruhuâ Isaac ni̱ ga'min sô' si ga̱'na̱' nej sa hua̱ hue'ê riñan da'ní sô' Jacob ngà riñan da'ní sô' Esaú nej gui ga̱'na̱' ne' ña̱an.
58011021	Ni̱ guyumân ruhuâ Jacob, rayi'î dan ni̱ nga nï̀n' gachin gàhuì' sô', ni̱ gataj sô' si ga̱'na̱' nej sa hua̱ hue'ê riñan nej da'ní José, ni̱ dugu'nïn' sô' chrun si-nì'ì sô' riñan hio'óo ni̱ ginûn ña̱'a̱nj sô' riñan Ma̱'an Ña'anj an.
58011022	Ni̱ guendâ guyumân ruhuâ José, ni̱ rayi'î dan ni̱ nga nï̀n' ga̱chin gàhuì' sô', ni̱ gataj sô' si nej gui ga̱'na̱' ne' ña̱an ni̱ ga̱hui̱ nej Israelita riñan hio'ó Egipto, ni̱ rayi'î dan ni̱ ga'nïn' sô' suun si nga gahui nej sij hiuj dânj ni̱ gi̱ni̱kaj nej sij nneè kú sô' nga ga̱hui̱ nej sij hiuj dânj ga̱'a̱nj nej sij,
58011023	Ni̱ guendâ guyumân ruhuâ rej Moisés nga nni sô', ni̱ rayi'î dan ni̱ gi'nïnj huì sô' huà'nï̀nj ahuii gi'hiaj rej sô' ngà nni sô', dadin' gini'in nej sô' si ûta nìhià' hua silíj dânj, ni̱ rayi'î dan ni̱ nun gu̱yu'hui' nej sô' ngà ley giri rà síchìj rey Faraón gi̱'hiaj sô'.
58011024	Ni̱ guendâ guyumân ruhuâ Moisés, rayi'î dan ni̱ nga gachij sô', ni̱ nun ga̱'hue̱j sô' si huin sô' da'ní siyànà huin da'ní Faraón,
58011025	ni̱ ganagui sô' gi̱ran' sa̱ñu̱n sô' ngà yuman' huin yiñán Ma̱'an Ña'anj an, gà' da' guendâ ga̱na̱huin nìhià' ruhuâ sô' man 'ngo̱ diû lij ngà nneè kú sô',
58011026	ni̱ ganï̂n ruhuâ sô' si dànanj yi̱ru'hue doj hua nej sañun ganahuin ra̱'a sô' ngà Ma̱'an Cristo, gà' da' nej sa yi̱ru'hue hua̱ riñan nej sí Egipto; dadin' ga'nḯn ñan sô' riñan rasu̱n ga̱na̱huin ra̱'a sô' gi̱'hiaj Ma̱'an Ña'anj an rayi'î sun gi'hiaj sô'.
58011027	Ni̱ guendâ guyumân ruhuâ sô' ni̱ gudunâj sô' Egipto, ni̱ nun gu̱yu'hui' sô' si gi̱na̱'an ruhuâ rey Faraón ni'in síchìj dânj sô', dadin' ganikïn' ran sô' ni̱ gi'hiaj sô' dàj rûn' gi'hiaj 'ngo̱ sí gini'in ràngà' riñan Ma̱'an Ña'anj an na̱nj ánj.
58011028	Ni̱ guyumân ruhuâ sô' ni̱ rayi'î dan ni̱ gi'hiaj sô' pascua ni̱ dagaman' sô' tun riñan nej rahue'e, da'nga ni̱ nga gachîn ángel dagahuij nej silíj yàhuà' huin da'ní nej Egipto ni̱ si̱ dagahuij nej da'ní yàhuà' nej israelita mánj.
58011029	Ni̱ guendâ guyumân ruhuâ nej israelita ni̱ rayi'î dan ni̱ gachîn nej sij da̱nï̱n nne ña̱'a̱nj ma̱re, ni̱ ganahuin nàkò hio'óo gaché nej sij; ni̱ huê danj na̱nj gachin nej egipcio ruhuâ nne ña̱'a̱nj ma̱re, sani̱ ganûn yichrá nej sij nga gayamânj nej sij nnee ni̱ gahui' nej sij.
58011030	Ni̱ guendâ guyumân ruhuâ nej israelita ni̱ ganikàj nej sij rukû hiëj yìngà xi ni̱kï̱n' rukû Jerikó ni̱ ganatu gi'hiaj nej sij.
58011031	Ni̱ guyumân ruhuâ Rahab siyànà gudu'huêj ma̱'an, ni̱ gachrîj huij nej israelita ga'anj gi̱ni'hiaj dàj hua yuman' Jerikó ni̱ ga dïn'ïnj riñan nej sô', huê danj ni̱ nga ga'anj du̱nahuij nej israelita nej sí nun gùyùmàn ruhuâ ni'in nej sô' ni̱ nun da̱ga'hui' nej sô' siyànà dânj mánj.
58011032	Nùnj huin doj si gàtà hia̱j rà'aj. Dadin' dànanj ga̱chin doj diû gànàtàj rayi'î Gedeón, rayi'î Barac, rayi'î Sansón, rayi'î Jefté, rayi'î David, ni̱ huê danj na̱nj rayi'î Samuel ga rayi'î nej profeta;
58011033	ni̱ guendâ guyumân ruhuâ nej sô' ni̱ gi'hiaj ga̱nan nej sô' a'ngô nej yuman' gimân nga diû dânj, ni̱ gi'hiaj nej sô' sa ni̱ka̱a, ni̱ ganahuin ra̱'a nej sô' sa gataj Ma̱'an Ña'anj an ga̱na̱huin ra̱'a nej sô', ni̱ ganarán nej sô' du'hua nej sige'ej e,
58011034	ni̱ guduna'âj nej sô' ña'an nìko xi, ni̱ gunânj nej sij riñan nej sí ruhuâ da̱gahui' ngà yîti nej sij, ni̱ nitaj guesâ nej sô' sani̱ nga guta' nej sô' ni̱ ganahuin nùkuaj nej sô' riñan nej sí guta' ngà nej sô', ni̱ gi'hiaj nej sô' gunânj nej stadû 'na̱' a'ngô país.
58011035	Nej siyànàa ni̱ gànàrì' dugui' ninj ngà nej dugui' ninj nga gànà'nï̀nj nej sô' siganï̂nj nej nîman; sani̱ a'ngô da̱'a̱j nej dinï̂nt ni̱ ga ruhuâ nej sô' giran' sa̱ñu̱n nej sô' huê danj ni̱ gahui' nej sô', dadin' nun ga̱ra̱n yina nej sô' si du̱nanin a'ngô nej síi nej sô', dadin' ni'in nej sô' si gànà'nï̀nj nej sô' siganï̂nj nej nîman ni̱ gànàrì' nej sô' ñan hua̱ hue'ê doj ga̱ne nej sô'.
58011036	Ni̱ riñan a'ngô nej sô' ni̱ ga'min kï̱j nej guiì ni̱ gañun nej sô', ni̱ da̱'a̱j nej sô' gatûj dukuâ ga'a lij ni̱ a'ngô da̱'a̱j nej sô' gatûj dukuâ ga' nìko.
58011037	Ni̱ da̱'a̱j nej sô' garrûn nej sij hiëj, ni̱ a'ngô da̱'a̱j nej sô' ga'ne' nej sij ngà aga' sierra da̱'a̱j nneè kú nej sô', ni̱ da̱'a̱j nej sô' gutïn' nej sij ngà yiti, ni̱ gaché nun nej sô' ni̱ ga'na' nej sô' ne' dànanj ni̱ ga'anj nej sô' ne' dàmanj ni̱ ngà nnïnj matsïj ni̱ ngà nnïnj stanee garán nej sô' nneè kú nej sô', ni̱ ûta àko ran' nej sô', ûta huin ruhuâ nej sô', ni̱ ûta dugua'ì nej sí dânj nej sô';
58011038	ni̱ sí sà' hia nï̀n'ïn gahuin nej sij, ni̱ nun da'hui nej sí nânj ga̱ne nej sô' siganï̂nj nej sij dadin' ûta kï̱j hua nej sô'; sani̱ dànanj gata ra̱'a nej sô' nej sij huê danj ni̱ gahui nej sij ga'anj nej sij ruhuâ yuman' gahuin yiñán nej sij, ni̱ nitaj ñan ga̱ne nej sij ga ni̱ gaché nun nej sij riñan hio'ó nakòo, ni̱ gi'nïnj nej sij riki kïj ï, ni̱ gane nej sij ruhuâ huej e, ni̱ gane nej sij ruhuâ nej huej hue' màn riñan hio'ó nàkòo.
58011039	Huê dànanj giran' sa̱ñu̱n daran' nej sij, ni̱ guendâ guyumân ruhuâ nej sij ni'in nej sij Ma̱'an Ña'anj an ni̱ giran' nej sij dànanj, ni̱ gini'in nej guiì si ûta hue'ê gi'hiaj nej sij, sani̱ nga nï̀n' gane nej sij riñan hio'ó nânj ni̱ nun ga̱na̱huin ra̱'a nej sij sa gataj Ma̱'an Ña'anj an ga̱'huij riñan nej sij mánj;
58011040	ri̱ki̱ Ma̱'an Ña'anj an sa hua̱ hue'ê doj ga̱chin riñan nê', ni̱ Ma̱'an Ña'anj an huin sa gi̱'hiaj ga̱na̱huin ni̱ka̱ nej sij nga sa nika gi'hiaj Ma̱'an ngà nê'.
58012001	Huê danj na̱nj nê', ni̱ gi̱ni'hio' dadin' nda ganikàj ne' rùkù' mân nej dinï̂nt guyumân yìtï̀nj ruhuâ ni̱ dàj rûn' mân nnga mân nej sô', ni̱ gu̱du̱nô' daran' nej sa garan' ñu'unj ñùn' guendâ gi̱nikô' rukû Ma̱'an Jesús, ni̱ huê danj gu̱du̱nô' daran' nej gakï̱n' garan' ruhuô' gi̱'hiô', ni̱ gu̱nu̱n' na̱na̱j ni̱ gu̱n' ne' ña̱an ni̱ ga̱ nùkuaj ruhuô' ga̱che̱' chrej gà' gido'o',
58012002	gà'nï̀nj ñun' riñan Ma̱'an Jesús, dadin' huê Ma̱'an huin sa gunùkuaj gi'hiaj ga̱nan riñan daran'anj, ni̱ huej huin sa gi̱'hiaj gùnùkuô' gi̱'hiaj ga̱nun' si gùyùmàn yìtï̀nj ruhuô', ni̱ ga ruhuâ Ma̱'an Jesús giran' sa̱ñunj riñan rugutsìi rayi'î nê', ni̱ nun gayakaj guendaj si gata rùhuà nej sij Ma̱'an, dadin' ne' rùkù nga gisîj ûta giran' sa̱ñunj ni̱ ûta ga̱na̱huin nìhià' ruhuaj, ni̱ ga'anj ga̱ne ne' huà' ñan ni̱kï̱n' chrun yilâ nne Ma̱'an Ña'anj an.
58012003	Ga̱na̱ka̱j guendâ nej suj dàj nìko sta'u giran' sa̱ñu̱n Ma̱'an Jesús, dadin' nej sí gi'hiaj gakï̱n'ïn ni̱ ûta gininj 'ì Ma̱'an ni̱ ûta gata rùhuà nej sô' Ma̱'an, huê danj ni̱ si̱ guyu'hui' nej suj ni̱ si̱ ginichre ruhuâ nej suj mánj.
58012004	Dadin' hua̱ na̱nj nun gàhuì' nej suj, guendâ gunïn' nej suj ngà gakï̱n'ïn dàj rûn' giran' Ma̱'an Jesús mánj.
58012005	Ni̱ gà' gini'ñûn nej suj nga dugunïn gà'ì Ma̱'an Ña'anj an nej suj, dadin' gi'hia dàj rûn' gi'hiaj sí 'ì ruhuâ ni'in da'ní ni̱ gataj sô' gu̱nïn da'ní sô': Sò' huin da'ní Ma̱'án, ni̱ si̱ ga'man ruhuâ' si nagi'hiaj ni̱ka̱ Ma̱'an Ña'anj an sò' rayi'î guendâ nitaj si dagahuîn' sun giyi'nïn gi'hia. Ni̱ si̱ ginichre ruhuâ' nga ran'anj sô' mánj;
58012006	Dadin' nej guiì 'ì ruhuâ Ma̱'an Señor ni̱ nagi'hiaj ni̱kaj ninj nga nitaj si dagahuin ninj sun ga'nïn' sunj gi̱'hiaj ninj, ni̱ nga ruhuaj na̱gi̱'hiaj ni̱ka̱j nej da'nin, ni̱ giran' sa̱ñu̱n daran' ninj gi'hia.
58012007	Ni̱ si gunùkuaj nej suj nga nagi'hiaj ni̱ka̱ Ma̱'an Ña'anj an nej suj, dadin' Ma̱'an Ña'anj an ni̱ gi'hia ngà nej da'nin dàj rûn' gi'hiaj 'ngo̱ sí 'ì ruhuâ ni̱ nagi'hiaj ni̱ka̱ sô' da'ní sô'. Ni̱ hua̱ 'ngo̱ silíj nitaj si gunïn gà'ì gi'hiaj rej na̱nj nîn'.
58012008	Sani̱ si nitaj si nagi'hiaj ni̱ka̱ Ma̱'an Ña'anj an nej suj dàj rûn' nagi'hiaj ni̱ka̱ nej suj da'ní nej suj, hiô' ni̱ sê da'ní Ma̱'an Ña'anj an huin nej suj mánj, ni huin nej suj dàj rûn' huin silíj ga̱ni̱ki nitaj rej hua.
58012009	Ni̱ a'ngô sa huaj huin si, da' go'ngo̱ nê' ni̱ ga rej nê' riñan hio'ó nânj ni̱ nga gi'hiô' sa a'nan'an ni̱ nagi'hia ni̱ka̱ sô' ñùn', ni̱ ginikaj chrej nê' riñan nej sô'. Ni̱ sê dànanj hue'ê doj huaj si da̱gahuîn' riñan Ma̱'an Re' Ña'anj an ni̱ ga̱ nì'nò' rà' saj ûn'.
58012010	Ni̱ nej sô', ni̱ man do̱j sînj nej gui nga ganê' riñan hio'ó nânj nagi'hiaj ni̱ka̱ nej sô' ñùn', dàj garânj da'nga' ruhuâ nej sô' gi'hiaj nej sô', sani̱ nga nagi'hiaj ni̱ka̱ Ma̱'an Ña'anj an ñùn' ni̱ nagi'hiaj ni̱kaj ñùn' guendâ sisa̱' mu'ûn', da'nga ni̱ ga'hue ga̱huîn' guiì nitaj si hua̱ gakï̱n'ïn riñan dàj rûn' nitaj gakï̱n'ïn riñan Ma̱'an na̱nj ánj.
58012011	Yàngà' hia ni̱ daran diû nga nagi'hiaj ni̱ka̱ Ma̱'an Ña'anj an ñùn' ni̱ nitaj si hua̱ nìhià' ruhuô', dadin' gananï̂n ruhuô' nga nagi'hiaj ni̱kaj ñûn'; sani̱ si ga̱huin chru̱n' da̱gahuîn' ni̱ ga̱ dïn'ïnj ruhuô' na̱nj ánj.
58012012	Rayi'î dan, ni̱ gi'hiaj guesâ nej suj ni̱ ga̱na̱chi nikaj nej suj ra'a nej suj ni̱ du̱siki' nej suj sirùhuìj nej suj;
58012013	ni̱ ga̱che̱ nej suj ruhuâ chrej ni̱ka̱a, ni̱ si̱ gudunâ nej suj chrej ga̱che̱ nej suj da'nga ni̱ ga̱na̱huin dakó nej suj sa a'nan' dânj.
58012014	Ga̱ dïn'ïnj ruhuâ nej suj ngà daran' nej guiì, ni̱ si̱ gi'hiaj nej suj gakï̱n'ïn, dadin' si si̱ gudunâj nej suj gakï̱n'ïn ni̱ nitaj àmàn huaj gi̱ni̱'in nej suj riñan Ma̱'an Señor mánj.
58012015	Gi̱ni'hiaj hue'ê nej suj, dadin' si nuhuij ni̱ hua̱ 'ngo̱ nej suj si̱ giri' si-su̱nu̱j Ma̱'an Ña'anj an mánj; ni̱ gi̱ni'hiaj nej suj ni̱ si̱ gatûj sa na'an chre dan ruhuâ nimân nej suj, ni̱ ga̱ra̱n' ñu'un riñan nej suj, ni̱ gà'huì' yì'ij ûta gà'ì nej guiì na̱nj ánj;
58012016	gi̱ni'hiaj nej suj ni̱ si̱ ga nej sí gaché sìgìchrà' siganï̂nj nej suj, ni̱ si̱ ga nej sí ûta ga̱na̱huij ruhuâ ni'in nej sa màn ruhuâ yumiguìi siganï̂nj nej suj dàj rûn' gi'hiaj Esaú, dadin' man rayi'î 'ngo̱ go'o nihiaa ni̱ gudu'huêj sô' guendâ huin sô' sí yàhuà'a.
58012017	Dadin' gà' ni'in nej suj si ne' rùkù doj, ni̱ ûta gahuin ruhuâ sô' ga̱na̱huin ra̱'a sô' nuguan' hua̱ hue'ê nàgà'huì' rej sô' riñan sô', sani̱ nun ga̱na̱huin rà'a sô' nuguan' hua̱ hue'ê, ni̱ nùnj huin si gananikàj ruhuâ sô' ni̱ ûta dugue'e sô', sani̱ gà' dânj ni̱ nun ga̱'hue ga̱na̱huin ñûn sô' sí yàhuà'a gà' mánj.
58012018	Dadin' nun ga̱huin nìchrùn' nej suj ñan ni̱kï̱n' kïj ga̱'hue ga̱ga̱n' ra'a nej suj, ni̱ kïj ganûn ña'aan, ni̱ nda gahuin ru̱mi̱n' chre orâ dânj ni̱ huê danj na̱nj nda garï̱n chre aguâj du'hui,
58012019	dadin' ûta nùkuaj gaguâj chrun â'ñànj an, ni̱ ûta nùkuaj ga'min sa ga'min ra̱ kïj dânj, ni̱ nga gunïn nej israelita nuguan' nânj ni̱ guyu'hui' nej sô' ni̱ ûta àko gachín nì'hiaj nej sô', si si̱ ga'min doj sa ga'min dânj riñan nej sô' mánj,
58012020	dadin' nun ga̱'hue gùnùkuaj nej sij nga gunïn nej sij dàj hua sun ga'nïn' Ma̱'an Ña'anj an riñan nej sij: “Ni̱ si ga̱chi̱n 'ngo̱ guiì nej si ga̱chi̱n 'ngo̱ yuku ni̱ gùrùn yô' yi'î kïj dânj, ni̱ ga̱'hue ga̱rru̱n nej sij hiëj nej si ga̱'hue da̱gahui' nej sij ngà lansa yô' na̱nj ánj.”
58012021	Ni̱ ûta yu'hui' gahuin gunïn nej sij ni̱ gini'hiaj nej sij, ni̱ rayi'î dan ni̱ gataj Moisés: “Ûta yu'huí sa gahuin ni̱ nda nagunanj ñùnj.”
58012022	Sani̱ nej suj, ni̱ ga'na' nichì nej suj ñan ni̱kï̱n kïj gù'nàj Sión, yuman' snà'ànj huin yiñán Ma̱'an Ña'anj hua̱ nì'nà'a, Jerusalén nngaj ne' yàtà'a, ni̱ hiuj dânj mân ûta gà'ì mîn nej ángel,
58012023	ñan màn nej guiì rìgì si̱nï̱n ginikò' rukû Ma̱'an Jesús ni̱ gà' tàj siyu̱gui ninj riñan librû tàj ne' yàtà'a, ni̱ Ma̱'an Ña'anj an huin guesì nikïn' riñan daran' ninj, ni̱ huê danj na̱nj mân nanè nimân nej guiì gà' nagi'hiaj ni̱ka̱ Ma̱'an Ña'anj an,
58012024	ni̱ Ma̱'an Jesús huin sa ni̱kï̱n' guchra' da̱'a̱j ni̱ huej gi̱'hiaj ni̱ guchi' Ma̱'an Ña'anj an 'ngo̱ du'hua ngà nej guiì, ni̱ dànanj ûta gisîj tun gañanj gi'hiaj Ma̱'an Jesús dadin' ga̱'hue na̱du̱rë'ëj si-ga̱kïn' nê' gà' da' tun Abel.
58012025	Gi̱ni'hiaj nej suj ni̱ si̱ gi'hiaj anêj nej suj Ma̱'an sa ga'min riñan nej suj. Dadin' si nun ga̱'hue gìyì'ìj huì nej guiì gudunâj ma̱'an riñan sa du̱gunïn gà'ì riñan hio'ó nânj ninj, dàj gà' nê', ni̱ si̱ ga'hue gìyì'ìj huì' riñan Ma̱'an sa dugunïn gà'ì ñùn' nda ne' yàtà'a mánj.
58012026	Nga ga'min Ma̱'an Ña'anj an diû dânj, ni̱ ga'huij ñûn riñan hio'óo, sani̱ hia̱j ni̱ gi'hiaj yìtï̀nj Ma̱'an si-nùguàn'anj, ni̱ gata: “Gi̱'hiaj ñûn si ga̱'huij ñûn riñan hio'óo, ni̱ huê danj gi̱'hia si gìsìkì' nej sa màn yàtà'a na̱nj ánj.”
58012027	Ni̱ nuguan' gata: “A'ngô ñûn”, ruhuaj ga̱ta si na̱du̱naj dàj gimàn nej sa ga̱'hue gìsìkì', nej sa gi'hia ngà ra'a, da'nga ni̱ gùnàj nej sa si̱ gisiki'.
58012028	Huê danj ni̱, nga ga̱na̱huin ro̱'ô' ga̱tu̱' ñan ni̱ka̱j sun Ma̱'an Cristo ni̱ nitaj si huaj gìsìkì' ñan ga̱ne' gà' mánj, ni̱ gà'huì' si guruhuâ Ma̱'an Ña'anj an, ni̱ ganahuin ro'ô' sunuj u ni̱ rayi'î dan ni̱ gu̱na̱nj gi̱tsî' riñan Ma̱'an Ña'anj an, ni̱ gi̱'hiô' sa garan' ruhuaj ni̱ gi̱nikaj chre̱' riñanj;dadin' Ma̱'an Du'un' ni̱ huin 'ngo̱ ña'an ga̱'hue du̱nahuij daran'anj na̱nj ánj.
58013001	Du̱gu'nïn' ga̱ 'ì ruhuô' ni'în' nej dinï̂nt.
58013002	Si̱ gini'ñun nej suj guendâ ga̱na̱huin ra'a hue'ê nej suj nej guiì guchi' ñan nne nej suj, dadin' rayi'î nânj ni̱ hua̱ da̱'a̱j nej sô', ni̱ nun gi̱ni̱'in nej sô', sani̱ ganahuin ra̱'a nej sô' nej ángel.
58013003	Ga̱na̱nun ruhuâ nej suj ni'in nej suj nej sô' 'nï̱nj dukuâ ga'a, ni̱ ga̱huin ruhuâ nej suj si 'nï̱nj nej suj dukuâ ga'a ngà nej sô'; ni̱ ga̱na̱nun ruhuâ nej suj ni'in nej suj nej guiì nitaj si nne hue'ê, dadin' ga̱'hue si huê danj gi̱ran' nej suj a'ngo̱ gui.
58013004	Ginikaj chre̱j daran' nej sô' nne garan ra̱'a ngà nika nej sô', ni̱ si̱ gi̱nikaj nej sô' nika dugui' nej sô' mánj; sani̱ nej sí nne sìgìchrà' ni̱ nej sí ni̱ka̱j nika dugui' ni̱ Ma̱'an Ña'anj an huin sa na̱gi̱'hiaj guenda ngà nej sô'.
58013005	Si̱ gahuin sta'u ruhuâ nej suj guendâ ga̱ doj san'anj an riñan nej suj mánj, ga̱ nìhià' ruhuâ nej suj ngà nej sa hua̱ riñan nej suj hia̱j; Dadin' gataj Ma̱'an Ña'anj an: “Ni̱ si̱ ga'nḯn ra̱'a sò' ni̱ si̱ gu̱dunâ sò' mánj.”
58013006	Hiô' ni̱ yìtï̀nj chrej huaj ga̱to̱': Ma̱'an Señor huin sa gu̱ru̱gûñu'unj ñùnj; ni̱ si̱ guyu'huí sa gi̱'hiaj nej guiì ngàj mánj.
58013007	Ga̱na̱nun ruhuâ nej suj ni'in nej suj nej sô' ganikïn' dugumîn nej suj, dadin' ga'min nej sô' si-nùguàn' Ma̱'an Ña'anj an riñan nej suj; Ga̱na̱ka̱j guendâ nej suj dàj gi'hiaj nej sô', ni̱ si hua̱ hue'ê sa gi'hiaj nej sô' ni̱ gida'a nej suj chrej hua̱ hue'ê gi'hiaj nej sô' ni̱ dàj guyumân ruhuâ nej sô' na̱nj ánj.
58013008	Ni̱ huê Ma̱'an Jesús huin gukï, ni̱ huê Ma̱'an Jesús huin hia̱j, ni̱ huê Ma̱'an Jesús huin daran' nej diû.
58013009	Ni̱ si̱ guyumân ruhuâ nej suj ngà nej yì'nï̀n' nuguan' digañu'unj gidigán nej síi; dadin' dànanj dùgùnàj huaj si ga̱na̱huin nùkuaj ruhuâ nej suj ngà nuguan' su̱nu̱j rikî Ma̱'an Ña'anj an riñan nej suj, gà' da' nej yì'nï̀n' nej nuguan' a'nïn' rayi'î guendâ sa yâ nej suj; dadin' nitaj nùnj gue̱nda̱ ni'ñanj nej yì'nï̀n' nuguan' gidigân nej síi mánj.
58013010	Ni̱ Ma̱'an Cristo huin si-na nê' dadin' huin dàj rûn' gahuin si-na ña'anj ri̱ña̱n dagahui' nej sij nej yuku àsìj nâ, huê danj ni̱ nitaj guèndà nej sô' dagahuin si-ley Moisés gu̱na̱nj gitsî nej sô' riñan Ma̱'an Jesús mánj.
58013011	Dadin' àsìj nâ ni̱ gida'a rej huin ña̱n nï̀n'ïn tun nej yuku ni̱ ni̱ka̱j sô' hua'anj sô' ne' rùhuà lugâ gèe, ni̱ huin 'ngo̱ ofrenda guendâ ga̱'ne si-ga̱kïn' nej guiì, sani̱ nneè nej yuku ni̱ gachrîj ña'an sij ne' yè' ñan màn nej guiì.
58013012	Huê danj na̱nj, giran' sa̱ñu̱n Ma̱'an Jesús ni̱ gahuij ne' ye̱' yuman' snà'ànj Jerusalén, ni̱ ngà tun ni̱ ga̱'hue nagi'hiaj sà'aj nej guiì riñan nej gakï̱n' gi'hiaj ninj na̱nj ánj.
58013013	Gi̱nikò' nê' rukû Ma̱'an Jesús, ni̱ ga̱ ruhuâ nê' gi̱ran' sa̱ñu̱n' nê' dàj rûn' giran' sa̱ñu̱n Ma̱'an na̱nj ánj;
58013014	dadin' nitaj si hua̱ nìgànj 'ngo̱ yuman' snà'ànj an ruhuâ yumiguì nânj gìrì' ga̱ne' mánj, gànà'huì' 'ngo̱ yuman' snà'ànj an ñan gìrì' ga̱ne' gui 'na̱' ne' ña̱an.
58013015	Huê danj ni̱, daran' diû ga̱'mi̱n hue'ê nê' riñan Ma̱'an Ña'anj an, ni̱ Ma̱'an Jesucristo gu̱ru̱gûñu'unj rukû nê', ni̱ ga̱'hue ga̱chro̱' chra'a riñan Ma̱'an Ña'anj an, ni̱ gànàtà' du'huô' siyu̱gui Ma̱'an Jesús.
58013016	Ni̱ si̱ gini'ñûn nej suj guendâ gi̱'hiaj nej suj sa sà'a ni̱ si̱ gini'ñûn nej suj guendâ gu̱ru̱gûñu'unj nej suj sa gàchin riñan nej dugui' nej suj mánj; dadin' huê nej nânj huin sa garan' ruhuâ Ma̱'an Ña'anj an na̱nj ánj.
58013017	Da̱gahuin nej suj sun ga'nïn' nej sô' rikî si-nùguàn' Ma̱'an Ña'anj an riñan nej suj, ni̱ gi̱nikaj chre̱j nej suj ngà nuguan' ga̱ta̱j nej sô' gu̱nïn nej suj; dadin' nej sô' huin si dugumîn ma̱'an nimân nej suj, dadin' nej sô' huin si nàgà'huì' guenda rayi'î nej suj riñan Ma̱'an Ña'anj an; ni̱ si dagahuin nej suj ni̱ nda nìhià' chre hua ruhuâ nej sô' nga gu̱na̱nj gi̱tsî nej sô' rayi'î nej suj riñan Ma̱'an Ña'anj an, huê danj na̱nj si̱ ga'min gakï̱n' nej sô' rayi'î sa gi'hiaj nej suj riñan Ma̱'an Ña'anj an mánj, dadin' nitaj si ni'ñanj si huaj si gi̱'hiaj nej sô' dànanj mánj.
58013018	Gàchìnj nì'hiaj nej suj rayi'î nej ñûnj; dadin' ni'in nej ñûnj si hua̱ hue'ê da'nga' nu̱n ruhuâ nimân nej ñûnj, ni̱ hua̱ ruhuâ nej ñûnj gi̱'hiaj hue'ê nej ñûnj daran'anj na̱nj ánj.
58013019	Ni̱ gachín ni̱'hia riñan nej suj ni̱ gi̱'hiaj nej suj sunuj ni̱ gàchìnj nì'hiaj nej suj rayi'í riñan Ma̱'an Ña'anj an, ni̱ râ'ñanj ga̱'nïn gùchìj ñan màn nej suj na̱nj ánj
58013020	Ni̱ Ma̱'an Ña'anj gi'hiaj hua dïn'ïnj ni̱ Ma̱'an Ña'anj gi'hiaj gana'nï̂nj Ma̱'an Señor Jesucristo siganï̂nj nej nîman, ni̱ Ma̱'an Señor Jesús huin sa ni̱kï̱n' dugumîn nej matsïj ï, ni̱ ngà tun Ma̱'an ni̱ guchi' Ma̱'an Ña'anj an 'ngo̱ du'hua ngà nej guiì nìgànj nï̀n' na̱nj ánj.
58013021	Ni̱ Ma̱'an Ña'anj an huin sa gi̱'hiaj yu̱gui nej suj ni̱ ga̱ yu̱gui nej suj guendâ gi̱'hiaj hue'ê nej suj daran' sa garan' ruhuâ Ma̱'an, ni̱ ngà Ma̱'an Jesucristo gi̱'hia ngà nej suj sa garan' ruhuaj; ni̱ rayi'î Ma̱'an Señor Jesús huin sa ga̱'mi̱n hue'ê', da' gachîn 'ngo̱ sientu hio'o, da' gachîn 'ngo̱ sientu hio'o. Ni̱ huê danj huin rû'huaj.
58013022	Ni̱ gachín ni̱'hia riñan nej suj di̱nï̂nj, si ga̱ nùkuaj ruhuâ nej suj ngà nej nuguan' duna'ngâj riñan nej suj, dadin' do̱j huin sa gachrûnj riñan nej suj.
58013023	Ruhuâj si gi̱ni̱'in nej suj si gà' gahui dinï̂nt Timoteo ruhuâ dukuâ ga'a; ni̱ asà' guyumân ra'ña̱nj sij ñan nné ni̱ gi̱nika gùchìj sij nga gùchì' gi̱ni̱'hia ñan màn nej suj na̱nj ánj.
58013024	Nàgà'huì' nej suj nuguan' ni̱'ñanj an riñan nej sô' ni̱kï̱n' dugumîn nej suj, ni̱ huê danj na̱nj nàgà'huì' nej suj nuguan' ni'ñanj an riñan nej sô' dugumîn ma̱'an riñan gakï̱n'ïn. Ni̱ huê danj na̱nj ga'nḯn nej dinï̂nt màn Italia nuguan' ni̱'ña̱nj an huaj riñan nej suj.
58013025	Ni̱ si-su̱nu̱j Ma̱'an Ña'anj an gùchì' riñan daran' nej suj. Ni̱ huê danj huin rû'huaj na̱nj ánj.
59001001	Ñùnj huin Santiago, ni̱ gunânj gi̱'tsí riñan Ma̱'an Ña'anj an ni̱ huê danj na̱nj gunânj gi̱tsí riñan Ma̱'an Señor Jesucristo, ni̱ ga'nï̂n ñanj nan hua riñan nej yùhuìj Estado nej israelita gaya'nï̀n ga'anj nï̀n' gàchrà' ruhuâ yumiguìi.
59001002	Di̱nï̂nj ma̱'anj, ga̱na̱huin nìhià' ruhuâ nej suj, nga gùyùmàn gà'ì sañuun riñan nej suj,
59001003	ni̱ gi̱ni̱'in nej suj si guendâ guyumân ruhuâ nej suj, ni̱ dànanj ga̱na̱huin nùkuaj ruhuâ nej suj nga guyumân sañuun riñan nej suj.
59001004	Ni̱ nga gahuin chru̱n nej suj ga̱ nùkuaj ruhuâ nej suj, hiô' ni̱ ga̱huin nej suj guiì gi̱'hiaj sa ni̱ka̱a, ni̱ guiì achij gi'hiaj, ni̱ nitaj nùnj ga̱chin riñan nej suj ga̱' mánj.
59001005	Ni̱ si hua̱ go'ngo̱ nej suj na'hue ga̱huin chru̱n nï̀n' ruhuâ, ni̱ gàchìnj nej suj riñan Ma̱'an Ña'anj an, dadin' ga̱'hue gi̱'hia si̱ ga̱huin chru̱n nï̀n' ruhuâ nej suj gachín riñanj ni̱ nitaj si gi'hiaj chij mánj.
59001006	Sani̱ nga gàchìnj nej suj ni̱ gùyùmàn yìtï̀nj ruhuâ nej suj, ni̱ si̱ ganï̂n huà' ruhuâ nej suj rayi'î sa gachín nej suj; dadin' nej guiì ganï̂n huà' ruhuâ ni̱ huin ninj dàj rûn huin nne ña̱'a̱nj dadin' nitaj si nu̱n dïn'ïn, dadin' rânj nanèe ni̱ nagunan' nanèe ni̱ hua'an dànè' garan' ruhuâ nanèe na̱nj ánj.
59001007	Ni̱ si̱ ganï̂n ruhuâ nej suj si guiì gi̱'hiaj dànanj, ni̱ hua̱ sa ga̱na̱huin ra̱'a ninj gi̱'hiaj Ma̱'an Señor.
59001008	Ni̱ guiì ganï̂n huà' ruhuâ ni̱ huin ninj guiì nitaj si ni̱kï̱n' ran nga daran' sa gi'hiaj ninj.
59001009	Ni̱ si hua̱ 'ngo̱ nej suj dinï̂nt ran' àko ni̱ ga̱na̱huin nìhià' ruhuâ nej suj, dadin' riñan nej guiì ni̱ nitaj nùnj huin nej suj sani̱ riñan Ma̱'an Ña'anj an ni̱ huin nej suj sí du̱'hue̱e na̱nj ánj;
59001010	sani̱ guiì hua̱ yi̱ru'hue, ni̱ ga̱na̱ka̱j ninj sinà'aj a dadin' gi̱'hiaj Ma̱'an Ña'anj an; si gi̱ran' ninj dàj rûn' giran' hiaj tàj raa̱ koj o.
59001011	Dadin' nga gisîj gui ni̱ ûta gahuin ña̱'an, ni̱ ganakò koj dânj ni̱ nùnj huin si ûta nìhià' hua hiaj gitá raj sani̱ gi̱nin; ni̱ huê danj gi̱ran' sí yiru'huee ni̱ ga̱na̱huij sô' ngà nej rasu̱n du̱'hue̱ hua̱ riñan sô'.
59001012	Ga̱na̱huin nìhià' ruhuâ nej guiì gunùkuaj gachîn riñan sañuun, dadin' nga gunùkuaj ninj gachîn ninj riñan sañuun ni̱ ga̱na̱huin ra̱'a ninj 'ngo̱ korona nìhià' huaa gi̱nun ahui ninj, ni̱ huê danj na̱nj ga̱ nì'nà' ninj gi̱'hiaj Ma̱'an Ña'anj an, dadin' gà' gataj Ma̱'an Ña'anj an si hua̱ ni̱ña̱n si ga̱'huij ra'a nej guiì 'ì ruhuâj 'ngo̱ korona.
59001013	Si hua̱ 'ngo̱ guiì ni̱ guyumân gakï̱n'ïn riñan ninj, ni̱ si̱ ga'hue ga̱ta̱j ninj si Ma̱'an Ña'anj an huin sa ga'nḯn ga'na' gakï̱n' dan riñan ninj mánj; dadin' Ma̱'an Ña'anj an ni̱ nitaj si gi'hia gakï̱n'ïn, ni̱ ga̱' nitaj si duguanej gakï̱n'ïn riñan nej guiì mánj;
59001014	dadin' si nneè kú nej guiì huin ruhuâ gi̱'hiaj ninj gakï̱n'ïn, huê danj ni̱ gàyì'ì sichre ni̱ duguanej gakï̱n' huin ruhuâ ninj gi̱'hiaj ninj, ni̱ gunùkuaj gakï̱n' dânj gi'hiaj ga̱nanj ninj na̱nj ánj.
59001015	Ni̱ nga ganï̂n ruhuâ ninj, gi'hiaj ninj ahuin na̱nj gakï̱n' garan' ruhuâ nneè kú ninj, ni̱ nga gi'hiaj ninj gakï̱n'ïn; ni̱ ganûn gakï̱n' gahuin ruhuâ ninj gi̱'hiaj ninj, huê danj ni̱ gahui' ninj gi'hiaj gakï̱n' dânj.
59001016	Huê danj ni̱ si̱ gachej ruhuâ nej suj, man di̱nï̂nj.
59001017	Daran' sa sà'a, ni̱ daran' sa ni̱ka̱a ni̱ Ma̱'an Ña'anj nne yàtà'a huin sa ga'nḯn ga'naj ni̱ huê Ma̱'an huin sa gi'hiaj ga'hue garânj da'nga' ruhuô', ni̱ nitaj si ganadunaj dàj rûn' ganadunâ nej atï'ï màn yàtà'a ni̱ nitaj si gisikij dàj rûn' gisiki' gaxù'un mánj.
59001018	Ni̱ Ma̱'an garan' ruhuâ, ni̱ gi'hia si ga̱na̱huin nàkà nimân nê' ngà nuguan' yàngà'a, ni̱ gahuîn' dàj run' huin 'ngo̱ chruj tsì' si̱nï̱n gahiu raa̱ 'ngo̱ chrun dadin' ganahuîn' da'ní Ma̱'an Ña'anj an.
59001019	Ni̱ 'ì ruhuâj ni'ín nej suj di̱nï̂nj. Rayi'î dan ni̱ ga̱ hio nej suj guendâ gu̱nïn nej suj, sani̱ si̱ ga hio nej suj guendâ ga̱'mi̱n nej suj mánj, ni̱ si̱ gina'an hio ruhuâ nej suj mánj.
59001020	Dadin' si gina'an ruhuâ nej suj ni̱ nitaj si gi̱'hiaj nej suj sa ni̱ka̱ garan' ruhuâ Ma̱'an Ña'anj an mánj.
59001021	Huê danj, ni̱ gu̱dunâj nej suj daran' nej sa kï̱j huaa ni̱ sa yì'ì chre hua̱ riñan nej suj, ni̱ dàj rûn' ganahuin ra̱'a nej guiì ran' àko 'ngo̱ rasu̱un huê danj ga̱na̱huin ra̱'a nej suj si-nùguàn' Ma̱'an Ña'anj an dadin' nuguan' nânj huin sa gi̱'hiaj ga̱na̱ni̱n ma̱'an nimân nej suj.
59001022	Ni̱ si̱ gi̱'hiaj nej suj si man si gunïn nej suj si-nùguàn' Ma̱'an Ña'anj an mánj, sa gi̱'hiaj nej suj huin si da̱gahuin yàngà' nej suj nuguan' gunïn nej suj, ni̱ si̱ gidigañu'unj nej suj ma̱'an nej suj mánj.
59001023	Dadin' si hua̱ 'ngo̱ nej suj gunïn si-nùguàn' Ma̱'an Ña'anj an sani̱ nitaj si dagahuin nej suj, ni̱ huin nej suj dàj rûn' huin 'ngo̱ sí gini'hiaj riñan nne gunïn'ïn dàj hua riñan sô'.
59001024	Ni̱ gini'in sô' dàj hua riñan sô', ni̱ ne' rùkù ni̱ ga'anj sô', sani̱ orâ chre ni̱ gini'ñûn sô' dàj hua riñan sô'.
59001025	Sani̱ sí ûta hue'ê gini'hiaj ni̱ gana'nï̂n sà' sô' nuguan' ni̱ka̱ gunïn sô' ni̱ ni'in sô' si nuguan' nânj gi̱'hiaj gi̱yi̱'nï̱n riñan sô', ni̱ ganikïn' ran sô' ni̱ dagahuin sô' nuguan' dânj, ni̱ nitaj si gini'ñûn sô' nuguan' dânj ni̱ ga̱ nìhià' ruhuâ sô' rayi'î sa gi'hiaj sô'.
59001026	Ni̱ si hua̱ 'ngo̱ sí gataj si nìkò' sô' Ma̱'an Ña'anj an siganï̂nj nej suj, sani̱ nitaj si hua̱ gu̱dadû sô' ngà nej nuguan' ga'min sô' riñan nej dugui' sô', ni̱ gidigañu'unj sô' ma̱'an sô' ni̱ nitaj nùnj guendâ ni'ñanj si gataj sô' si ni'in sô' Ma̱'an Ña'anj an mánj.
59001027	Yi'nïn' nej guiì gèe ni̱ yi'nïn' nej guiì nitaj si gi'hiaj gakï̱n'ïn riñan Ma̱'an Ña'anj an huin nej guiì gi'hiaj dànanj: Ni̱ hua'anj ni'hiaj ninj ni̱ gu̱ru̱gûñu'unj ninj nej silíj nitaj rej ngà nni ni̱ huê danj na̱nj gu̱ru̱gûñu'unj ninj nej siyànà minj giran' sa̱ñu̱n, ni̱ dugumîn ninj ma̱'an ninj riñan nej gakï̱n' hua̱ ruhuâ yumiguìi.
59002001	Di̱nï̂nj ma̱'anj, nej suj guyumân ruhuâ ni'in Ma̱'an Señor Jesucristo Ma̱'an sa ûta hue'ê hua. Ni̱ si̱ gi'hiaj anêj nej suj 'ngo̱ ni̱ a'ngô nej guiì mánj.
59002002	Dadin' si gatûj 'ngo̱ sí nu̱n se'ej dë̂j ra'a ñan nara'hui' nej suj ni̱ ûta sà' hua sigan' sô' ni̱ huê danj na̱nj gatûj 'ngo̱ sí gànìki chre ni̱ nu̱n sô' atsîj re'èe ñan màn nej suj,
59002003	ni̱ gi'hiaj nej suj si sí ña̱'a̱n doj huin sí hua' sà' sigan' dânj ni̱ gataj nej suj gu̱nïn sô': “Ga̱ne sô' ñan hua̱ hue'ê doj nânj”, ni̱ gataj nej suj gu̱nïn sí ga̱ni̱ki: “Ga̱nikïn' ga̱hia sô' hiuj nânj, nej si ga̱ne sô' riñan hio'óo nan na̱nj ánj”,
59002004	hiô' ni̱ sê si̱ gi'hiaj ni̱nï̱n nej suj dugui' nej suj, ni̱ gahuin nej suj guesì ûta a'nan' ganakaj guendâ ni̱ ûta a'nan' ganï̂n ruhuâ nej suj rà' saj ûn'.
59002005	Gu̱nïn nej suj di̱nï̂nj ma̱'an: Sê ganagui Ma̱'an Ña'anj an nej guiì ga̱ni̱ki màn ruhuâ yumiguìi guendâ ga̱huin ninj guiì yi̱ru'hue ngà sa guyumân ruhuâ ninj, ni̱ ga̱na̱huin ra̱'a ninj ga̱ne ninj ñan ni̱ka̱j su̱n Ma̱'an Ña'anj an dadin' gata si nàgà'huij ra'a nej guiì 'ì ruhuaj rà' saj ûn'.
59002006	Sani̱ si̱ gi̱'hiaj nej suj si gìrì' nej guiì ran' àko sina'àj a mánj. Ni̱ sê nda ninaj chre guru'hue nej sí yiru'huee du'hue nej sí ran' àko mínj, ni̱ sê dànanj gunùkuaj nej sij ga'anj rë̱'ë̱j nej sij nej sí ran' àko riñan nej sí ni̱ka̱j suun mínj.
59002007	Ni̱ sê nej sí yi̱ru'hue dânj huin sa ga'min kï̱j rayi'î siyu̱gui Ma̱'an Cristo, ni̱ ngà siyu̱gui Ma̱'an Cristo gachín nì'hiaj a'ngô nej dinï̂nt rayi'î nej suj nga ga̱'min àko nej sô' rayi'î nej suj rà' saj ûn'.
59002008	Dùgùnàj gi'hiaj nej suj si yàngà' hi̱a dagahuin nej suj nuguan' ni̱ka̱j su̱n riñan daran'anj, dàj rûn' taj riñanj ñanj si-nùguàn' Ma̱'an Ña'anj an: “Ni̱ ga̱ 'ì ruhuâ nej suj ni'in nej suj nej dugui' nej suj dàj rûn' 'ì ruhuâ nej suj ni'in nej suj ma̱'an nej suj”, ni̱ si dànanj gi'hiaj nej suj ni dùgùnàj huaj;
59002009	sani̱ si gi'hiaj anêj nej suj 'ngo̱ ni̱ a'ngô nej dugui' nej suj, ni̱ gakï̱n'ïn huin sa gi'hiaj nej suj, ni̱ hua̱ hia ni̱ gi'hiaj nej suj gakï̱n'ïn dadin' nitaj si ga'nï̂nj si-ley Ma̱'an Ña'anj an si gi̱'hiaj nej suj dànanj ni̱ huin nej suj guiì nitaj si dagahuin si-ley Ma̱'an Ña'anj an na̱nj ánj.
59002010	Dadin' ahuin na̱nj guiì dagahuin da' hua daran' si-ley Ma̱'an Ña'anj an, sani̱ si gi'hiaj ninj 'ngo̱ rïn gakï̱n'ïn huê danj ni̱ nitaj si dagahuin ninj da' hua̱ daran' ley gà' mánj.
59002011	Dadin' Ma̱'an sa gataj: “Si̱ ginikaj nika duguî'”, ni̱ huej huin sa gataj: “Si̱ dagahuî' mánj.” Sani̱ hia̱j ni̱, nùnj huin si nitaj si ni̱ka̱jt nika duguî', sani̱ si dagahuî', ni̱ gà' nitaj si dagahuîn' si-ley Ma̱'an Ña'anj an mánj.
59002012	Huê dàj rûn' ga'min nej suj ni̱ huê danj ga̱da̱gahuin nej suj dadin' ley gi̱'hiaj giyi'nï̂nj riñan nej suj ni̱ huej huin sa ga̱na̱ka̱j guendâ dàj gi'hiaj nej suj.
59002013	Dadin' nitaj àmàn ga̱na̱nï̱n àko ruhuâ Ma̱'an Ña'anj an ni'in nej guiì si nitaj si gananï̂n àko ruhuâ ninj ni'in ninj nej dugui' ninj, huê danj ni̱ ûta gi̱ran' sa̱ñu̱n ninj gi̱'hiaj Ma̱'an Ña'anj an, sani̱ ga̱na̱nï̱n àko ruhuâ Ma̱'an Ña'anj an ni̱ gi̱'hia si ga̱chi̱n ninj riñan sañuun si gu̱ru̱gûñu'unj ninj a'ngô nej dugui' ninj na̱nj ánj.
59002014	Ahuin gue̱nda̱ ni'ñanj si gataj da̱'a̱j nej suj si guyumân ruhuâ nej suj ni'in nej suj Ma̱'an Ña'anj an, si nitaj si ga'hui' nej suj sa ga̱chin riñan a'ngô nej guiì ran' àko rà'aj di̱nï̂nj. Ni̱ ga̱'hue ga̱na̱ni̱n nej suj man guendâ guyumân ruhuâ nej suj na̱nj nî'.
59002015	Ni̱ si hua̱ 'ngo̱ dinï̂nt ni̱ si hua̱ 'ngo̱ yuguet ni̱ nitaj atsîj i gi̱nun ninj ni̱ nitaj sa ya̱ ninj da' gui,
59002016	ni̱ hua̱ 'ngo̱ nej suj gataj gu̱nïn ninj: “Ga̱ dïn'ïnj ruhuâ' sò' ni̱ na̱n' dukuât, ni̱ garán sò' ma̱'an da'nga ni̱ si̱ ganûn nuhuij sò' ni̱ ya̱ sò' nda gùnùmàn rikît”, sani̱ si nitaj si ga'hui' nej suj sa garán ninj ma̱'an ninj, sa ya̱ ninj. Ni̱ ahuin si ni'ñanj si ga̱ta̱j nej suj dànanj gu̱nïn nej guiì dânj rà'aj.
59002017	Huê danj ni̱ si guyumân ruhuâ nej suj sani̱ nitaj si ga'hui' nej suj sa ga̱chin riñan nej guiì ran àko ni̱ dàj rûn' huin si gahui' sa guyumân ruhuâ nej suj huin na̱nj ánj.
59002018	Sani̱ ga̱'hue ga̱ta̱j da̱'a̱j nej suj: Sò' ni̱ guyumân ruhuâ', “sani̱ ñùnj ni̱ guruguñu'un nej guiì ran' àko.” Hia̱j ni̱ gi̱digân sò' sa guyumân ruhuâ' ngà rayi'î nej sa nitaj si guruguñu'unj dan; dadin' ñùnj ni̱ ga̱'hue gi̱digán sa guyumân ruhuâj ngà nej sa guruguñu'un nej guiì ran' àko na̱nj ánj.
59002019	Sò' ni̱ guyumân ruhuâ si hua̱ 'ngo̱ rïn Ma̱'an Ña'anj an, ni̱ dùgùnàj gi'hiâ'; Sani̱ huê danj na̱nj guyumân ruhuâ nej sa kï̱j ï, ni̱ nda nagunanj ninj nga ni'in ninj Ma̱'an Ña'anj an.
59002020	Sani̱ huîn' sí nitaj si ni'in yàngà' rû'huaj, ni̱ hua̱ na̱nj hua̱ ruhuâ' gi̱ni̱'in, dadin' nùnj huin si guyumân ruhuâ' sani̱ si nitaj si guruguñu'unj nej guiì ran' àko ni̱ nitaj nùnj gue̱nda̱ ni'ñanj sa guyumân ruhuâ' mánj.
59002021	Ni̱ sê guyumân ruhuâ sachij Abraham rej nê' nuguan' gataj Ma̱'an Ña'anj an ni̱ rayi'î dan ni̱ gi'hiaj yu̱gui sô' si-na ña'anj an ni̱ riñan si-na ña'anj dânj guta' sô' da'ní sô' Isaac, ni̱ gini'in yàngà' Ma̱'an Ña'anj an si dagahuin sô' ni̱ gi'hiaj sô' sa ni̱ka̱a rà' saj ûn'.
59002022	Nun ni'în' si sa guyumân ruhuâ sij ngà sa dagahuin sij ni̱ ni̱ka̱j dugui' nùguàn'àn ngue ni̱ dànanj ganahuin hue'ê nï̀n' sa guyumân ruhuâ sij dânj rà' saj ûn'.
59002023	Huê danj ni̱ gisîj nuguan' gataj: “Guyumân ruhuâ Abraham ni'in sij Ma̱'an Ña'anj an, ni̱ rayi'î dan ni̱ gataj Ma̱'an Ña'anj an si huin sij sí gi'hiaj sa ni̱ka̱a.” Ni̱ gataj Ma̱'an Ña'anj an si huin sij sí ni̱ka̱j dugui' ngà Ma̱'an.
59002024	Hia̱j, ni̱ ni'in nej suj si Ma̱'an Ña'anj an ni̱ nadiganj si nej guiì ni̱ huin ninj sa ni̱ka̱a rayi'î guendâ dagahuin ninj ngà guendâ guruguñu'unj ninj ahuin na̱nj sa ga̱chin riñan a'ngô nej guiì, ni̱ sê man guendâ guyumân ruhuâ ninj ni̱ huin ninj sa ni̱ka̱a mánj.
59002025	Huê gè danj gahuin ngà Rahab, siyànà gudu'huêj ma̱'an. Ni̱ guendâ ganahuin rà'a ni̱ gachrîj huij nej sô' ga'anj ga̱na̱ka̱j guendâ dàj hua riñan hio'ó dânj, ni̱ gi'hiaj Ma̱'an Ña'anj an si ga̱huin sa ni̱ka̱a rayi'î guendâ gi̱di̱ganj a'ngô chrej e ga'anj nej sí dânj.
59002026	Dadin' dàj rûn nneè ku' ni̱ si nitaj si nne nanè nimûn' nngaj ni̱ huin sa gahui'i, ni̱ huê danj ni̱ nùnj huin si guyumân ruhuô' sani̱ si nitaj si guruguñu'un' ahuin na̱nj sa ga̱chin riñan a'ngô nej guiì ni̱ huîn' sa gahui'i.
59003001	Si̱ gi'hiaj nej suj si huin nej suj maestrû chru̱n nï̀n' ruhuâ nga gidigân nej suj riñan nej dinï̂nt man di̱nï̂nj, dadin' gà' ni'in nej suj si dànanj nìko gànàchìn' Ma̱'an Ña'anj an guenda riñan nej suj.
59003002	Daran' nê' ni̱ dàñùn gi'hio' si gina'an ruhuâ ni̱ gananï̂n ruhuâ a'ngô nej duguî'. Ni̱ si hua̱ 'ngo̱ guiì nitaj si gi̱'hiaj gi̱na̱'an ruhuâ ni̱ nitaj si gi'hiaj gananï̂n ruhuâ a'ngô nej duguî' ngà nuguan' ga'min ninj, ni̱ huin ninj 'ngo̱ guiì gi'hiaj sa ni̱ka̱a, ni̱ huê danj na̱nj ga̱'hue gi̱nikaj su̱n ninj riñan nneè kú ninj ni̱ si̱ gi'hiaj ninj gakï̱n'ïn mánj.
59003003	Ni̱ si ga'nï̂n' aga' freno du'hua nej guâhiu guendâ da̱gahuin nej xuj riñun', ni̱ gi'hiô' dànanj da'nga ni̱ ga'hue' gi̱nikaj su̱n' riñan da' hua̱ nï̀n' gàchrà' nneè kú xuj.
59003004	Gi̱ni'hiaj nej suj dàj gi'hiaj nej sí guduguâj nej barkû yàchìj xi nga gache riñan nnee; dadin' nùnj huin si ûta nìko huaj, ni̱ huê danj na̱nj ûta nùkuaj guru'man nanèe ga'an, sani̱ nej sí ni̱ka̱j ñu'unj nej barkû nânj ni̱ man nga 'ngo̱ sa gù'nàj timón dânj ginikaj su̱n riñanj ni̱ hua'an dànè' garan' ruhuâ nej sô'.
59003005	Ni̱ huê danj na̱nj hio' ni̱ huin sa hua̱ lij doj riñan nneè ku', sani̱ ga̱'hue gi̱'hia sañun nìko, ni̱ huê danj na̱nj hua lij chrun giri ña'aan sani̱ ga̱'hue ga̱na̱huij 'ngo̱ kïj ï ga̱ka̱ gi̱'hia.
59003006	Ni̱ hio' huin dàj rûn' huin ña'aan, ni̱ huin dàj rûn' huin 'ngo̱ yumiguì kï̱j huaa. Ni̱ nne ruhuâ nneè ku', ni̱ gi'hiaj yi̱'ij daran nneè ku', ni̱ gi'hia si gi̱'hiaj nej guiì gakï̱n'ïn ni̱ rayi'î dan ni̱ ga̱ka̱ ninj ruhuâ rúnâko na̱nj ánj.
59003007	Dadin' daran' nej yuku, ni̱ nej yataj a ni̱ nej yukuáa, ni̱ nej yuku màn ruhuâ nne ña̱'a̱nj, ni̱ gunùkuaj nej síi nagi'hiaj nìn nej sô' daran' nej yô';
59003008	sani̱ gà' si 'ngo̱ guiì na'hue gùnùkuaj na̱gi̱'hiaj nìn hia ninj, ni̱ huin 'ngo̱ sa a'nan' na'hue gùnùkuaj nej guiì na̱gi̱'hiaj nìn ninj ni̱ ûta man nne gi'hiaj gàhuì' nej guiì riñanj na̱nj ánj.
59003009	Ni̱ ngà hio' ga'min hue'ê' riñan Ma̱'an Señor huin Re' Ña'anj an, ni̱ huê nga hio' ga'min kï̱' riñan nej guiì sani̱ nej guiì ni̱ dàj rûn' hua Ma̱'an Ña'anj an hua ninj na̱nj ánj.
59003010	Ni̱ huê gè du'huo' gahui nuguan' gato' si gi̱'hiaj hue'ê Ma̱'an Ña'anj an ngà nej guiì ni̱ huê gè du'huo' gahui nuguan' kï̱j huaa. Ni̱ si̱ ga̱'hue gaj danj man di̱nï̂nj.
59003011	Ga̱'hue ga̱hui̱ nne hua̱ tsì'i ni̱ ga̱'hue ga̱hui̱ nne hua̱ hàì'i ruhuâ hiu'uj ñan a'nga nnee na̱nj nî'.
59003012	Ga̱'hue ga̱hui chruj aceituna raa̱ chrun îgu ni̱ ga̱'hue ga̱hui chruj îgu raa̱ chrun uba na̱nj nî'. Huê danj ni̱ si̱ ga'hue ga̱hui̱ nne hua̱ nì'in ni̱ nne hua̱ tsì'i ruhuâ hiu'uj ñan a'nga nnee mánj.
59003013	Ahuin sí huin sí chru̱n hue'ê ni̱ hue'ê garânj da'nga' ruhuâ sô' siganï̂nj nej suj rà'aj. Ni̱ ga̱na̱di̱gân sô' si huin sô' sí nìn gi'hiaj ni̱ huin sô' sí chru̱n hue'ê ni̱ huê danj na̱nj nitaj si ra̱kïj sô' nej na̱nj ánj.
59003014	Sani̱ si yìkòj nej suj ni̱ si sa na'an chre dan gi'hiaj nej suj ni̱ màn nuguan' gu̱nï̱n' ngà nej guiì ruhuâ nimân nej suj, ni̱ si̱ ganï̂n ruhuâ nej suj si ûta huin nej suj, ni̱ si̱ gidigañu'unj nej suj riñan nuguan yàngà'a mánj;
59003015	dadin' si gi'hiaj nej suj dànanj ni̱ nùnj huin si chru̱n nï̀n' ruhuâ nej suj, sani̱ sê Ma̱'an Ña'anj an huin sa riki sa chru̱n nï̀n' ruhuâ nej suj mánj, dadin' sa màn riñan hio'ó nânj huin ni̱ sa giri ra̱ nej guiì huin, ni̱ nânj huin sa garan' ruhuâ sichre gi̱'hiaj nej guiì na̱nj ánj.
59003016	Dadin' ñan hua̱ nuguan' yìkòj o ngà nuguan' unïn'ïn, ni̱ garan' ñu'unj nej guiì dugui' ninj, ni̱ ûta mân sa kï̱j huaa hiuj dânj.
59003017	Sani̱ nej guiì gahuin chru̱n nï̀n' ruhuâ gi'hiaj Ma̱'an Ña'anj an, ni̱ nitaj si gi'hiaj ninj gakï̱n'ïn; ni̱ nitaj si gunïn' ninj ngà nej guiì, ni̱ sà' hua ruhuâ ninj, ni̱ ni'ña̱nj hua si-nùguàn' ninj, ni̱ ûta guruguñu'unj ninj nej guiì, ni̱ rugui' si sà' gi'hiaj ninj, ni̱ nitaj si na̱hia ninj, ni̱ nitaj si gidigañu'unj ninj mánj.
59003018	Ni̱ nej guiì hua̱ dïn'ïnj ruhuâ ni̱ nitaj si ganahuij ruhuâ ninj gu̱nï̱n' ninj ngà nej guiì, guendâ ruhuâ ninj ga̱ dïn'ïnj ni̱ dugu'nïn' ninj gi̱'hiaj ninj sa ni̱ka̱a na̱nj ánj.
59004001	Dànè' ga'na' sun guta'a ngà sun gunïn'ïn siganï̂nj nej suj rà'aj. Sê rayi'î sa a'nan' ganï̂n ruhuâ nej suj gi̱'hiaj nej suj huin sa gi'hiaj rà' saj ûn'.
59004002	Ûta huin ruhuâ nej suj ga̱ doj rasu̱un riñan nej suj, sani̱ nitaj nùnj giri' nej suj ga̱ riñan nej suj, ni̱ dagahui' nej suj ni̱ huin yìkòj ruhuâ nej suj ni'in nej suj nej dugui' nej suj, sani̱ na'hue gìrì' nej suj, ni̱ ûta gunïn' nej suj ni̱ guta' nej suj, sani̱ na'hue gìrì' nej suj sa ganï̂n ruhuâ nej suj, dadin' nitaj si gachín nej suj riñan Ma̱'an Ña'anj an mánj.
59004003	Gachín nej suj, sani̱ nitaj si ganahuin ra̱'a nej suj, dadin' gachín nej suj guendâ ga̱na̱huin nìhià' ruhuâ nej suj ngà nneè kú nej suj.
59004004	Dàj rûn' gi'hiaj nej guiì ni̱ka̱j nika dugui' huê danj gi'hiaj anêj ma̱'an nimân nej suj ma̱'an riñan Ma̱'an Ña'anj an. Nun ni'in nej suj si nga ginikaj dugui' nej suj ngà nej guiì màn ruhuâ yumiguìi ni̱ gunïn' nej suj ngà Ma̱'an Ña'anj an mínj. Ahuin na̱nj guiì, huin ruhuâ gi̱nikaj dugui' ngà nej guiì màn ruhuâ yumiguìi. Ni̱ huin ninj guiì gunïn' ngà Ma̱'an Ña'anj an na̱nj ánj.
59004005	Ni̱ ganï̂n ruhuâ nej suj si man si ga'min ma̱'an ñanj si-nùguàn' Ma̱'an Ña'anj an na̱nj nî': “Nun ni'in nej suj si ûta huin ruhuâ Ma̱'an Espíritu Santo nne ruhuâ nimân nej suj si da̱gahuin nej suj mínj.”
59004006	Sani̱ dànanj ûta nìko guruguñu'unj Ma̱'an Ña'anj an ni̱ gi'hia sunuj u ngà nej guiì dagahuin riñanj. Ni̱ rayi'î dan gataj ñanj si-nùguàn' Ma̱'an Ña'anj an: Ni̱ gunïn' Ma̱'an Ña'anj an ngà nej guiì ganï̂n ruhuâ si ûta huin ninj, sani̱ gi'hiaj Ma̱'an Ña'anj an sunuj u ngà nej guiì gi'hiaj si huin ninj guiì ninaj doj.
59004007	Da̱gahuin nej suj, sa gataj Ma̱'an Ña'anj an; ni̱ si̱ ga'nï̂nj nej suj si gi̱'hiaj ga̱nan sa nàsà'a riñan nej suj, huê danj ni̱ gu̱xunj ma̱'an riñan nej suj na̱nj ánj.
59004008	Ga̱'na̱' nichì nej suj riñan Ma̱'an Ña'anj an, ni̱ ga̱'na̱' nichì Ma̱'an riñan nej suj. Nej suj gi'hiaj gakï̱n'ïn ni̱ gànànìkàj ruhuâ nej suj rayi'î si-ga̱kïn' nej suj, ni̱ nej suj ganï̂n huà' ruhuâ ni̱ na̱gi̱'hiaj hue'ê nej suj nimân nej suj.
59004009	Ga̱na̱nï̱n sta'u ruhuâ nej suj, ni̱ gu̱du̱gue̱'e nej suj, ni̱ ga̱gua̱j hia nej suj. Ni̱ gà'ngà' nej suj ni̱ ga̱na̱huin sa a'nga' nej suj dânj sa gu̱du̱gue̱'e nej suj, ni̱ si hua̱ nìhià' ruhuâ nej suj ni̱ ga̱na̱nï̱n ruhuâ nej suj.
59004010	Ni̱ na̱gi̱'hiaj ninaj nej suj ma̱'an nej suj riñan Ma̱'an Señor, ni̱ ga̱na̱chinika nej suj na̱nj ánj.
59004011	Ni̱ si̱ ga'min nej suj, rayi'î 'ngo̱ ni̱ a'ngô nej dugui' nej suj man di̱nï̂nj. Ni̱ guiì ga'min rayi'î nej dugui' ni̱ guta' ninj gakï̱n'ïn yichrá nej dugui' ninj, ni̱ ga'min ninj rayi'î ley ni̱ guta' ninj gakï̱n'ïn yichrá ley; sani̱ si gutâ' gakï̱n'ïn yichrá ley, hiô' ni̱ nitaj si dagahuîn' sa taj ley mánj. Hiô' ni̱ huîn' guesì riñan ley na̱nj ánj.
59004012	'Ngo̱ rïn Ma̱'an Ña'anj an huin sa giri rà dàj ga ley ni̱ huej huin guesì, ni̱ ga̱'hue gi̱'hia ga̱na̱ni̱n ninj ni̱ ga̱'hue gi̱'hia si ga̱'a̱nj ni̱'hia ninj; sani̱ sò', ni̱ ahuin si huîn' ni̱ guta' gakï̱n'ïn yichrá nej dugui' rà'aj.
59004013	Hia̱j, ni̱ gu̱nïn nej suj gataj dànanj: “Hia̱j nej si a'hioj ni̱ ga̱'a̱nj nê' 'ngo̱ yuman' snà'ànj dânj, ni̱ ga̱ne nê' 'ngo̱ hio'o hiuj dânj, ni̱ gu̱du̱'hue̱ nê' rasu̱un ni̱ gi̱'hiaj ga̱nun' san'anj an.”
59004014	Sani̱ nun ni'in nej suj dàj ga̱huin gui a'hioj mánj. Ni̱ hua̱ 'ngo̱ nej suj ni'in si ga̱ne nej suj gui a'hioj na̱nj nî'. Yàngà' hia ni̱ sa nì'nà' hua riñan nê' ni huin dàj rûn' huin nnga dadin' gurugui'ij gini'hio sani̱ nda nanè chre ni̱ giyitïn' man na̱nj ánj.
59004015	Nej nuguan' da'hui nej suj ga̱ta̱j nej suj huin: “Si ruhuâ Ma̱'an Señor, ni̱ ga̱ne' ni̱ ga̱'hue gi̱'hiô' 'ngo̱ sun nânj nej si gi̱'hiô' a'ngô sun nânj.”
59004016	Sani̱ sa gi'hiaj nej suj huin, si ûta nìchràj ruhuâ nej suj ga̱'mi̱n nej suj ni̱ ûta huin nej suj ruhuâ nej suj. Ni̱ daran' nej guiì ganï̂n ruhuâ si ûta huin ninj doj ni̱ a'nan' hua sa ganï̂n ruhuâ ninj;
59004017	Ni̱ nej guiì ni'in gi̱'hiaj sa sà'aj, ni̱ nitaj si gi'hiaj ninj sa sà'aj, ni̱ gakï̱n'ïn huin sa gi'hiaj ninj na̱nj ánj.
59005001	Gu̱nïn nej suj hua̱ yiru'huee nej nuguan' nânj. Ni̱ gu̱du̱gue̱'e nej suj, ni̱ ga̱gua̱j hia nej suj dadin' gùyùmàn gui ni̱ gi̱ran' àko nej suj.
59005002	Gà' girë' daran' nej rasu̱n hua̱ du'hue riñan nej suj, ni̱ gà' yâ nej yahuì lij nej sigan' nej suj.
59005003	Ni̱ gà' gato nï̀n' nej aga' oro ni̱ aga' plata hua̱ riñan nej suj; ni̱ sa gato dânj huin sa gànàtà' rayi'î nej suj ni̱ dàj rûn' gaka nej rasu̱un gi'hiaj ña'aan ni̱ huê danj girë' nej suj gi̱'hiaj sa gato dânj.
59005004	Huê danj ni̱, ga'min gakï̱n' nej síi rayi'î nej gui gi'hiaj sun nej sô' riñan 'ngo̱ yiru'huee, dadin' gidigañu'unj nej yiru'huee nej sô' ni̱ nun ga̱na̱ru'hue hue'ê nej yiru'huee du'hue nej sô'; ni̱ gunïn Ma̱'an Ña'anj an daran' nej nuguan' ga'min' gakï̱n' nej sí gi'hiaj suun.
59005005	Nga gane nej suj riñan hio'ó nânj ni̱ ûta ganahuin nìhià' ruhuâ nej suj ngà nneè kú nej suj ngà nej gakï̱n'ïn, ni̱ ûta gu'ñûn nej suj gi'hiaj nej suj gakï̱n'ïn, ni̱ dàj rûn' ganaminj nej yuku dagahui' nej sij huê danj ganaminj nimân nej suj ngà nej gakï̱n'ïn.
59005006	Ni̱ nitaj si duna'huej nej sí gi'hiaj sa ni̱ka̱a rayi'î nej sô', huê danj ni̱ dugua'ì nej suj ni̱ dagahui' nej suj nej sô'.
59005007	Huê danj ni̱ ga̱ nùkuaj ruhuâ nej suj na̱nj di̱nï̂nj, nda gui nànìkàj ñun Ma̱'an Señor ga̱'naj. Ni̱ gi̱ni'hiaj nej suj dàj gi'hiaj nej sí gunuun dadin' hua̱ nùkuaj ruhuâ nej sô' gana'huìj nej sô' nda gùyùmàn gumàn ràan ngà gumàn ra'ñanj an, da'nga ni̱ ga'hue ga̱chi̱j yinà nej sô' ni̱ gìrì' nej sô' tan'an ya̱ nej sô'.
59005008	Huê danj na̱nj ga̱ nùkuaj ruhuâ nej suj, ni̱ na̱gi̱'hiaj ran nej suj nimân nej suj; dadin' gà' gahuin nichrun' diû ga̱'na̱' ñûn Ma̱'an Señor.
59005009	Ni̱ si̱ garânj ruhuâ 'ngo̱ ni̱ a'ngô nej suj rayi'î nej dinḯn nej suj man di̱nï̂nj, da'nga ni̱ si̱ ga'anj ni̱'hia̱ nej suj; dadin' gà' ni̱kï̱n' chru̱n guesì riñan rahue'e guendâ na̱gi̱'hia guenda ngà nej suj.
59005010	Gi̱da'a nej suj si-chrej nej sí ganata' dàj ga̱huin na̱nj di̱nï̂n, dadin' gananï̂n nej sô' yi'î siyu̱gui Ma̱'an Señor huê danj ni̱ giran' sa̱ñu̱n nej sô', sani̱ ga nùkuaj ruhuâ nej sô'.
59005011	Dadin' gà' ni'în' si dànanj ganahuin nìhià' ruhuâ nej guiì giran' sa̱ñu̱n. Ni̱ gà' gunïn nej suj dàj ga nùkuaj ruhuâ Job nga giran' sa̱ñu̱n sô', ni̱ gà' ni'in nej suj dàj gi'hiaj Ma̱'an Señor ngà sô' nda ne' rùkù nï̀n', dadin' ûta gananï̂n àko ruhuaj ni'in sô'.
59005012	Sani̱ sa da'hui nej suj gi̱'hiaj nej suj huin, di̱nï̂nj, ni̱ si̱ gi̱'hiaj yìtï̀nj nej suj si-nùguàn' nej suj, ni̱ si̱ gataj nej suj si yàtà'a ngà hio'óo huin sa gini'in yàngà' sa gi'hiaj nej suj mánj: Ni̱ gà' si̱ ga'hue ga̱ta̱j nej suj si a'ngô nej rasu̱un huin sa gini'in yàngà' sa gi'hiaj nej suj mánj; ni̱ si gataj nej suj “ga̱'hue” ni̱ da̱gahuin nej suj nuguan' garânj yina nej suj dânj, ni̱ si gataj nej suj “si̱ ga'hue” ni̱ huê danj gi̱'hiaj nej suj, da'nga ni̱ si̱ giran' sa̱ñu̱n nej suj mánj.
59005013	Hua̱ 'ngo̱ nej sô' màn siganï̂nj nej suj giran' sa̱ñu̱n nî'. Gàchìnj nì'hiaj nej suj rayi'î nej sô'. Hua̱ nìhià' ruhuâ 'ngo̱ nej sô' màn siganï̂nj nej suj nî'. Ga̱chra̱ nej sô' chra'a riñan Ma̱'an Ña'anj an.
59005014	Ni̱ hua̱ 'ngo̱ guiì a'nan'an siganï̂nj nej suj nî', gàkï̀nj nej suj nej sô' ni̱ka̱j suj riñan nej sô' nìkò' rukû Ma̱'an Jesús, ni̱ ga̱'na̱' nej sô' ni̱ gàchìnj nì'hiaj nej sô' rayi'î nej guiì a'nan'an ni̱ ga̱chri̱ nej sô' gasîti nej guiì dânj ngà siyu̱gui Ma̱'an Señor.
59005015	Ni̱ si guyumân ruhuâ nej sô' nga gachín nì'hiaj nej sô' rayi'î guiì a'nan' dânj, ni̱ ga̱na̱huin guiì a'nan' dânj, ni̱ ga̱na̱chi nikaj Ma̱'an Señor guiì a'nan' dânj; ni̱ si gi'hiaj guiì dânj gakï̱n'ïn ni̱ gi̱nikaj Ma̱'an Ña'anj an nimân nìko rayi'î guiì dânj.
59005016	Gànàtà' 'ngo̱ ni̱ a'ngô nej suj si-ga̱kïn' nej suj riñan nej dugui' nej suj, ni̱ gàchìnj nì'hiaj 'ngo̱ ni̱ a'ngô nej suj rayi'î nej dugui' nej suj, da'nga ni̱ ganahuin nej suj. Ni̱ si hua̱ yìtï̀nj ruhuâ sí gi'hiaj sa ni̱ka̱a nga gàchìnj nì'hiaj sô' ni̱ ûta nìko ga sa ga'hue gi̱'hiaj sô'.
59005017	Ni̱ dàj rûn' hua nê' huê danj ga Elías sô' gataj dàj ga̱huin, ni̱ nga ga'min sô' ngà Ma̱'an Ña'anj an ni̱ nga gachín nì'hiaj sô' sisi̱ si̱ gaman' ni̱ guyumân yìtï̀nj ruhuâ sô' rayi'î sa gachín sô' huê danj ni̱ nun gàmàn' huà'nï̀nj hio'o tá huàtàn' ahui mánj.
59005018	Ni̱ ne' rùkù ni̱ gachín nì'hiaj ñûn sô', huê danj ni̱ gaman', ni̱ gahiu ñûn nej sa màn riñan hio'óo yâ nej guiì.
59005019	Ni̱ si hua̱ 'ngo̱ nej dinï̂nt màn siganï̂nj nej suj guxunj ma̱'an riñan chrej yàngà'a, ni̱ a'ngô nej suj gi'hiaj gananikàj ñûn sí dânj ni̱ gaché sô' chrej yàngà'a,
59005020	ni̱ dùgùnàj huaj si gi̱ni'in nej suj ni̱ si hua̱ 'ngo̱ nej dinï̂nt gi'hiaj gananikàj ñûn sí dânj gatûj sô' ruhuâ chrej yàngà'a, ni̱ gi'hiaj sô' si ga̱na̱ni̱n sí dânj ni̱ si̱ ga'anj ni̱'hia sô', ni̱ gi'hiaj sô' si gi̱nikaj Ma̱'an Ña'anj an nimân nìko rayi'î gà'ì nej si-ga̱kïn' sí danj.
60001001	Pedro huin sí ga'anj gi̱di̱gân si̱nï̱n si-nùguàn' Ma̱'an Ña'anj an, ni̱ ga'nï̂n sô' ñanj nânj hua riñan nej dinï̂nt màn gaya'nï̀n ga'anj a'ngô nej país gù'nàj Ponto, Galacia, Kapadocia, Asia ni̱ Bitinia,
60001002	ni̱ ganagui Ma̱'an Re' Ña'anj an nej suj dadin' gà' gata dàj ga̱huin rayi'î nej suj ni̱ nagi'hiaj gè Ma̱'an Espíritu Santo nej suj, guendâ da̱gahuin nej suj ni̱ tun Ma̱'an Jesús gi'hiaj ganaruhui si-ga̱kïn' nej suj: Ni̱ si-su̱nu̱j ni̱ sa hua̱ dïn'ïnj riñan Ma̱'an Ña'anj an ga̱huin nìko riñan nej suj na̱nj ánj.
60001003	Ga̱'mi̱n hue'ê' rayi'î Ma̱'an Ña'anj huin Rej Ma̱'an Señor Jesucristo, dadin' gi'hia si gana'nï̂nj Ma̱'an Señor Jesucristo siganï̂nj nej nimân. Ni̱ ûta nìko guruguñu'unj Ma̱'an ñùn' dadin' gi'hia si ga̱'nga̱ nàkà ñûn' ni̱ nda nìhià' chre hua ruhuô' ni̱ ga̱'hue gànà'huì' Ma̱'an,
60001004	ni̱ hua̱ 'ngo̱ nani̱'hiaj nej suj gànàrì' nej suj ne' yàtà'a ni̱ sê sa gìrë̀' huin, ni̱ sê sa go̱chroj huin, ni̱ nitaj si hua̱ kï̱j hiuj dânj mánj.
60001005	Ni̱ guendâ guyumân ruhuâ nej suj ni̱ dugumîn Ma̱'an Ña'anj an nej suj ngà sa nùkuaj hua̱ riñanj, ni̱ gi̱'hia si gùnùkuaj nej suj ga̱na̱ni̱n nej suj dadin' gà' hua yu̱gui gànàrì' nej suj gui ga̱'na̱' ne' ña̱an.
60001006	Ni̱ rayi'î dan ni̱ ga̱na̱huin nìhià' ruhuâ nej suj rayi'î si gà' ginikaj Ma̱'an Ña'anj an nimân nìko rayi'î nej suj, nùnj huin si hua̱ hia ni̱ gi̱ran' sa̱ñu̱n nej suj do̱j riñan gà'ì yì'nï̀n' sañun gùyùmàn riñan nej suj,
60001007	dadin' dàñùn ga̱chi̱n sa yumân ruhuâ nej suj dânj riñan sañuun, dadin' oro ni̱ huin sa gìrë̀' sani̱ dàñùn da'hui gàchinj riñan ña'aan, hiô' ni̱ nga gunukuaj nej suj gachîn' nej suj riñan sañuun ni̱ dànanj ga̱na̱huin hue'ê nej suj gà' da' aga' oro, ni̱ huê danj na̱nj ga̱'mi̱n hue'ê nej guiì yi'î nej suj ni̱ gi̱nikaj chrej ninj ngà nej suj nda gui nga ga̱'na̱' Ma̱'an Cristo.
60001008	Dadin' nun gi̱ni̱'in nej suj Ma̱'an Cristo sani̱ 'ì ruhuâ nej suj ni'in nej suj Ma̱'an, ni̱ guyumân ruhuâ nej suj ni'in nej suj Ma̱'an, ni̱ nùnj huin si nun gi̱ni̱'in nej suj Ma̱'an, sani̱ ûta hua nìhià' hua ruhuâ nej suj ni̱ sê nuguan' gìrì' gànàtò' huin dadin' ûta nìko sîj Ma̱'an Cristo na̱nj ánj.
60001009	Ni̱ si guyumân yìtï̀nj ruhuâ nej suj nda a'ngô rïn gui gane nej suj riñan hio'ó nânj, hiô' ni̱ ga̱na̱ni̱n ma̱'an nimân nej suj.
60001010	Ni̱ nda hue'ê chre nana'hui' guentû nej sô' gataj dàj ga̱huin rayi'î sunuj ga̱ riñan nej suj, ni̱ ûta ga gu̱dadû nej sô' nga ganachin' na'anj nej sô' a'ngô nej sachij garânj da'nga ruhuâ, si hi̱a ni̱ gi̱'hiaj Ma̱'an Ña'anj an ga̱na̱ni̱n nej suj.
60001011	Ni̱ nadigi'ñûn nej sô' ahuin guiì ni̱ ahuin diû gi'hiaj Si-Espíritu Ma̱'an Cristo garânj da'nga ruhuâ nej sô' ni̱ nne ngà nej sô', dadin' huê Ma̱'an Espíritu dânj gidigân dàj nìko gi̱ran' sa̱ñu̱n Ma̱'an Cristo, ni̱ gi'hia garânj da'nga' ruhuâ nej sô' gataj dàj ga̱huin dàj hue'ê ga̱ ne' ñan doj.
60001012	Ni̱ ganadigân Ma̱'an Ña'anj an nuguan' nânj riñan nej sô' sani̱ sê guendâ nej sô' gahuin mánj, guendâ nê' gahuin ni̱ man si ginikaj ñu'unj nej sô' nuguan' dânj, ni̱ nda diû nânj gisîj nuguan' dânj ni̱ ganahuin ra̱'a nej sô' ganata' nuguan' gi̱'hiaj ga̱na̱ni̱n nej guiì gi'hiaj Ma̱'an Espíritu Santo ga'na' yàtà'a; ni̱ ûta huin ruhuâ nej ángel gi̱ni̱'in ninj nej nânj.
60001013	Hia̱j ni̱, dàj rûn' gi'hiaj nej sí nagi'hiaj ran nnïnj 'nï̱nj gatï̀n, huê danj na̱nj gànà'nï̀nj sà' nej suj sa garânj da'nga ruhuâ nej suj, ni̱ da'nga' hue'ê gè gi̱'hiaj nej suj ni̱ gànà'huìj nej suj si gi̱'hiaj Ma̱'an Jesús sunuj u ngà nej suj nga nànìkàj ñûn Ma̱'an ga̱'naj.
60001014	Ni̱ si̱ gi̱'hiaj nej suj gakï̱n'ïn dàj rûn' gi'hiaj nej suj nga nï̀n' gàchin gi̱ni̱'in nej suj Ma̱'an Jesús mánj, gi̱'hiaj nej suj dàj rûn' gi'hiaj 'ngo̱ da'ní nej suj hue'ê dagahuin riñan nej suj;
60001015	sani̱ si̱ gi'hiaj nej suj gà' si 'ngo̱ gakï̱n'ïn dadin' nitaj gà' si 'ngo̱ gakï̱n'ïn gi'hiaj Ma̱'an sa gakḯn nej suj mánj;
60001016	dadin' huê danj nnunj riñan ñanj: “Ni̱ gataj Ma̱'an ni̱ ga̱huin nej suj sa gèe ni̱ si̱ gi'hiaj nej suj gakï̱n'ïn, dadin' ñùnj ni̱ sa gèe huín ni̱ nitaj gakï̱n'ïn gi'hiâ mánj.”
60001017	Si gataj nej suj si “Rej” nej suj huin Ma̱'an Ña'anj an, ni̱ gi̱nun ruhuâ nej suj si Ma̱'an Ña'anj an ni̱ nitaj si chrùnj gi̱'hiaj ni̱nïnj nej guiì dadin' gayakaj guendaj dàj na̱nj hua ma̱'an sa gi'hiaj da' go'ngo̱ ninj, rayi'î dan ni̱ ga̱ gudadû nej suj Ma̱'an nej suj ni̱ gi̱ni̱kaj chre̱j nej suj daran' diû riñan Ma̱'an nga nï̀n' aché nun nej suj riñan hio'ó nânj riñan Ma̱'an na̱nj ánj.
60001018	Ma̱'an Ña'anj an gi̱'hiaj ga̱na̱ni̱n nej suj, riñan nej chrej nâ gidigân rej nej suj, ni̱ gà' ni'in nej suj si sê ngà oro ni̱ sê ngà plata giran nej suj mánj dadin' nej nânj ni̱ sa ga̱na̱huij huin na̱nj ánj,
60001019	ni̱ girânj Ma̱'an Cristo ngà tun nej suj, ni̱ gahuin dàj rûn' huin 'ngo̱ matsïj hua sà'a ni̱ gahuin dàj rûn' huin 'ngo̱ matsïj nitaj si hua̱ díin,
60001020	ni̱ àsìj nga nï̀n' ga̱chin gi̱'hiaj Ma̱'an Ña'anj an yumiguìi ni̱ gà' hua̱ yugui si huê dànanj gi̱ran' Ma̱'an Cristo, sani̱ ne' rùkù doj ni̱ ga'na' Ma̱'an Cristo ni̱ gahuij rayi'î nê' guendâ 'ì ruhuâj ni'in ñùn'.
60001021	Ni̱ rayi'î guendâ gi'hiaj Ma̱'an Cristo dànanj ni̱ guyumân ruhuâ nej suj ni'in nej suj Ma̱'an Ña'anj an, ni̱ gi'hiaj Ma̱'an Ña'anj an si gana'nï̂nj Ma̱'an Cristo siganï̂nj nej nîman ni̱ ga'min hue'ê Ma̱'an Ña'anj an rayi'î Ma̱'an Cristo, da'nga ni̱ ga'hue gùyùmàn ruhuâ nej suj ni̱ gànà'huìj nej suj Ma̱'an Ña'anj an na̱nj ánj.
60001022	Hia̱j ni̱ guendâ guyumân ruhuâ nej suj ni'in nej suj nuguan' yàngà'a, ni̱ ganahuin hue'ê ma̱'an nimân nej suj ni̱ ga'hue ga 'ì ruhuâ nej suj ni'in nej suj nej dinḯn nej suj gi'hiaj Ma̱'an Espíritu Santo, sani̱ ga̱ 'ì yàngà' ruhuâ nej suj ngà daran' sa nùkuaj hua̱ ruhuâ nimân nej suj ngà nej dinḯn nej suj dadin' hua̱ da̱'a̱j nej suj ni̱ man si gi'hiaj nej suj si 'ì ruhuâ nej suj ni'in nej suj nej dinḯn nej suj sani̱ nitaj si 'ì yàngà' ruhuâ nej suj mánj.
60001023	Ni̱ ga'nga nàkà nej suj, sani̱ sê si̱ ga'nga ñûn nej suj riki nni nej suj mánj, si-nùguàn' Ma̱'an Ña'anj an gi'hiaj ga'nga nàkà nej suj dadin' huin 'ngo̱ nuguan' hua̱ nì'nà'a ni̱ nitaj si huaj ga̱na̱hui dadin' nìgànj nï̀n' huaj.
60001024	Dadin huê dànanj taj ñanj si-nùguàn' Ma̱'an Ña'anj an: Dadin' daran' nej guiì ni̱ huin ninj dàj rûn' huin koj o, ni̱ daran' nej sí ganï̂n ruhuâ si huin nej sô' doj ni̱ dàj rûn' huin hiaj ganï̀n raa̱ koj o huin nej sô'. Ni̱ ganakò koj o, ni̱ gininj hiaj gitá raa̱ koj dânj.
60001025	Sani̱ si-nùguàn' Ma̱'an Ña'anj an ni̱ nitaj si huaj ga̱na̱hui dadin' nìgànj nï̀n' huaj na̱nj ánj. Ni̱ huê nuguan' nânj huin nuguan' gi̱'hiaj ga̱na̱ni̱n nej guiì ni̱ gà' gunïn nej suj nuguan' nânj.
60002001	Gi̱'hiaj anêj nej suj daran' sa yì'ìi, daran' nuguan' gidigañu'unj un, ni̱ si̱ gidigañu'unj nej suj ngà sa gi'hiaj nej suj, ni̱ si ga yìkòj ruhuâ nej suj, ni̱ gu̱du̱nâj nej suj daran' nuguan' hia̱a,
60002002	gi̱'hiaj nej suj dàj rûn' gi'hiaj ne'ej hia̱j ga'nga nga ûta huin ruhuâj go̱'oj si-tò nni, huê danj ga̱huin ruhuâ nej suj ni'in nej suj si-nùguàn' Ma̱'an Ña'anj an, da'nga ni̱ ga'hue ga̱huin nùkuaj nej suj ni̱ ga̱'hue ga̱na̱ni̱n nej suj gi̱'hia,
60002003	ni̱ huê danj gi̱'hiaj nej suj si gà' garan' ruhuâ nej suj guendâ gananï̂n àko ruhuâ Ma̱'an Señor ni'in nej suj.
60002004	Ga̱huin nìchrùn' nej suj riñan Ma̱'an Jesús, dadin' huej huin hiëj hua̱ nì'nà'a, sani̱ gi̱'hiaj ni̱nï̱n nej síi Ma̱'an, sani̱ riñan Ma̱'an Ña'anj an ni̱ huin 'ngo̱ hiëj ûta du̱'hue̱e ni̱ ganagui Ma̱'an Ña'anj an Ma̱'an,
60002005	nej suj huin hiëj nì'nà'a, ni̱ gi̱'hiaj Ma̱'an Ña'anj an si ga̱huin nej suj 'ngo̱ hue' ñan ga̱ne Ma̱'an Ña'anj an ni̱ huin nej suj rej gèe ni̱ Ma̱'an Jesucristo gu̱ru̱gûñu'unj ni̱ ga̱'hue gà'huì' nej suj ofrenda riñan Ma̱'an Ña'anj an.
60002006	Dadin' huê danj taj riñan ñanj si-nùguàn' Ma̱'an Ña'anj an: Hia̱j rû'huaj, ni̱ guchrû ruhuâ yuman' Sión 'ngo̱ hiëj ña̱'a̱n doj ni̱ huin 'ngo̱ hiëj gingaj sikûj hue'e, ni̱ huin 'ngo̱ hiëj du̱'hue̱e ni̱ huin 'ngo̱ hiëj ganagui Ma̱'an Ña'anj an; ni̱ guiì gùyùmàn ruhuâ ni'in hiëj nânj ni̱ si̱ giri' ninj sinà'àj a mánj.
60002007	Guendâ nej suj guyumân ruhuâ, ni̱ huin 'ngo̱ hiëj du̱'hue̱e; sani̱ guendâ nej guiì nitaj si guyumân ruhuâ ni̱ huin, Hiëj gi'hiaj anêj nej sí gi'hiaj hue'e, sani̱ huej huin hiëj nìko gane sikûj hue'e;
60002008	Ni̱ gisîj nuguan' nânj: Dadin' huin hiëj gi̱'hiaj chì' ruhuâ nej guiì, ni̱ huin huej gi̱'hiaj ga̱na̱tu̱ ninj. Dadin' gahuin chì' ruhuâ ninj ni'in ninj si-nùguàn' Ma̱'an Ña'anj an. Ni̱ nun ga̱'hue̱j ninj da̱gahuin ninj sa taj si-nùguàn' Ma̱'an Ña'anj an; ni̱ hua̱ ni̱ña̱n si gi̱ran' sa̱ñu̱n ninj guendâ na'huej ninj da̱gahuin ninj.
60002009	Sani̱ nej suj huin yi'nïn' nej dùguì' nej guiì ganagui Ma̱'an Ña'anj an, ni̱ nej suj huin nej rej gunânj gi̱tsi riñan Ma̱'an Rey, ni̱ huin nej suj 'ngo̱ país gèe, ni̱ huin nej suj 'ngo̱ yi'nïn' nej guiì girânj Ma̱'an Ña'anj an ngà tun, guendâ du̱yi'nga' nej suj rayi'î sa hua̱ hue'ê sta'u gi'hiaj Ma̱'an Ña'anj an, dadin' gahuin nej suj guiì gi'hiaj gakï̱n'ïn sani̱ ganari Ma̱'an Ña'anj an nej suj riñan gakï̱n'ïn, ni̱ gi'hia si gìyìgï̀n riñan nej suj ni̱ gi̱ni̱'in nej suj sa hue'ê sta'u gi'hia;
60002010	àsìj nâ ni̱ sê yi'nïn' nìkò' rukû Ma̱'an Ña'anj an gahuin nej suj, sani̱ hia̱j ni̱ rayi'î tun Ma̱'an Jesús ni̱ huin nej suj yi'nïn' nìkò' rukû Ma̱'an Ña'anj an; ni̱ a'ngô diû ni̱ nun ga̱na̱nï̱n àko ruhuâ Ma̱'an Ña'anj an ni'in nej suj, sani̱ hia̱j ni̱ ngà tun Ma̱'an Jesús ni̱ gananï̂n àko ruhuaj ni'in nej suj na̱nj ánj.
60002011	'Ì ruhuâj ni'ín nej suj di̱nï̂nj ni̱ ûta àko gachín nì'hia riñan nej suj ni̱ gi̱nun ruhuâ nej suj si huin nej suj sí 'na̱' a'ngô país ni̱ huin nej suj sí gaché nun, ni̱ si̱ dagahuin nej suj nej gakï̱n' garan' ruhuâ nneè kú nej suj dadin' unïn' nej gakï̱n' dânj ngà ma̱'an nimân nej suj.
60002012	Hue'ê gi̱'hiaj nej suj nga nikïn' nej suj siganï̂nj nej sí nàsìnùnj un; dadin' nùnj huin si ga'min nej sô' rayi'î nej suj ni̱ gataj nej sô' si huin nej suj sí a'nan'an, sani̱ nga gi̱ni̱'in nej sô' si gi̱'hiaj hue'ê nej suj ni̱ ga̱'mi̱n hue'ê nej sô' yi'î Ma̱'an Ña'anj an gui nga na̱gi̱'hiaj Ma̱'an guenda ngà daran' nej guiì.
60002013	Rayi'î guendâ ga̱'mi̱n hue'ê nej guiì rayi'î Ma̱'an Señor ni̱ da̱gahuin nej suj riñan nej síchìj ni̱ka̱j sun nìko ngà síchìj ni̱ka̱j sun hua̱ lij doj, ni̱ huê danj na̱nj da̱gahuin nej suj riñan 'ngo̱ rey, ni̱ gi̱'hiaj nej suj si sô' huin sí ni̱ka̱j su̱n riñan daran'anj,
60002014	huê danj na̱nj da̱gahuin nej suj riñan nej sô' ni̱ka̱j suun dadin' huê nej sô' nânj huin gune' nej síchìj ni̱ka̱j su̱n nìko doj ni̱ nne nej sô' guendâ gi̱'hiaj nej sô' kastîgu nej sí gi'hiaj gakï̱n'ïn ni̱ nne sô' guendâ ga̱'mi̱n hue'ê sô' yi'î nej sí gi'hiaj hue'ê.
60002015	Dadin' garan' ruhuâ Ma̱'an Ña'anj an: Si da̱gahuin nej suj hiô' ni̱ gi̱'hiaj nej suj si ganarán nej sí nun ni'in da'nga' sa ga'min du'hua nej sô' na̱nj ánj.
60002016	Ni̱ huin nej suj sí giyi'nï̂nj riñan guendâ nitaj si gi'hiaj nej suj gakï̱n'ïn, sani̱ sê dàj dïn' na̱nj si giyi'nï̂nj riñan nej suj hiô' ni̱ ga̱nï̱n ruhuâ nej suj si ga̱'hue gi̱'hiaj nej suj doj gakï̱n'ïn mánj. Gi̱'hiaj nej suj sa hua̱ hue'ê ni̱ gini'in nej guiì si huin nej suj guiì gunânj gi̱tsi riñan Ma̱'an Ña'anj an.
60002017	Gi̱ni̱kaj chre̱j nej suj riñan daran' nej guiì, ni̱ gà 'ì ruhuâ nej suj ni'in nej suj nej dinï̂nt. Ni̱ si̱ gi'hiaj nej suj gakï̱n'ïn riñan Ma̱'an Ña'anj an. Ni̱ gi̱ni̱kaj chre̱j nej suj riñan rey.
60002018	Nej suj 'nï̱nj gi'hiaj sun chre dan, ni̱ da̱gahuin nej suj ni̱ gi̱nikaj chre̱j nej suj riñan si-yi̱ru'hue nej suj, sani̱ sê man riñan nej sô' sà'a ngà nej sô' ûta hue'ê ga'min da̱gahuin nej suj mánj, dadin' hua̱ ni̱ña̱n si da̱gahuin nej suj riñan nej sô' ûta ga̱ninï̀n hua nej na̱nj ánj.
60002019	Dadin' nùnj huin si nitaj nùnj gi'hiô', sani̱ giran' sa̱ñu̱n' guendâ ruhuô' da̱gahuîn' riñan Ma̱'an Ña'anj an ni̱ ga̱ nùkuaj ruhuô', hiô' ni̱ ga̱ran' ruhuâ Ma̱'an Ña'anj an rayi'î sa gi̱'hiô'.
60002020	Ni̱ si gara'hui nej sô' riñan nej suj rayi'î guendâ gi'hiaj nej suj sa a'nan'an, ni̱ ahuin gue̱nda̱ ni'ñanj si ga nùkuaj ruhuâ nej suj rà'aj. Ni̱ si gi'hiaj nej suj sa sà'a ni̱ giran' sa̱ñu̱n nej suj ni̱ ga nùkuaj ruhuâ nej suj, ni̱ nânj huin sa garan' ruhuâ Ma̱'an Ña'anj an na̱nj ánj.
60002021	Ni̱ huê guenda nânj gakḯn Ma̱'an Ña'anj an ga'na' nej suj; dadin' huê danj na̱nj giran' sa̱ñu̱n Ma̱'an Cristo rayi'î nê', ni̱ gà' guta' Ma̱'an chrej e ne' ña̱an, ni̱ huê chrej dânj ga̱che̱' ni̱ gi̱nikô' rukuj gu̱n' na̱nj ánj;
60002022	ni̱ nun gi̱'hiaj Ma̱'an Cristo gakï̱n'ïn, ni̱ gà' 'ngo̱ nuguan' gi̱di̱gañu'unj nun ga̱hui̱ ruhuâ du'hua Ma̱'an Cristo mánj;
60002023	ni̱ nga ga'min yì'ì nej sí dânj riñanj, ni̱ nun ga̱'mi̱n yì'ij riñan nej sô'; ni̱ nga giran' sa̱ñunj gi'hiaj nej sô' ni̱ nun ga̱ta si nànìka gi̱'hia sa yì'ì ngà nej sô', sa gi'hia huin si ganataj rayi'î sa̱ñu̱n giran'anj dan riñan Ma̱'an sa nne ganakaj guendâ ni̱ gi'hia sa ni̱ka̱a;
60002024	ni̱ ngà nneè kú Ma̱'an Jesús ginikaj ga'an si-ga̱kïn' nê' nga ginikoj riñan chrun, huê danj ni̱ nga ga'nḯn nimûn' gi̱nikô' rukuj ni̱ nitaj gakï̱n'ïn gi̱'hiô' dadin' man sa ni̱ka̱a garan' ruhuô' gi'hiô', ni̱ giran' yi'ì Ma̱'an Cristo ni̱ gi'hia si ga̱na̱huîn' riñan yi'ì àrà'hue' ñùn'.
60002025	Dadin' gahuin nej suj dàj rûn' gahuin nej matsïj ga'anj nì'hià, sani̱ hia̱j ni̱ gananikàj nej suj ga'na' nej suj riñan Ma̱'an Cristo ni̱ Ma̱'an huin sa ni̱kï̱n' dugumîn ma̱'an nimân nej suj.
60003001	Huê danj na̱nj nej suj siyànà dan, ni̱ da̱gahuin nej suj sa taj nika nej suj; da'nga ni̱ si hua̱ da̱'a̱j nej sô' na'huej gùyùmàn ruhuâ ni'in si-nùguàn' Ma̱'an Ña'anj an, ni̱ si̱ ga'min nìko nej sô' ni̱ gùyùmàn ruhuâ nej sô' rayi'î guendâ dagahuin hue'ê nej suj,
60003002	na̱di̱gi'ñûn nej suj dàj gi̱'hiaj nej suj ni̱ gi̱nikaj chre̱j nej suj, ni̱ si̱ gi'hiaj nej suj gakï̱n'ïn mánj.
60003003	Ni̱ si̱ nagi'hiaj sta'u nej suj ma̱'an nej suj, ni̱ si̱ ganachrâj nej suj lasû chì' xi ahui nej suj, ni̱ si̱ garânj sun sta'u nej suj aga' oro ni̱ si̱ ginun nej suj atsîj sà' xi mánj,
60003004	sa ña̱'a̱n doj da'hui ga̱ sà' huin ruhuâ nimân nej suj, ngà nanè nimân nej suj, ni̱ da'hui ga̱ gej ni̱ ga̱huin sa hua̱ nìin ni̱ sa hua̱ dïn'ïnj, dadin' huê dan huin sa ûta garan' ruhuâ Ma̱'an Ña'anj an.
60003005	Dadin' huê dànanj da'nga' hue'ê gè nagi'hiaj nej siyànà gè gimân àsìj nâ, dadin' huê danj na̱nj gane ninj gana'huìj ninj Ma̱'an Ña'anj an, ni̱ dagahuin ninj sa gataj nika ninj;
60003006	dàj rûn' dagahuin Sara riñan Abraham, rayi'î dan ni̱ gata “si-señoj” huin sô'; ni̱ Sara huin nni da' go'ngo̱ nej suj màn diû hia̱j, ni̱ si dagahuin nej suj ni̱ huê danj na̱nj ginun yu'hui' ruhuâ nej suj ni̱ si̱ nitaj si gi'hiaj nej suj gakï̱n'ïn ni̱ si̱ guyu'hui' nej suj nga ga̱ta̱j 'ngo̱ nej síi si gi̱'hiaj yì'ì sô' nej suj mánj.
60003007	Nej suj sí nne nika dan, ni̱ huê danj na̱nj gi̱'hiaj nej suj, ni̱ hue'ê du̱gumîn nej suj nika nej suj, ni̱ gi̱nikaj ni̱'ña̱nj nej suj ngà ninj dadin' huin ninj dàj rûn' huin 'ngo̱ basû nìtï̀n chre, ni̱ huê danj na̱nj ga̱na̱huin ra̱'a ninj sunuj ri̱ki̱ Ma̱'an Ña'anj an riñan nej suj gui ga̱'na̱' ne' ña̱an, ni̱ si dànanj gi̱'hiaj nej suj ni̱ gunïn Ma̱'an nga ga̱'mi̱n nej suj ngà Ma̱'an na̱nj ánj.
60003008	A'ngô sa da'hui nej suj gi̱'hiaj nej suj, huin si gu̱ña̱n gùyùmàn ruhuâ nej suj, ni̱ ga̱na̱nï̱n àko ruhuâ nej suj ni'in nej suj nej guiì, ni̱ ga̱ 'ì ruhuâ ni̱ ga̱ gu̱ña̱n ruhuâ nej suj, ni̱ gu̱ru̱gûñu'unj nej suj, ni̱ gi̱nikaj dugui' nej suj ngà daran' nej guiì;
60003009	ni̱ si hua̱ 'ngo̱ guiì gi'hiaj sa yì'ì ngà nej suj ni̱ si̱ nanikàj nej suj gi̱'hiaj nej suj sa yì'ìi ngà guiì dânj mánj, ni̱ si rikî 'ngo̱ guiì sañuun riñan nej suj ni̱ si̱ gachîn nej suj si ga̱'na̱' sañuun riñan guiì gi'hiaj dánanj ngà nej suj mánj, sa da'hui nej suj ga̱ta̱j nej suj huin si gi̱'hiaj Ma̱'an Ña'anj an ga̱'na̱' sa hua̱ hue'ê riñan guiì dânj, dadin' gà' ni'in nej suj si gakḯn Ma̱'an Ña'anj an ga'na' nej suj guendâ ga̱na̱huin ra̱'a nej suj sa hua̱ hue'ê.
60003010	Dadin' dàj rûn' taj riñan ñanj si-nùguàn' Ma̱'an Ña'anj an: Guiì ruhuâ ga̱ nìn ga̱ne ni̱ nun ga̱ra̱n' ruhuâ ninj gi̱ran' sa̱ñu̱n ninj, ni̱ nun da'hui ninj ga̱'mi̱n ninj nuguan' kï̱j hua, ni̱ si̱ ga'min ninj nuguan' gidigañu'unj;
60003011	ni̱ si̱ gi'hiaj nej suj sa a'nan'an mánj, du̱gu'nïn' nej suj gi̱'hiaj nej suj sa hua̱ hue'ê; ni̱ du̱gu'nïn' nej suj ga̱ dïn'ïnj riñan nej suj ngà 'ngo̱ ni̱ a'ngô nej guiì, ni̱ huê chrej dan gi̱da'a nej suj dadin' chrej dan huin sa hua̱ hue'ê.
60003012	Dadin' dugumîn Ma̱'an Señor nej guiì gi'hiaj sa ni̱ka̱a, ni̱ ûta hue'ê gananï̂n rakï nga ga'min ninj nngaj, sani̱ na'an ruhuâ Ma̱'an Señor ni'in nej guiì gi'hiaj sa a'nan'an.
60003013	Hua̱ sí gi̱'hiaj sa yì'ì ngà nej suj si daran' diû gi̱'hiaj nej suj sa sà'a na̱nj nîn'.
60003014	Sani̱ si giran' sa̱ñu̱n nej suj rayi'î sa sà' gi'hiaj nej suj, ni̱ ga̱na̱huin nìhià' ruhuâ nej suj. Ni̱ si̱ ganï̂n yì'ì ruhuâ nej suj, ni̱ si̱ ganï̂n yu'hui' ruhuâ nej suj rayi'î sa gi'hiaj sí dan mánj,
60003015	gi̱nikaj chre̱j nej suj ngà Ma̱'an Ña'anj an ni̱ ngà Ma̱'an Cristo ngà ruhuâ nimân nej suj, ni̱ nìn gi̱'hiaj nej suj ni̱ gi̱nikaj chre̱j nej suj ngà nej guiì, ni̱ ga̱ yu̱gui nej suj daran' diû guendâ du̱na'huej nej suj rayi'î nuguan' guyumân ruhuâ nej suj nga hua nej guiì gachín na'anj;
60003016	ni̱ si hua̱ guiì ga'min yi'î nej suj ni̱ gataj ninj si huin nej suj guiì kï̱j huaa guendâ dagahuin nej suj riñan Ma̱'an Cristo, sani̱ hua̱ dïn'ïnj ruhuâ da'nga' nu̱n ruhuâ nimân nej suj dadin' ni'in nej suj si gi'hiaj nej suj sa hua̱ hue'ê, huê danj ni̱ gànàrì' nej guiì dânj sina'àj a guendâ ganachinikaj ninj nuguan' gidigañu'unj un rayi'î nej suj.
60003017	Dadin' dànanj dùgùnàj huaj si gi̱ran' sa̱ñu̱n nej suj, si huê dan huin sa garan' ruhuâ Ma̱'an Ña'anj an, gà' da' si̱ gi̱'hiaj nej suj gakï̱n'ïn.
60003018	Dadin' 'ngo̱ rïn gahui' Ma̱'an Cristo riñan nej gakï̱n'ïn, sani̱ nun gi̱'hia gà' si 'ngo̱ gakï̱n'ïn sani̱ gahuij rayi'î nej guiì gi'hiaj gakï̱n'ïn, guendâ gi̱nika ga̱'an ninj riñan Ma̱'an Ña'anj an, ni̱ yàngà' hia ni̱ gahuij ngà nneè ku sani̱ hua̱ nì'nà' nanè nimanj;
60003019	ni̱ huê danj na̱nj ga'anj du̱yingaj Ma̱'an Jesús, riñan nanè nimân nej guiì màn ni̱nï̱n' dukuâ ga'a si gà' gunukua gi'hiaj ga̱nanj riñan sichre,
60003020	nej nânj huin nanè nimân nej guiì nun ga̱'hue̱j dagahuin riñan Ma̱'an Ña'anj an nga diû gane Noé, ni̱ ûta nùkuaj ga ruhuâ Ma̱'an Ña'anj an ni̱ gana'hu̱i si gànànìkàj ruhuâ nej guiì dânj rayi'î si-ga̱kïn' ninj sani̱ nun gùyùmàn ruhuâ ninj, sani̱ guyumân ruhuâ sachij Noé ni̱ rayi'î dan ni̱ ginûn huin sô' gi'hiaj yu̱gui sô' barkû nìko xi, sani̱ man tï̱nj nej guiì huin sa gananin riñan gumàn nìko xi gaman' nga diû dânj.
60003021	Ni̱ nga gata' nne nej guiì ni̱ gahuin 'ngo̱ da'nga'a si gà' gahui' ninj riñan gakï̱n'ïn, ni̱ gananin ninj gi'hia dàj rûn' gananin nej dùguì' sachij Noé, sani̱ nitaj si ganaruhui dḯn hua̱ nneè kú ninj gi'hia mánj, sa gi'hia huin si nadiganj si hua̱ hue'ê da'nga' nu̱n ruhuâ nimân ninj, sani̱ sa gi'hiaj gananin nej guiì huin guendâ gana'nï̂nj Ma̱'an Jesucristo siganï̂nj nej nîman,
60003022	ni̱ nga gahui ga'an yàtà'a ni̱ nne ra'a ne' huà' Ma̱'an Ña'anj an; ni̱ ni̱ka̱j sunj riñan nej ángel, ni̱ ni̱ka̱j sunj riñan nej nanè kï̱j huaa ni̱ ni̱ka̱j sunj riñan nej sa nùkuaj.
60004001	Ni̱ giran' sa̱ñu̱n Ma̱'an Cristo ngà nneè ku rayi'î si-ga̱kïn' nê', ni̱ huê danj na̱nj ga̱ ruhuâ nej suj gi̱ran' sa̱ñu̱n nej suj rayi'ij; dadin' nej guiì giran' sa̱ñu̱n ngà nneè kú, ni̱ nitaj si ganahuij ruhuâ ninj gi̱'hiaj ninj gakï̱n'ïn mánj,
60004002	do̱j nej gui ga̱ne ninj riñan hio'ó nânj ni̱ nitaj si ganahuij ruhuâ ninj gi̱'hiaj ninj gakï̱n' garan' ruhuâ nneè kú ninj, dadin' nej sí na'huej ruhuâ da̱gahuin riñan Ma̱'an Ña'anj an ni̱ ûta huin ruhuâ nej sô' gi̱'hiaj nej sô' ahuin na̱nj gakï̱n', sani̱ sa ga̱na̱huij ruhuâ nej guiì guyumân ruhuâ ni'in Ma̱'an Ña'anj an gi̱'hiaj ninj huin nej sa garan' ruhuâ Ma̱'an Ña'anj an.
60004003	Dadin' nej gui gachin ni̱ gi'hiaj nej suj nej sa ûta garan' ruhuâ nej guiì nàsìnùnj un, ni̱ ûta gahuin ruhuâ nej suj gi̱ngaj nej suj ngà ahuin na̱nj siyànà, ûta gahuin ruhuâ nej suj gi̱'hiaj nej suj ahuin na̱nj gakï̱n', ni̱ ganahuij ruhuâ nej suj ni'in nej suj sun àyìnï̀ïn, gachîn yâ nej suj ni̱ gachîn go'o nej suj, ni̱ garânj sun rë' nej suj sa hua̱ riñan nej suj, nga ginûn ña̱'a̱nj nej suj riñan nej ña'anj gi'hiaj ra̱'a nej síi ni̱ hua̱ hia ni̱ nun gi̱ni̱nj hue'ê nej suj riñan Ma̱'an Ña'anj an mánj.
60004004	Àsìj nâ ni̱ gi̱'hiaj nej suj dàj rûn' hua nej gakï̱n' gu'ñûn nej sô' gi'hiaj nej sô', dadin' man si ganahuij ruhuâ nej sô' ran' nej sô' nej guiì; sani̱ hia̱j ni̱ gahuin ña̱'anj ruhuâ nej sô' guendâ nitaj si gida'a dugui' nej suj ngà nej sô';
60004005	sani̱ nàgà'huì' nej sô' guenda riñan Ma̱'an Ña'anj an dadin' gà' hua̱ yu̱gui Ma̱'an guendâ na̱gi̱'hiaj guenda ngà nej guiì hua nì'nà'a ni̱ ngà nej guiì gà' gahui'.
60004006	Dadin' si gunïn nej guiì nuguan' gi'hiaj gananin ninj, ni̱ rayi'î dan ni̱ guta' nej sô' gakï̱n'ïn yichrá ninj ni̱ dagahui' nej sô' ninj, sani̱ hua̱ nì'nà' nimân ninj riñan Ma̱'an Ña'anj an na̱nj ánj.
60004007	Sani̱ gà' gahuin nìchrùn' diû ga̱na̱huij daran'anj; ni̱ da'nga' hue'ê ga̱ sa gi̱'hiaj nej suj, hue'ê du̱gumîn nej suj ma̱'an nej suj riñan gakï̱n'ïn ni̱ si̱ ga'nïn' ruhuâ nej suj guendâ ga̱'mi̱n nej suj ngà Ma̱'an Ña'anj an mánj.
60004008	Sani̱ sa ña̱'a̱n doj gi̱'hiaj nej suj huin, si ga̱ 'ì sta'u ruhuâ nej suj ni'in nej suj nej dinḯn nej suj; dadin' sa 'ì ruhuô' dânj gi̱'hiaj ni̱ ga̱'hue gi̱niko' nimân nìko nga gi'hiaj nej guiì gakï̱n'ïn riñun' na̱nj ánj.
60004009	Ga̱na̱huin ra̱'a nej suj dukuâ nej suj 'ngo̱ ni̱ a'ngô nej dinḯn nej suj, sani̱ si̱ ga'min nej suj yi'î nej sô'.
60004010	Dàj na̱nj hua ma̱'an sun ganahuin ra̱'a da' go'ngo̱ nej suj gi'hiaj Ma̱'an Ña'anj an, ni̱ huê danj na̱nj gu̱ru̱gûñu'unj nej suj a'ngô nej dugui' nej suj, ni̱ hue'ê ga̱ra̱n sun nej suj sun nìko ganahuin ra̱'a nej suj ngà si-su̱nu̱j Ma̱'an Ña'anj an.
60004011	Si hua̱ 'ngo̱ nej suj ga'min, ni̱ ga̱'mi̱n nej suj dàj rûn' taj si-nùguàn' Ma̱'an Ña'anj an; ni̱ si hua̱ 'ngo̱ nej suj gunânj gi̱tsi ahuin na̱nj sun riñan nej dugui' ni̱ gu̱na̱nj gi̱tsi nej suj dàj nìko ma̱'an riki Ma̱'an Ña'anj an si-guesaj riñan nej suj, da'nga ni̱ ga̱'mi̱n hue'ê nej guiì rayi'î Ma'an Ña'anj an nga gu̱nu̱na̱ nej guiì rayi'î Ma̱'an Jesucristo, dadin' huê yi'î Ma̱'an Cristo huin sa ga̱'mi̱n nej guiì ni̱ huê Ma̱'an huin sa gi̱nikaj su̱n riñan daran'anj dàj da' gachin 'ngo̱ sientu hio'o ni̱ gachin 'ngo̱ sientu hio'o. Ni̱ huê danj huaj rû'huaj na̱nj ánj.
60004012	'Ì ruhuâj ni'ín nej suj na̱nj di̱nï̂nj, ni̱ si̱ gahuin ña̱'anj ruhuâ nej suj dadin' dàñùn ga̱chi̱n nej suj riñan sañun chì' xi dàj rûn' gachîn aga' sà' xi riñan ña'aan, ni̱ si̱ gahuin ña̱'anj ruhuâ nej suj si dànanj gi̱ran' nej suj mánj.
60004013	Ga̱na̱huin nìhià' ruhuâ nej suj si giran' sa̱ñu̱n nej suj dàj rûn' giran' sa̱ñu̱n Ma̱'an Cristo, ni̱ nga ga̱na̱di̱ganj Ma̱'an ni̱ nga ga̱'na̱' ga̱na̱ka nej suj nìkò' rukuj ni̱ ûta ga̱na̱huin nìhià' ruhuâ nej suj nga gi̱ni̱'in nej suj si nda raa̱n chre huaj nga ga̱na̱di̱ganj Ma̱'an.
60004014	Ni̱ si ga'min kï̱j nej sij riñan nej suj rayi'î Ma̱'an Cristo, ni̱ ga̱na̱huin nìhià' ruhuâ nej suj, dadin' ruhuaj ga̱ta si nne Ma̱'an Espíritu Santo ngà nej suj. Ni̱ yàngà' hia, ni̱ yi'î Ma̱'an Ña'anj an huin sa ga'min kï̱j nej sij sani̱ ga̱'mi̱n hue'ê nej suj yi'î Ma̱'an Ña'anj an si ga'min nej sij dànanj ngà nej suj na̱nj ánj.
60004015	Huê danj ni̱ si hua̱ da̱'a̱j nej suj giran' sa̱ñu̱n, sani̱ sê rayi'î guendâ dagahui' nej suj, ni̱ sê rayi'î guendâ gi'hiaj tu̱ nej suj huin, ni̱ sê rayi'î guendâ huin nej suj sí gi'hiaj gakï̱n'ïn huin; ni̱ sê guendâ di̱gïj nej suj ma̱'an nej suj ahuin na̱nj riki yi'nïn' huin ni̱ si̱ giriñun ruhuâ nej suj mánj;
60004016	sani̱ si hua̱ da̱'a̱j nej suj giran' sa̱ñu̱n guendâ huin nej suj cristiano, ni̱ si̱ giri' nej suj sinà'aj a mánj, sa gi̱'hiaj nej suj huin si ga̱'mi̱n hue'ê nej suj yi'î Ma̱'an Ña'anj an.
60004017	Dadin' gà' gisîj diû si gàyì'ì sañuun riñan nej guiì nìkò' rukû Ma̱'an Cristo da'nga ni̱ ga'hue ga̱na̱huin hue'ê ninj; ni̱ si gà' si̱nï̱n gayi'ij riñan nê' nìkò' rukû Ma̱'an Cristo, ni̱ dàj nìko gi̱ran' sa̱ñu̱n nej guiì na'huej da̱gahuin nuguan' gi̱'hiaj ga̱na̱ni̱n ninj ruhuâ nej suj rà'aj.
60004018	Ni̱ si ûta chì' huaj ga̱na̱ni̱n nej guiì gi'hiaj sa ni̱ka̱a, ni̱ dàj gi̱ran' nej guiì gi'hiaj gakï̱n'ïn ngà nej guiì ganinï̀n' huaa ruhuâ nej suj rà'aj.
60004019	Huê danj ni̱ si dànanj garan' ruhuâ Ma̱'an Ña'anj an si gi̱ran' sa̱ñu̱n nej suj nìkò' rukû Ma̱'an, ni̱ du̱guta su̱n nej suj ma̱'an nimân nej suj riñan Ma̱'an Ña'anj an dadin' Ma̱'an huin sa hue'ê dugumîn nej suj ni̱ huej huin sa gi'hiaj nej suj, huê danj ni̱ gi̱'hiaj nej suj sa hua̱ hue'ê na̱nj ánj.
60005001	Gachín nì'hia riñan nej sô' ni̱kï̱n' nikaj ñu'unj riñan nej suj, ni̱ huê danj na̱nj ñùnj ni̱ ni̱ka̱j ñu'ûn ngà nej sô', ni̱ gini'ín dàj giran' sa̱ñu̱n Ma̱'an Cristo nga ganê riñan hio'ó nânj, sani̱ nga ga̱'na̱' ñûn Ma̱'an Cristo ni̱ gi̱ni̱'ín dàj nìko gi̱ni̱kaj su̱n Ma̱'an na̱nj ánj.
60005002	Ga̱ ruhuâ nej suj, du̱gumîn nej suj nej guiì riki Ma̱'an Señor riñan nej suj; sani̱ sê nda guesâ chre gu̱na̱nj gi̱tsî nej suj riñan ninj mánj; ni̱ huê danj na̱nj si̱ ga'nḯn ñan nej suj man guendâ gi̱'hiaj ga̱nan nej suj san'anj an mánj, ni̱ hio ga̱ ruhuâ nej suj ni̱ gu̱na̱nj gi̱tsi nej suj riñan Ma̱'an Señor:
60005003	Ni̱ si̱ ganï̂n ruhuâ nej suj si si'hiaj nej suj huin nej guiì ri̱ña̱n nikaj ñu'unj nej suj mánj, du̱gu'nïn' nej suj gùtà' nej suj chrej e ne' ña̱an dàj dagahuin ninj na̱nj ánj.
60005004	Ni̱ Ma̱'an Cristo huin Pastor riñan nej sí ni̱kï̱n' dugumîn nej guiì, ni̱ nga nànìkàj ñûn Ma̱'an ga̱'na̱j, ni̱ ga̱na̱huin ra̱'a nej suj 'ngo̱ korona nitaj si huaj gìrë̀' ginun ahui nej suj gi̱'hia.
60005005	Huê danj na̱nj nej suj silíj huin ña̱n dan, ni̱ ga̱'nï̱n nej suj si gi̱nikaj su̱n nej sô' ni̱ka̱j ñu'unj riñan nej dinï̂nt nìkò' rukû Ma̱'an Jesús riñan nej suj, ni̱ dagahuin nej suj riñan 'ngo̱ ni̱ a'ngô nej dugui' nej suj, ni̱ du̱gu'nïn' nej suj na̱gi̱'hiaj ninaj nej suj ma̱'an nej suj; dadin': Nitaj si garan' ruhuâ Ma̱'an Ña'anj an ni'in nej guiì ûta huin doj ruhuâ, sani̱ gurugûñu'un rukû nej guiì gi'hiaj si huin ninj guiì ninaj doj.
60005006	Ûta nùkuaj Ma̱'an Ña'anj an ni̱ ga̱ra̱n yina nej suj si gi̱nikaj su̱n Ma̱'an riñan nej suj, ni̱ nga gùyùmàn diû ga̱ran' ruhuâ Ma̱'an ni̱ gi̱'hia si ga̱huin nej suj sí ga̱huin ña̱n doj;
60005007	gu̱du̱nâj nej suj daran' sa huin sta'u ruhuâ nej suj riñan Ma̱'an Señor, dadin' chru̱n Ma̱'an du̱guminj nej suj.
60005008	Da'nga' hue'ê gè gi̱'hiaj nej suj, ni̱ du̱gumîn hue'ê nej suj ma̱'an nej suj; ni̱ gi̱nun ruhuâ nej suj si sa unïn' ngà nej suj huin sa nàsà'a, ni̱ gi'hia dàj rûn' gi'hiaj sige'ej nga nagita ñan' xuj dadin' nda akuan' yâ' xuj yuku gìrì' xuj ruhuâ xuj, ni̱ huê danj gani̱ka gaché nunj ne' rùkù nej suj ni̱ na'huij ahuin go'ngo̱ nej suj gìrì'ij da̱gahuij;
60005009	ga̱ yìtï̀nj ruhuâ nej suj ni̱ gùyùmàn yìtï̀nj ruhuâ nej suj ni̱ si̱ ga'nï̂nj nej suj si gi̱'hiaj ga̱nan sichre nej suj, sa gi̱nun ruhuâ nej suj huin si nï̀n' gàchrà' ruhuâ yumiguìi ni̱ huê dànanj giran' sa̱ñu̱n nej dinḯn nej suj.
60005010	Ni̱ rayi'î Ma̱'an Jesucristo ni̱ ganï̂n su̱nu̱j ruhuâ Ma̱'an Ña'anj an ni'in nê', ni̱ gakïn gu̱n' ga̱ne' ñan nne nìgànj Ma̱'an, ni̱ ne' rùkù nga gisîj giran' sàñùn' do̱j, ni̱ na̱gi̱'hiaj ni̱ka̱ ma̱'an ñùn', ni̱ na̱gi̱'hiaj yìtïn ruhuô', ni̱ na̱gi̱'hiaj nùkua ruhuô' ni̱ gi̱'hia si ga̱huin ran ruhuô'.
60005011	Ni̱ sa nìko huin Ma̱'an ni̱ huej huin sa ni̱ka̱j sun riñan daran'anj da' gachín 'ngo̱ sientu hio'o ni̱ da' gachín 'ngo̱ sientu hio'o. Ni̱ huê danj huin rû'huaj na̱nj ánj.
60005012	Ni̱ Silvano huin guruguñu'unj gachrûn ñanj nânj hua riñan nej suj, dadin' ni'ín si dagahuin hue'ê sij riñan Ma̱'an Ña'anj an, ni̱ gachrûnj do̱j nuguan' nânj hua riñan nej suj, ni̱ dugunïn gà'ìj do̱j nej suj, ni̱ ganatá si nânj huin sa sà' sta'u gi'hiaj Ma̱'an Ña'anj an ngà nej suj, ni̱ gà' ganahuin rà'a nej suj si-su̱nu̱j Ma̱'an Ña'anj an na̱nj ánj.
60005013	Nej sô' nìkò' rukû Ma̱'an Jesús màn Babilonia ga'nḯn nuguan' ni'ñanj an huaj riñan nej suj, ni̱ nej sô' nânj ganagui Ma̱'an Ña'anj an dàj rûn' ganaguij nej suj ni̱ huê danj na̱nj ga'nḯn da'nî Marcos nuguan' ni̱'ña̱nj an huaj riñan nej suj.
60005014	Ni̱ gà'huì' nej suj nuguan' ni̱'ña̱nj an riñan 'ngo̱ ni̱ a'ngô nej dugui' nej suj, ni̱ ga̱ 'ì ruhuâ nej suj ni'in nej suj nej sô' ni̱ gi̱da'a nej suj ra'a nej sô'. Ni̱ ga̱ dïn'ïnj ruhuâ daran' nej suj, nìkò' rukû Ma̱'an Jesús. Ni̱ huê danj huin rû'huaj na̱nj ánj.
61001001	Ñùnj huin Simón Pedro, ni̱ huín sí ga'anj gi̱di̱gan si̱nï̱n ni̱ huín si-musû Ma̱'an Jesucristo, ni̱ ñanj nânj ga'nï̂n huaj riñan nej suj ûta hue'ê guyumân ruhuâ dàj rûn' guyumân ruhuâ nej ñûnj, dadin' Ma̱'an Da'anj nê' Jesucristo huin sa gi̱'hiaj ga̱na̱ni̱n' ni̱ Ma̱'an huin sa gi'hiaj sa ni̱ka̱a:
61001002	Ni̱ guendâ gini'in nej suj Ma̱'an Ña'anj an ni̱ gini'in nej suj Ma̱'an Jesucristo, ni̱ gahuin nìko su̱nu̱j u ni̱ sa hua̱ dïn'ïnj ga̱na̱huin ra̱'a nej suj.
61001003	Ni̱ ûta nùkuaj Ma̱'an Ña'anj an, ni̱ rikij daran' sa ni'ñun' guendâ ga̱ hue'ê ga̱ne' dàj rûn' garan' ruhuâ Ma̱'an, ni̱ rikî Ma̱'an daran' nej nânj riñun' da'nga ni̱ ga'hue da̱gahuin hue'ê' riñanj, ni̱ guendâ gini'în' Ma̱'an Jesús ni̱ gakïn ñùn' ni̱ ga̱'hue ga̱ne' ñan nne Ma̱'an nikaj sunj sun nìko xi,
61001004	ni̱ ûta nìko hua nej sa hua̱ riñan Ma̱'an Ña'anj an ni̱ rayi'î dan ni̱ gata si ri̱kij nej sa nìko hua̱ riñanj riñun', ni̱ nej dânj huin sa guruguñu'unj ni̱ ga̱'hue go̱' dàj rûn' garan' ruhuâ Ma̱'an Ña'anj an, ni̱ gudunô' nej gakï̱n' màn ruhuâ yumiguì garan' ruhuâ nneè kû';
61001005	rayi'î nej nânj ni̱ da̱gahuin nej suj riñan daran' nej sa ga̱ra̱n' ruhuâ Ma̱'an Ña'anj an ni̱ ûta hio gùyùmàn ruhuâ nej suj, ni̱ dagahuin nej suj ni̱ dugu'nïn' nej suj ni̱ ga̱huin chru̱n nej suj doj da' gui;
61001006	ni̱ riñan nej sa gahuin chru̱n nej suj, ni̱ gùnùtà' nej suj si gà' chru̱n nej suj du̱gumîn nej suj ma̱'an nej suj, ni̱ si gà' chru̱n nej suj du̱gumîn nej suj ma̱'an nej suj, ni̱ ga̱ nùkuaj ruhuâ nej suj, ni̱ riñan sa hua̱ nùkuaj ruhuâ nej suj, ni̱ gùnùtà' nej suj guendâ dagahuin hue'ê nej suj riñan Ma̱'an Ña'anj an;
61001007	ni̱ riñan sa dagahuin hue'ê nej suj, ni̱ gùnùtà' nej suj sa 'ì ruhuâ ni'in nej dugui', ni̱ riñan sa 'ì ruhuâ ni'in nej dugui', ni̱ gùnùtà' nej suj sa 'ì ruhuâ ni'in Ma̱'an Ña'anj an.
61001008	Ni̱ si ni̱ka̱j nej suj nej nânj, ni̱ da' gui ni̱ dànanj ga̱huin nìko doj nej nânj riñan nej suj ni̱ si̱ gahuin nej suj guiì rùmìin, dadin' dàñùn gùrùguì' si ga̱huin nej suj guiì gi̱'hiaj sa hua̱ hue'ê, guendâ gini'in nej suj Ma̱'an Señor Jesucristo.
61001009	Sani̱ nej guiì nitaj si ni̱ka̱j nej nânj ni̱ huin ninj dàj rûn' huin nej guiì hua̱ du̱chri; dadin' nitaj si giyigï̀n hue'ê gini'hiaj ninj, dadin' gini'ñûn ninj si gà' ganaruhui nimân ninj ni̱ ginikaj Ma̱'an Ña'anj an nimân nìko rayi'î si-ga̱kïn' ninj.
61001010	Di̱nï̂nj, huê rayi'î dan ni̱ du̱gu'nïn' nej suj ni̱ ga̱ yìtï̀nj ruhuâ nej suj ngà sun gà' chru̱n nej suj gi̱'hiaj nej suj ni̱ sun gà' ganagui nej suj; dadin' si dànanj gi̱'hiaj nej suj ni̱ nitaj àmàn huaj ga̱na̱tu̱ nej suj mánj.
61001011	Dadin' si huê dànanj gi̱'hiaj nej suj ni̱ nitaj si 'ì ga̱'nï̱n Ma̱'an Ña'anj an ga̱tu̱ nej suj ñan ni̱ka̱j sun nìgànj Ma̱'an Señor Jesucristo Ma̱'an sa gi̱'hiaj ga̱na̱ni̱n' mánj.
61001012	Rayi'î dan, ni̱ nìgànj dunanûnj ruhuâ nej suj rayi'î nej nânj, nùnj huin si gà' ni'in nej suj, ni̱ nùnj si gà' hua̱ yìtï̀nj ruhuâ nej suj ni'in nej suj nuguan' yàngà' hua̱ hia̱j.
61001013	Nga nï̀n' hua nì'nàj, ni̱ hua̱ nìhià' ni̱ña̱n ruhuâj, du̱gunïn gà'ìj ni̱ du̱na'ngâj riñan nej suj da'nga ni̱ gana'nï̂nj ñan nej suj;
61001014	dadin' gà' ni'ín si doj gané ni̱ gàhuìj, dadin' huê danj gà' gataj Ma̱'an Señor gunḯn.
61001015	Ni̱ ûta hiô du̱gu'nḯn gi̱digân nej nânj riñan nej suj ni̱ ne' rùkù nga gahuí ni̱ ga̱na̱nun ruhuâ nej suj rayi'î nej nuguan' gata gu̱nïn nej suj.
61001016	Ni̱ nga gidigân nej ñûnj dàj nùkuaj Ma̱'an Señor Jesucristo ni̱ nga ga̱'na̱' ñûn Ma̱'an, ni̱ sê man 'ngo̱ guentû giri rà nej ñûnj gahuin mánj, dadin' gini'in ri̱ña̱n nej ñûnj si ni̱ka̱j su̱n Ma̱'an Señor riñan daran'anj.
61001017	Ni̱ nga ganahuin ra̱'a nuguan' ni̱'ña̱nj an ni̱ ga'min hue'ê Ma̱'an Re Ña'anj an rayi'ij, ni̱ nda ne' yàtà'a ga'min Ma̱'an Ña'anj an ni̱ gata: “Nânj huin Da'ní ni̱ ûta 'ì ruhuâj ni'ín Ma̱'an, ni̱ ûta gininj hue'ê sa gi'hia riñânj.”
61001018	Ni̱ gunïn nej ñûnj ga'min Ma̱'an sa ga'min nda ne' yàtà'a, nga nikïn' nej ñûnj ngà Ma̱'an ra kïj gèe.
61001019	Sani̱ huê danj na̱nj ni̱ka̱j nej ñûnj nuguan' ga̱ta̱j dàj ga̱huin ni̱ huej huin nuguan' yìtï̀nj huaa, ni̱ dùgùnàj gi'hiaj nej suj si ûta hue'ê gananï̂n ra̱kïj nej suj ni̱ gi'hiaj nej suj dàj rûn' gi'hiaj chrun ña'an gudugùun dadin' gudugùn ña'an dânj ñan ru̱mi̱n'in, nda gìyìgï̀n ne' gui, ni̱ ga̱'hue gùdùgun atï' gahui ne' nìgàn'an ruhuâ nimân nej suj;
61001020	gà' si̱nï̱n ga̱ra̱n da'nga' ruhuâ nej suj rayi'î nej nânj, dadin' gà' si 'ngo̱ nej nuguan' ga̱ta̱j dàj gahuin 'na̱' riñan ñanj si-nùguàn' Ma̱'an Ña'anj an, ni̱ si̱ ga'hue gànàtà' 'ngo̱ rïn síi dàj garânj da'nga' ruhuâ sô' rayi'î nuguan' dânj mánj,
61001021	dadin' gà' si 'ngo̱ nej sô' gataj dàj ga̱huin, nun gi̱ri̱ rà gà' si 'ngo̱ nej nuguan' ga'min nej sô', ni̱ ga'min nej sô' nuguan' ga'hui' Ma̱'an Espíritu Santo ga̱'mi̱n nej sô'.
61002001	Sani̱ gimân nej profeta gidigañu'unj un siganï̂nj nej Israelita àsìj nâ, ni̱ huê danj na̱nj gimàn nej maestrû gidigañu'unj siganï̂nj nej suj, ni̱ du̱guatûj huì nej sô' ni̱ gidigân nej sô' nuguan' nitaj si 'na̱' riñan ñanj si-nùguàn' Ma̱'an Ña'anj an riñan nej suj ni̱ gu̱du̱rë' nej sô' nej suj, ni̱ ga̱ta̱j nej sô' si nun ni'in nej sô' Ma̱'an Señor gi'hiaj gananin nej sô', sani̱ gi̱'hiaj nej sô' si ga̱'na̱' sa̱ñu̱un riñan nej ma̱'an nej sô' nda ra'ñanj chre.
61002002	Ni̱ ûta gà'ì nej guiì gàyì'ì gi̱'hiaj gakï̱n'ïn yi'î nej nuguan' gidigân nej sí dânj, ni̱ rayi'î sa gi'hiaj nej sô' ni̱ gàyì'ì nej guiì ni̱ ga̱'mi̱n kï̱j ninj rayi'î chrej yàngà'a,
61002003	ni̱ ûta nànà'huì' nej sij dàj gi̱di̱gan nej sij nuguan' gi̱di̱gañu'unj riñan nej suj guendâ ga̱'ne̱ nej sij si-sa̱n'a̱nj nej suj. Sani̱ gà' hua̱ yu̱gui sañuun ga̱'naj riñan nej sij, dadin' gà' giri' nì'hiaj nej sij ga̱'a̱nj ni̱'hia nej sij.
61002004	Dadin' si nun gi̱nikaj Ma̱'an Ña'anj an nimân nìko ngà nej ángel gi'hiaj gakï̱n'ïn riñanj, ni̱ gudugue ga'anj ninj ruhuâ rúnâko ni̱ gune' ni̱nïnj ninj ruhuâ dukuâ ga' hua̱ ru̱mi̱n'in, ni̱ hiuj dânj ga̱ne ni̱nï̱n' ninj nda gui ga̱na̱nikïn' ninj riñan Ma̱'an Ña'anj an guendâ ganahuin guenda rayi'î si-ga̱kïn' ninj;
61002005	sani̱ gà' dânj ni̱ nun gi̱nikaj Ma̱'an Ña'anj an nimân nìko rayi'î nej guiì gimân nga diû gane sachij Noé, ni̱ gataj sô' si gi̱'hiaj da' go'ngo̱ nej guiì dânj sa ni̱ka̱a sani̱ nun gùyùmàn ruhuâ ninj ni̱ rayi'î dan ni̱ gi'hia si gaman' gumàn hu̱e xi riñan ninj, sani̱ gananin sachij Noé ngà a'ngô chi̱j nej guiì,
61002006	ni̱ si dunahui ni̱ gi'hia giran' sa̱ñu̱n nej guiì gimân nej yuman' snà'ànj gù'nàj Sodoma ngà Gomorra, ni̱ gi'hia si gaka nguèj yuman' dânj ni̱ man doj hiaj gunâj, ni̱ nânj gahuin 'ngo̱ da'nga'a guduna riñan nej guiì dugu'nïn' gi'hiaj sa kï̱j huaa,
61002007	sani̱ dunanin Ma̱'an Ña'anj an Lot dadin' gahuin sô' sí gi'hiaj sa ni̱ka̱a, ni̱ ûta giri ruhuâ sô' ni'in sô' nej sa a'nan' gi'hiaj nej sí ûta kï̱j hua dânj sani̱ nitaj àmàn guyumân ruhuâ nej sô' sa ga'min Lot.
61002008	Dadin' gahuin Lot, sí ni̱ka̱a ni̱ gane sô' siganï̂nj nej sí nânj, ni̱ da' gui ni̱ gananï̂n ruhuâ sô' ngà ma̱'an nimân sô' rayi'î nej sa kï̱j hua gini'in sô' ni̱ gunïn sô' gi'hiaj nej sí nânj,
61002009	ni̱ ni'in Ma̱'an Señor dàj gi̱'hia ga̱na̱ni̱n nej guiì ni̱ka̱j chre̱j riñanj nga duguane' sichre gakï̱n'ïn riñan ninj, ni̱ nune' chrunj nej guiì nitaj si gi'hiaj sa ni̱ka̱a guendâ ga̱na̱huin ra̱'a ninj kastîgu nga gùyùmàn gui ga̱na̱nikïn' ninj riñan Ma̱'an Ña'anj an.
61002010	Ni̱ dànanj hua̱j doj gi̱ran' sa̱ñu̱n nej guiì ûta ganahuij ruhuâ ni'in nneè kú, ni̱ ûta huin ruhuâ ninj gi̱'hiaj ninj ahuin na̱nj gakï̱n', ni̱ nagi'hiaj kï̱j ninj ma̱'an ninj, ni̱ gi'hiaj ninaj ninj doj Ma̱'an Señor a'nïn' riñan ninj. Guiì hu̱e huin ninj ni̱ nitaj si guyumân ruhuâ ninj, ni̱ nitaj si yu'hui' ninj ga̱'mi̱n ninj nuguan' a'nan'an yi'î nej sô' ni̱ka̱j sun nìko,
61002011	sani̱ nej ángel sà'a ni̱ nùkuaj ninj ni̱ ni̱ka̱j ninj sun nìko, sani̱ gà' danj ni̱ nun gìsìj ruhuâ ninj ga̱ta̱j ninj si ga̱'na̱' sañuun riñan nej sô' nitaj si dagahuin ni̱ ni̱ka̱j nej sô' sun nìko sani̱ nun ga̱ra̱n ruhuâ ninj rayi'î nej sô' nga nikï̂n' ninj riñan Ma̱'an Ña'anj an mánj.
61002012	Sani̱ nej sí nânj, ni̱ ga'min a'nan' nej sô' rayi'î nej sa nun ga̱ra̱n da'nga' ruhuâ nej sô', ni̱ gahuin nej sô' dàj rûn' huin nej yuku na'hue ga̱ya̱ka̱j guendâ, ni̱ ga'nga nej sô' guendâ gi̱ni̱nj nej sô' riñan gakï̱n'ïn huê danj ni̱ gahui' nej sô', ni̱ ma̱'an nej sô' gi̱'hiaj ni̱ ga'anj ni̱'hia nej sô' huê danj ni̱ ganahuij nej sô'.
61002013	Ni̱ ganahuin ra̱'a nej sô' sañuun rayi'î nej gakï̱n' gi'hiaj nej sô', dadin' sa gi'hiaj nej sô' huin si ûta ganahuin nìhià' ruhuâ nej sô' ngà nej gakï̱n' gi'hiaj nej sô' da' gui. Ni̱ nej nânj huin nej gakï̱n' nagi'hiaj kï̱j nimân nej sô', ni̱ nga nne nej sô' yâ nej sô' ngà nej suj, ni̱ gananun ruhuâ nej sô' ni'in nej sô' si-ga̱kïn' nej sô' ni̱ ganahuin nìhià' ruhuâ nej sô' ngà sa gi'hiaj nej sô'.
61002014	Nga gini'in nej sô' 'ngo̱ siyànà nne nikaa ni̱ ûta huin ruhuâ nej sô' ga̱to̱j nej sô' ngà siyànà dânj, ni̱ nitaj àmàn ga'nïn' ruhuâ nej sô' si gi̱'hiaj nej sô' gakï̱n'ïn, ni̱ ûta nikaj nej sô' mâñan dàj gidigañu'unj nej sô' nej guiì nitaj si ni̱kï̱n' ran, ni̱ gu'ñun nej sô' ni̱ ûta huin ruhuâ nej sô' si ga̱ doj rasu̱un riñan nej sô', ni̱ guendâ gi'hiaj nej sô' dànanj ni̱ hua̱ ni̱ña̱n si ga̱'na̱' sañuun riñan nej sô'.
61002015	Ni̱ gudunâj nej sô' chrej ni̱ka̱a, ni̱ gudunâ nej sô' chrej ga'anj nej sô' ni̱ gida'a nej sô' si-chrej Balam huin da'ní Beor ga'anj nej sô', dadin' ga 'ì ruhuâ sô' ga̱na̱huin ra̱'a sô' kastîgu rayi'î nej sa kï̱j hua gi'hiaj sô',
61002016	ni̱ du̱gunïn gà'ì 'ngo̱ yuku 'mìnj in sô' rayi'î sa kï̱j hua sta'u gi'hiaj sô'; ni̱ 'ngo̱ yuku a̱ta rasu̱un huin yô', ni̱ ga'min yô' dàj rûn' ga'min 'ngo̱ síi, ni̱ gi'hiaj yô' si gà'nï̀n' ruhuâ sô' rayi'î sa nitaj si ni'ñanj sa ganï̂n ruhuâ sô' gi̱'hiaj sô'.
61002017	Ni̱ huin nej sô' dàj rûn' huin hiu'uj ñan nitaj si gahui nnee, ni̱ huin nej sô' dàj rûn' huin nnga gata ra̱'a nanè a'hui' nùkuaj xi; ni̱ gà' hua̱ yu̱gui ñan rùmìn'in nìko xi ga̱ne ni̱nï̱n' nej sô'.
61002018	Ni̱ ûta ganahuij ruhuâ nej sô' ga̱'mi̱n nej sô' nuguan' nàhia ni̱ nuguan' nitaj si ni'ñanj an, ni̱ ni̱ka̱j nej sô' mâñan dàj gidigañu'unj nej sô' ni̱ ûta huin ruhuâ nej sô' gi̱'hiaj nej sô' ahuin na̱nj gakï̱n' garan' ruhuâ nneè kú nej sô' ni̱ ûta duguachej nej sô' ruhuâ nej guiì ganï̂n yàngà' ruhuâ gu̱xu̱n ma̱'an riñan nej guiì garan' ruhuâ gi'hiaj gakï̱n'ïn.
61002019	Gataj nej sô' si gùyùmàn ruhuâ nej guiì nuguan' ga'min nej sô' ni̱ ga̱na̱ni̱n ninj, sani̱ hua̱ na̱nj gi'hiaj gè nej ma̱'an nej sí dânj gakï̱n'ïn. Ni̱ si gi̱rë̱' 'ngo̱ síi ni̱ hua̱ ni̱ña̱n si da̱gahuin sij riñan sí gi'hiaj ga̱nan riñan sij.
61002020	Yàngà' hia, ni̱ si gà' gudunâj nej sô' nej gakï̱n' hua̱ ruhuâ yumiguì nânj, rayi'î guendâ gini'in nej sô' Ma̱'an Señor Jesucristo dadin' huej huin sa gi'hiaj gananin nej sô', sani̱ guendâ guyumân ruhuâ nej sô' sa ga'min nej sí nânj ni̱ ne' rùkù ni̱ gininj ñûn nej sô' riñan gakï̱n' gà' gudunâj nej sô', hiô' ni̱ nga nanikàj ñûn nej sô' gi'hiaj nej sô' gakï̱n'ïn ni̱ dànanj ganahuin nej sô' sí kï̱j hua doj nga nï̀n' gàchin gi̱ni'in nej sô' Ma̱'an Jesucristo.
61002021	Dadin' dànanj dùgùnàj huaj si nun gi̱ni̱'in nej sô' si-nùguàn' Ma̱'an Ña'anj an, dadin' ne' rùkù nga gà' gini'in nej sô' si-nùguàn' Ma̱'an Ña'anj an ni̱ gini'in nej sô' ahuin sa ni̱ka̱ da'hui nej sô' gi̱'hiaj nej sô', ni̱ nanikàj rùkù ñûn nej sô' ni̱ gurûn nej sô' nuguan' ganahuin ra̱'a nej sô'.
61002022	Sani̱ giran' nej sô' dàj rûn' taj guentû rán a'min dàj gi'hiaj nej síi: “Ni̱ nanikàj ñûn yuhue yâ xuj sa guchrán xuj, ni̱ nanikàj ñûn yaká gà' duguane nej sij duriñun ñûn xuj ma̱'an xuj riñan sigë'ë.”
61003001	'Ì ruhuâj ni'ín nej suj di̱nï̂nj, ni̱ nan huin gisîj huìj ñanj karta gachrûnj huaj riñan nej suj, ni̱ gu̱ña̱n a'min ngue dadin' ruhuâj si gà'nà'nï̀nj ñan nej suj ni̱ duna'ngâj riñan nej suj si hue'ê ga̱ra̱n da'nga ruhuâ nej suj,
61003002	da'nga ni̱ ga̱na̱nun ruhuâ nej suj rayi'î nej nuguan' gà' ga'min nej sô' gè gataj dàj ga̱huin gimân àsìj nâ, ni̱ huê danj na̱nj ga̱na̱nun ruhuâ nej suj rayi'î nuguan' guchruj su̱n nej sô' ga'anj gidigân si̱nï̱n rayi'î Ma̱'an Señor gi̱'hiaj ga̱na̱ni̱n nê'.
61003003	Ni̱ ruhuâj si gi̱ni̱'in si̱nï̱n nej suj rayi'î nej nânj, si nej gui 'na̱' ne' ñàan ni̱ ga̱'na̱' nej sí ga̱'mi̱n duku, ni̱ gi̱'hiaj nej sô' sa garan' ruhuâ nneè kú nej sô',
61003004	ni̱ gataj nej sô': “Dànè' gunâj nuguan' ga'hui' nej sô' si-nùguàn' nej sô' ni̱ gataj nej sô' si râ'ñanj nànìkàj ñûn Ma̱'an Cristo ga̱'na̱j rà'aj. Dadin' gà' gahui' yi nê' ngà rej nê' ni̱ huê dàj rûn' huaj àsìj gi'hiaj Ma̱'an Ña'anj an yumiguìi ni̱ huê danj hua gej nda gui hia̱j rà'aj.”
61003005	Ni̱ nun ni'in da'nga' nej guiì nânj si àsìj nâ ni̱ daran' nej sa màn gurugui' gini'hio', ni̱ ngà nuguan' ga'min Ma̱'an Ña'anj an ni̱ gahuin yàtà'a ni̱ huê danj na̱nj gahuin hio'óo, ni̱ ngà nnee gi'hiaj Ma̱'an Ña'anj an gurugui' hio'óo ni̱ da̱nï̱n nnee nun hio'óo,
61003006	rayi'î dan ni̱ yumiguì ga nga gane sachij Noé ni̱ ganahui dadin' guna riki nnee;
61003007	sani̱ yàtà' hua̱ ngà hio'ó hua̱ diû hia̱j, ni̱ ma̱'an nuguan' gi'hiaj si ga̱huin ra̱n doj ga̱na̱hui, ni̱ gà' hua̱ yu̱gui guendâ ga̱kaj nga gùyùmàn gui ga̱na̱nikïn' nej guiì riñan Ma̱'an Ña'anj an nga na̱gi̱'hia guenda ngà ninj, ni̱ gui danj huin gui ga̱'a̱nj ni̱'hia̱ daran' nej guiì nitaj si guyumân ruhuâ ni'in Ma̱'an Ña'anj an na̱nj.
61003008	A'ngô sa ruhuâj huin di̱nï̂nj, si si̱ gini'ñûn nej suj nej nânj: Dadin' guendâ Ma̱'an Señor ni̱ 'ngo̱ gui ni̱ huin dàj rûn' huin 'ngo̱ mîn hio'o, ni̱ 'ngo̱ mîn hio'o ni̱ huin dàj rûn' huin 'ngo̱ gui.
61003009	Sê si̱ gahuin ra̱n Ma̱'an Señor guendâ gu̱du̱si nuguan' gata mánj, guendâ da̱'a̱j nej guiì ni̱ ûta gahuin ra̱n Ma̱'an Señor gu̱du̱si nuguan' gata, sani̱ sa gi'hiaj Ma̱'an Señor huin si ûta nùkuaj hua ruhuaj ni'in nê', sani̱ nun ga̱ra̱n' ruhuâ Ma̱'an Señor si ga̱'a̱nj ni̱'hia̱ gà' si 'ngo̱ nej guiì mánj, ni̱ sa ruhuâ Ma̱'an Señor huin si gànànìkàj ruhuâ daran' nej guiì rayi'ì si-ga̱kïn' ninj na̱nj ánj.
61003010	Sani̱ gui ga̱'na̱' Ma̱'an Señor ni̱ ga̱huin dàj rûn' gahuin nga ga'na' sí tu̱u ne' ñàn'an ni̱ nda gari̱n xi ni̱ nda nnï̱n ni̱ nnï̱n ga̱huin yàtà'a, ni̱ ga̱na̱huij nej yumiguì hua̱ yàtà'a ngà nej atï' màn yàtà'a ga̱ka̱, ni̱ huê danj na̱nj ga̱ka̱ hio'óo ngà daran' nej sa màn riñanj.
61003011	Ni̱ si ga̱na̱huij daran' nej rasu̱n nânj, ni̱ nùnj huin saj nitaj si ganahuij ruhuâ nej suj si gi̱'hiaj anêj nej suj gakï̱n'ïn riñan nej suj ni̱ gi̱nikaj chre̱j nej suj riñan Ma̱'an Ña'anj an da' gui nne nì'nà' nej suj rà'aj,
61003012	gànà'huìj nej suj ni̱ ûta hio du̱gu'nïn' nej suj da̱gahuin hue'ê nej suj riñan Ma̱'an Ña'anj an dadin' râ'ñanj ga̱'naj, ni̱ ga̱nu̱n ña'aan nej sa màn yàtà'a, ni̱ nga ga̱ka̱ man ni̱ ga̱nïnj ni̱ ga̱na̱hui na̱nj ánj.
61003013	Sani̱ ànàhuìj nê', dadin' gà' riki Ma̱'an Señor si-nùguàn'anj, si gi̱'hiaj Ma̱'an ga̱na̱huin nàkà nej yàtà'a ni̱ huê danj na̱nj gi̱'hia ga̱na̱huin nàkà hio'óo, ni̱ hiuj dânj gimàn daran' sa sà'a ngà sa ni̱ka̱ gi̱'hiaj Ma̱'an Ña'anj an na̱nj ánj.
61003014	Rayi'î dan di̱nï̂nj, ni̱ si ànà'huìj nej suj nej nânj, ni̱ du̱gu'nïn nej suj ni̱ ûta hiô na̱gi̱'hiaj sà' nej suj nimân nej suj ni̱ si̱ ga gà' si 'ngo̱ gakï̱n'ïn ruhuâ nimân nej suj ni̱ ga̱ gu̱dadû nej suj ma̱'an nej suj ni̱ gi̱'hiaj nej suj sa ni̱ka̱a, ni̱ ga̱ dïn'ïnj ruhuâ nej suj.
61003015	Ni̱ ña̱'a̱n huaj si ga̱ra̱n' da'nga' ruhuâ nej suj si Ma̱'an Señor ni̱ nùkuaj hua ruhuaj dadin' garan' ruhuaj si ga̱na̱ni̱n nej suj; ni̱ huê nânj huin sa garan' ruhuâ dinï̂nt Pablo, rayi'î dan ni̱ gachrûn sô' dàj rûn' gahuin chru̱n nï̀n' ruhuâ sô' gi'hiaj Ma̱'an Ña'anj an,
61003016	dadin' daran' riñan nej ñanj karta gachrûn sô', ni̱ ga'min sô' rayi'î nej nuguan' nânj, ni̱ siganï̂nj nej nuguan' nânj 'nïnj da̱'a̱j nuguan' chì' hua ga̱'hue ga̱ra̱n da'nga' ruhuô', sani̱ nej sí nitaj si ni̱kï̱n' ran, ni̱ ñan na'hue ga̱ra̱n da'nga ruhuâ sô' nej nuguan' chì' huaa ni̱ ni̱nï̱n ganata' nej sô', ni̱ huê danj na̱nj gi'hiaj nej sô' ngà a'ngô nej nuguan' 'na̱' riñan ñanj si-nùguàn' Ma̱'an Ña'anj an, ni̱ gi'hiaj nej sô' si ga̱'a̱nj ni̱'hia̱ nej ma̱'an nej sô'.
61003017	Huê danj na̱nj nej suj di̱nï̂nj, ni̱ gà' ni'in nej suj dàj gidigán, hia̱j ni̱ ga̱ gu̱dadû nej suj ma̱'an nej suj, dadin' ga̱huin ni̱ gùyùmàn ruhuâ nej suj dàj gidigân nej sí ga̱ninï̀n' hua dânj, ni̱ gi̱ni̱na̱j ruhuâ nej suj ni̱ si̱ ganikïn' ran nej suj riñan Ma̱'an Señor gà' mánj.
61003018	Sa ga̱na̱huij ruhuâ nej suj huin, si ga̱chi̱j nej suj doj ngà si-su̱nu̱j Ma̱'an Ña'anj an ni̱ gi̱ni̱'in nej suj doj rayi'î Ma̱'an Señor Jesucristo dadin' huej huin sa gi̱'hiaj ga̱na̱ni̱n'. Ni̱ ga̱'mi̱n hue'ê nê' rayi'î Ma̱'an hia̱j, ni̱ huê danj gi̱'hiaj nê' nìgànj nï̀n'. Ni̱ huê danj huin rû'huaj na̱nj ánj.
62001001	Dàj gaj àsìj si̱nï̱ïn, ni̱ dàj hua sa gunïn nej ñûnj, ni̱ dàj hua sa gini'in nej ñûnj ngà rune ñan nej ñûnj, ni̱ nadigi'ñûn nej ñûnj rayi'î nej dânj, ni̱ gagan' ra'a nej ñûnj Ma̱'an Jesús sa gi̱'hiaj ga̱na̱huin nì'nà' nej guiì.
62001002	Ni̱ nuguan' nì'nà' dânj huin Ma̱'an Jesucristo, ni̱ gini'in nej ñûnj Ma̱'an, ni̱ rayi'î dan ganata' nej ñûnj riñan nej suj, si huej huin sa gi̱'hiaj si gànàrì' nej guiì ñan ga̱ne nìgànj ninj ni̱ gà' si̱nï̱n gane Ma̱'an ngà Ma̱'an Re' Ña'anj an, sani̱ gidiganj Ma'an riñan nej ñûnj;
62001003	sa gini'in nej ñûnj ni̱ sa gunïn nej ñûnj, duyinga' nej ñûnj, da'nga ni̱ ginikaj dugui' nùguàn'àn nej suj ngà nej ñûnj; dadin' ni̱ka̱j dugui' yàngà' nej ñûnj ngà Ma̱'an Re' Ña'anj an, ni̱ huê danj na̱nj ni̱ka̱j dugui' yàngà' nej ñûnj ngà Ma̱'an Da'nî Jesucristo.
62001004	Ni̱ gachrûn nej ñûnj rayi'î nej nânj, da'nga ni̱ ganahuin nìhià' ruhuâ daran' nê'.
62001005	Huê nuguan' nânj huin sa gunïn nej ñûnj rayi'î Ma̱'an Jesús, ni̱ duyinga' nej ñûnj riñan nej suj: Ni̱ Ma̱'an Ña'anj an huin sa yigï̀ïn, ni̱ nitaj gà' si do̱j sa ru̱mi̱n'in hua riñanj mánj.
62001006	Ni̱ si gataj nê' si ni̱ka̱j duguî' ngà Ma̱'an Jesús, sani̱ gi'hiô' gakï̱n'ïn, ni̱ huîn' 'ngo̱ guiì gidigañu'unj un, ni̱ nitaj si dagahuîn' riñan sa yàngà'a mánj;
62001007	ni̱ si gaché' ñan yigï̀ïn, dàj rûn' gaché Ma̱'an Jesús ñan yigï̀ïn ni̱ ni̱ka̱j duguî' ngà 'ngo̱ ni̱ a'ngô nej duguî', ni̱ tun Ma̱'an Jesucristo huin Da'ní Ma̱'an Ña'anj an na'nïn' riñan daran' si-ga̱kï̂nt.
62001008	Ni̱ si ga̱to̱' si nitaj gakï̱n'ïn gi'hiô', ni̱ gidigañu'un' mu̱'un', ni̱ nitaj sa yàngà'a hua riñun' mánj.
62001009	Ni̱ si ganatô' si-ga̱kï̂nt riñan Ma̱'an, ni̱ Ma̱'an huin sa yàngà'a ni̱ Ma̱'an huin sa gi'hiaj sa ni̱ka̱a ni̱ ga̱'hue gi̱nika nimân nìko rayi'î si-ga̱kï̂nt, ni̱ huê danj na̱nj gànà'nïnj daran' si-ga̱kï̂nt; ni̱ ga̱'hue gànà'nïnj daran' nej gakï̱n' hua riñun' na̱nj ánj.
62001010	Ni̱ si ga̱to̱' si nitaj gakï̱n'ïn gi'hiô', ni̱ gi'hiô' si huin Ma̱'an sa gidigañu'unj, huê danj ni̱ nitaj si-nùguàn' Ma̱'an nne ngà nê' gà' mánj.
62002001	Nuguan' nânj gachrûnj riñan nej suj ri̱ña̱n gidigán si-nùguàn' Ma̱'an Ña'anj an, da'nga ni̱ si gi'hiaj nej suj gakï̱n'ïn; ni̱ si hua̱ 'ngo̱ nej suj gi'hiaj gakï̱n'ïn, ni̱ ni̱kï̱n' Ma̱'an Jesús guendâ du̱na'hue rayi'î nej suj riñan Ma̱'an Re' Ña'anj an, dadin' Ma̱'an gi'hiaj sa ni̱ka̱ nï̀n'ïn.
62002002	Ni̱ huê Ma̱'an Jesús huin sa gahui' rayi'î si-ga̱kïn' nê'; sani̱ sê man rayi'î 'ngo̱ rïn si-ga̱kïn' nê' gahuij mánj, gahuij rayi'î daran' nej guiì màn nï̀n' gàchrà' ruhuâ yumiguìi.
62002003	Ni̱ si dagahuîn' sun ga'nïn' Ma̱'an Ña'anj an riñun', hiô' ni̱ yìtï̀nj huaj si ni'în' Ma̱'an Ña'anj an na̱nj ánj.
62002004	Guiì gataj: “Ni'ín Ma̱'an Ña'anj an”, sani̱ nitaj si dagahuin ninj sun ga'nïn' Ma̱'an Ña'anj an riñan ninj, ni̱ huin ninj guiì gidigañu'unj huê danj ni̱ nitaj sa yàngà'a hua ruhuâ nimân ninj mánj;
62002005	sani̱ guiì dagahuin sun ga'nïn' Ma̱'an Ña'anj an, ni̱ chru̱n ninj ga̱ 'ì ruhuâ ninj dadin' Ma̱'an Ña'anj an gidigân rayi'î dan gahuin chru̱n ninj ga 'ì ruhuaj ninj, huê danj ni̱ ni'în' si ni̱ka̱j duguî' ngà Ma̱'an Ña'anj an.
62002006	Guiì gataj si ni̱kï̱n' ran ninj ngà Ma̱'an Jesús, ni̱ da'huî ninj gi̱'hiaj ninj dàj rûn' gi'hiaj Ma̱'an na̱nj ánj.
62002007	Sê rayi'î 'ngo̱ sun giyi'nïn' nàkà gachrûnj riñan nej suj man di̱nï̂nj, gachrûnj riñan nej suj rayi'î sun gà' ganahuin rà'a nej suj àsìj si̱nï̱ïn, ni̱ sun dânj huin sun nâ gà' giyi'nïn' su̱n riñan nej suj ni̱ huin nuguan' gà' gunïn nej suj àsìj si̱nï̱ïn.
62002008	Sani̱ sa gi'hiâ, huin si gachrûnj riñan nej suj ni̱ nagi'hiaj nàkà ñún riñan nej suj, rayi'î sun yàngà' gà' ganahuin rà'a nej suj gi'hiaj Ma̱'an Jesús ni̱ gà' ni'in nej suj dàj ga'nïn' sùnj riñan nej suj, dadin' da' gachín diû ni̱ dànanj gahuin nìko sa yigï̀ïn riñan sa ru̱mi̱n'in na̱nj ánj.
62002009	Sí taj si gà' ni'in sô' Ma̱'an Cristo, sani̱ hua̱ na̱nj gininj 'ì dinḯn sô' riñan sô', hiô' ni̱ hua̱ na̱nj nun gi̱ni̱'in sô' Ma̱'an Cristo mánj.
62002010	Sí 'ì ruhuâ ni'in dinḯn, ni̱ yàngà' ni̱ gà' ni'in sô' Ma̱'an Jesús, ni̱ nitaj si gi'hiaj nej sô' gakï̱n'ïn gà' mánj.
62002011	Sani̱ sí gininj 'ì dinḯn riñan ni̱ hua̱ gakï̱n'ïn riñan sô', ni̱ gaché sô' ñan ru̱mi̱n'in, ni̱ nun ni'in da'nga' sô' sa gi'hiaj sô', dadin' nej gakï̱n' gi'hiaj sô' dânj gi'hiaj ni̱ gahuin ru̱mi̱n' da'nga nej sô'.
62002012	Gachrûnj nuguan' nânj riñan nej suj na̱nj da'nînj lij, dadin' ngà siyu̱gui Ma̱'an Jesús ni̱ gà' ginikaj Ma̱'an Ña'anj an nimân nìko rayi'î nej si-ga̱kïn' nej suj.
62002013	Gachrûnj nuguan' nânj riñan nej suj sí achij doj, dadin' gà' ni'in nej suj si Ma̱'an Jesús huin sa si̱nï̱n nï̀n'ïn. Ni̱ gachrûnj riñan nej suj sí huin ña̱n dan, dadin' gà' gunùkuaj nej suj gi'hiaj ga̱nan nej suj riñan sichre. Ni̱ gachrûnj riñan nej suj huin da'nî lij, dadin' gà' gini'in nej suj Ma̱'an Re' Ña'anj an.
62002014	Gachrûnj nuguan' nânj riñan nej suj sí achij doj, dadin' gà' ni'in nej suj si Ma̱'an Jesús huin sa si̱nï̱n nï̀n'ïn. Ni̱ gachrûnj riñan nej suj sí huin ña̱n dan, dadin' hua̱ guesâ nej suj, dadin' màn si-nùguàn' Ma̱'an Ña'anj ruhuâ nimân nej suj, ni̱ gunùkuaj nej suj gi'hiaj ga̱nan nej suj riñan sichre.
62002015	Si̱ ga 'ì ruhuâ nej suj ni'in nej suj nej sa garan' ruhuâ nej guiì nun ni'in Ma̱'an Ña'anj an mánj, ni̱ si̱ ga 'ì ruhuâ nej suj ni'in nej suj nej rasu̱n duguane' yumiguìi riñan nej suj mánj. Ni̱ si hua̱ 'ngo̱ nej suj 'ì ruhuâ ni'in nej sa màn ruhuâ yumiguìi, ni̱ nitaj si nne sa 'ì ruhuâ Ma'an Re' Ña'anj an ruhuâ nimân nej suj mánj.
62002016	Dadin' daran' nej sa màn ruhuâ yumiguìi, ni̱ sa garan' ruhuâ nneè kû' gi̱'hia huin nej dânj, ni̱ sa garan' ruhuâ rune ñun' gi̱ni'hia, ni̱ si ûta nne̱' nga hua yi̱ru'hue', ni̱ sê sa garan' ruhuâ Ma̱'an re' Ña'anj an huin nej dânj mánj, sa garan' ruhuâ sichre nne ruhuâ yumiguìi huin nej dânj na̱nj ánj.
62002017	Do̱j diû ni̱ ga̱chi̱n nej sa duguane' yumiguìi riñan nej suj; sani̱ nej guiì gi'hiaj sa garan' ruhuâ Ma'an Ña'anj an ni̱ gìrì' ninj ñan ga̱ne nìgànj ninj na̱nj ánj.
62002018	Da'nînj lij, gà' ni'in nej suj si giri' nì'hiaj nê' ga̱ne' diû 'na̱' ga̱na̱huij; ni̱ gà' gunïn nej suj si 'na̱' sí ga̱ta̱j si huê sô' huin Ma̱'an Cristo; huê danj ni̱ hia̱j ni̱ gahui ûta gà'ì nej sí ga̱ta̱j si huê nej sô' huin Ma̱'an Cristo; rayi'î dan ni̱ gini'în' si gà' 'na' ga̱na̱huij diû.
62002019	Gà' 'nïnj nej sí dânj siganï̂nj nê' sani̱ ni̱nï̱n gidigân nej sô' dadin' gayi'ì nej sô' gidigañu'unj nej sô', huê danj ni̱ gahui nej sô' siganï̂nj nê', dadin' sê sí gi̱ni̱kaj dugui' ngà nê' gahuin nej sô'; dadin' si gahuin nej sô' sí ni̱ka̱j dugui' ngà nê', ni̱ hua̱ na̱nj nikaj dugui' nej sô' ngà nê'; sani̱ gahui nej sô' siganï̂nj nê' da'nga ni̱ gurugui'ij si sê daran' nej sô' huin sí dagahuin mánj.
62002020	Sani̱ gà' ganahuin rà'a nej suj Ma̱'an Espíritu Santo gi'hiaj Ma̱'an Señor Jesucristo, ni̱ gà' ni'in nej suj daran' sa yàngà'a.
62002021	Si̱ ganï̂n ruhuâ nej suj si̱ gachrûnj nuguan' nânj guendâ nun ni'in nej suj rayi'î nuguan' yàngà'a mánj, gachrûnj dadin' gà' ni'ín si garânj da'nga' hue'ê ruhuâ nej suj rayi'î nuguan' yàngà'a, ni̱ gà' ni'in nej suj si gà' si 'ngo̱ nuguan' digañu'unj un nitaj si gahui siganï̂nj nuguan' yàngà'a mánj.
62002022	Ahuin sí huin sí gidigañu'unj un ruhuâ nej suj rà'aj. Sí gidigañu'unj un huin sí gataj si sê Cristo huin Ma̱'an Jesús. Ni̱ sí nânj huin si gunïn' ngà Ma̱'an Cristo, ni̱ nitaj si guyumân ruhuâ sô' si Ña'anj an huin Ma̱'an Re' Ña'anj an, ni̱ huê danj na̱nj nitaj si guyumân ruhuâ sô' si Ña'anj an huin Ma̱'an Jesús Da'ní Ma̱'an Ña'anj an mánj.
62002023	Daran' nej guiì nitaj si guyumân ruhuâ ni'in Ma̱'an Jesús, ni̱ huê danj na̱nj nitaj si guyumân ruhuâ ninj ni'in ninj Ma̱'an Re' Ña'anj an. Ni̱ guiì ganata' du̱'hua si Jesús huin Ña'anj an ni̱ guyumân ruhuâ ninj ni'in ninj Ma̱'an Ña'anj an na̱nj ánj.
62002024	Huê danj ni̱ gà'nï̀nj sà' nej suj ruhuâ nimân nej suj nuguan' gunïn nej suj àsìj si̱nï̱ïn, ni̱ dugumîn hue'ê nej suj nuguan' gunïn nej suj àsìj si̱nï̱ïn, ni̱ ganikïn' ran nej suj ngà Ma̱'an Jesús ni̱ ngà Ma̱'a Re' Ña'anj an.
62002025	Ni̱ rikî Ma̱'an Jesús si-nùguàn'anj riñun' ni̱ gata si gùyùmàn ruhuô' ni'în' Ma̱'an ni̱ ga̱ne nìgùn' nngaj.
62002026	Ni̱ gachrûnj nej nuguan' nânj riñan nej suj rayi'î nej sí gidigañu'unj un.
62002027	Sani̱ rikî Ma̱'an Jesús Ma̱'an Espíritu Santo riñan nej suj ni̱ hua̱ na̱nj nne ngà nej suj, hiô' ni̱ nitaj si ni'ñanj nej suj si gi̱di̱gân a'ngô nej síi nej suj gà' mánj; dadin' huê gè Ma̱'an Espíritu Santo huin sa gi̱di̱gan ni̱ ga̱'hue ga̱ra̱n da'nga' ruhuâ nej suj daran' sa chì' huaa, ni̱ sa yàngà'a huin sa gidigân Ma̱'an Espíritu Santo dadin' nitaj àmàn gidigañu'unj Ma̱'an mánj, huê danj ni̱ gùyùmàn yìtï̀nj ruhuâ nej suj ni'in nej suj Ma̱'an Cristo dàj rûn' gidigân Ma̱'an Espíritu Santo riñan nej suj.
62002028	Huê danj ni̱ gi̱nun yìtï̀nj ruhuâ nej suj ni'in nej suj Ma̱'an Jesús na̱nj da'nînj lij, ni̱ nga ga̱'na̱' ñûn Ma̱'an ni̱ hua̱ na̱nj hua̱ yìtï̀nj ruhuâ nê' gànàrì'ij nê', ni̱ nga gùyùmanj ni̱ si̱ gi'hiaj ane riñanj nê', hiô' ni̱ si̱ girî' sinà'àj a mánj.
62002029	Ni̱ si ni'in nej suj si sa ni̱ka̱a huin Ma̱'an Jesús, ni̱ ña̱'a̱n huaj si gi̱ni̱'in nej suj si nej guiì gi'hiaj sa ni̱ka̱a ni̱ gà' ga'nga nàkà ñûn ninj gi'hiaj Ma̱'an na̱nj ánj.
62003001	Ni'hiaj nej suj dàj nìko 'ì ruhuâ Ma̱'an Re' Ña'anj an ni'in ñùn', ni̱ ga̱'hue ga̱ta̱j nej guiì si huîn' da'ní Ma̱'an Ña'anj an; sani̱ nitaj si ni'in ninj ahuin sa huîn' mánj, dadin' nun ni'in ninj Ma̱'an Ña'anj an mánj.
62003002	'Ì ruhuâ nej ñûnj ni'in nej ñûnj nej suj na̱nj di̱nï̂nj, dadin' hia̱j ni̱ huin nê' da'ní Ma̱'an Ña'anj an, sani̱ hua̱ na̱nj nun ga̱huin yìtï̀nj dàj ga̱ nê' mánj, sani̱ gà' ni'în' si nga ga̱'na̱' ñûn Ma̱'an Jesús, ni̱ go̱' dàj rûn' hua Ma̱'an, dadin' gi̱ni̱'în' dàj hua Ma̱'an.
62003003	Ni̱ daran' nej guiì gana'huìj ni̱ nun ñan ninj Ma̱'an Jesús, ni̱ na̱gi̱'hiaj sà' ninj ma̱'an ninj, dadin' Jesús huin sa sà' nï̀n'ïn.
62003004	Ni̱ daran' nej guiì gi'hiaj gakï̱n'ïn, ni̱ nitaj si dagahuin ninj sa taj si-ley Ma̱'an Ña'anj an mánj; dadin' sa ganahuij ruhuâ ninj gi'hiaj ninj huin gakï̱n'ïn huê danj ni̱ nitaj si dagahuin ninj si-ley Ma̱'an Ña'anj an mánj.
62003005	Ni̱ ga'na' Ma̱'an Jesús ruhuâ yumiguì nânj guendâ ga̱'ne daran' nej gakï̱n' màn ruhuâ nimûn', sani̱ nitaj gà' si 'ngo̱ gakï̱n'ïn hua riñan Ma̱'an Jesús mánj.
62003006	Ni̱ daran' nej guiì hua̱ yìtï̀nj ruhuâ ni'in Ma̱'an Jesús, ni̱ nitaj si gi'hiaj ninj gakï̱n'ïn mánj; sani̱ daran' nej guiì gi'hiaj gakï̱n'ïn ni̱ hua̱ na̱nj nun gi̱ni̱'in ninj Ma̱'an Jesús ni̱ hua̱ na̱nj nun ni'in ninj Ma̱'an mánj.
62003007	Ni'hiaj nej suj ni̱ si̱ gidigañu'unj gà' si 'ngo̱ nej guiì nej suj man da̱'ninj lij; ni̱ guiì gi'hiaj sa ni̱ka̱a ni̱ huin ninj sa ni̱ka̱a, dàj rûn' huin Ma̱'an Jesús sa ni̱ka̱a.
62003008	Ni̱ guiì gi'hiaj gakï̱n'ïn ni̱ huin ninj da'ní sa nàsà'a; dadin' sa nàsà'a ni̱ gi'hia gakï̱n'ïn àsìj gui nga gi'hiaj Ma̱'an Ña'anj an yumiguìi. Ni̱ rayi'î dan ga'na' Ma̱'an Jesús huin Da'ní Ma̱'an Ña'anj an, guendâ gu̱du̱rë'ëj nej sa a'nan' gi'hiaj sichre.
62003009	Daran' nej guiì ga'nga nàkà gi'hiaj Ma̱'an Ña'anj an, ni̱ nitaj si gi'hiaj ninj gakï̱n'ïn, dadin' gi'hiaj ninj dàj rûn' gi'hiaj Ma̱'an Ña'anj an; huê danj ni̱ nitaj si gi'hiaj ninj gakï̱n'ïn mánj, dadin' gà' ga'nga nàkà ninj gi'hiaj Ma̱'an Ña'anj an na̱nj ánj.
62003010	Huê dànanj gùrùguì' gi̱ni̱'în' ahuin guiì huin da'ní Ma̱'an Ña'anj an, ni̱ gi̱ni̱'în' ahuin guiì huin da'ní sa nàsà'a: Dadin' daran' nej guiì nitaj si gi'hiaj sa ni̱ka̱a, ni̱ nitaj si 'ì ruhuâ ninj ni'in ninj dinḯn ninj, hiô' ni̱ sê da'ní Ma̱'an Ña'anj an huin ninj mánj.
62003011	Dadin' huê nuguan' nânj huin sa giyinga' gunïn nej suj àsìj si̱nï̱ïn: Ni̱ ña̱'a̱n huaj si ga̱ 'ì ruhuô' ni'în' 'ngo̱ ni̱ a'ngô' nej duguî'.
62003012	Ni̱ si̱ ga'hue gi̱'hiaj nê' dàj rûn' gi'hiaj Kaín, dadin' sô' ni̱ huin sô' da'ní sichre ni̱ rayi'î dan ni̱ dagahui' sô' dinḯn sô'. Ni̱ ahuin ràyì'ì dagahui' sô' dinḯn sô' rà'aj. Dagahui' sij dadin' gahuin sij sí kï̱j huaa sani̱ Abel ni̱ gahuin sô' sí gi'hiaj sa ni̱ka̱a na̱nj ánj.
62003013	Si̱ gahuin ña̱'anj ruhuâ nej suj si gininj 'ì nej suj riñan nej guiì nitaj si ni'in Ma̱'an Ña'anj an mánj.
62003014	Ni'în' si gahuîn' sí gahui'i gi'hiaj gakï̱n'ïn sani̱ gà' ganahuin nì'nò' gi'hiaj Ma̱'an Jesús, dadin' 'ì ruhuô' ni'în' nej dinï̂nt. Ni̱ nej guiì nitaj si 'ì ruhuâ ni'in dinḯn ngà yuguej ni̱ hua̱ na̱nj gahuin ninj guiì gahui'i gi'hiaj gakï̱n'ïn na̱nj ánj.
62003015	Daran' nej guiì gininj 'ì dugui' riñan ni̱ huin ninj guiì dagahui' dugui'; ni̱ gà' ni'in nej suj si nej guiì dagahui' ni̱ si̱ ga'hue ga̱tu̱ ninj ga̱ne nìgànj ninj ñan nne Ma̱'an Ña'anj an mánj.
62003016	Ni̱ guendâ 'ì ruhuâ Ma̱'an Jesús ni'in nê', ni̱ rayi'î dan ni̱ gahuij rayi'î si-ga̱kïn'; ni̱ huê danj na̱nj ga̱ ruhuâ nê' gàhuì' rayi'î dinï̂nt.
62003017	Sani̱ guiì hua̱ yi̱ru'hue ruhuâ yumiguì nânj, sani̱ ni'in ninj sij hua̱ nej dinḯn ninj ni̱ hua̱ yuguej ninj ran àko, ni̱ na'huej ruhuâ nimân ninj gà'huì' ninj sa ga̱chin riñan nej dugui' ninj sa ran' àko, hiô' ni̱ nitaj si 'ì ruhuâ ninj ni'in ninj nej dugui' ninj dàj rûn' 'ì ruhuâ Ma̱'an Ña'anj an mánj.
62003018	Riñan nej suj ga'mînj na̱nj da̱'ninj lij, sani̱ sê man ngà nuguan'an ga̱'mi̱n ni̱ ga̱to̱': 'Ì yàngà' ruhuâj ni'ín sò' na̱nj ánj, sa ña̱'a̱n huin si gi̱ni'hio' sa ga̱chin riñan a'ngô nej dinï̂nt ran' àko ni̱ gu̱ru̱gûñu'unj.
62003019	Ni̱ si guruguñu'un' nej duguî' ran' àko ni̱ yàngà' ni̱ ni'în' si dagahuîn', hiô' ni̱ ña̱'a̱n huaj si na̱gi̱'hiaj yìtï̀n' nimûn' riñan Ma̱'an Jesús;
62003020	ni̱ si dugunïn gà'ì nimûn' ñùn' rayi'î 'ngo̱ gakï̱n' gi'hiô', sani̱ gi̱nun ruhuô' si Ma̱'an Ña'anj an ni̱ dànanj ûta nìko huaj gà' da' nimûn', ni̱ ni'in daran' sa gi'hiô' na̱nj ánj.
62003021	Di̱nï̂nj, gi̱nun ruhuâ nej suj ni̱ si nitaj si dugunïn gà'ì nimûn' ñùn', ni̱ huê danj na̱nj si du̱gunïn gà'ì Ma̱'an Ña'anj an ñùn' mánj:
62003022	Ni̱ daran' nej sa gàchìn' riñan Ma̱'an Jesús ni̱ ri̱kij riñun', dadin' dagahuîn' sun ga'nïnj riñun' ni̱ huê danj na̱nj gi'hiô' nej sa garan' ruhuâ Ma̱'an na̱nj ánj.
62003023	Ni̱ nânj huin sun ga'nïn' Ma̱'an Ña'anj an riñun': Si gùyùmàn ruhuô' ni'în' siyu̱gui Da'ní Ma̱'an Jesús, ni̱ huê danj na̱nj ga̱ 'ì ruhuô' ni'în' 'ngo̱ ni̱ a'ngô nej dinï̂nt dàj rûn' hua nuguan' ga'nïn' sunj riñun' na̱nj ánj.
62003024	Ni̱ si dagahuîn' nuguan' ga'nïn' su̱n Ma̱'an Ña'anj an riñun', ni̱ hua̱ yìtï̀nj ruhuô' ni'în' Ma̱'an, ni̱ huê danj na̱nj nne Ma̱'an ngò', ni̱ ni'în' si nne Ma̱'an Ña'anj an ngò' dadin' gà' ga'nïn ga̱'na̱' Ma̱'an Espíritu Santo nne ngò' na̱nj ánj.
62004001	'Ì ruhuâj ni'ín nej suj di̱nï̂nj, rayi'î dan ni̱ gatâ si si̱ guyumân ruhuâ nej suj ni'in nej suj daran' nej sí gataj si gà' ganahuin rà'a nej sô' Espíritu Santo mánj, sa gi̱'hiaj nej suj huin si na̱di̱gi'ñûn nej suj si hia huin nej sô' da'ní Ma̱'an Ña'anj an; dadin' sa huaj huin si gahui ûta gà'ì nej sí gataj si huin nej sô' si-profeta Ma̱'an Ña'anj an ruhuâ yumiguì nânj sani̱ gahuin nej sô' profeta gidigañu'unj na̱nj ánj.
62004002	Ga̱'hue gi̱ni̱'in nej suj si yà'ngà' ganahuin rà'a 'ngo̱ guiì Espíritu Santo, si ganakaj guendâ ninj ni̱ gataj ninj si yà'ngà' hia ni̱ síi gahuin Ma̱'an Jesús nga gane ruhuâ yumiguì nânj, ni̱ guiì gataj dànanj ni̱ huin ninj da'ní Ma̱'an Ña'anj an na̱nj ánj.
62004003	Daran' guiì gataj si sê síi gahuin Ma̱'an Jesús, ni̱ sê da'ní Ma̱'an Ña'anj an huin ninj mánj; ni̱ huin ninj guiì gunïn' ngà Ma̱'an Cristo, ni̱ gà' gunïn nej suj si 'na̱' nej sí dânj, ni̱ gà' gunïn nej suj si nne sô' ruhuâ yumiguìi.
62004004	Da'ní Ma̱'an Ña'anj an huin nej suj na̱nj da'ní lij, ni̱ rayi'î dan ni̱ gi'hiaj ga̱nan nej suj riñan nej sí gidigañu'unj dânj; dadin' dànanj nìko hua sa nne ruhuâ nimân nej suj, gà' da' sa nne ruhuâ yumiguìi nânj.
62004005	Nej sí nânj nikaj dugui' ngà nej sí gi̱'hiaj gakï̱n'ïn; ni̱ ga'min nej sô' sa garan' ruhuâ nej sí nitaj si nìkò' rukû Ma̱'an Jesús, ni̱ aran' ruhuâ nej sí gi'hiaj gakï̱n'ïn sa ga'min nej sô'.
62004006	Sani̱ nê' ni̱ huîn' da'ní Ma̱'an Ña'anj an; ni̱ ni'în' Ma̱'an Ña'anj an, ni̱ gunïn Ma̱'an sa ga'min'; sani̱ nej guiì nitaj si huin da'ní Ma̱'an Ña'anj an, ni̱ nitaj si gunïn ninj sa ga'min Ma̱'an mánj. Ni̱ nânj huin 'ngo̱ da'nga'a dàj ga̱'hue gi̱ni̱'în' nej guiì huin da'ní yàngà' Ma̱'an Ña'anj an ni̱ dàj ga̱'hue gi̱ni̱'în' nej guiì gidigañu'unj un na̱nj ánj.
62004007	'Ì ruhuâj ni'ín nej suj di̱nï̂nj, ni̱ ga̱ 'ì ruhuâ nê' ni'în' 'ngo̱ ni̱ a'ngô nej dinï̂nt; dadin' Ma̱'an Ña'anj an gi̱'hiaj ni̱ ga̱'hue ga̱ 'ì ruhuô' ni'în' nej dinï̂nt. Daran' nej guiì 'ì ruhuâ ni'in nej dinḯn, ni̱ gà' ga'nga nàkà ninj gi'hiaj Ma̱'an Ña'anj an, ni̱ ni'in ninj Ma̱'an Ña'anj an.
62004008	Ni̱ nej guiì nitaj si 'ì ruhuâ ni'in dinḯn, ni̱ hua̱ na̱nj nun gi̱ni̱'in ninj Ma̱'an Ña'anj an mánj; Dadin' Ma̱'an Ña'anj an huin sa 'ì ruhuâ ni'in ñùn' na̱nj ánj.
62004009	Ni̱ gidigân Ma̱'an Ña'anj an si 'ì ruhuaj ni'in nê', dadin' hua̱ 'ngo̱ rïn Da'nin sani̱ ga'nïn ga'na' da'nin ruhuâ yumiguì nânj, ni̱ Ma̱'an ô' huin si gi̱'hiaj ni̱ ga̱'hue ga̱ nì'nà' nê' na̱nj ánj.
62004010	Dànanj huin ga̱ra̱n da'nga ruhuô' rayi'î guendâ 'ì ruhuâ Ma̱'an Ña'anj an ni'in nê': Ni̱ sê nê' huin sa ga 'ì si̱nï̱n ruhuâ ni'in Ma̱'an Ña'anj an mánj, Ma̱'an Ña'anj an huin sa ga 'ì si̱nï̱n ruhuâ ni'in nê', rayi'î dan ni̱ ga'nïn ga'na' Da'nin guendâ ga̱huij rayi'î si-ga̱kï̂nt.
62004011	'Ì ruhuâj ni'ín nej suj di̱nï̂nj, ni̱ si huê dànanj ga 'ì ruhuâ Ma̱'an Ña'anj an ni'in nê', ni̱ huê dànanj da'hui' nê' ga̱ 'ì ruhuâ nê' ni'in nê' 'ngo̱ ni̱ a'ngô dugui' nê'.
62004012	Gà' si 'ngo̱ nej guiì nitaj àmàn gini'in riñan Ma̱'an Ña'anj an mánj. Ni̱ si 'ì ruhuâ nê' ni'în' 'ngo̱ ni̱ a'ngô nej dinï̂nt, hiô' ni̱ nne Ma̱'an Ña'anj an ngà nê', ni̱ sa 'ì hua̱ riñan Ma̱'an Ña'anj an ni̱ gahuin nìko da' gui riñan nê' da'nga ni̱ ga'hue ga̱ 'ì ruhuô' ni'în nej dinï̂nt na̱nj ánj.
62004013	Ni̱ huê rayi'î nej nânj ni̱ ni'în' si nne Ma̱'an Ña'anj an ngò', ni̱ nê' ngà Ma̱'an, ni̱ rikij Ma̱'an Espíritu Santo ga'na' gane 'ngo̱'.
62004014	Ni̱ ni'in nej ñûnj si ga'nḯn Ma̱'an Re' Ña'anj an ga'na' Da'nin Jesús guendâ gi̱'hia ga̱na̱ni̱n nej guiì màn ruhuâ yumiguìi ni̱ rayi'î dan ni̱ ganata' nej ñûnj nuguan' nânj riñan nej suj.
62004015	Daran' nej guiì gananï̂n si Jesús huin Da'ní Ma̱'an Ña'anj an, ni̱ nne Ma̱'an Ña'anj an ngà ninj, ni̱ nne ninj ngà Ma̱'an Ña'anj an.
62004016	Ni̱ gini'in nê' ni̱ guyumân ruhuâ nê' si 'ì ruhuâ Ma̱'an Ña'anj an ni'in nê'. Ni̱ Ma̱'an Ña'anj an huin sa 'ì nï̀n' ruhuâ; ni̱ guiì dugu'nïn' ga 'ì ruhuâ ni'in nej dinḯn; ni̱ nne ninj ngà Ma̱'an Ña'anj an, ni̱ nne Ma̱'an Ña'anj an ngà ninj.
62004017	Ni̱ si gi'hiô' dànanj ni̱ gurugui' si 'ì ruhuô', huê danj ni̱ nitaj si̱ giriñun ruhuô' nga gùyùmàn guiì ga̱na̱nikïn' riñan Ma̱'an Ña'anj an mánj; dadin' dàj rûn' gi'hiaj Ma̱'an Jesucristo nga gane ruhuâ yumiguì nânj, huê danj gi̱'hiaj nê' nga ga̱ne' ruhuâ yumiguì nânj.
62004018	Ni̱ si 'ì ruhuô' ni̱ huê danj ni̱ nitaj si yu'huî' mánj, ni̱ si 'ì yàngà' ruhuô' ni'în' nej dinï̂nt ni̱ ûta nìko 'ì ruhuô', huê danj ni̱ nitaj si yu'huî' mánj, dadin' si yu'huî' ni̱ nu̱n ruhuô' ga̱na̱huin ro̱'o kastîgu, ni̱ guiì yu'hui' ni̱ nitaj si 'ì yàngà' ruhuâ ninj ni'in ninj nej dugui' ninj mánj.
62004019	Ni̱ 'ì ruhuô' ni'în' Ma̱'an Jesús, dadin' gà' si̱nïnj ga 'ì ruhuaj ni'in ñùn'.
62004020	Ni̱ si hua̱ 'ngo̱ guiì taj: “'Ì ruhuâj ni'ín Ma̱'an Ña'anj an”, sani̱ gininj 'ì nej dinḯn ninj riñan ninj, ni̱ huin ninj guiì gidigañu'unj. Ni̱ si nitaj si 'ì ruhuâ ninj ni'in ninj dinḯn ninj sa ri̱ña̱n ni'in ninj. Ni̱ dàj ga̱'hue gi̱'hiaj ninj ga̱ 'ì ruhuâ ninj ni'in ninj Ma̱'an Ña'anj an nga nitaj si ni'in ninj Ma̱'an rà'aj.
62004021	Ni̱ gà' giyi'nïn sun nânj riñan nê' gi'hiaj Ma̱'an Jesús: Ni̱ guiì 'ì ruhuâ ni'in Ma̱'an Ña'anj an, ni̱ huê danj ga̱ 'ì ruhuâ ninj ni'in ninj nej dinḯn ninj.
62005001	Daran' guiì guyumân ruhuâ si Ma̱'an Jesús huin Cristo, ni̱ gà' ganahuin nàkà ninj gi'hiaj Ma̱'an Ña'anj an; ni̱ dàj rûn' gi'hiaj guiì 'ì ruhuâ ni'in rej 'ngo̱ sílìj i, ni̱ huê danj na̱nj 'ì ruhuâ ninj ni'in ninj silíj dânj na̱nj ánj.
62005002	Huê danj ni̱ ni'în' si 'ì ruhuô' ni'în' nej guiì huin da'ní Ma̱'an Ña'anj an, nga 'ì ruhuô' ni'în' Ma̱'an Ña'anj an, ni̱ dagahuîn' sun ga'nïn' su̱n Ma̱'an riñun'.
62005003	Ni̱ si dagahuîn' sun ga'nïn' Ma̱'an Ña'anj an riñun' ni̱ ruhuaj ga̱ta si 'ì ruhuô' ni'în' Ma̱'an Ña'anj an; ni̱ nitaj si chì' huaj da̱gahuîn' sun ga'nïnj riñun' mánj.
62005004	Dadin' daran' guiì ga'nga nàkà gi'hiaj Ma̱'an Ña'anj an ni̱ gunùkuaj ninj gi'hiaj ga̱nan ninj riñan gakï̱n' màn ruhuâ yumiguìi nânj; ni̱ guendâ guyumân ruhuô' ni̱ rayi'î danj ni̱ gunùkuô' gi'hiaj ga̱nun' riñan nej gakï̱n' duguane' yumiguìi riñun'.
62005005	Ahuin guiì gunùkuaj gi'hiaj ga̱nan riñan nej sa duguane' yumiguìi rà'aj. Guiì gunùkuaj gi'hiaj ga̱nan riñan sa duguane' yumiguìi huin nej guiì guyumân ruhuâ ni'in si Ma̱'an Jesús huin da'ní Ma̱'an Ña'anj an na̱nj ánj.
62005006	Ni̱ ga'na' Ma̱'an Jesucristo ruhuâ yumiguì nânj ni̱ gata' nnej ruhuâ nnee ni̱ huê danj na̱nj gañanj tun rayi'î si-ga̱kïn' nej guiì; sani̱ sê man si gata' nnej mánj, dadin' gata' nnej ruhuâ nnee ni̱ huê danj na̱nj gahuij ni̱ gañanj tun rayi'î si-ga̱kïn' nej guiì. Ni̱ Ma̱'an Espíritu Santo huin sa gananï̂n rayi'î Ma̱'an riñan nê'; dadin' sa yàngà'a huin Ma̱'an Espíritu Santo.
62005007	Dadin' huà'nï̀nj ran' ninj huin sa gananï̂n ne' yàtà'a dàj huaj: Ma̱'an Re' Ña'anj an, ni̱ Ma̱'an Jesucristo ni̱ Ma̱'an Espíritu Santo; Ni̱ 'ngo̱ rïn Ma̱'an Ña'anj an huin nej huà'nï̀nj ran' ninj.
62005008	Ni̱ huà'nï̀nj ninj huin sa gananï̂n riñan hio'óo rayi'î Ma̱'an Jesucristo: Ma̱'an Espíritu, nnee, tun; ni̱ gu̱ña̱n gananï̂n nej huà'nï̀nj nânj.
62005009	Ni̱ ganahuin rà'a nê' nuguan' gananï̂n nej síi; sani̱ dànanj ûta nìko hua̱ nuguan' gananï̂n Ma̱'an Ña'anj an rayi'î Ma̱'an Jesús; dadin' huê dànanj gananï̂n Ma̱'an Ña'anj an rayi'î Da'nin Jesús.
62005010	Ni̱ guiì guyumân ruhuâ ni'in rayi'î Ma̱'an Jesús ni̱ huin ninj da'ní Ma̱'an Ña'anj an, ni̱ gà' nun sà' nuguan' nânj ruhuâ nimân ninj; ni̱ nej guiì nitaj si guyumân ruhuâ sa gataj Ma̱'an Ña'anj an, ni̱ gi'hiaj ninj si nuguan' gidigañu'unj un huin nuguan' ga'min Ma̱'an Ña'anj an, dadin' nun gùyùmàn ruhuâ ninj ni'in ninj nuguan' gananï̂n Ma̱'an Ña'anj an rayi'î Da'nin Jesús mánj.
62005011	Ni̱ nuguan' gataj Ma̱'an Ña'anj an huin: Si Ma̱'an gi̱'hiaj ni̱ ganahuin nì'nò'; ni̱ si gùyùmàn ruhuô' ni'în' Jesús huin Da'ní Ma̱'an ni̱ ga̱na̱huin nì'nò'.
62005012	Nej guiì dagahuin sun guchruj su̱n Ma̱'an Ña'anj an riñan Da'nî Jesús, ni̱ ga̱ nì'nà' ninj; sani̱ nej guiì nitaj si dagahuin sun guchruj su̱n Ma̱'an Ña'anj an riñan da'nî Jesús ni̱ si̱ ga nì'nà' ninj mánj.
62005013	Nej nuguan' nânj gachrûnj riñan nej suj guyumân ruhuâ ni'in Da'ní Ma̱'an Ña'anj an, da'nga ni̱ gini'in nej suj si gà' ganahuin nì'nà' nej suj ni̱ ga̱ne nìgànj nej suj. Ni̱ ña̱'a̱n huaj si gùyùmàn yìtï̀nj ruhuâ nej suj ni'in nej suj Da'ní Ma̱'an Ña'anj an.
62005014	Ni̱ hua̱ yìtï̀nj ruhuâ nej ñûnj ni'in nej ñûnj Ma̱'an Ña'anj an, ni̱ si gàchìnj nej ñûnj 'ngo̱ rasu̱n garan' ruhuaj ni̱ gu̱nïn ni̱ ri̱kij na̱nj ánj.
62005015	Ni̱ si ni'in nej ñûnj si gunïn rayi'î ahuin na̱nj rasu̱n gachín nej ñûnj riñanj, huê danj ni̱ gà' ni'in nej ñûnj si ri̱kij sa gachín nej ñûnj riñanj na̱nj ánj.
62005016	Ni̱ si hua̱ 'ngo̱ nej suj gini'in gi'hiaj dinḯn nej suj gakï̱n' nitaj si huaj gahui' nimân sô', ni̱ gàchìnj nì'hiaj nej suj riñan Ma̱'an Ña'anj an rayi'î sí dânj ni̱ gi̱nika nimân nìko rayi'î sô'; nan huin guendâ nej sô' gi'hiaj gakï̱n' nitaj si huaj gàhuì' nimân. Dadin' hua̱ gakï̱n' gi̱'hiaj gàhuì' nimûn', ni̱ rayi'î gakï̱n' nânj ni̱ nitaj si gana'ngâj si gàchìnj nì'hiaj nej suj mánj.
62005017	Daran' nej sa a'nan'an huin gakï̱n'ïn; sani̱ hua̱ gakï̱n' ni̱ ga̱'hue gi̱nikaj Ma̱'an Ña'anj an nimân rayi'ij.
62005018	Sani̱ gà' ni'în' si daran' nej guiì ga'nga nàkà gi'hiaj Ma̱'an Ña'anj an, ni̱ nitaj si gi'hiaj ninj gakï̱n'ïn mánj, dadin' Ma̱'an Jesús sa gurugui' gi'hiaj Ma̱'an Ña'anj an huin sa dugumîn ninj, huê danj ni̱ nitaj si gagan' ra'a sichre ninj mánj.
62005019	Ni̱ gà' ni'în' si huîn' Da'ní Ma̱'an Ña'anj an, ni̱ daran' nej guiì màn ruhuâ yumiguì nânj ni̱ dagahuin ninj nej sa garan' ruhuâ sichre ni̱ ni̱ka̱j sunj riñan ninj.
62005020	Sani̱ gà' ni'în' si ga'na' Ma̱'an Jesucristo huin Da'ní Ma̱'an Ña'anj an, ni̱ huej huin sa gi'hiaj garânj da'nga' ruhuô' rayi'î Ma̱'an Ña'anj yàngà'a; ni̱ ni̱ka̱j duguî' ngà Ma̱'an sa yàngà'a, ni̱ huê danj na̱nj ni̱ka̱j duguî' ngà Ma̱'an Jesucristo huin Da'ní Ma̱'an Ña'anj an. Ni̱ nânj huin Ma̱'an Ña'anj an yàngà'a, ni̱ Ma̱'an huin sa gi̱'hiaj ga̱na̱huin nì'nò'.
62005021	Ga̱ gudadû nej suj ni̱ si̱ ginûn ña̱'a̱nj nej suj riñan ña'anj gi'hiaj ra̱'a nej síi, man da'nînj lij. Ni̱ huê danj huin rû'huaj na̱nj ánj.
63001001	Ñùnj huin 'ngo̱ sí achij i ngà si-nùguàn' Ma̱'an Ña'anj an, ni̱ ga'nï̂n huaj nuguan' ni̱'ña̱nj an riñan nej suj nìkò' rukû Ma̱'an Jesús ni̱ huê danj na̱nj ga'nï̂n huaj nuguan' ni̱'ña̱nj an riñan nej sô' ri̱ña̱n gidigân nej suj, dadin' 'ì yàngà' ruhuâj ni'ín nej daran' nej suj; ni̱ sê 'ngo̱ rḯn huin sa 'ì ruhuâ ni'in nej suj mánj, dadin' huê danj na̱nj 'ì ruhuâ daran' nej sô' gini'in nuguan' yàngà'a ni'in nej sô' nej suj,
63001002	'ì yàngà' ruhuâ nej ñûnj ni'in nej ñûnj nej suj dadin' nne sa yàngà' dânj ruhuâ nimân daran' nê', ni̱ nìgànj ga̱ sa yàngà' dânj ruhuâ nimân nê':
63001003	Ni̱ si-su̱nu̱j Ma̱'an Re' Ña'anj an ngà si-su̱nu̱j Ma̱'an Jesucristo huin Da'ní Ma̱'an Ña'anj an ga̱ riñan nej suj, ni̱ gu̱ru̱gûñu'un ni̱ gi̱'hia si ga̱ dïn'ïnj ruhuâ nej suj, ni̱ gi̱'hia si ga̱'mi̱n nej suj nuguan' yàngà'a ni̱ gi̱'hia si ga̱ 'ì ruhuâ nej suj.
63001004	Ûta ganahuin nìhià' ruhuâj dadin' ganari'í si hua̱ da̱'a̱j nej sô' ri̱ña̱n gidigân' ni̱ dagahuin yàngà' nej sô', dàj rûn' hua sun giyi'nïn' riñan nê' gi'hiaj Ma̱'an Re' Ña'anj an.
63001005	Hia̱j ni̱ ûta àko gachín nì'hia riñan nej suj, gà' huin yiñán Ma̱'an Ña'anj an, sani̱ sê si̱ gachrûnj 'ngo̱ nuguan' nàkà ga'nïn' su̱n riñan nej suj mánj, nuguan' gà' ganahuin ra̱'a si̱nï̱n nê' huin, huê danj ni̱ ga̱ 'ì ruhuô' ni'în' 'ngo̱ ni̱ a'ngô nej duguî'.
63001006	Ni̱ si 'ì ruhuô' ni'în' nej duguî', hiô' ni̱ dagahuîn' riñan Ma̱'an Ña'anj an dàj rûn' giyi'nïn' suun riñun'. Ni̱ sun giyi'nïn' riñun' huin si ga̱ 'ì ruhuô' ni'în' nej duguî'.
63001007	Dadin' ûta gà'ì nej sí gidigañu'unj un gahui ruhuâ yumiguìi, ni̱ gataj nej sô' si sê Ña'anj an huin Ma̱'an Jesucristo dadin' man guiì huin. Ni̱ nej sô' ga'min dànanj ni̱ gahuin nej sô' sí gidigañu'unj un ni̱ gahuin nej sô' sí gunïn' ngà Ma̱'an Cristo.
63001008	Ga̱ gu̱dadû nej suj ngà ma̱'an nej suj, hiô' ni̱ si̱ gahuin chre sun gi'hiaj nej ñûnj ngà nej suj, da'nga ni̱ ga̱'hue ga̱na̱huin ra̱'a nej suj daran' nej si-premiun nej suj.
63001009	Ahuin na̱nj guiì nadunâ sa gahuin chru̱n ninj, ni̱ nitaj si ganikïn' ran ninj ngà nuguan' gidigân Ma̱'an Cristo, ni̱ nitaj si nne Ma̱'an Ña'anj an ngà ninj mánj, ni̱ guiì ganikïn' ran ngà nej sa gidigân Ma̱'an Cristo ni̱ nne Ma̱'an Re' Ña'anj an ni̱ nne Ma̱'an Da'nin ngà ninj.
63001010	Ni̱ si hua̱ 'ngo̱ sí ga'na' ni'hiaj ñan nne nej suj, ni̱ nitaj si guyumân ruhuâ sô' dànanj, ni̱ si̱ ga'nï̂nj nej suj dukuâ nej suj ga̱tu̱ sô', ni̱ si̱ ganahuin ra̱'a nej suj sô' mánj.
63001011	Dadin' nej guiì ganahuin ra̱'a nej sí ga'min dànanj, ni̱ ganata' si-ga̱kïn' sí dânj yichrá ninj na̱nj ánj.
63001012	Ûta gà'ì nej sa ràyì'ì huaj gàchrùnj riñan nej suj, sani̱ nun ga̱ra̱n' ruhuâj gàchrùnj riñan ñanj ni̱ nun ga̱ra̱n ruhuâj ga̱ra̱n sûnj tinta mánj, gànà'huì gùchìj ñan màn nej suj ni̱ ri̱ña̱n, ri̱ña̱n gà'mìn ngà nej suj, da'nga ni̱ ganahuin nìhià' ruhuâ daran' nê'.
63001013	Nej guiì huin si-nùhuì Ma̱'an Ña'anj ñan nné hiuj nânj, ni̱ gà' ganagui Ma̱'an Ña'anj an ninj, ni̱ ga'nḯn ninj nuguan' ni̱'ña̱nj an huaj riñan nej suj. Ni̱ huê danj huin rû'huaj na̱nj ánj.
64001001	Ñùnj huin 'ngo̱ sí achij i ngà si-nùguàn' Ma̱'an Ña'anj an, ni̱ ga'nï̂n ñanj karta nan hua riñan sò' huîn' Gayo sí 'ì ruhuâj ni̱ 'ì yàngà' ruhuâj ni'ín sò'.
64001002	Ni̱ 'ì ruhuâj ni'ín sò' na̱nj di̱nï̂n, ni̱ garan' ruhuâj si gìrì' guesâ' ngà daran' sa gi'hiâ', ni̱ huê danj na̱nj gu̱ru̱gûñu'unj Ma̱'an Ña'anj an sò' ni̱ si̱ ga'nan' ngà nneè kú', dàj rûn' hua guesâ ma̱'an nimân.
64001003	Ûta ganahuin nìhià' ruhuâj dadin' nga ga'na' nej dinï̂nt ni̱ gananï̂n nej sij rayi'î' ni̱ gataj nej sij si dagahuin yàngà', ni̱ dànè' gahuin huaj ni̱ dagahuîn' gataj nej sij.
64001004	Nga gunḯn si dagahuin yàngà' nej da'nî, ni̱ nitaj ahuin a'ngô sa ràyì'ì ganahuin nìhià' sta'u ruhuâj mánj.
64001005	'Ì ruhuâj ni'ín sò' di̱nï̂nj, dadin' dagahuin hue'ê' ni̱ guruguñu'unj ngà si-su̱n' a'ngô nej dinï̂nt, ni̱ sa ña̱'a̱n doj huin si gu̱ru̱gûñu'unj nej dinï̂nt 'na̱' gàn' doj.
64001006	Ni̱ ganata' nej sô' riñan nej dinï̂nt màn ne' dànanj si 'ì yàngà' ruhuâ' ni'în' nej dinï̂nt; ni̱ dùgùnàj gi'hiâ' si gi̱digân' hue'ê' chrej ga̱'a̱nj nej sij dadin' huin nej sij sí gunânj gi̱tsi riñan Ma̱'an Ña'anj an, da'nga ni̱ du̱gu'nïn' nej sij ga̱'a̱nj nej sij ni̱ gànàtà' nej sij riñan a'ngô yuman'an si-nùguàn' Ma̱'an Ña'anj an.
64001007	Dadin' guendâ 'ì ruhuâ nej sô' ni'in nej sô' Ma̱'an Señor Jesús, ni̱ rayi'î dan ni̱ gahui nej sô' ga'anj gànàtà' nej sô' si-nùguàn' Ma̱'an Ña'anj an riñan nej guiì màn a'ngô yuman'an, ni̱ nitaj si ganahuin ra̱'a nej sô' nej rasu̱n ga'hui' nej guiì nàsìnùnj un mánj.
64001008	Ni̱ da'hui nê' ga̱na̱huin ra̱'a nê' nej guiì gi'hiaj dànanj, ni̱ gu̱ru̱gûñu'unj nê' ni̱ gi̱'hiaj sun nùguàn'àn nê' ngà ninj rayi'î nuguan' yàngà'a.
64001009	Gà' gachrûnj 'ngo̱ ñanj guchi' riñan nej suj nìkò' rukû Ma̱'an Cristo; sani̱ Diótrefes, huin sí ûta garan' ruhuâ gà'nï̀n' riñan nej suj, huê danj ni̱ nitaj si ganahuin ra̱'a sô' si-nùguàn' nej ñûnj.
64001010	Rayi'î dan ni̱, asà' guchí ñan màn nej suj ni̱ du̱nanûnj riñan sij rayi'î nej sa gi'hiaj sij, dadin' ûta nìhià' ruhuâ sij ga̱'mi̱n sij nuguan' yì'ì chre rayi'î nej ñûnj; ni̱ sê man dan gi'hiaj sij mánj, a'ngô sa gi'hiaj sij huin si nitaj si ganahuin ra̱'a sij nej dinï̂nt, ni̱ nej sô' ruhuâ ga̱na̱huin ra̱'a nej dinï̂nt ni̱ nagi'hiaj ha̱i̱ sij si ga̱na̱huin ra̱'a nej sô' nej dinï̂nt, ni̱ gà' 'ngo̱ giri sij nej sô' siganï̂nj nej dinï̂nt nìkò' rukû Ma̱'an Cristo.
64001011	'Ì ruhuaj ni'ín sò' di̱nï̂nj, ni̱ sa ga̱ta̱ gu̱nïn' huin si si̱ gi̱'hiá' sa yì'ì gi'hiaj a'ngô nej guiì mánj, du̱gu'nïn' sò' gi̱'hiá' sa sà'a. Dadin' guiì gi'hiaj sa sà'a ni̱ huin ninj da'ní Ma̱'an Ña'anj an; sani̱ guiì gi'hiaj sa yì'ìi, ni̱ hua̱ na̱nj nun gi̱ni̱'in ninj Ma̱'an Ña'anj an mánj.
64001012	Daran' nej guiì ga'min hue'ê rayi'î Demetrio, ni̱ sa sà' gi'hiaj sij gidigân si ga'min yàngà' nej guiì rayi'î sij, ni̱ huê danj na̱nj ga'min hue'ê nej ñûnj rayi'î sij, ni̱ gà' ni'in nej suj si ga'min nej ñûnj nuguan' yàngà'a.
64001013	Ni̱ ûta gà'ì rayi'î nej sa huaj gàchrùnj riñan', sani̱ nun ga̱ra̱n' ruhuâj gàchrùnj riñan ñanj nan ngà tinta ni̱ ngà lapij seru mánj;
64001014	sani̱ gànà'huì si râ'ñanj gànàrì' duguî', ni̱ ri̱ña̱n, ri̱ña̱n ganarïsnu'un'.
64001015	Ni̱ ga̱ sa hua̱ dïn'ïnj riñant. Ni̱ ga'nḯn nej dinï̂nt ni̱ka̱j dugui' ngà nê' nuguan' ni̱'ña̱nj an huaj riñant. Ni̱ nàgà'huì' nuguan' ni̱'ña̱nj an riñan nej dinï̂nt ni̱ka̱j dugui' ngà nê', ni̱ nàgà'huì' nuguan' ni̱'ña̱nj an riñan da' go'ngo̱ nej sij na̱nj ánj.
65001001	Ñùnj huin Judas ni̱ dinï̂n huin Jacobo sô' gù'nàj Santiago ni̱ huín si-musû Ma̱'an Jesucristo, ni̱ ga'nï̂n ñanj karta nan hua riñan daran' nej suj gakḯn Ma̱'an Ña'anj an ni̱ 'ì ruhuaj ni'in nej suj ni̱ dugumîn Ma̱'an Jesucristo nej suj:
65001002	Ni̱ Ma̱'an Ña'anj an gi̱'hiaj ga̱huin nìko sa ga̱ dïn'ïnj ruhuâ nej suj, sa ga̱ 'ì ruhuâ nej suj, ni̱ ga̱'hue gu̱ru̱gûñu'unj nej suj a'ngô nej dugui' nej suj.
65001003	'Ì ruhuâj ni'ín nej suj di̱nï̂n, ni̱ ûta huin ruhuâj gàchrùnj ñanj karta gà'nï̀n gùchij riñan nej suj rayi'î si gà' ga̱na̱ni̱n daran' nê', ni̱ ña̱'a̱n huaj gachrûnj ñanj nânj riñan nej suj guendâ duna'ngâj si gi̱'hiaj guesâ nej suj ni̱ ginun ña̱'a̱n sta'u ruhuâ nej suj ni̱ du̱na'huej nej suj rayi'î nuguan' ganahuin ra̱'a nej suj dadin' huê dânj guyumân ruhuâ nej dinï̂nt dugumîn Ma̱'an riñan gakï̱n'ïn.
65001004	Dadin' gatûj huì da̱'a̱j nej sí gidigañu'unj un siganï̂nj nej suj, dadin' huin nej sô' sí ga'anj ni̱'hia̱a, ni̱ huin nej sô' sí nitaj si guyumân ruhuâ ni'in Ma̱'an Ña'anj an, ni̱ naduna nej sô' sa ganï̂n ruhuâ nej sô' rayi'î sunuj ganahuin ra̱'a nej sô' gi'hiaj Ma̱'an Ña'anj an, ni̱ gi'hiaj nej sô' ahuin na̱nj gakï̱n' garan' ruhuâ nej sô', ni̱ nitaj si dagahuin nej sô' sun ga'nïn' Ma̱'an Ña'anj an riñan nej sô' sani̱ 'ngo̱ rïn Ma̱'an Ña'anj an huin sa ni̱ka̱j sun riñan daran'anj ni̱ huê danj na̱nj nitaj si dagahuin nej sô' riñan Ma̱'an si-Seño nê' Jesucristo mánj.
65001005	Sani̱ ruhuâj du̱nanûnj ruhuâ nej suj, dadin' gà' gunïn nej suj 'ngo̱ ñùn, nga gisîj gi'hiaj Ma̱'an Señor gananin nej guiì riñan Faraón nne riñan hio'ó Egipto, ni̱ ne' rùkù ni̱ dunahui nej guiì nun gùyùmàn ruhuâ ni'in Ma̱'an.
65001006	Ni̱ huê danj na̱nj gi'hia ngà nej ángel nun du̱gumîn sun ganahuin ra̱'a ninj, ni̱ gudunâj ninj ñan ga'hui' Ma̱'an Ña'anj an ga̱ne ninj, ni̱ gune' ni̱nïnj ninj dukuâ ga' hua̱ ru̱mi̱n'in ni̱ hiuj dânj ga̱ne nìgànj ninj, nda gùyùmàn a'ngô rïn gui nìko xi nga na̱gi̱'hiaj Ma̱'an Ña'anj an guenda ngà daran nej guiì hiô' ni̱ ga̱na̱huij yumiguìi;
65001007	ni̱ huê dàj rûn' giran' nej ángel nânj huê danj giran' nej guiì gimàn yuman' snà'ànj nìko gù'nàj Sodoma ngà Gomorra, ni̱ a'ngô' nej yuman' snà'ànj hua lij doj màn ganikàj rukû nguèj yuman' snà'ànj nânj, dadin' gi'hiaj ninj daran' nej gakï̱n' nun da'hui ninj gi̱'hiaj ninj ngà nneè nà'àj ninj, ni̱ nânj gahuin 'ngo̱ da'nga'a guna riñan nê', ni̱ giran' sa̱ñu̱n' nìgànj nej guiì gi'hiaj gakï̱n'ïn.
65001008	Ni̱ huê danj na̱nj gi̱ran' sa̱ñu̱n nej sí ràyì'ì ga'mînj, dadin' nagi'hiaj kï̱j nej sô' nneè kú nej sô' ni̱ nitaj si guyumân ruhuâ nej sô' ni'in nej sô' Ma̱'an Ña'anj an ni̱ huê danj na̱nj ga'min kï̱j nej sô' riñan nej ángel.
65001009	Sani̱ nga gunïn' arcángel Miguel ngà sa nàsà'a rayi'î nneè kú Moisés, ni̱ nun gìsìj ruhuaj ga̱ta si ga̱huin kastîgu ni̱ ga̱'na̱' sañun riñan sichre, sa gata huin: “Ma'an Señor du̱gunïn gà'ì sò' na̱nj ánj.”
65001010	Sani̱ ga'min kïj nej sí nânj ahuin na̱nj rayi'î sa nitaj si ni'in nej sô'; ni̱ huê danj na̱nj ga'min kï̱j nej sô' rayi'î nej sa gà' ni'in nej sô', sani̱ nagi'hiaj kïj nej sô' ma̱'an nej sô' dàj rûn' gi'hiaj nej yuku ni̱ nitaj si gayakaj guendâ nej sô' sa gi'hiaj nej sô'.
65001011	Ûta gi̱ran' sa̱ñu̱n nej sí nânj, dadin' gida'a nej sô' si-chrej Kaín. Ni̱ guendâ ga'nḯn ñan sta'u nej sô' san'anj an huê danj ni̱ ga'anj ni̱'hia̱ nej sô' dàj rûn' giran' Balam, ni̱ nun gùyùmàn ruhuâ nej sô' dàj rûn' nun gùyùmàn ruhuâ Coré ni̱ rayi'î dan ni̱ ga'anj ni̱'hia̱ nej sô'.
65001012	Ni̱ ûta ga'hui' yì'ì nej guiì nânj nej suj nga huaj ninj si-gi̱'ña̱nj nej suj, sani̱ nitaj si giri' nà'àj ninj sa gi'hiaj ninj ni̱ yâ ninj ngà nej suj guendâ ganachinj yina'a riki ninj; ni̱ huin ninj dàj rûn' huin nnga nitaj si a̱ta gumàan, dadin' nga nitaj si a̱ta gumàan ni̱ gata ra̱'a nanèe dànè' garan' ruhuaj; ni̱ huin ninj dàj rûn' nej chrun nitaj si gahiu chruj ra̱, dadin' gà' gahui' ninj, ni̱ gà' 'ngo̱ ga'anj ni̱'hia̱ ninj.
65001013	Ni̱ dàj rûn' hu̱e ganayumàn nne ña̱'a̱nj huê danj hu̱e nej sij, ni̱ dàj rûn' gahui ata̱n'an gi'hiaj nne ña̱'a̱nj nga ganayumanj huê danj gurugui' si-ga̱kïn' nej sij sani̱ nitaj si giri' nej sij sinà'àj a; ni̱ huin nej sij dàj rûn' huin atï' ga'anj ni̱'hia̱a, ni̱ gà' ga'anj ni̱'hia̱ nìgànj nej sij ni̱ ga̱ne nej sij dukuâ ga' ñan hua̱ ru̱mi̱n' xi.
65001014	Ni̱ huê rayi'î nej sí nânj huin ga'min Enoc sô' gataj dàj ga̱huin, ni̱ gahuin sô' sí chi̱j i ne' rùkù sachij Adán, ni̱ gataj sô': “Gini'ín ga'na' Ma̱'an Señor ngà ûta gà'ì mîn nej ángel,
65001015	guendâ na̱gi̱'hia guenda ngà daran' nej sí nun gùyùmàn ruhuâ ni'in Ma̱'an, ni̱ ga̱na̱di̱ganj daran' nej gakï̱n' kï̱j sta'u hua gi'hiaj nej sô', ni̱ ga̱na̱di̱ganj daran' nej nuguan' 'huàj sta'u ga'min nej sô' ngà Ma̱'an.”
65001016	Ni̱ ûta gu̱rij nej sí nânj ga̱'mi̱n nej sô' yi'î nej dugui' nej sô', ni̱ huê danj na̱nj gu̱rij nej sô' ga̱ra̱n ruhuâ nej sô' rayi'î nej dugui' nej sô' riñan guesì, ni̱ huê danj na̱nj ganahuij ruhuâ nej sô' gi'hiaj nej sô' gakï̱n' garan' ruhuâ nneè kú nej sô', ni̱ ûta nìhià' ruhuâ nej sô' ga̱'mi̱n nej sô' ahuin na̱nj nuguan', guendâ gi̱'hiaj nej sô' ganahuin nìhià' ruhuâ nej guiì ni̱ gìrì' nej sô' sa garan' ruhuâ nej sô'.
65001017	'Ì ruhuâj ni'ín nej suj di̱nï̂nj, ni̱ gànà'nï̀nj sà' nej suj dàj gataj nej sô' ga'anj gi̱di̱gán si̱nï̱n si-nùguàn' Ma̱'an Ña'anj an gi'hiaj Ma̱'an Señor Jesucristo;
65001018	ni̱ gataj nej sô': “Si diû 'na̱' ne' ñàan ni̱ ga'na' nej sí ga̱'mi̱n duku, ni̱ gi̱'hiaj nej sí dânj daran' gakï̱n' ganï̂n ruhuâ nneè kú nej sô'.”
65001019	Nej sí nânj huin nej sí guchra' da̱'a̱j; ni̱ ûta huin ruhuâ nej sô' gi̱'hiaj nej sô' ahuin na̱nj gakï̱n', sani̱ nitaj si nne si-Espíritu Ma̱'an Ña'anj an ngà nej sô' gà' mánj.
65001020	'Ì ruhuâj ni'ín nej suj na̱nj di̱nï̂nj, ni̱ du̱gu'nïn' nej suj gùyùmàn nìko ruhuâ nej suj doj ni'in nej suj Ma̱'an Ña'anj an, ni̱ gànà'huìj nej suj si ri̱ki̱ Ma̱'an Espíritu Santo nuguan' rayi'î sa gachín nì'hiaj nej suj,
65001021	du̱gumîn nej suj ma̱'an nej suj ni̱ du̱gu'nïn' nej suj da̱gahuin nej suj ni̱ ga̱ 'ì ruhuâ Ma̱'an Ña'anj an ni'in nej suj, ni̱ gànà'huìj nej suj si gu̱ru̱gûñu'unj Ma̱'an Señor Jesucristo nej suj ni̱ gìrì' nì'hiaj nej suj ga̱ne nìgànj nej suj.
65001022	Nej guiì na'huej gùyùmàn ruhuâ ni̱ gi̱'hiaj nej suj si gùyùmàn ruhuâ ninj.
65001023	Ni̱ gi̱'hiaj nej suj si ga̱na̱ni̱n nej guiì gà' huaj ga̱'a̱nj riñan rúnâko; ni̱ gu̱ru̱gûñu'unj nej suj nej guiì dânj sani̱ ga̱ gu̱dadû nej suj ma̱'an nej suj, dadin' ga̱huin ni̱ gi̱ni̱nj nej suj riñan gakï̱n' gininj nej guiì dânj.
65001024	Ni̱ 'ngo̱ rïn Ma̱'an Ña'anj an huin sa ûta nùkuaj ni̱ ga̱'hue ni̱ du̱guminj nej suj ni̱ si̱ gininj nej suj riñan gakï̱n'ïn, ni̱ nda nìhià' chre ga̱ ruhuâ nej suj nga gùchì' nej suj riñan Ma̱'an,
65001025	ni̱ 'ngo̱ rïn Ma̱'an huin Ña'anj, chru̱n nï̀n' ruhuâ, ni̱ huej huin sa gi̱'hiaj ga̱na̱ni̱n', ni̱ huej huin sa nìko, ni̱ huej huin Ma̱'an sa ni̱ka̱j su̱n riñan daran'anj, ni̱ ni̱ka̱j sunj riñan daran' nej guiì, ni̱ huej huin sa nùkuaj nï̀n' ruhuâ, àsìj gui hia̱j ni̱ daran' nej sientu hio'o. Ni̱ huê danj huin rû'huaj.
66001001	Nuguan' nânj ganahuin ra̱'a Ma̱'an Jesucristo, ni̱ Ma̱'an Ña'anj an ga'hui' nej nuguan' nânj riñanj, ni̱ nadiganj ni̱ gananï̂nj nej nuguan' nânj riñan nej sô' gunânj gi̱tsi riñanj, nej sa da'hui ga̱huin rân'ñanj; ni̱ ga'nïn ga'na' gànàtà' si-ángel riñan sachij Juan,
66001002	ni̱ sô' ganata' rayi'î si-nùguàn' Ma̱'an Ña'anj an, ni̱ sô' huin si gananï̂n rayi'î Ma̱'an Jesucristo, ni̱ gananï̂n sô' rayi'î daran' nej sa gini'in sô'.
66001003	Ga̱na̱huin nìhià' ruhuâ nej guiì ahia ni̱ nej guiì gunïn nej nuguan' dàj ga̱huin, ni̱ dagahuin ninj nuguan' nnùn riñan ñânj librû nânj; dadin' gà' gahuin nichrun' diû.
66001004	Ñùnj huin Juan, ni̱ ga'nï̂n ñanj librû nan hua riñan nej chi̱j yi'nïn' nej dinï̂nt huin si-nùhuì Ma̱'an Jesús màn riñan hio'ó Asia: Ni̱ si-su̱nu̱j ni̱ sa hua̱ dïn'ïnj ruhuâ Ma̱'an sa huin hia̱j, sa gahuin, ni̱ sa ga̱'na̱'a, ni̱ nej chi̱j espíritu ni̱kï̱n' ñan nikïn' chrun yilâ nne Ma̱'an Ña'anj an;
66001005	ni̱ huê danj na̱nj ga̱na̱huin ra̱'a nej suj si-su̱nu̱j ni̱ sa hua̱ dïn'ïnj ruhuâ Ma̱'an Jesucristo, dadin' Ma̱'an huin sa ganata' sa yàngà' hia, ni̱ Ma̱'an huin sa gana'nï̂nj si̱nï̱n siganï̂nj nej nîman, ni̱ Ma̱'an huin sa ni̱ka̱j su̱n riñan daran' nej síchìj presidente ni̱ka̱j su̱n riñan hio'óo. Ni̱ Ma̱'an huin sa 'ì ruhuâ ni'in nê', ni̱ Ma̱'an huin sa gi'hiaj ganaruhui si-ga̱kïn' nê' ngà tun,
66001006	ni̱ gi'hia si ga̱huîn' rey ni̱ ga̱huîn' rej guendâ Ma̱'an Ña'anj, huin Rej Ma̱'an; ni̱ huej huin sa nìko, ni̱ sa ni̱ka̱j su̱n riñan daran'anj da' gachîn 'ngo̱ sientu hio'o ni̱ da' gachîn 'ngo̱ sientu hio'o. Ni̱ huê danj huin rû'huaj.
66001007	Ni̱ riñan nej nnga ga̱'na̱' Ma̱'an Jesús, ni̱ gi̱ni̱'in daran' nej guiì Ma̱'an, ni̱ gi̱ni̱'in nej guiì gi'hiaj giran' yi'ì Ma̱'an ni̱ ûta ga̱huin ruhuâ ninj, ni̱ huê danj na̱nj ûta ga̱huin ruhuâ daran' nej guiì màn nï̀n' gàchrà' ruhuâ yumiguìi nga gi̱ni̱'in ninj Ma̱'an; ni̱ ûta gu̱du̱gue̱'e ninj ni̱ ga̱gua̱j hia daran' ninj. Ga̱'hue na̱nj ánj. Ni̱ huê danj huin rû'huaj.
66001008	“Ñùnj huin letra A ni̱ huê huin letra Z sa si̱nï̱ïn ni̱ huê huin sa ganahuij”, Ma̱'an sa huin hia̱j, ni̱ Ma̱'an sa gahuin ni̱ Ma̱'an sa ga̱'na̱', ni̱ Ma̱'an sa ni̱ka̱j su̱n.
66001009	Ñùnj huin Juan ni̱ huín dinḯn nej suj, ni̱ dàj rûn' giran' sa̱ñu̱n nej suj ni̱ huê danj giran' sàñùnj, sani̱ guendâ guyumân ruhuâj ni'ín Ma̱'an Jesús ni̱ ga nùkuaj ruhuâj gi'hiaj Ma̱'an ni̱ 'ngo̱ gui ni̱ ga̱ne nìgàn ñan gi̱nikaj sun Ma̱'an, ni̱ rayi'î si-nùguàn' Ma̱'an Ña'anj an ni̱ rayi'î Ma̱'an Jesucristo, nné riñan hio'ó nu̱n da̱nï̱n nne ña̱'a̱nj ni̱ gu̱'na Patmos.
66001010	Sani̱ 'ngo̱ gui gu̱dûngu huin ni̱ ga'na' Ma̱'an Espíritu Santo riñânj; ni̱ gunḯn ga'min nùkuaj sta'u 'ngo̱ sa ga'min ne' rùkùj ni̱ dàj rûn' nùkuaj ga'ñânj chrun â'ñànj an huê danj nùkuaj ga'min,
66001011	ni̱ gata: —Ñùnj huin dàj rûn' gayi'ì si̱nï̱n letra A ni̱ huê huin ne' rùkù nï̀n'ïn dàj rûn' huin letra Z. Ga̱chru̱n sò' riñan 'ngo̱ librû sa gini'hiaj', ni̱ gà'nï̀nj ga̱'an riñan nej chi̱j yi'nïn' nej dinï̂nt huin si-nùhuì Ma̱'an Jesús màn riñan hio'ó Asia: Gà'nï̀nj sò' ga̱'an riñan nej dinï̂nt màn Efeso; riñan nej dinï̂nt màn Esmirna; riñan nej dinï̂n màn Pérgamo; riñan nej dinï̂nt màn Tiatira; riñan nej dinï̂nt màn Sardis; riñan nej dinï̂nt màn Filadelfia; riñan nej dinï̂nt màn Laodisea.
66001012	Ni̱ nga gini'hiâ ahuin sa ga'min riñânj, ni̱ nga gini'hiâ ni̱ gini'ín chi̱j kandelero aga' oro,
66001013	ni̱ da̱nï̱n nej chi̱j kandelero, gini'ín nikïn' Ma̱'an Señor Jesús, ni̱ nu̱nj 'ngo̱ atsîj yè'è xi ni̱ gininj atsîj dânj nda yihiâ yi'ij ni̱ yi'ñan 'nïnj 'ngo̱ nnïnj sinchu huin aga' oro.
66001014	Ni̱ dàj rûn' gàtsì hua to matsïj ï ni̱ dàj rûn' gàtsì hua 'hue'e, huê danj gàtsì hua duhuê ahui; ni̱ rune ñanj hua dàj rûn' ganayumàn ña'aan;
66001015	ni̱ dàj rûn' raa̱n hua riñan aga' bronse ni̱ dàj rûn' gira̱n gi'hiaj guchrún ñan anun ña'aan huê danj gira̱n gi'hiaj dakó Ma̱'an; ni̱ dàj rûn' gari̱n xi huaj 'ngo̱ kïn xi ni̱ huê danj nda gari̱n chre ga'min Ma̱'an.
66001016	Ni̱ ra'a ne' huà'aj ni̱kï̱n' chi̱j atï'ï, ni̱ ruhuâ du'hua gahui 'ngo̱ spâda hua̱ sìhià raa̱ ni̱ hua̱ huà nguèj riñanj; ni̱ dàj rûn' giràn gi'hiaj du'huej gui nga ûta sà' girinïnj huê danj giràn gi'hiaj riñanj.
66001017	Ni̱ nga gini'ín dàj hua Ma̱'an, ni̱ dàj rûn' gi'hia si gà' 'ngo̱ gahuí gi'hia ni̱ ganatû yi'ij. Sani̱ gutaj ra'a ne' huà'aj yichrâ, ni̱ gata gunḯn: —Si̱ guyu'huî' mánj; dadin' ñùnj huin sa si̱nï̱ïn ni̱ ñùnj huin sa 'na̱' ne' rùkù nï̀n'ïn;
66001018	gahuí sani̱ ganahuin nì'nàj, ni̱ ga̱ne nìgànj nï̀n', ni̱ huê danj huin rû'huaj na̱nj ánj. Ni̱ ni̱ka̱j sùnj ni̱ ga̱'hue gi̱'hia gàhuì' nej guiì garan' ruhuâj ni̱ huê danj na̱nj ga̱'hue gi̱'hia gànà'nï̀nj nej guiì gà' gachin' nej sij.
66001019	Ga̱chru̱n nej sa gini'în', ni̱ ga̱chru̱n nej sa hua̱ hia̱j, ni̱ ga̱chru̱n nej sa ga̱ ne' rùkù nej nânj.
66001020	Nej sa hua̱ huì ga̱ra̱n da'nga' ruhuâ' rayi'î nej chi̱j atï' gini'în' ra'á ne' huà'àj, ni̱ sa hua̱ huì rayi'î nej chi̱j kantil huin aga' oro: Nej chi̱j atï' gini'în' dan huin chi̱j nej ángel ni̱kï̱n' riñan nej chi̱j yì'nï̀n' nej dinï̂nt huin si-nùhuìj, ni̱ huê danj na̱nj nej chi̱j kantil gini'în' dan huin nej chi̱j yi'nïn' nej dinï̂nt huin si-nùhuìj.
66002001	’Ga̱chru̱n sò' riñan sô' ni̱ka̱j ñu'unj riñan nej dinï̂nt màn ruhuâ yuman' snà'ànj Efeso: “Ma̱'an sa ni̱ka̱j chi̱j atï'ï ra'a ne' huà'aj, Ma̱'an sa aché siganï̂nj nej chi̱j aga' oro tàj ña'aan gataj dànanj:
66002002	Ni'ín rayi'î nej sa gi'hiâ', ni̱ ûta ganahuij ruhuâ' gi'hiaj sun' ni̱ huê danj na̱nj ûta nùkuaj ruhuâ'; ni̱ nitaj si garan' ruhuâ' sa gi'hiaj nej sí kï̱j huaa, ni̱ huê danj na̱nj garânj hue' nej sí gataj si huin nej sô' apóstol ni̱ gini'în' si sê danj huin nej sô', dadin' ganari' si huin nej sô' sí gidigañu'unj un;
66002003	ni̱ giran' sa̱ñu̱n', sani̱ ga nùkuaj ruhuâ', ni̱ ûta ganahuij ruhuâ' gi'hiaj sun' rayi'î guendâ 'ì ruhuâ' ni'în' siyu̱guí sani̱ nun gi̱ni̱na̱j mánj.
66002004	Sani̱ nun ga̱ran' ruhuâj sa gi'hiâ', dadin' nitaj si 'ì ruhuâ' ni'în' ñùnj dàj rûn' ga 'ì ruhuâ' ni'în' ñùnj àsìj si̱nï̱ïn mánj.
66002005	Ga̱na̱nun ruhuâ sò', dàj hue'ê gi̱'hiâ' nga gini'în' si-nùguàn' Ma̱'an Ña'anj an, ni̱ gànànìkàj ruhuâ' rayi'î guendâ ganahuin nu̱huî', ni̱ gàyì'ì' ni̱ gi̱'hiâ' nej sa hue'ê gi'hiaj si̱nï̱n', dadin' sisi̱ si̱ gayi'ì ñûn' gi̱'hiá' nej sa hue'ê dânj, ni̱ râ'ñanj gà'nàj riñan', ni̱ ga̱'ne̱ aga' oro tàj ña'an rikîj riñan' ni̱ na̱du̱naj ñan gita̱a, ni̱ si hua̱ nun gànànìkàj ruhuâ' rayi'î guendâ ganahuin nu̱huî'.
66002006	Sani̱ a'ngô sa gi'hiâ' huin si gininj 'ì riñan' nej sa a'nan' gi'hiaj nej sô' nìkò' rukû sí gù'nàj Nicolás, ni̱ huê danj na̱nj gininj 'ì nej sí nìkò' rukû Nicolás riñânj.
66002007	Nej guiì tàj hiu'uj rakïj, ni̱ gu̱nïn ninj nej nuguan' gataj Ma̱'an Espíritu Santo riñan nej guiì nìkò' rukû Ma̱'an Jesús. Ni̱ nej guiì gunùkuaj gi'hiaj ga̱nan, ni̱ gà'huìj ya̱ ninj nej chruj tsì' gahiu raa̱ chrun gi̱'hiaj ga̱ nì'nò', dadin' ni̱kï̱n' chrun dânj da̱nï̱n yuman' ña̱'a̱nj huin si'hiaj Ma̱'an Ña'anj an.”
66002008	’Ga̱chru̱n sò' riñan sô' ni̱ka̱j ñu'unj riñan nej dinï̂nt màn ruhuâ yuman' snà'ànj Esmirna: “Ma̱'an sa si̱nï̱ïn ni̱ Ma̱'an sa gahuin ne' rùkù nï̀n'ïn, Ni̱ Ma̱'an sa gahui' sani̱ gana'nï̂n siganï̂nj nej nîman, ni̱ huê Ma̱'an huin sa gataj dànanj:
66002009	Ni'ín rayi'î nej sa gi'hiâ', si gata rà'a nej sij sò', ni̱ huê danj na̱nj giran' àko' (sani̱ hua̱ yi̱ru'hue'), ni̱ ni'ín si ga'min kï̱j nej sí gataj si huin nej sô' judío riñan', sani̱ sê judío huin nej sô' mánj, dadin' huin nej sô' 'ngo̱ yi'nïn' nìkò' rukû Sichre.
66002010	Gà' si do̱j sînj si̱ guyu'huî' si gi̱ran' sa̱ñu̱n' mánj. Hia̱j gàyì'ì sa nàsà'a ni̱ ga̱chri da̱'a̱j nej suj dukuâ ga'a, guendâ ga̱ya̱ka da'nga'a ngà nej suj, ni̱ ga̱ta̱ rà'a nej sij chi̱' gui nej suj. Sani̱ ga̱nikïn' ran' nej suj ngà si-nùguàn' Ma̱'an Ña'anj an nda gui gàhuì' nej suj, ni̱ ri̱kij korona ginun raa̱ nej suj ni̱ ga̱ne nìgànj nej suj na̱nj ánj.
66002011	Nej guiì tàj hiu'uj rakïj, ni̱ gu̱nïn ninj nej nuguan' gataj Ma̱'an Espíritu Santo riñan nej guiì nìkò' rukû Ma̱'an Jesús. Nej guiì gunùkuaj gananin, ni̱ si̱ giran' sa̱ñu̱n ninj dàj rûn' giran' sa̱ñu̱n a'ngô nej guiì ga'anj ni̱'hia̱ mánj.”
66002012	’Ga̱chru̱n sò' riñan sô' ni̱ka̱j ñu'unj riñan nej dinï̂nt màn ruhuâ yuman' snà'ànj Pérgamo: “Ma̱'an sa ni̱ka̱j spâda raa̱ sìhià chre hua̱ huà huìj riñan ni̱ dànanj gata:
66002013	Ni'ín rayi'î nej sa gi'hiâ', ni̱ ni'ín dàj hua ñan nnê', ni̱ ni'ín si ruhuâ yuman' snà'ànj nnê' dan ni̱ hiuj dan nne sichre nikaj sunj; dadin' nùnj huin si giran' sa̱ñu̱n' sani̱ ganatâ' riñan nej sí dânj si nìkò' rukú, ni̱ nun gu̱du̱naj si guyumân ruhuâ' si ni'în' siyu̱guí mánj, ni̱ ruhuâ yuman' snà'ànj dânj nne sichre nikaj sunj, ni̱ nùnj huin si dagahui' nej sí dânj Antipas sô' ûta ga'min hue'ê rayi'í sani̱ gà' dânj ni̱ nun gu̱dunâj' guendâ guyumân ruhuâ' ni'în' ñùnj mánj.
66002014	Sani̱ nitaj si hua̱ ruhuâj rayi'î do̱j nej sa a'nan' gi'hiâ': Dadin' ga'nï̂nj mân nej sô' na'huej ruhuâ gu̱du̱naj nej nuguan' gidigân Balam, dadin' Balam huin sí naga'hui' chrej yì'ìi ni̱ gataj sô' si du̱na'nga Balac si ya̱ nej Israelita nej nihia gata' riñan nej ña'anj gi'hiaj ra̱'a nej síi ni̱ huê danj na̱nj duna'nga sô' si ga̱che̱ sìgìchrà' nej Israelita.
66002015	Ni̱ huê danj na̱nj ga'nï̂nj' mân nej sô' guyumân ruhuâ ni'in nej nuguan' gidigân sô' gù'nàj Nicolás, ni̱ hua̱ hia ni̱ nitaj si gininj hue'ê nej sô' riñânj mánj.
66002016	Huê danj ni̱, nànìkàj ruhuâ' rayi'î nej nânj; dadin' si si̱ gananikàj ra̱'ña̱nj ruhuâ, ni̱ râ'ñanj gà'nàj riñan', ni̱ ngà nuguan' ga̱hui̱ ruhuâ du'huá ni̱ rìkìj kastîgu riñan' ngà riñan nej guiì dagahuin nuguan' gidigân Nicolás.
66002017	Nej guiì tàj hiu'uj rakïj, ni̱ gu̱nïn ninj nej nuguan' gataj Ma̱'an Espíritu Santo riñan nej guiì nìkò' rukû Ma̱'an Jesús. Nej guiì gunùkuaj gi'hiaj ga̱nan, ni̱ gà'huìj ya̱ ninj rachrún maná 'nïnj huì, ni̱ huè danj na̱nj gà'huìj 'ngo̱ hiëj gàtsì lij ra'a ninj, ni̱ riñan hiëj dânj gachrûnj siyu̱gui ninj sa nàkàa, ni̱ gà' si 'ngo̱ nej guiì nun ni'in sa nnùn riñan hiëj dânj man 'ngo̱ rïn Ma̱'an sa ganahuin ra̱'a ninj huin sa ni'in na̱nj ánj.”
66002018	’Ga̱chru̱n sò' riñan sô' ni̱ka̱j ñu'unj riñan nej dinï̂nt màn ruhuâ yuman' snà'ànj Tiatira: “Ni̱ rune ñan Ma̱'an Da'ní Ma̱'an Ña'anj an hua dàj rûn' ganayumàn ña'aan, ni̱ dàj rûn' gira̱n aga' bronse huê danj gi̱ran dakó Ma̱'an, ni̱ gata dànanj:
66002019	Ni'ín rayi'î nej sa gi'hiâ', ni̱ ni'ín si 'ì ruhuâ' ni'în' ñùnj, ni̱ ni'ín si guyumân ruhuâ' ni'în' ñùnj, ni̱ ni'ín si gunânj gi̱tsî' riñan a'ngô nej duguî', ni̱ ni'ín si nùkuaj hua ruhuâ', ni̱ ni'ín si dànanj gi'hiaj sun' doj hia̱j gà' da' nga gayi'ì si̱nï̱n' gini'în' ñùnj.
66002020	Sani̱ nitaj si hua̱ ruhuâj rayi'î do̱j nej sa a'nan' gi'hiâ': Dadin' ga'nï̂nj' gi'hiaj nej sij dàj rûn' gi'hiaj siyànà gù'nàj Jezabel, siyànà gataj si huin sa ganata' dàj ga̱huin ni̱ gidiganj ni̱ ni̱ka̱ mâñan dàj gidigañu'un nej guiì gunânj gi̱tsi riñânj, ni̱ gata si ga̱'hue ga̱che̱ sìgìchrà' ninj, ni̱ ga̱'hue ya̱ ninj sa guta' nej sô' riñan nej ña'anj gidigañu'unj.
66002021	Ni̱ ga'huí diû riñanj si gànànìkàj ruhuaj rayi'î nej sa gi'hia, sani̱ na'hue gànànìkàj ruhuaj dadin' hua̱ na̱nj dagahuin gej riñan nej ña'anj gidigañu'unj.
66002022	Hia̱j ni̱ gi̱'hia si ûta ga̱'nanj gi̱nga riñan si-na, ni̱ sisi̱ si̱ gananikàj ruhuâ nej guiì dagahuin sa gidiganj ni̱ gi̱'hia si ûta gi̱ran' sa̱ñu̱n ninj.
66002023	Ni̱ gi̱'hia si ga̱'na̱n' nej guiì nun dagahuin sa gatâ ni̱ ne' rùkù ni̱ gàhuì' ninj gi̱'hia, huê danj ni̱ gini'in daran' nej guiì nìkò' rukú si ñùnj huin sa na̱ru̱'hue riñan ninj dàj na̱nj hua ma̱'an sa gi'hiaj ninj.
66002024	Sani̱ nej suj ni̱ a'ngô nej dinï̂nt màn ruhuâ yuman' snà'ànj Tiatira ni̱ si nitaj si da̱gahuin nej suj nuguan' gidigân Jezabel, ni̱ si nun gi̱ri̱ñu̱n ruhuâ nej suj gi̱ni̱'in nej suj sa hua̱ huì nï̀n' ruhuâ ni'in sichre. Ni̱ nitaj a'ngô sun gà'nï̀nj riñan nej suj gà' mánj. Man sa gàtà huin nej nânj;
66002025	ni̱ du̱gumîn nej suj sa guyumân ruhuâ nej suj, nda gui gà'nàj.
66002026	Ni̱ guiì gunùkuaj gachîn riñan nej sa chì' huaa ni̱ dagahuin ninj riñan daran' sun ga'nḯn riñan ninj nda a'ngô rïn gui gane ninj riñan hio'ó nânj, ni̱ gi̱'hia si gi̱nikaj su̱n ninj riñan nej país màn ruhuâ yumiguì,
66002027	dàj rûn' ginikaj su̱nj ni̱ huê danj gi̱nikaj sun ninj ni̱ ga̱ra̱n sun ninj ni'î aga'a nga gi̱nikaj su̱n ninj riñan nej guiì, ni̱ du̱guachran' ninj nej guiì na'huej da̱gahuin ni̱ dàj rûn' giyichra' 'ngo̱ ruj gi'hiaj sí gi'hiaj ruj huê danj gi̱ran' nej guiì dânj;
66002028	ni̱ gà'huìj atï' gisîj ruhuâ si̱'nï̱n' man ra'a ninj.
66002029	Nej guiì tàj hiu'uj rakïj, ni̱ gu̱nïn ninj nej nuguan' gataj Ma̱'an Espíritu Santo riñan nej guiì nìkò' rukû Ma̱'an Jesús.”
66003001	’Ga̱chru̱n sò' riñan sô' ni̱ka̱j ñu'unj riñan nej dinï̂nt màn ruhuâ yuman' snà'ànj Sardis: “Ma̱'an sa ni̱ka̱j chi̱j si-espíritu Ma̱'an Ña'anj an ni̱ Ma̱'an sa ni̱ka̱j chi̱j atï'ï gataj dànanj: Ni'ín rayi'î nej sa gi'hiâ', dadin' gataj si hua̱ nì'nà sani̱ gahuî' na̱nj ánj.
66003002	Dugumîn hue'ê sò' ma̱'an', ni̱ na̱gi̱'hiaj ni̱ka̱' a'ngô nej sa hua̱ hue'ê gi'hiâ' dadin' sisi̱ si̱ dugu'nï̂n' na̱gi'hiaj ni̱ka̱' nej sa hua̱ hue'ê gi'hiâ' ni̱ gà' 'ngo̱ gi̱rë' nï̀n'; dadin' ni'ín si nitaj si hua̱ ni̱ka̱ sa gi'hiâ' riñan Ma̱'an Ña'anj an mánj.
66003003	Ga̱na̱nun ruhuâ sò', ahuin sa ganahuin ra̱'â' ni̱ ahuin sa gunïn'; ni̱ du̱gumîn nej sa hua̱ hue'ê doj gi'hiâ' ni̱ nànìkàj ruhuâ' rayi'î nej sa a'nan' gi'hiâ'. Dadin' si nitaj si dugumîn' ma̱'an, ni̱ gà'nàj riñan' dàj rûn' ga'na' sí tu̱u, ni̱ si̱ gini'în' dàj orâ gà'nàj riñan' mánj.
66003004	Sani̱ màn do̱j nej guiì nìkò' rukú ruhuâ yuman' snà'ànj Sardis gi'hiâ' ni̱ nitaj si gi'hiaj ninj gakï̱n'ïn riñânj; ni̱ ni̱ka̱j dugui' ninj ngàj dadin' dagahuin hue'ê ninj riñânj ni̱ nun ga̱che̱j gi'hiaj ninj mánj, ni̱ dàj rûn' hua guiì nun atsîj gàtsìi huê danj nitaj si hua̱ gakï̱n'ïn riñan ninj mánj.
66003005	Ni̱ guiì gunùkuaj gi'hiaj ga̱nan ni̱ gà'huìj atsîj gàtsìi gi̱nun ninj; ni̱ si̱ nadurë'ë́ siyu̱gui ninj riñan librû tàj siyu̱gui nej guiì gà' giri' nì'hiaj ga̱ne nìgànj, ni̱ huê danj na̱nj gànàtàj si ni'ín siyu̱gui ninj riñan Ma̱'an Rê ni̱ huê danj na̱nj gànàtàj si ni'ín siyu̱gui ninj riñan nej ángel na̱nj ánj.
66003006	Nej guiì tàj hiu'uj rakïj, ni̱ gu̱nïn ninj nej nuguan' gataj Ma̱'an Espíritu Santo riñan nej guiì nìkò' rukû Ma̱'an Jesús.”
66003007	’Ga̱chru̱n sò' riñan sô' ni̱ka̱j ñu'unj riñan nej dinï̂nt màn ruhuâ yuman' snà'ànj Filadelfia: “Huê dànanj taj Ma̱'an Ña'anj an gè sta'uu, Ma̱'an sa yàngà'a, Ma̱'an sa ni̱ka̱j si-yabe rey David, Ma̱'an sa gana'nï̂nj rahue'e ni̱ nitaj gà' si 'ngo̱ gunùkuaj ganarán, ni̱ ganaran riñan rahue'e ni̱ nitaj gà' si 'ngo̱ gunùkuaj gana'nï̂nj:
66003008	Ni'ín rayi'î daran' nej sa gi'hiâ', hia̱j ni̱ ganï̂nj 'ngo̱ rahue' hua̱ nî'nï̱nj riñan' ni̱ gà' si 'ngo̱ guiì si̱ ga'hue ga̱na̱rán; dadin' nùnj huin si do̱j sînj guesâ hua riñan', sani̱ dagahuîn' si-nùguàn'ànj, ni̱ nun gudunâj sun ga'nḯn riñan' mánj.
66003009	Hia̱j ni̱ gi̱'hia, si nej sí taj si huin nej sô' judío sani̱ sê judío huin nej sô' dadin' gahuin nej sô' yi'nïn' nìkò' rukû sichre; dadin' man si gidigañu'unj nej sô'; ni̱ gi̱'hiâ si ga̱'na̱' nej sij ni̱ ga̱nikïn' rúdàkòj nej sij riñan', ni̱ ga̱na̱ka̱j guendâ nej sij si 'ì ruhuâj ni'ín sò'.
66003010	Rayi'î guendâ ga nùkuaj ruhuâ' ni̱ dagahuîn' nuguan' guchruj sùnj riñan', ni̱ rayi'î dan ni̱ du̱gumînj sò' orâ nga ga̱ya̱ka sichre da'nga'a ngà daran' nej guiì màn nï̀n' gàchrà' ruhuâ yumiguìi, ni̱ ga̱ra̱n huej daran' nej guiì màn nï̀n' gàchrà' riñan hio'óo ni̱ gi̱ni̱'ín ahuin nej guiì ginûn ñan ñùnj.
66003011	Hia̱j ni̱ râ'ña̱nj gà'nàj, ni̱ du̱gumîn' ma̱'an' ni̱ si̱ gudunâj guendâ guyumân ruhuâ' ni'în' ñùnj, da'nga ni̱ si̱ ganakaj a'ngô nej sij si-ko̱rona mánj.
66003012	Ni̱ sí gunùkuaj, ni̱ gi̱'hiâ si ga̱huin sô' chran kastiyu ni̱kï̱n' gata hue' huin si-nùhuì Ma̱'an Ña'anj an, ni̱ nitaj àmàn huaj ga̱hui̱ sí dânj hiuj dânj; ni̱ gàchrùnj siyu̱gui Ma̱'ân Da'ân riñan sô', ni̱ huê danj na̱nj gàchrùnj riñan sô' siyu̱gui yuman' snà'ànj huin si-hiaj Ma̱'an Da'ân ni̱ gù'nàj yuman' snà'ànj dânj Jerusalén huin sa nàkàa, ni̱ yuman' snà'ànj dânj nikò' gininj ga'na' yàtà'a ni̱ huin si'hiaj Ma̱'an Da'ân, ni̱ huê danj na̱nj gàchrùnj riñan nej sô' siyu̱guí sa nàkàa.
66003013	Nej guiì tàj hiu'uj rakïj, ni̱ gu̱nïn ninj nej nuguan' gataj Ma̱'an Espíritu Santo riñan nej guiì nìkò' rukû Ma̱'an Jesús.”
66003014	’Ga̱chru̱n sò' riñan sô' ni̱ka̱j ñu'unj riñan nej dinï̂nt màn ruhuâ yuman' snà'ànj Laodisea: “Huê dànanj gataj Ma̱'an sa gù'nàj. Huê dan huin rû'huaj, Ma̱'an sa ganata' nuguan' yàngà' hi̱a, Ma̱'an sa yàngà'a hi̱a, ni̱ Ma̱'an gi'hiaj rayi'î dan ga'hue gi'hiaj Ma̱'an Ña'anj an daran' nej sa màn gurugui' gini'hio, ni̱ huê dànanj gata:
66003015	Ni'ín rayi'î daran' nej sa gi'hiâ', ni̱ nitaj si huîn' sa nu̱huij ni̱ nitaj si huîn' sa ña̱'an. Dùgùnàj huaj si ga̱huîn' sa nu̱huij nej si ga̱huîn' sa ña̱'an.
66003016	Sani̱ guendâ huîn' sa gï̀ïn, ni̱ nitaj si huîn' sa nu̱huij ni̱ nitaj si huîn' sa ña̱'an, ni̱ gùchràn sò' ni̱ gahui' ruhuâ du'huá.
66003017	Dadin' sò' taj: Ni̱ yi̱ru'huee huín, ni̱ ûta hua yi̱ru'huej, ni̱ nitaj nùnj huin sa ga̱chin riñânj; sani̱ nun ni'în' si huîn' gànìki chre, ni̱ huîn' 'ngo̱ sí gachín ka̱ri̱da, ni̱ àko ran', ni̱ duchri huîn', ni̱ nnïnj daj chre dan hua'.
66003018	Hia̱j ni̱ nàrìkìj chrej e riñan' ni̱ dùgùnàj huaj si gi̱ran' aga' oro sà' hia sa hia̱j gachîn riñan ña'aan riñânj, da'nga ni̱ gahuin yi̱ru'hue', ni̱ gi̱ran' riñânj atsîj gàtsìi gi̱nun', da'nga ni̱ si̱ gurugui' si hua̱ nnè' dadin' nà'àj huaj; ni̱ gà'nï̀nj' ruhuâ rune ñan' gono'ô gù'nàj kolirio, da'nga ni̱ gini'in hue'ê'.
66003019	Ni̱ du̱gunïn gà'ìj ni̱ ga'huí kastîgu riñan daran' nej guiì 'ì ruhuâj; ni̱ du̱gu'nïn' ni̱ dagahuîn', ni̱ nànìkàj ruhuâ rayi'î nej gakï̱n' gi'hiâ'.
66003020	Hia̱j ni̱ nìkï̀nj riñan rahue'e ni̱ gakï̂n; ni̱ si hua̱ 'ngo̱ guiì gunïn ga'mînj ni̱ na'nï̂n ninj riñan rahue'e, ni̱ ga̱'hue gàtù ruhuâ ma̱'an nimân ninj, ni̱ yàj ngà ninj, ni̱ huê danj na̱nj ya ninj ngàj.
66003021	Ni̱ guiì gunùkuaj ni̱ gà'huìj ga̱ne ninj ñan gané ginikaj sùnj, dàj rûn' gunùkua gi'hiaj ga̱nanj ni̱ rayi'î dan ni̱ ga'anj ga̱né ñan nne Ma̱'an Rê nikaj sunj.
66003022	Nej guiì tàj hiu'uj rakïj, ni̱ gu̱nïn ninj nej nuguan' gataj Ma̱'an Espíritu Santo riñan nej guiì nìkò' rukû Ma̱'an Jesús.”
66004001	Ne' rùkù nânj gini'hia ni̱ gini'ín, si hua̱ nî'nïnj riñan 'ngo̱ rahue'e nda yàtà'a; ni̱ sa gunïn si̱nï̱n nï̀n'ïnj huin, ni̱ gahuin dàj rûn' nùkuaj ga'ñânj chrun â'ñànj an, ni̱ ga'min ngàj, ni̱ gata gu̱nḯn: —Ga̱hui̱ ga̱'na̱' ne' dànanj, ni̱ gi̱di̱gán nej sa ga̱huin ne' rùkù nej nânj na̱nj ánj.
66004002	Ni̱ nda nanè chre ni̱ gidigân Ma̱'an Espíritu Santo ñùnj, ni̱ gini'ín ni̱kï̱n' 'ngo̱ chrun yîla nda yàtà'a, ni̱ riñan chrun yîla dânj nne 'ngo̱ sa nne.
66004003	Ni̱ Ma̱'an sa nne hiuj dânj hua dàj rûn' hua hiëj gù'nàj jaspe ngà hiëj kornalina; ni̱ ganikàj rukû chrun yilâ dânj nikïn' 'ngo̱ yukuá gu̱'lûj, ni̱ dàj rûn' hua hiëj gù'nàj esmeralda hua yukuá gu̱'luj.
66004004	Ni̱ ganikàj rukú chrun yilâ nìko dânj nikïn' a'ngô ko̱ ga̱'anj chrun yîla, ni̱ riñan nej chrun yîla dânj nne ko̱ ga̱'anj nej síchìj achij i, ni̱ nu̱n nej sô' atsîj gàtsìi, ni̱ nu̱n ahui nej sô' korona huin aga' oro.
66004005	Ni̱ ñan ni̱kï̱n' chrun yilâ dânj gahui sinàn du'hui, ni̱ huê danj na̱nj gaguâj du'hui ni̱ gunḯn ga'min guiì hiuj dânj, ni̱ ne' ri̱ña̱n ñan ni̱kï̱n' chrun yilâ dânj nikïn' chi̱j chrun tàj ña'an gudugùun, ni̱ nej chi̱j chrun ña'an nânj huin nej chi̱j si-espíritu Ma̱'an Ña'anj an.
66004006	Ni̱ ne' ri̱ña̱n ñan ni̱kï̱n' chrun yilâ dânj nun nne ña̱'a̱nj ni̱ nda akà chre hua riñanj ni̱ dàj rûn' akà hua riñan biriu huaj. Ni̱ nìchrùn' ganikàj rukû chrun yilâ dânj ni̱kï̱n' ga̱'anj nej sa hua̱ nì'nà'a ni̱ ûta gà'ì rune ñan nej sa hua̱ nì'nà' dânj hua, ni̱ manj ne' ri̱ña̱n ni̱ ganikàj ne' rukû nej sa hua̱ nì'nà' dânj.
66004007	Ni̱ dàj rûn' hua sige'ej e hua sa si̱nï̱n ïn; ni̱ dàj rûn' hua rô hua sa huìj i; ni̱ dàj rûn' hua síi hua sa huà'nï̀nj; ni̱ dàj rûn' hua yataa nga nun yô' riñan nanèe hua sa ga̱'anj.
66004008	Ni̱ nnùn huàtàn' sigàchi da' go'ngo̱ nej ga̱'anj nej sa hua̱ nì'nà' dânj, ni̱ nnùn gà'ì rune ñan ninj ne' ye̱'e ngà ne' rùhuà ninj, ni̱ ne' gui ngà ne' ñàn'an ni̱ nitaj àmàn giyichin' ruhuâ nej sa hua̱ nì'nà' dânj guendâ ga̱ta̱j ninj: Sa gèe, sa gèe, sa gèe, huin Ma̱'an Señor gi'hiaj daran'anj, sa gahuin, ni̱ sa huin hia̱j, ni̱ sa ga̱'na̱'a.
66004009	Ni̱ daran' diû ni̱ ga'min hue'ê ni̱ nagi'hiaj nìko ni̱ ga'hui' nej sa hua̱ nì'nà' dânj si guruhuâ Ma̱'an sa nne riñan chrun yilâ,
66004010	ni̱ huê danj na̱nj ganikïn' rúdàkòj nej ko̱ ga̱'anj nej síchìj achij dânj riñan Ma̱'an sa nne riñan chrun yilâ, ni̱ ginûn ña̱'a̱nj nej sô' riñan Ma̱'an sa nne nì'nà' daran' diû, ni̱ guduguêj nej sô' si-ko̱rona nej sô' ne' ña̱n ñan ni̱kï̱n' chrun yilâ nne Ma̱'an sa nne hiuj dânj, ni̱ gataj nej sô':
66004011	Señor, hua̱ ni̱ña̱n si gi̱nikaj su̱n Ma̱'ân rè' riñan nej ñûnj ni̱ hua̱ ni̱ña̱n si ga̱'mi̱n hue'ê nej ñûnj ni̱ gi̱nikaj chre̱j nej ñûnj riñan Ma̱'ân rè', dadin' Ma̱'ân rè' huin sa gi'hiaj daran'anj, ni̱ Ma̱'ân rè' garan' ruhuâ rayi'î dan gahuin daran' nej sa màn gini'hio', ni̱ Ma̱'ân rè' garan' ruhuâ rayi'î dan nï̀n' hua daran'anj.
66005001	Ni̱ gini'ín si 'nï̱nj ra'a ne' huà' Ma̱'an sa nne riñan chrun yilâ dânj 'ngo̱ librû ni̱ màn letra ne' ye̱'e ni̱ màn letra ne' rùhuà' librû dânj, ni̱ 'nïnj si-da̱'nga chi̱j seyu riñan librû dânj.
66005002	Ni̱ gini'ín 'ngo̱ ángel ni̱ ûta nìko nikaj sunj ga'min ni̱ gata: —Ahuin si giri' nì'hiaj gùchrà' ni̱ ga̱na̱'nï̱n riñan seyu nânj rà'aj.
66005003	Sani̱ gà' yàtà'a ni̱ gà' riñan hio'óo ni̱ gà' riki hio'óo ni̱ nitaj sa ga̱'na̱'nï̱n ni̱ gi̱ni̱'hiaj riñan librû dânj.
66005004	Ni̱ ûta dugue'é, dadin' nitaj gà' si 'ngo̱ sí giri' nì'hiaj ga̱na̱'nï̱n ni̱ ga̱hia̱ ni̱ gi̱ni'hiaj riñan librû nânj.
66005005	Ni̱ gataj 'ngo̱ nej síchìj achij dânj gunḯn: —Ni̱ si̱ dugue'ê' mánj. Dadin' 'ngo̱ nej da'nin si̱'nï̱n David sô' dugû'nàj nej sij sige'ej ni̱kï̱n' riñan estado Judea, ni̱ sô' gunùkuaj gùtù seyu ni̱ ga̱na̱'nï̱n sô' riñan librû.
66005006	Gini'hiâ, ni̱ gini'ín si da̱'a̱j ñan ni̱kï̱n' chrun yilâ ni̱ ñan ni̱kï̱n' ga̱'anj nej sa hua̱ nì'nà' dânj ni̱ ñan màn nej ko̱ ga̱'anj síchìj achij i, ni̱kï̱n' 'ngo̱ sô' hua̱ dàj rûn' hua Matsïj hua̱ lij ni̱ dàj rûn' hua̱ 'ngo̱ yuku gahui'i, ni̱ nnùn chi̱j sikú xuj, ni̱ nnùn chi̱j rune ñan xuj, ni̱ nej nânj huin nej chi̱j si-espíritu Ma̱'an Ña'anj an nej sa ga'anj nï̀n' gà'chrà' riñan hio'óo.
66005007	Ni̱ ga'an ni̱ gida'a librû 'nï̱nj ra'a ne' huà' Ma̱'an sa nne riñan chrun yîla ni̱kï̱n' hiuj dânj.
66005008	Ni̱ nga gisîj gida'a librû, ni̱ nej ga̱'anj sa hua̱ nì'nà' dânj ni̱ nej ko̱ ga̱'anj nej síchìj achij dânj ni̱ ganikïn' rúdàkòj nej sô' riñan Ma̱'an sa hua̱ dàj rûn' hua Matsïj ïj; ni̱ nikaj daran' nej sô' arpa, ni̱ 'nï̱nj ra'a nej sô' kopa ni̱ ruhuâ kopa dânj ni̱ nda nìchra chre mân sikíi ni̱ nej sikí dânj huin nej nuguan' gachín nì'hiaj nej sij nitaj si gi'hiaj gakï̱n'ïn;
66005009	ni̱ gachrá nej sij 'ngo̱ chra' nàkàa, ni̱ gataj nej sij: Hua̱ ni̱ña̱n si ga̱na̱huin rà'a Ma̱'an rè' librû ni̱ gùchrà' Ma̱'an rè' nej seyu; dadin' huê Ma̱'ân rè' huin sa gahui', ni̱ ngà tun Ma̱'an rè' girânj rè' nej ñûnj guendâ ga̱huin nej ñûnj da'ní Ma̱'an Ña'anj an, daran' nej dùguì' nej guiì ni̱ daran' nej nânj màn ruhuâ yumiguìi ni̱ daran' nej yuman' màn ruhuâ yumiguìi ni̱ daran' nej país;
66005010	ni̱ gi'hiá rè' si ga̱huin nej ñûnj rey ni̱ rej, ni̱ gi̱'hiá rè' si gi̱nikaj su̱n nej ñûnj riñan hio'óo.
66005011	Ni̱ gini'hia ni̱ gunḯn ga'min ûta gà'ì millón nej ángel, ganikàj ne' rùkù ñan ni̱kï̱n' chrun yîla nne Ma̱'an Ña'anj an, ni̱ ñan màn nej sa hua nì'nà' dânj, ni̱ ñan màn nej ko̱ ga̱'anj nej síchìj achij i;
66005012	ni̱ ûta nùkuaj ga'min nej ángel ni̱ gataj ninj: Hua̱ ni̱ña̱n si ga̱na̱ka̱j su̱n Ma̱'an Jesús dadin' gà' gahuij ni̱ ûta nìko ga̱ sa ga̱na̱huin ra̱'a, ni̱ huin sa chru̱n nï̀n' ruhuâ, ni̱ huin dàj rûn' huin hiëj yìngà xi, huê danj ni̱ gi̱nikaj chre̱' riñanj, ni̱ ga̱'mi̱n hue'ê' yi'ij ni̱ ga̱chro̱' chra'a riñan Ma̱'an.
66005013	Ni̱ gunḯn ga'min daran' nej sa gi'hiaj Ma̱'an Ña'anj an, nej sa màn yàtà'a, nej sa màn riñan hio'óo, nej sa màn riki hio'óo, ni̱ nej sa màn ruhuâ nne ña̱'a̱nj ni̱ gataj ninj: Ni̱ ga̱chro̱' chra'a, ni̱ gi̱nikaj chre̱', ni̱ ga̱'mi̱n hue'ê', ni̱ gi̱'hiô' si gi̱nikaj sun Ma̱'an Jesús dadin' gà' gahuij, sani̱ nne nìgànj chre na̱nj ánj.
66005014	Ni̱ gataj nej ga̱'anj sa hua̱ nì'nà' dânj: —Huê danj huin rû'huaj na̱nj ánj. Ni̱ ganikïn' rúdàkòj nej ko̱ ga̱'anj nej síchìj achij dânj ni̱ ginûn ña̱'a̱nj nej sô' riñan Ma̱'an Ña'anj an ni̱ riñan Ma̱'an sa nne nìgànj daran' diû.
66006001	Ni̱ gini'ín nga gutù Ma̱'an Jesús 'ngo̱ seyu si̱nï̱ïn, ni̱ gunḯn ga'min 'ngo̱ nej ga̱'anj nej sa hua̱ nì'nà' dânj ni̱ dàj rûn' nùkuaj gaguâj du'hui huê danj nùkuaj ga'min ninj ni̱ gataj ninj: —Gu̱hua̱' ni̱ gi̱ni'hiaj râj.
66006002	Ni̱ gini'hiâ, ni̱ gini'ín 'ngo̱ guahiû gàtsìi; ni̱ tàj 'ngo̱ síi yichrá yô' ni̱ 'nï̱nj ra'a sô' 'ngo̱ chrun stune'e; ni̱ ganahuin ra̱'a sô' 'ngo̱ korona guendâ gi̱nun ahui sô', ni̱ gahui sô' ga'anj sô' guendâ gi'hiaj ga̱nan sô'.
66006003	Ni̱ nga gutuj seyu huìj i, ni̱ gunḯn ga'min sa nì'nà' huin sa huìj i ni̱ gata: —Gu̱hua̱' ni̱ gi̱ni'hiaj râj.
66006004	Ni̱ gahui ngo̱ guahiû hui̱'i; ni̱ tàj 'ngo̱ síi yichrá yô' ni̱ ganahuin ra̱'a sí dânj suun guendâ ga̱'ne̱ sô' si ga̱ nìn riñan hio'óo, ni̱ gi̱'hiaj sô' si dagahui' 'ngo̱ ni̱ a'ngô nej guiì dugui' ninj; ni̱ ganahuin ra̱'a sô' 'ngo̱ spâda nìko xi.
66006005	Ni̱ nga gutuj seyu huà'nï̀nj ïn, ni̱ gunḯn ga'min sa huà'nï̀nj ni̱ gata: —Gu̱hua̱' ni̱ gi̱ni̱'hiaj râj. Ni̱ gini'hiâ, ni̱ gini'ín 'ngo̱ guahiû ma̱ruu, ni̱ tàj 'ngo̱ síi yichrá yô' ni̱ nï̱nj 'ngo̱ achru' da̱'nga̱'a ra'a sô'.
66006006	Ni̱ gunḯn ga'min 'ngo̱ sa ga'min siganï̂nj nej ga̱'anj sa hua̱ nì'nà' dânj, ni̱ gata: —Ga̱' du'hue 'ngo̱ kilu arru, dàj rûn' gi'hiaj ga̱nun' 'ngo̱ gui, ni̱ ga̱ du'hue huà'nï̀nj kilu sebada, dàj rûn' gi'hiaj ga̱nun' 'ngo̱ gui; sani̱ si̱ gi'hiaj yì'ì' gasîti ngà nne bino mánj.
66006007	Ni̱ nga gutuj seyu ga̱'anj, ni̱ gunḯn ga'min sa nì'nà' huin sa ga̱'anj dânj ni̱ gata: —Gu̱hua̱' ni̱ gini'hiaj râj.
66006008	Gini'hiâ, ni̱ gini'ín 'ngo̱ guahiû ma̱hia̱j a, ni̱ sí tàj yichrá guahiû dânj gù'nàj sí dagahui'i. Ni̱ rukû nânj nikò' sí ni̱ka̱j sun riñan nej guiì gà' gahui'i, ni̱ giri' nì'hiaj sí dagahui'i gi̱nikaj su̱n sô' riñan nda da̱'a̱j sa ànèj hio'óo, ni̱ dagahui' sô' ngà spâda nej guiì, ni̱ huê danj na̱nj gi'hiaj sô' si gàhuì' nej guiì gi̱'hiaj yi'naa, ni̱ ûta gahui' nej guiì gi'hiaj yi'ìi, ni̱ huê danj na̱nj gahui' nej guiì gi'hiaj nej yuku hu̱e màn riñan hio'óo.
66006009	Ni̱ nga gutuj seyu ùn'ùn'un, ni̱ gini'ín mân ûta gà'ì ma̱'an nimân nej guiì ganikïn' ran, yi'î si-na ña'anj an, dadin' gahui' ninj rayi'î si-nùguàn' Ma̱'an Ña'anj an, ni̱ dagahuin hue'ê ninj riñan Ma̱'an Ña'anj an
66006010	Ni̱ ûta gachín nì'hiaj ninj ni̱ gataj ninj: —Señor, Ña'anj an yàngà'a huin Ma̱'ân rè', ni̱ nda àmàn na̱gi̱'hiaj Ma̱'ân rè' guendâ ni̱ gi̱'hiaj Ma̱'an rè' kastîgu nej guiì gi'hiaj gahui' nej dinḯn nej ñûnj nï̀n' gàchrà' riñan hio'óo rà'aj.
66006011	Ni̱ ganahuin ra̱'a nej sô' atsîj gàtsìi gi̱nun nej sô', ni̱ gunïn su̱n nej sô' si ga̱na̱ra̱n ruhuâ nej sô' doj diû, nda gìsìj número da'hui gàhuì' a'ngô nej dinḯn nej sô' dàj rûn' gahui' nej sô'.
66006012	Ni̱ gini'hia nga gutuj seyu huàtàn'anj, ni̱ gayi'ij ni̱ ga'huij 'ngo̱ ñûn nùkuaj xi; ni̱ nda ma̱ru chre gahuin riñan gui gi'hiaj hio'ó hiaj ni̱ huaj dàj rûn' hua ma̱ru riñan atsîj riñanj ni̱ñanj xi, ni̱ dàj rûn' hua ma̱re tun huê danj ganahuin ma̱re riñan ahuii;
66006013	ni̱ gininj nej atï' màn yàtà'a riñan hio'óo, dàj rûn' gininj chruj îgu riñan hio'óo nga nnunj raa̱ chrun îgu gi'hiaj nanèe.
66006014	Ni̱ ga̱na̱rë̱' yàtà'a dàj rûn' narumin nej sij 'ngo̱ ñanj; ni̱ ganadunâ ñan ni̱kï̱n' daran' nej kïj ï ni̱ ganaduna ñan ni̱kï̱n' daran' nej hio'ó nu̱n ruhuâ nnee.
66006015	Ni̱ giyi'îj huì daran' nej rey ni̱ka̱j su̱n riñan hio'óo, ni̱ daran nej sí ni̱ka̱j sun nìko, nej sí yi̱ru'huee, nej kapitán ni̱ka̱j ñu'unj riñan nej stâdu, nej sí yiru'hue nìko xi, nej guiì huin musu, ni̱ daran' nej guiì nàsìnùnj un, ni̱ ga'anj gìyì'ìj huì ninj ruhuâ nej huej màn riki kïj ï;
66006016	ni̱ gataj ninj gu̱nïn nej kïj ï ngà nej huej e: —Gi̱ni̱nj nej suj yichrá nej ñûnj, ni̱ gìyì'ìj huì nej ñûnj riñan Ma̱'an sa nne riñan chrun yîla nìko, dadin' ûta gina'an ruhuâ Ma̱'an ni'in nej ñûnj ni̱ huê Ma̱'an huin sa gù'nàj Matsïj ï na̱nj ánj;
66006017	dadin' gà' guyumân gui nìko xi gi̱ran' sa̱ñu̱n nej guiì gi̱'hiaj Ma̱'an Ña'anj an; ni̱ ahuin guiì gùnùkuaj ga̱chi̱n riñan sañun dânj rà'aj.
66007001	Ne' rùkù nej nânj ni̱ gini'ín nikïn' ga̱'anj ángel ni'hiaj ninj riñan hio'óo ni̱ 'ngoj nikïn' gini'hiaj ne' yìchràj a, a'ngôj nikïn' gini'hiaj ne' ri̱ki, a'ngôj nikïn' gini'hiaj ne' gisîj gui ni̱ a'ngôj nikïn' gini'hiaj ne' gatûj gui, ni̱ ni̱kï̱n' ninj guendâ ga̱ra̱n' ñu'unj ninj sisi̱ si̱ gachîn nanèe riñan hio'óo, ni̱ si̱ ga'hui' gà' si do̱j nanèe riñan hio'óo, ni̱ si̱ ga'huij riñan nne ña̱'a̱nj, ni̱ si̱ ga'hui' gà' si do̱j sînj riñan nej chrun.
66007002	Ni̱ gini'ín ga'na' a'ngô ángel ne' gisîj gui, ni̱ nika si-seyu Ma̱'an Ña'anj hua̱ nì'nà'a; ni̱ ûta nùkuaj gagua riñan nej ga̱'anj ángel ganakaj su̱n guendâ gi̱'hiaj yì'ì ninj riñan hio'óo ngà nne ña̱'a̱nj, ni̱ gata:
66007003	—Si̱ gi'hiaj yì'ì nej suj hio'óo, ni̱ nne ña̱'a̱nj ni̱ gà' si gi'hiaj yì'ì nej suj nej chrun mánj, nda gisîj gachrîj nej ñûnj da'nga'a hio nej guiì huin si-musû Ma̱'an Da'anj nej ñûnj.
66007004	Ni̱ gunḯn si giyi'ij da'nga'a: 'Ngo̱ sientu tá huìj xia ga̱'anj mîn nej guiì màn siganï̂nj nej yùhuìj yi'nïn' huin nej dùguì' Israelita.
66007005	Yi'nïn' nej dùguì' Judá, huin yùhuìj mîn giyi'ij da'nga'a. Yi'nïn' nej dùguì' Rubén, huin yùhuìj mîn giyi'ij da'nga'a. Yi'nïn' nej dùguì' Gad, huin yùhuìj mîn giyi'ij da'nga'a.
66007006	Yi'nïn' nej dùguì' Aser, huin yùhuìj mîn giyi'ij da'nga'a. Yi'nïn' nej dùguì' Neftalí, huin yùhuìj mîn gayi'ij da'nga'a. Yi'nïn' nej dùguì' Manasés, huin yùhuìj mîn giyi'ij da'nga'a.
66007007	Yi'nïn' nej dùguì' Simeón, huin yùhuìj mîn giyi'ij da'nga'a. Yi'nïn' nej dùguì' Leví, huin yùhuìj mîn giyi'ij da'nga'a. Yi'nïn' nej dùguì' Isacar, huin yùhuìj mîn giyi'ij da'nga'a.
66007008	Yi'nïn' nej dùguì' Zabulón, huin yùhuìj mîn giyi'ij da'nga'a. Yi'nïn' nej dùguì' José, huin yùhuìj mîn giyi'ij da'nga'a. Yi'nïn' nej dùguì' Benjamín, huin yùhuìj mîn giyi'ij da'nga'a.
66007009	Ne' rùkù nânj gini'hia, ni̱ gini'ín mân nìko xi nej guiì rìgì, màn daran' nej país, daran' nej yi'nïn'ïn, daran' nej yuman'an, daran' nej nânj a'min nej guiì màn ruhuâ yumiguìi, ni̱ gà' si' 'ngo̱ nej guiì na'hue gùnùkuaj ga̱hia̱ nej guiì nânj, ni̱ màn ninj ne' ri̱ña̱n ñan ni̱kï̱n' chrun yilâ nne Ma̱'an Ña'anj an ngà Ma̱'an Jesús, ni̱ nu̱n daran' ninj atsîj gàtsìi, ni̱ 'nïnj 'ngo̱ ñun ra'a ninj;
66007010	ni̱ gaguâj nùkuaj sta'u ninj, ni̱ gataj ninj: Ma̱'an Ña'anj nne riñan chrun yîla, ni̱ Ma̱'an huin sa gi̱'hiaj ga̱na̱ni̱n nê', ngà Ma̱'an Jesús.
66007011	Ni̱ nda ganikàj chre ne' rùkù ñan nne Ma̱'an Ña'anj an ngà ñan màn nej síchìj achij i ni̱ nej ga̱'anj sa hua̱ nì'nà' dânj nikïn' gahia nej ángel; ni̱ ganikïn' rúdàkòj daran' nej sij ni̱ gà' 'ngo̱ ganûn hio nej sij riñan hio'óo ni̱ ginûn ña̱'a̱nj nej sij Ma̱'an Ña'anj an,
66007012	ni̱ gataj nej sij: Huê danj huaj. Ni̱ ga̱'mi̱n hue'ê nê', ni̱ na̱gi̱'hiaj nìko nê' Ma̱'an, dadin' Ma̱'an huin sa ni'in nï̀n' ruhuâ, ni̱ ga̱'mi̱n hue'ê' rayi'î sunuj ganahuin ro'ô' gi'hiaj Ma̱'an, ni̱ gi̱ni̱kaj chre̱j' riñanj, dadin' Ma̱'an huin sa gunùkuaj gi'hiaj ga̱nan riñan daran'anj, ni̱ Ma̱'an huin sa ni̱ka̱j su̱n, ni̱ daran' nej nânj huin sa ga̱na̱huin ra̱'a Ma̱'an Da'anj nê', nìgànj nï̀n'. Ni̱ huê danj huin rû'huaj.
66007013	Hiô' ni̱ gachín na'anj 'ngo̱ nej síchìj achij dânj ñùnj ni̱ gataj sô': —Ahuin sí huin nej sí nu̱n atsîj gàtsì nânj ni̱ dànè' ga'na' nej sô' rà'aj.
66007014	Hiô' ni̱ gatâ: —Sò' huin sa ni'in na̱nj Señor. Hiô' ni̱ gataj sij gunḯn: —Nej sô' nânj gahui siganï̂nj sañun nìko xi ga riñan hio'óo, ni̱ dagahuin nej sij daran' nuguan' giyi'nïn' su̱n riñan nej sij, ni̱ ngà tun Ma̱'an Jesús ganaruhui daran' si-ga̱kïn nej sij.
66007015	Ni̱ rayi'î dan ni̱ ga'hue nikïn' nej sij ne' riñan ñan nne Ma̱'an Ña'anj an, ni̱ unânj gi̱tsi nej sij riñan Ma̱'an Ña'anj an ne' gui ngà ne' ñàn'an ruhuâ si-nùhuì Ma̱'an; ni̱ du̱gumîn Ma̱'an nej sij.
66007016	Ni̱ si̱ ganachinj yi'naa riki nej sij ni̱ si̱ ganakô nej sij nnee, huê danj na̱nj nitaj àmàn ga̱ka̱ nej sij gi̱'hiaj gui ni̱ nitaj àmàn gaka nej sij gi̱'hiaj nân gà' mánj;
66007017	dadin' nne Ma̱'an Jesús ñan nne Ma̱'an Ña'anj an ni̱ huej huin sa dugumîn nej sij ni̱ huej huin si-pastor nej sij, ni̱ huê Ma̱'an huin gi̱nikaj ga̱'a̱nj nej sij ñan nu̱n nne gi̱'hiaj ga̱ nì'nà' nej sij; ni̱ huê danj na̱nj du̱nakò Ma̱'an Ña'anj an daran' nne gañanj riñan nej sij ngà dugue'e nej sij na̱nj ánj.
66008001	Nga gutuj seyu chi̱j i, ni̱ dḯn chre gahuin yàtà'a da'nga' 'ngo̱ si da̱'a̱j ora.
66008002	Ni̱ gini'ín nikïn' ga̱hia chi̱j ángel riñan Ma̱'an Ña'anj an; ni̱ ganahuin ra̱'a ninj chrun a'ñànj an.
66008003	Hiô' ni̱ ga'na' a'ngô ángel ni̱ ganikïnj ñan ni̱kï̱n' nna huin aga' oro, ni̱ 'nï̱nj ra'a aga' duguaka sikíi ni̱ màn daran' nej nuguan' gachín nì'hiaj nej dinï̂nt ruhuâ aga' dânj ni̱ gachra nej sij ûta nìko sikíi ruhuâ aga' dânj ni̱ ga'anj du̱guaka sikí dânj riñan nna huin aga' oro ni̱kï̱n' riñan Ma̱'an Ña'anj an.
66008004	Huê danj ni̱ gahui gatse̱'e ngà nuguan' gachín ni'hiaj nej dinï̂nt ga'an riñan Ma̱'an Ña'anj an.
66008005	Ni̱ gida'a ángel aga' duguaka sikíi, ni̱ gida'a ña'an ane nu̱n riñan nna aga' oro ni̱kï̱n' riñan Ma̱'an Ña'anj an; ni̱ dagamanj ña'an ane dânj riñan hio'óo, ni̱ orâ ni̱ gahui sinàn du'hui ni̱ gaguâj du'hui, ni̱ ga'min sa ga'min dânj, ni̱ huê danj na̱nj ga'huij 'ngo̱ ñûn nùkuaj xi.
66008006	Ni̱ gayi'ì nej chi̱j ángel ni̱ka̱j chrun â'ñànj an ni̱ ga'ñânj ninj.
66008007	Huê danj ni̱ ga'ñânj ángel si̱nï̱ïn, ni̱ gaman' gumàn a̱ta̱an, ña'aan ni̱ tun, ni̱ gaka da̱'a̱j hio'óo; ni̱ gachin doj riñan da̱'a̱j sa da̱'a̱j a gaka nej chrun ni̱ gaka da̱'a̱j nej koj mare̱e.
66008008	Ni̱ ga'ñânj ángel huìj i chrun â'ñànj an, ni̱ dàj rûn' hua 'ngo̱ kïj xi hua 'ngo̱ sa anûn ña'aan ni̱ ginin ruhuâ nne ña̱'a̱nj, ni̱ gachîn riñan da̱'a̱j sa da̱'a̱j a nne ña̱'a̱nj ganahuin tun.
66008009	Hiô' ni̱ gachîn riñan da̱'a̱j sa da̱'a̱j a gahui' nej yuku màn ruhuâ nne ña̱'a̱nj, ni̱ huê danj na̱nj gachîn riñan da̱'a̱j sa da̱'aj a ganahuij nej barku girë'.
66008010	Ni̱ ga'ñânj ángel huà'nï̀nj ïn chrun â'ñànj an, ni̱ gininj 'ngo̱ atï' xi ni̱ anûn ña'aan man ni̱ ginin ne' yàtà'a, ni̱ gachîn da̱'a̱j sa da̱'a̱j a riñan nej kïn ginin, ni̱ huê danj na̱nj ginin ñan ga'nga nnee.
66008011	Ni̱ siyu̱gui a̱tïn' dânj huin sa àì'i, ni̱ gachín riñan da̱'a̱j sa da̱'a̱j a ganahuin àì' nnee; ni̱ nga go'o nej guiì nne dânj ni̱ gahui' ninj gi'hia, dadin' ganahuin àì' nne dânj.
66008012	Ni̱ ga'ñânj ángel ga̱'anj chrun â'ñànj an, ni̱ gachîn riñan da̱'a̱j sa da̱'a̱j gui giran' yi'ì gi'hia, ni̱ giran' yi'ì gachîn riñan da̱'a̱j sa da̱'a̱j ahuii, ni̱ giran' yi'ì gachîn riñan da̱'a̱j sa da̱'a̱j nej atï'ï, ni̱ gahuin ru̱mi̱n' gachîn riñan da̱'a̱j sa da̱'a̱j nej atï'ï, ni̱ gachîn riñan da̱'a̱j sa da̱'a̱j gahuin ru̱mi̱n' ne' gui, ni̱ gachîn riñan da̱'a̱j sa da̱'a̱j gahuin ru̱mi̱n' ne' ñàn'àn.
66008013	Gini'hiâ, ni̱ gini'ín gachîn 'ngo̱ ángel hua da̱'a̱j yàtà'a, ni̱ ûta nùkuaj agua ni̱ gata: —Ûta gi̱ran' sa̱ñu̱n nej guiì màn riñan hio'óo, ûta gi̱ran' sa̱ñu̱n nej guiì màn riñan hio'óo, ûta gi̱ran' sa̱ñu̱n nej guiì màn riñan hio'óo, dadin' nï̀n' ga̱chin ga̱'ña̱nj hua'nï̂nj ángel chrun â'ñànj an na̱nj ánj.
66009001	Ni̱ ga'ñânj ángel ùn'ùn'un chrun â'ñànj an, ni̱ gini'ín gininj 'ngo̱ atï' màn yàtà'a riñan hio'óo; ni̱ huê danj na̱nj ganahuin ra̱'a ángel dânj aga' ra̱'a gana'nï̂nj riñan hiu'uj gu̱nu̱n xi nun riki hio'óo.
66009002	Ni̱ gana'nï̂nj ángel dânj riñan hiu'uj gu̱nu̱n xi nu̱n riki hio'óo, ni̱ gahui gatse̱'e ruhuâ hiu'uj dânj ni̱ dàj rûn' hua nga gahui gatse̱'e ruhuâ 'ngo̱ guchrún nìko xi huê danj huaj; ni̱ gahuin ru̱mi̱n' riñan gui ni̱ huê danj na̱nj ganarë' nanèe gi'hiaj gatse̱' gahui ruhuâ hiu'uj dânj.
66009003	Ni̱ siganï̂nj gatse̱' nânj gahui yirikí sta'naj a ni̱ gaya'nï̂n nej yô' nï̀n' gàchrà' riñan hio'óo; ni̱ gayatâj nej yô' dàj rûn' gayatâj nej yikïn màn riñan hio'óo.
66009004	Ni̱ giyi'nïn' suun riñan nej yô' si si̱ yâ nej yô' nej koj màn riñan hio'óo ni̱ gà' si 'ngo̱ nej chrin' mare̱e, ni̱ gà' si 'ngo̱ nej chrun, ni̱ man sa dugua'ì nej yô' huin nej guiì nitaj si 'nï̱nj si-seyu Ma̱'an Ña'anj an hio.
66009005	Ni̱ giyi'nïn' suun riñan nej yô', guendâ ga̱ya̱ta̱ nej yô' nej guiì riki ùn'ùn' ahuii, sani̱ sê si̱ dagahui' nej yô' nej guiì dânj mánj; man si gina'an ga'ngaj dàj rûn' ga'ngaj na'an nga gayatâj yikïïn huê danj gi̱ran' nej guiì gi'hiaj nej yô'.
66009006	Ni̱ nej gui dânj ni̱ ga̱nï̱n ruhuâ nej guiì gayatâj nej yuku nânj gàhuì' ninj, sani̱ si̱ gahui' ninj mánj; ni̱ ûta ga̱huin ruhuâ ninj gàhuì' ninj sani̱ si̱ gahui' ninj mánj.
66009007	Ni̱ hua̱ nej yirikí sta'naj nânj dàj rûn' hua guahiû hua̱j ñan ûta nej síi; ni̱ dàj rûn' huaj si tàj ahui nej xuj 'ngo̱ korona aga' oro; ni̱ dàj nun riñan nej guiì huê da'nga' danj nun riñan nej yô';
66009008	ni̱ nìkò' duhuê ahui nej xuj ni̱ huaj dàj rûn' hua duhuê ahui nej siyànàa, ni̱ dàj rûn' hua ñan' sige'ej e huê danj hua ñan' nej xuj;
66009009	ni̱ arán nneè kú nej xuj ngà atsîj aga'a ni̱ dàj rûn' gara'aj nga gachín nej karreta gunukuaj nej guâhiu unânj huaj ñan ûta nej sij, huê danj gara'aj nga gita siga̱chi nej xuj;
66009010	ni̱ dàj rûn' hua dune' yikïïn hua dune' nej xuj, ni̱ tàj si-tanj nej xuj; ni̱ ùn'ùn' ahuii ga̱ya̱ta̱ nej xuj ngà si-tanj nej xuj nej guiì.
66009011	Ni̱ rey ni̱ka̱j ñu'unj riñan nej xuj huin ángel ni̱ka̱j ñu'unj riñan hiu'uj nìko xi nu̱n riki hio'óo, ni̱ nânj hebreo gù'nàj ángel dânj Abadón ni̱ nânj griego gù'nàj ángel dânj Apolión.
66009012	Ni̱ gachîn sañun si̱nï̱ïn; sani̱ hua̱ na̱nj ga̱chin, ga̱'na̱' ahuîj sañuun rukû nej nânj.
66009013	Ni̱ ga'ñânj ángel huàtàn'an chrun â'ñànj an, ni̱ gunḯn ga'min 'ngo̱ sa ga'min siganï̂nj nej ga̱'ânj sikú rô tàj riñan nna huin aga' oro ni̱kï̱n' ne' ri̱ña̱n Ma̱'an Ña'anj an,
66009014	ni̱ gataj ángel chi̱j ni̱ka̱j chrun â'ñànj an: —Ga̱na̱chi sò' nej ga̱'anj ángel ni̱kï̱n' du'hua kïn gù'nàj Eufrates na̱nj ánj.
66009015	Ni̱ ganachi nej sô' nej ga̱'anj ángel ni̱ gà' ni̱kï̱n' chrun ninj ahuin orâ, gui, ahui, hio', guendâ gàyì'ì ninj da̱gahui' ninj gachîn riñan da̱'a̱j sa da̱'a̱j nej guiì.
66009016	Ni̱ gunḯn, si huìj siêntu millón huin nej sí stâdu tàj yichrá guâhiu.
66009017	Ni̱ huê danj na̱nj ganï̂n Ma̱'an Ña'anj an riñânj ni̱ gini'ín nej guâhiu ni̱ gini'ín si tàj nej síi yichrá nej xuj, ni̱ garán aga' ma̱re yi'ñanj nej sô' ni̱ dàj rûn' hua ña'aan huaj, ni̱ huê danj na̱nj hua̱ kua̱n man dàj rûn' hua hiëj Zafiro ni̱ hua̱ ma̱hia̱j man dàj rûn' hua hio'ó asufri. Ni̱ hua̱ ahui nej guahiû dânj dàj rûn' hua ahui sige'ej e; ni̱ gahui ña'aan ruhuâ du'hua xuj, ni̱ gahui gatse̱'e ni̱ hio'ó asufri ruhuâ du'hua xuj.
66009018	Nej huà'nï̀nj sa yì'ì xi nânj gi'hiaj ni̱ gahui' da̱'a̱j sa da̱'a̱j nej guiì, gahui' ninj gi'hiaj ña'aan, gahui' ninj gi'hiaj gatse̱'e, gahui' ninj gi'hiaj hio'ó asufri gahui ruhuâ du'hua nej guahiû dânj.
66009019	Ni̱ ñan nùkuaj doj huin du'hua nej guahiû dânj ngà dune' nej yô'; dadin' dàj rûn' hua yukuáa hua dune' nej yô'; ni̱ nnùn ahui dune' nej yô' ni̱ yâ ahui dune' nej yô' nej guiì.
66009020	Sani̱ a'ngô da̱'a̱j nej guiì nun gàhuì' gi'hiaj nej sa yì'ì nânj, ni̱ gà' dânj ni̱ nun gànànìkàj ruhuâ ninj ngà rayi'î nej gakï̱n' gi'hiaj ninj mánj, ni̱ gà' danj ni̱ nun gu̱du̱nâj ninj guendâ ginu̱n ña̱'a̱nj ninj nej sa kï̱j ï, ni̱ gà' dânj ni̱ nun gu̱du̱nâj ninj guendâ ginu̱n ña̱'a̱nj ninj riñan nej da'nga oro gi'hiaj ra̱'a nej síi, nej da'nga huin aga' plata, nej da'nga' huin aga' bronse, nej da'nga' huin hiëj, nej da'nga' huin chrun, dadin' nitaj si gurugui' gini'hiaj nej da'nga' dânj, ni̱ huê danj na̱nj na'hue gu̱nïn ninj, ni̱ na'hue ga̱che̱ ninj mánj.
66009021	Sani̱ gà' dânj ni̱ nun gànànìkàj ruhuâ nej guiì rayi'î guendâ dagahui' ninj, ni̱ guendâ gi'hiaj stu'huaj ninj, ni̱ guendâ gaché sìgìchrà' ninj, ni̱ guendâ gi'hiaj tu̱ ninj mánj.
66010001	Ni̱ gini'ín gininj a'ngô ángel nùkuaj ga'naj yàtà'a riki nnga, ni̱ ne' a̱hui tá 'ngo̱ yukuá gu̱'luj; ni̱ dàj rûn' nùkuaj gudugùn du'huej gui huê danj nùkuaj gudugunj, ni̱ nda ganayumàn chre anûn ña'aan nguèj dako.
66010002	Ni̱ 'nï̱nj ra'a 'ngo̱ librû hua̱ lij, ni̱ ganïnj ne' huà' dako ruhuâ nne ña̱'a̱nj, ni̱ dako ne' chrïn nikïn' riñan hio'óo;
66010003	ni̱ ûta nùkuaj ga'min, ni̱ gahuin du'hua dàj rûn' huin du'hua sige'ej e; ni̱ nga gisîj ûta nùkuaj ga'min, ni̱ nda chi̱j gaguâj du'hui nga gisîj ga'min.
66010004	Ni̱ nga gisîj gaguâj chi̱j du'hui ni̱ ganï̂n ruhuâj gàchrùnj; sani̱ gunḯn ga'min 'ngo̱ sa ga'min ne' yàtà'a ni̱ gata: Si̱ gachrûn' mánj. —Man si gà'nï̀nj sà' nej nuguan' gunï̂n' ga'min nej du'hui dan.
66010005	Ni̱ gini'ín ganachi nikaj ángel ni̱kï̱n' dakó ruhuâ nne ña̱'a̱nj ngà riñan hio'óo ra'a yàtà'a,
66010006	gi'hiaj yi̱tïn si-nùguàn'anj ni̱ gata si 'ngo̱ rïn Ma̱'an Ña'anj an huin sa ni'in daran'anj, dadin' huê Ma̱'an huin sa gi'hiaj yàtà'a ni̱ daran' nej sa màn yàtà'a, ni̱ huê Ma̱'an huin sa gi'hiaj hio'óo ngà daran' nej sa màn riñan hio'óo, ni̱ huê Ma̱'an huin sa gi'hiaj nne ña̱'a̱nj ngà daran' nej sa màn ruhuâ nne ña̱'a̱nj, ni̱ gata: —Nitaj si hua̱ nìko diû gà' mánj;
66010007	dadin' nga gùyùmàn gui, ga̱'ña̱nj ángel chi̱j i chrun â'ñànj an, hiô' ni̱ ga̱na̱huij daran' nej sa hua̱ huì gi'hiaj Ma̱'an Ña'anj an, dàj rûn' gata gu̱nïn nej sô' gataj dàj ga̱huin nej sô' gunânj gi̱tsi chre riñanj.
66010008	Ni̱ gunḯn ga'min ñûn Ma̱'an sa ga'min ne' yàtà'a, ni̱ gata gunḯn: —Ga̱che̱ ga̱'a̱nj' ni̱ gi̱da'a' ñanj librû lij hua̱ ni'nï̂nj riñan 'nïnj ra'a ángel ni̱kï̱n' 'ngo̱ dakó ruhuâ nne ña̱'a̱nj ngà riñan hio'óo.
66010009	Ni̱ ga'ân riñan ángel ni̱kï̱n' hiuj dânj, ni̱ gata si ri̱kij librû lij dânj riñânj. Ni̱ gata gu̱nḯn: —Gi̱da'a sò' ni̱ ya̱'; sani̱ sa àì'i gahuin nga gi̱nin ruhuâ rikît sani̱ dàj rûn' tsì' gata gatsi' yutan huê danj ga̱na̱huin tsì' ruhuâ du'huât gi̱'hia.
66010010	Huê danj ni̱ gida'â librû lij dânj ra'a ángel nânj, ni̱ yaj; ni̱ dàj rûn' tsì' gata' gatsi' yutan huê danj gi'hia ruhuâ du'huá, sani̱ nga gisîj yaj, ni̱ ganahuin àì' ruhuâ rikí gi'hiaj librû nânj.
66010011	Ni̱ gata gunḯn: —Ña̱'a̱n huaj si gànàtà' ñûn' dàj ga̱huin riñan ûta gà'ì nej yuman'an, riñan nej país màn ruhuâ yumiguìi, riñan nej nânj a'min nej guiì màn ruhuâ yumiguìi ni̱ riñan nej rey ni̱ka̱j su̱n riñan hio'óo na̱nj ánj.
66011001	Ni̱ rikij 'ngo̱ metru ra'á, ni̱ gata gu̱nḯn: —Gànàyùmàn sò', ni̱ giriñun' si-nùhuì Ma̱'an Ña'anj an, ni̱ huê danj na̱nj giriñun' si-na Ma̱'an Ña'anj an, ni̱ gahia' daran' nej guiì màn nnûn ña̱'a̱nj Ma̱'an Ña'anj an hiuj dânj.
66011002	Sani̱ ne' ye̱' nuhuî dan ni̱ gu̱du̱nâj, ni̱ si̱ giriñun' mánj; dadin' lugâ dan gùnàj guendâ ganahuin ra̱'a nej sí nàsìnùnj un; ni̱ gùrùn nej sij hiuj dânj nga gi̱nikaj su̱n nej sij huìj xia huìj ahui riñan yuman' snà'ànj Jerusalén.
66011003	Sani̱ gà'nï̀n ga̱'na̱' huìj sí ga̱na̱nï̱n rayi'í riki 'ngo̱ mîn tá huìj siêntu tá hua'nï̂nj xia gui ni̱ gànàtà' nguèj sô' sa ga̱huin, ni̱ gi̱nun nguèj sô' atsîj riñan ni̱ñanj xi huin duhuê guâhiu.
66011004	Ni̱ nguèj sô' ga̱na̱nï̱n, huin nguèj chrun olibo ni̱ nguèj kantil ni̱kï̱n' riñan Ma̱'an Ña'anj an nï̀n' gàchrà' riñan hio'óo.
66011005	Ni̱ si hua̱ 'ngo̱ sí ruhuâ gà'huì' ni'hiaj nguèj sí nânj, ni̱ gahui ña'aan ruhuâ du'hua nguèj sô' ni̱ orâ chre ni̱ ganahuij nej sí dânj gaka gi'hiaj nguèj sô'; ni̱ si hua̱ 'ngo̱ sí ruhuâ gi̱'hiaj yì'ì ngà nguèj sô', ni̱ huê dànanj da'hui nej sí dânj gàhuì' sô' gi̱'hiaj nguèj sij.
66011006	Ni̱ ni̱ka̱j sun nguèj sij guendâ garán nguèj sij yàtà'a ni̱ si̱ gaman' nej gui nga gànàtà' nguèj sij nej sa ga̱huin riñan hio'óo, ni̱ ga̱'hue gi̱'hiaj nguèj sij si ga̱na̱huin nnee tun, ni̱ ga̱'hue gi̱'hiaj nguèj sij ga̱'na̱', andaj na̱nj ma̱'an sa yì'ì garan' ruhuâ nguèj sij riñan hio'óo.
66011007	Ni̱ nga ganahuij diû ganata' nguèj sij si-nùguàn'ànj riñan nej guiì, ni̱ ga̱hui̱ 'ngo̱ yuku nùkuaj xi ruhuâ hiu'uj gu̱nu̱n xi nun riki hio'óo ni̱ guta' yô' ngà nguèj sij, ni̱ gi̱'hiaj ga̱nân yô' ni̱ dagahui' yô' nguèj sij.
66011008	Ni̱ gingaj nneè kú nguèj sij da̱nï̱n ñan nara'hui' nej guiì ruhuâ yuman' snà'ànj Jerusalén ni̱ huej gù'nàj Sodoma ngà Egipto, ni̱ huê hiuj nânj huin ñan dunikò' rùgùtsì nej sij Ma̱'an Señor Jesús riñan rugutsìi.
66011009	Ni̱ gini'in daran' nej yuman'an, nej yi'nïn'ïn, nej nânj a'min nej guiì màn ruhuâ yumiguìi, nej país màn nï̀n' gàchrà' nneè kú nguèj sij, sani̱ nun ga̱'hue̱j nej sô' si gàchìn' nneè kú nguèj sij huê danj ni̱ ginga huà'nï̀nj gui tá da̱'a̱j.
66011010	Ni̱ ûta ga̱na̱huin nìhià' ni̱ ga̱huin nne̱ nej guiì màn nï̀n' gàchrà' riñan hio'óo guendâ gahui' nguèj sí nânj, ni̱ ga'hui' ninj regalo riñan 'ngo̱ ni̱ a'ngô nej dugui' ninj; dadin' ûta giran' sa̱ñu̱n nej guiì màn nï̀n' gàchrà' riñan hio'óo gi'hiaj nguèj profeta nânj.
66011011	Sani̱ nga gachîn huà'nï̀nj gui tá ané ni̱ gana'nï̂nj nguèj sij gi'hiaj Ma̱'an Ña'anj an, ni̱ gananikïn' ga̱hia nguèj sij ni̱ gaché nguèj sij, huê danj ni̱ ûta guyu'hui' nej guiì nga gini'in ninj gana'nï̂nj nguèj sij.
66011012	Ni̱ gunïn nguèj sij ga'min nùkuaj sta'u Ma̱'an sa ga'min ne' yàtà'a ni̱ gata: —Ga̱hui̱ nguèj e' ga̱'na̱' nguèj e' ne' dànanj na̱nj ánj. Huê danj ni̱ gahui nguèj sij ni̱ ga'anj nguèj sij riñan nnga ne' yàtà'a; ni̱ gini'in ri̱ña̱n nej guiì gunïn' ngà nguèj sij nga gahui nguèj sij ga'anj nguèj sij yàtà'a.
66011013	Ni̱ orâ dânj ni̱ ga'huij 'ngo̱ ñûn nùkuaj xi ni̱ ganahuij da'nga' 'ngo̱ si da̱'a̱j sa da̱'a̱j a nej hue' màn ruhuâ yuman' snà'ànj dânj gane, ni̱ gahui' da'nga' 'ngo̱ si chi̱j mîn nej síi gi'hiaj ñûn nùkuaj xi dânj, huê danj ni̱ guyu'hui' nej guiì nun gahui', ni̱ ga'min hue'ê ninj rayi'î Ma̱'an Ña'anj nne yàtà'a.
66011014	Huê danj ni̱ gachîn sañun huìj i; sani̱ hia̱j ni̱ nda râ'ñanj chre ni̱ gùyùmàn sañun huà'nï̀nj ïn.
66011015	Ni̱ ga'ñânj ángel chi̱j i chrun â'ñànj an, ni̱ ûta nùkuaj ga'min nej sa ga'min ne' yàtà'a ni̱ gataj ninj: Hia̱j ni̱ gi̱ni̱kaj su̱n Ma'an Ña'anj an ngà Ma̱'an Cristo; Riñan daran' nej guiì màn ruhuâ yumiguìi; ni̱ nìgànj nï̀n' gi̱nikaj su̱n Ma̱'an riñan nej guiì.
66011016	Ni̱ ganikïn' rúdàkòj nej ko̱ ga̱'anj nej síchìj achij nne riñan chrun yilâ ni̱kï̱n' ne' ña̱n riñan Ma̱'an Ña'anj an, ni̱ gà' 'ngo̱ ganûn hio nej sô' riñan hio'óo ni̱ ginûn ña̱'a̱nj nej sô' riñan Ma̱'an Ña'anj an,
66011017	ni̱ gataj nej sô': Rikî nej ñûnj si guruhuâ Ma̱'ân rè', dadin' Ma̱'ân rè' huin Ma̱'an Señor Ña'anj an gi'hiaj daran'anj, ni̱ Ma̱'ân rè' huin hia̱j, ni̱ Ma̱'ân rè' huin sa gahuin ni̱ Ma̱'an rè' huin sa ga̱'na̱', dadin' ganakaj Ma'ân rè' sun nìko xi, ni̱ ginikaj su̱n Ma̱'ân rè'.
66011018	Ni̱ gina'an ruhuâ nej sí ni̱ka̱j su̱n riñan nej país ni'in nej sô' Ma̱'ân rè', sani̱ gananikàj Ma̱'ân rè' ni̱ gina'an ruhuâ Ma̱'ân rè' ni'în rè' nej sô', sani̱ hia̱j ni̱ gà' guyumân diû na̱gi̱'hiaj Ma̱'ân rè' guenda ngà nej sí gà' gahui'i, ni̱ guyumân diû nàgà'huì' Ma̱'ân rè' nanì'hiaj nej profeta gi'hiaj sun si-su̱n Ma̱'ân rè', ni̱ huê danj na̱nj nàgà'huì' Ma̱'ân rè' nanì'hiaj nej sí dugumîn ma̱'an riñan nej gakï̱n'ïn, ni̱ huê danj na̱nj nàgà'huì' Ma̱'ân rè' 'ngo̱ rasu̱un ra'a nej sô' ginikaj chre̱j ngà siyu̱gui Ma̱'ân rè'; ni̱ ga'hue si ni̱ka̱j nej sô' sun yàkàan nej si nitaj sun nikaj nej sô', ni̱ huê danj na̱nj gi̱'hiá rè' si gi̱ran' sa̱ñu̱n nej sí gudurë' hio'óo.
66011019	Huê danj ni̱ ganayi'nï̂nj riñan si-nùhuì Ma̱'an Ña'anj nne yàtà'a, huê danj ni̱ gini'ín nikïn' 'ngo̱ nna a̱ga' huin oro ruhuâ si-nùhuì Ma̱'an Ña'anj an. Ni̱ gini'ín gahui sinàn du'hui, ni̱ gunḯn ga'min nej sa ga'min, ni̱ huê danj na̱nj gaguâj du'hui, ni̱ ga'huij 'ngo̱ ñûn nùkuaj xi, ni̱ huê danj na̱nj ûta gaman' ataan.
66012001	Ni̱ gurugui' 'ngo̱ da'nga' nìko xi ne' yàtà'a: Ni̱ gini'ín 'ngo̱ siyànàa ni̱ dàj rûn' nùkuaj giyigï̀n gi'hiaj gui huê danj nùkuaj gudugunj, ni̱ yi'ij ni̱kï̱n' ahuii, ni̱ nu̱n 'ngo̱ korona ahui ni̱ riñan korona dânj nnûn yùhuìj atï'ï.
66012002	Ni̱ nun ri̱ki, ni̱ guyumân gui ga̱'nga̱ da'nin, ni̱ gayi'ïj ni̱ ûta ga'nïnj riki huê dan ni̱ gayi̱'ij ni̱ ûta gaguâj hia dadin' gà' ruhuâ gisîj orâ ga̱'nga̱ da'nin.
66012003	Huê danj na̱nj gurugui' a'ngô da'nga'a ne' yàtà'a: Ni̱ gini'ín 'ngo̱ yukuá du̱'hui ma̱re xi ni̱ nnùn chij ahui xuj ni̱ nnùn chi̱' sikú xuj, ni̱ nun diadema nej chij ahui xuj;
66012004	ni̱ gunukuaj dune' xuj gachîn riñan da̱'a̱j sa da'aj nej a̱tïn' màn yàtà'a, ni̱ guduninj xuj ga'na' nej atï' dânj riñan hio'óo. Huê danj ni̱ ganikïn' chru̱n xuj riñan siyànà hia̱j 'hia ga̱'nga̱ da'ní, guendâ ya̱ xuj ni̱ gàyàmànj xuj nda nanè chre silíj ga̱'nga̱ dânj.
66012005	Ni̱ ga'nga da'ní siyànà dânj 'ngo̱ ne'ej na'huu, ni̱ ni̱ka̱j sô' 'ngo̱ ni'î aga'a guendâ gi̱nikaj su̱n sô' riñan daran' nej país màn ruhuâ yumiguìi; sani̱ ga'nêj nej sij sô' riñan nni sô' ni̱ ni̱ka̱j nej sij ga'anj nej sij sô' ñan nne Ma̱'an Ña'anj an nikaj sunj.
66012006	Huê danj ni̱ gunânj siyànà dânj ni̱ ga'an riñan hio'óo nàkòo, ñan gà' hua yu̱gui ga̱ne gi'hiaj Ma̱'an Ña'anj an, ni̱ hiuj dânj gà'huì' nej sij yaj 'ngo̱ mîn tá huìj sientu tá hua'nï̂nj xia gui.
66012007	Ne' rùkù ni̱ ûta guta' nej sij ne' yàtà'a: Ni̱ guta' Miguel ni̱ nej si-angél sô' ngà yukuá du̱'hui; ni̱ huê danj na̱nj ûta guta' nej yukuá du̱'hui ngà nej dùguì' Miguel;
66012008	sani̱ nun gùnùkuaj nej dùguì' yukuá du̱'hui gi̱'hiaj ga̱nan nej yô', huê danj ni̱ nitaj dànè' hua ne' yàtà'a ga̱ne nej dùguì' yô' ngà nej ángel nìkò' rukû yô' gà' mánj.
66012009	Huê danj ni̱ giri nej sij ne' ye̱'e yukuá du̱'hui ngà nej ángel nìkò' rukú yô', ni̱ huê yuku nânj huin yukuá nâ, ni̱ huê yô' huin sa nàsà'a, ni̱ yô' huin sa gidigañu'unj da' hua nï̀n' gàchrà' yumiguìi; ni̱ gininj yô' riñan hio'óo, ni̱ huê danj na̱nj gininj nej ángel nìkò' rukû yô' riñan hio'óo.
66012010	Hiô' ni̱ gunḯn ûta nùkuaj ga'min 'ngo̱ sa ga'min ne' yàtà'a, ni̱ gata: —Hia̱j ni̱ guyumân diû ga̱na̱ni̱n', ni̱ 'ngo̱ rïn Ma̱'an Ña'anj an huin sa nùkuaj ta'u, ni̱ 'ngo̱ rïn Ma̱'an huin sa gi̱ni̱kaj su̱n, ni̱ huê danj na̱nj gi̱nikaj su̱n Ma̱'an Cristo; dadin' gunukuaj nej sij giri nej sij ne' ye̱'e sichre ni̱kï̱n' garânj ruhuâ rayi'î nej dinï̂nt, ne' ña̱n'an ngà ne' gu̱ni'ñanj an riñan Ma̱'an Ña'anj an.
66012011	Ni̱ ngà tun Ma̱'an Jesús ni̱ ngà nuguan' gananï̂n nej sij gi'hiaj ni̱ gunùkuaj nej sij gi'hiaj ga̱nan nej sij sichre, ni̱ nun gu̱yu'hui' nej sij gàhuì' nej sij mánj.
66012012	Rayi'î dan ni̱ ga̱na̱huin nìhià' ruhuâ, nej yàtà'a ngà nej ángel màn hiuj dânj. Sani̱ hia̱j ni̱ ûta gi̱ran' sa̱ñu̱n nej guiì màn riñan hio'óo ni̱ huê danj na̱nj giran' sa̱ñu̱n nne ña̱'a̱nj, dadin' gininj sa nàsà'a ga̱'naj ñan màn ninj ni̱ ûta na'an ruhuâj, dadin' gà' ni'in si do̱j diû hua ga̱ne nî'nïn.
66012013	Ni̱ nga gini'in sichre si ginin ga'naj riñan hio'óo, ni̱ gayi̱'ij ni̱ gata rùhuaj siyànà gà' ga'nga da'ní ne'ej na'huu.
66012014	Ni̱ gi'hiaj Ma̱'an Ña'anj an si ganûn huìj sigàchi siyànà dânj dàj rûn' hua yataj nìko xi nnùn huìj siga̱chi, ni̱ gita siga̱chi ni̱ ga'an riñan nanèe ni̱ gunan ga'an riñan yukuá nâ riñan hio'ó nàkòo, ñan gà' hua̱ yu̱gui, ga'hui' nej sij yaj huà'nï̀nj hio'o tá ané.
66012015	Ni̱ dagaman' yukuá dânj nne màn ruhuâ du'hua yô' rukû siyànà dânj ni̱ dàj rûn' huaj 'ngo̱ kïn nìko xi huaj ni̱ gunan ni̱koj rukú siyànà dânj, guendâ du̱natu siyànà dânj.
66012016	Sani̱ gurugûñu'unj hio'óo siyànà dânj, dadin' naguchraj du'hua ni̱ gayaman kïn nìkò' huaj rukû siyànà dânj gi'hiaj sichre.
66012017	Hiô' ni̱ ûta gina'an ruhuâ sichre ni'in siyànà dânj; ni̱ ga'anj sichre ni̱ gutaj ngà a'ngô nej dugui' siyànà dânj, nej guiì dagahuin dàj run' hua sun giyi'nïn riñan ninj gi'hiaj Ma̱'an Ña'anj an ni̱ huê danj na̱nj nùkuaj ruhuâ ninj ni'in ninj nej nuguan' gidigân Ma̱'an Jesucristo. Huê danj ni̱ ga'anj ga̱nikïn' yukuá du̱'hui riñan hio'ó chru̱u màn du'hua nne ña̱'a̱nj.
66013001	Ni̱ nìkï̀nj du'hua nne ña̱'a̱nj, ni̱ gini'ín gahui 'ngo̱ yuku nùkuaj xi dan ruhuâ nne ña̱'a̱nj ni̱ hua chij ahui xuj ni̱ nnùn chi̱' sikú xuj; ni̱ nun diadema ra nej chi̱' sikú xuj, ni̱ hio xuj nnûn siyu̱gui xuj sa kï̱j hua xi.
66013002	Ni̱ yuku gini'ín dan hua dàj rûn' hua sni'hiô, ni̱ dàj rûn' hua dakó oso hua dakó xuj, ni̱ dàj rûn' hua du'hua sige'ej e hua du'hua xuj. Ni̱ naga'hui' yukuá du̱'hui si-su̱n yô' ra'a xuj ni̱ huê danj na̱nj ga'nḯnj yô' gane xuj ginikaj su̱n xuj ñan gane yô' ginikaj su̱n yô', ni̱ ganahuin ra̱'a xuj ûta nìko suun gi'hiaj yô'.
66013003	Ni̱ gini'ín si giran' yi'ì 'ngo̱ nej ahui yuku nùkuaj xi dânj ni̱ dàj rûn huaj si gàhuì' xuj huaj, sani̱ ne' rùkù ni̱ ganahuin xuj; huê danj ni̱ ûta gahuin nìhià' ruhuâ daran' nej guiì nga ganahuin ahui yuku dânj ñan giran' yi'ij huê danj ni̱ ginikò' ninj rukû yuku nùkuaj xi dânj,
66013004	ni̱ ginûn ña̱'a̱nj nej guiì yukuá du̱'hui gi'hiaj ganakaj su̱n yuku nùkuaj xi dânj, ni̱ huê danj na̱nj ginûn ña̱'a̱nj ninj riñan yuku nùkuaj xi dânj ni̱ gataj ninj: Nitaj a'ngô sa ni̱ka̱j sun doj gà' da' yuku nùkuaj xi dânj mánj. —Ni̱ ahuin si gùnùkuaj gùtà' ngà yuku nùkuaj xi na̱nj rà'aj.
66013005	Ni̱ huê danj na̱nj ganakaj su̱n yuku nùkuaj xi nânj gi'hiaj nej guiì ni̱ ginikaj su̱n xuj huìj xia huìj ahuii; ni̱ ûta gachîn ga'min xuj ni̱ ûta kï̱j ga'min xuj riñan Ma̱'an Ña'anj an.
66013006	Ni̱ ga'min xuj ni̱ gataj si huin xuj dàj rûn' huin Ma̱'an Ña'anj an, ni̱ huê danj na̱nj ga'min kï̱j xuj rayi'î siyu̱gui Ma̱'an Ña'anj an, ni̱ huê danj na̱nj ga'min kï̱j xuj rayi'î si-nùhuì Ma̱'an Ña'anj an ni̱ huê danj na̱nj ga'min kï̱j xuj rayi'î nej sa màn gunânj gi̱tsi yàtà'a.
66013007	Ni̱ guta' xuj ngà nej sô' dagahuin nej sun giyi'nïn' su̱n gi'hiaj Ma̱'an Ña'anj an, ni̱ gunùkuaj xuj gi'hiaj ga̱nan xuj nej sô'. Ni̱ huê danj na̱nj ga'nï̂nj Ma̱'an Ña'anj an si gi̱nikaj su̱n riñan daran' nej yi'nïn' nej guiì, nej yuman'an, nej país ni̱ nej nânj màn ruhuâ yumiguìi.
66013008	Ni̱ daran' nej guiì nitaj si tàj siyu̱gui riñan si-librû Ma̱'an Jesús, ni̱ huê ninj huin nej guiì ginûn ña̱'a̱nj yuku nùkuaj xi dânj ni̱ màn ninj nï̀n' gàchrà' riñan hio'óo, dadin' àsìj nga gi'hiaj Ma̱'an Ña'anj an nej guiì, ni̱ gà' hua yugui si gà'huì' Ma̱'an Jesús rayi'î si-ga̱kïn' ninj.
66013009	Ni̱ si hua̱ 'ngo̱ nej suj tá hiu'uj u rakïj ni̱ gu̱nïn nej suj.
66013010	Ni̱ si hua̱ 'ngo̱ nej suj giri' nì'hiaj ga̱tu̱ dukuâ ga'a ni̱ da'hui nej suj ni̱ ga̱tu̱ nej suj dukuâ ga'a; ni̱ si hua̱ 'ngo̱ nej suj giri' nì'hiaj gàhuì' ngà yîti ni̱ ngà yîti da'hui nej suj gàhuì' nej suj. Ni̱ hiuj nan gi̱ni̱'în' ahuin nej suj hua̱ yìtï̀nj ruhuâ ngà Ma̱'an Ña'anj an, ni̱ hua nùkuaj ruhuâ ni̱ guyumân ruhuâ ni'in Ma̱'an Ña'anj an.
66013011	Ne' rùkù ni̱ gini'ín gachi nìta a'ngô yuku nùkuaj xi dan riki hio'óo; ni̱ nnùn huìj sikú xuj ni̱ hua̱ sikú xuj dàj rûn' hua sikú matsïj ñan lij, sani̱ ga'min xuj dàj rûn' ga'min yukuá du̱'hui.
66013012	Ni̱ huê dàj rûn' nìko ginikaj su̱n yuku nùkuaj xi ga'na' si̱nï̱n dânj huê danj nìko ginikaj su̱n xuj ni̱ ni̱ka̱j dugui' nguèj xuj, ni̱ gi'hiaj xuj si ginùn ña̱'a̱nj nej guiì màn nï̀n' gàchrà' riñan hio'óo yuku nùkuaj xi giran' yi'ì dânj sani̱ ganahuin yô'.
66013013	Ni̱ huê danj na̱nj ûta nìko hua da'nga' gi'hiaj xuj, ni̱ gi'hiaj xuj si gininj ña'aan ne' yàtà'a ni̱ ginin riñan hio'óo ni̱ gini'in daran' nej guiì sa gi'hiaj xuj.
66013014	Ni̱ gidigañu'unj xuj nej guiì màn nï̀n' gàchrà' riñan hio'óo ngà nej da'nga' ga'nḯnj Ma̱'an Ña'anj an gi'hiaj xuj ni̱ ni̱ka̱j dugui' xuj ngà yuku nùkuaj xi ga'na' si̱nï̱n dânj, ni̱ ga'nïn' xuj suun si gi̱'hiaj daran' nej sí màn nï̀n' gàchrà' riñan hio'óo ñan du'hua yuku nùkuaj xi giran' yi'ì dânj, sani̱ ganahuin yô'.
66013015	Ni̱ giri' nì'hiaj yuku nùkuaj xi ga'na' ne' rùkù dânj si ga̱'hue gi'hiaj yô' ga̱na̱huin nì'nà' ñan da'nga' huin ñan du̱'hua yuku nùkuaj xi ga'na' si̱nï̱n dânj, ni̱ ga'min ñan da'nga' huin ñan du̱'hua yuku nùkuaj xi dânj, ni̱ ga'nïnj suun riñan nej sí nìkò' rukuj si da̱gahui' nej sô' nej guiì na'huej ginùn ña̱'a̱nj riñan yuku nùkuaj xi dânj.
66013016	Ni̱ a'ngô sa gi'hiaj yuku ga'na' ne' rùkù dânj huin si ga'nïn' yô' suun si ga̱chri̱ nej sij da'nga'a ra'a ne' huà' ni̱ hio nej sí nitaj sun nikaj ni̱ ga̱chri̱ nej sij da'nga'a nej sí ni̱ka̱j sun yàkàn xi, ni̱ ga̱chri̱ nej sij da'nga'a nej sí yi̱ru'huee ni̱ nej sí ga̱ni̱ki, ni̱ huê danj na̱nj ga̱chri̱ nej sij da'nga'a nej sí gi'hiaj sun si-su̱n ma̱'an ngà nej sí gi'nïnj gi'hiaj sun chre riñan 'ngo̱ yiru'huee.
66013017	Huê danj ni̱ si̱ ga'hue gi̱ra̱n ni̱ gu̱du̱'hue̱ gà' si 'ngo̱ nej sí nun gà'nï̀n ma̱'an gìyì'ìj da'nga'a nej rasu̱n ga̱chin riñan nej sô', man nej sí ga ruhuâ giyi'îj da'nga'a ni̱ nnùn siyu̱gui yuku nùkuaj xi dânj ngà número huin siyu̱gui yô' nej sí dânj huin sa ga̱'hue gi̱ra̱n ni̱ gu̱du̱'hue̱.
66013018	Nânj huin nuguan' chru̱n nï̀n' ruhuâ. Ni̱ sí chru̱n ga̱ra̱n da'nga' ruhuâ, ni̱ ga̱hia̱ sô' número ni̱ka̱j yuku nùkuaj xi dânj, dadin' número dânj huin número ni̱ka̱j síi, ni̱ huin huàtàn' sientu tá hua'nï̂nj xia huàtàn'.
66014001	Ne' rùkù ni̱ gini'hiâ, ni̱ gini'ín nikïn' Ma̱'an Jesús ra kïj gù'nàj Sión, ni̱ màn 'ngo̱ sientu tá huìj xia ga̱'anj mîn nej síi nngaj hiuj dânj, ni̱ nnùn siyu̱gui Ma̱'an hio nej sô' ngà siyu̱gui Ma̱'an Re Ña'anj an.
66014002	Ni̱ gunḯn ga'min 'ngo̱ sa ga'min ne' yàtà'a ni̱ dàj rûn' huin nga nda gari̱n huaj nnee, ni̱ dàj rûn' nùkuaj gaguâj du'hui huê danj nùkuaj gagua; ni̱ dàj rûn' huin nga mân nej sí gidiga' ra'a riñan ñâ'anj an huê danj gahuin.
66014003	Ni̱ màn nej sij gachrá nej sij 'ngo̱ chra' nàkàa ne' ña̱n ñan ni̱kï̱n' chrun yilâ nne Ma̱'an Ña'anj an, ni̱ riñan nej ga̱'anj sa hua̱ nì'nà'a, ni̱ riñan nej síchìj achij i, ni̱ gà' si 'ngo̱ nej guiì na'hue ga̱huin chru̱n ga̱chra̱ chra' dânj, man 'ngo̱ sientu tá ahuîj xia ga̱'anj mîn nej sô' dânj gahuin chru̱n gachrá.
66014004	Ni̱ nun ga̱ nika nej sí nânj, ni̱ sí ña̱an gahuin nej sô'. Ni̱ nìkò' nej sô' rukú Ma̱'an Jesús dànè' gahuin huaj Ma̱'an, ni̱ gà' girânj Ma̱'an nej sô' ni̱ ganaguij nej sô' siganï̂nj nej síi ni̱ gahuin nej sô' sí si̱nï̱ïn riñan Ma̱'an Ña'anj an ni̱ riñan Ma̱'an Jesús;
66014005	ni̱ gà' si 'ngo̱ nuguan' digañu'unj un nun ga̱'mi̱n nej sô' ni̱ gà' si 'ngo̱ gakï̱n' lij nitaj si gi'hiaj nej sô' riñan Ma̱'an Ña'anj an mánj.
66014006	Ni̱ gini'ín si gita siga̱chi a'ngô ángel ga'naj ne' yàtà'a, ni̱ ni̱ka nuguan' gi̱'hiaj ga̱na̱ni̱n nìgànj nej guiì, guendâ gànàtaj riñan daran' nej guiì màn riñan hio'óo, riñan daran' nej país, riñan daran' nej yi'nïn' nej guiì, nej yuman'an ni̱ nej nânj a'min nej guiì màn ruhuâ yumiguìi,
66014007	ni̱ ûta nùkuaj ga'min ni̱ gata: —Gi̱nun yu'hui' ruhuâ nej suj ni̱ si̱ gi'hiaj nej suj gakï̱n'ïn riñan Ma̱'an Ña'anj an, ni̱ ga̱'min hue'ê nej suj rayi'î Ma̱'an Ña'anj an na̱nj ánj, dadin' gà' guyumân orâ ga̱na̱ka̱j guendâ Ma̱'an Ña'anj an sa gi'hiaj nej guiì; ni̱ ginu̱n ña̱'a̱nj nej suj riñan Ma̱'an sa gi'hiaj yàtà'a, Ma̱'an sa gi'hiaj hio'óo, Ma̱'an sa gi'hiaj nne ña̱'a̱nj, Ma̱'an sa gi'hiaj daran' ñan ga'nga nnee.
66014008	Huê danj ni̱ ga'min a'ngô ángel huìj i ni̱ gata: —Gà' girë', ni̱ gà' girë' yuman' snà'ànj xi gù'nàj Babilonia, dadin' gi'hia dàj rûn' gi'hiaj 'ngo̱ siyànà gudu'huêj nneè kú dadin' huej huin sa gidigân gi'hiaj daran' nej país màn ruhuâ yumiguì gakï̱n'ïn.
66014009	Ni̱ ûta nùkuaj ga'min ángel huà'nï̀nj ïn ni̱ gata: —Ni̱ si hua̱ da̱'a̱j nej suj ginûn ña̱'a̱nj yuku nùkuaj xi dânj ngà ñan du̱'hua xuj, ni̱ ga'nḯnj nej suj si ga̱chri̱ nej síi da'nga'a ra'a ne' huà' nej suj nej si ga̱chri̱ nej sô' da'nga'a hio nej suj,
66014010	ni̱ ûta gina'an ruhuâ Ma̱'an Ña'anj an sa gi'hiaj nej suj ni̱ rayi'î dan ni̱ ûta ganahuin ra̱'a nej suj kastîgu gi̱'hiaj Ma̱'an Ña'anj an ni̱ ûta ga'man yàngà' ruhuâ Ma̱'an sa gi'hiaj nej suj ni̱ gi̱'hia si gùyùmàn kastîgu nìko xi riñan nej suj; ni̱ gi̱ni̱'in daran' nej ángel ni̱ huê danj na̱nj gi̱ni̱'in Ma̱'an Jesús si ga̱ka̱ nej suj gi̱nun nej suj riñan ña'an aka ngà hio'ó asufri;
66014011	ni̱ ûta giran' sa̱ñu̱n nej sij mân nej sij ruhuâ rúnâko dadin gaka nej sij daran' diû, ni̱ gà' ne' gui ni̱ ne' ña̱n'an ni̱ nitaj àmàn huaj gìyìchìn' si gi̱ran' sa̱ñu̱n nej sij ni̱ huê danj na̱nj nitaj àmàn huaj gìyìchìn' si ga̱hui̱ gatse̱'e ñan màn nej sij mánj, giran' nej sij dànanj guendâ ginûn ña̱'a̱nj nej sij yuku nùkuaj xi dânj ngà ñan du'hua xuj ni̱ ga'nḯnj nej sij ma̱'an nej sij giyi'ij da'nga'a.
66014012	Ni̱ da'hui ga̱huin chru̱n nej sô' nìkò' rukú Ma̱'an Jesús ga̱ nùkuaj ruhuâ nej sô' ni̱ gùyùmàn yìtï̀nj ruhuâ nej sô', ni̱ da̱gahuin nej sô' dàj rûn' hua sun giyi'nïn' riñan nej sô' gi'hiaj Ma̱'an Ña'anj an.
66014013	Ni̱ gunḯn ga'min sa ga'min ne' yàtà'a ni̱ gata gunḯn: —Ga̱chru̱n sò': “Ni̱ àsìj hia̱j ni̱ gayakaj ga'anj ne' ña̱an ni̱ ga̱na̱huin nìhià' ruhuâ nej guiì gahui' ni̱ guyumân ruhuâ ninj ni'in ninj Ma̱'an Señor.” Huê danj huin yàngà', gataj Ma̱'an Espíritu, ni̱ ga̱na̱ra̱n ruhuâ ninj ngà nej sun ga riñan ninj riñan hio'óo, sani̱ ga̱ gè nej sa sà' gi'hiaj ninj nga guchi' ninj ñan ga̱ne nìgànj ninj na̱nj ánj.
66014014	Gini'hia, ni̱ gini'ín 'ngo̱ nnga gàtsì chre; ni̱ riñan nnga dânj nne 'ngo̱ sa nne ni̱ dàj rûn' hua 'ngo̱ síi huaj, ni̱ nun ahui 'ngo̱ korona huin aga' oro, ni̱ 'nï̱nj ra'a 'ngo̱ aga' hoz ra sìhià chre.
66014015	Ni̱ ruhuâ nuhuî nne hiuj dânj gahui a'ngô ángel, ni̱ ûta nùkuaj ga'min riñan sí nne riñan nnga dânj ni̱ gata gu̱nïn sô': —Ga̱chri̱ sò' aga' hoz 'nï̱nj ra'â' dan ni̱ gà'nè' nej sa màn riñan hio'óo; dadin' gà' gisîj ora gìyì'nè' ninj, dadin' gà' hua̱ yu̱gui ninj guendâ gìyì'nè' ninj.
66014016	Huê danj ni̱ gachrîj sô' nne riñan nnga dânj hoz 'nï̱nj ra'a sô' riñan hio'óo, huê danj ni̱ ga'ne' sô' daran' nej trigû màn riñan hio'óo.
66014017	Huê danj ni̱ gahui a'ngô ángel ruhuâ nuhuî nne yàtà'a, ni̱ huê danj na̱nj 'nï̱nj ra'a 'ngo̱ aga' hoz ra sìhià chre.
66014018	Ni̱ ñan ni̱kï̱n' nna dânj gahui a'ngô ángel ni̱ ni̱ka̱j sûnj riñan ña'aan, ni̱ ûta nùkuaj ga'min ni̱ gakïn ángel 'nï̱nj ra'a aga' hoz ra sìhià chre ni̱ gata: —Ga̱chri̱ sò' hoz ra̱ sìhià 'nï̱nj ra'â' dan, ni̱ ga̱'ne̱' daran' nej sichrín chruj uba màn riñan hio'óo, dadin' gà' ganê daran'anj na̱nj ánj.
66014019	Huê danj ni̱ garrûn ángel dânj hoz 'nï̱nj ra'a riñan hio'óo, ni̱ ga'nej nej sichrín uba màn riñan hio'óo, ni̱ gachra daran' nej sichrín dânj ñan hua̱ yu̱gui guendâ ga̱nïn nej sij chruj uba ni̱ nânj huin nga ûta gi̱ran' sa̱ñu̱n nej guiì gi'hiaj Ma̱'an Ña'anj an dadin' ûta na'an ruhuâj ni'in ninj rayi'î nej gakï̱n' gi'hiaj ninj.
66014020	Ni̱ ganï̂n nej sij nej chruj uba dânj ne' ye̱' yuman' snà'ànj dânj, huê danj ni̱ gaché tun nej uba ganï̂n nej sij hiuj dânj ni̱ gisi nda ñan nnùn si-freno guâhiu, ni̱ gunan ga'an nda huà'nï̀nj sientu kilometru riñan hio'óo.
66015001	Ni̱ gini'ín a'ngô da'nga' nìko xi ne' yàtà'a, ni̱ ûta gahuin ña̱'anj ruhuâj si huaj: Ni̱ ni̱kï̱n' chi̱j ángel ni̱ 'nï̱nj ra'a ninj chi̱j sa yì'ì ga̱'na̱' ne' ña̱n doj; ni̱ ngà nej sa yì'ì nânj ni̱ ganahuij sa ga'man ruhuâ Ma̱'an Ña'anj an ni'in nej guiì.
66015002	Ni̱ gini'ín 'ngo̱ dan ni̱ dàj rûn' hua nne ña̱'a̱nj huaj sani̱ biriu huin ni̱ 'nï̱nj ña'aan siganïn; ni̱ riñanj ni̱kï̱n' nej sô' gunùkuaj gi'hiaj ga̱nan ni̱ ni̱ka̱j nej sô' arpa nikïn' nej sô', dadin' nun ginùn ña̱'a̱nj nej sô' riñan yuku nùkuaj xi dânj ngà riñan ñan du̱'hua yô' ni̱ huê danj na̱nj nun ga̱'nï̱n nej sô' ma̱'an nej sô' ga̱chri̱ nej sij da'nga'a, huê danj ni̱ nun gìyì'ìj número huin siyu̱gui yuku dânj nej sô' mánj.
66015003	Ni̱ gachrá nej sô' chra' gachrá Moisés huin si musû Ma̱'an Ña'anj an, ni̱ gachrá nej sô' chra' gachrá Ma̱'an Matsïj lij, ni̱ gataj nej sô': Ûta nìko hua sa gi'hiaj Ma̱'an rè' ni̱ huin ña̱'anj ruhuâ nej ñûnj dàj huaj, ni̱ huê rè' huin Ma̱'an Señor sa gi'hiaj daran'anj; ni̱ gi'hiá rè' sa ni̱ka̱a, ni̱ chrej gidigân rè' huin chrej yàngà'a, ni̱ huê Ma̱'an rè' huin Rey ni̱ka̱j sun riñan nej sí dugumîn Ma̱'an riñan gakï̱n'ïn.
66015004	Ahuin sí si̱ ginun yu'hui' ruhuâ ni'in sò', huin rè' Señor ni̱ ga̱'mi̱n hue'ê sô' rayi'î siyu̱gui Ma̱'an rè' rà'aj. Ni̱ 'ngo̱ rïn rè' huin Ma̱'an Ña'anj gè sta'u; huê dan ni̱ ga̱'na̱' daran' nej país ni̱ ginu̱n ña̱'a̱nj nej sij Ma̱'ân rè', dadin' gà' ni'in nej sij si huê Ma̱'an rè' huin sa ni̱ka̱a.
66015005	Ne' rùkù nej nânj ni̱ gini'hia yàtà'a, ni̱ gini'ín ganayi'nï̂nj riñan si-nùhuì Ma̱'an Ña'anj an;
66015006	ni̱ ruhuâ nuhuî dânj gahui nej chi̱j ángel ni̱ka̱j nej chi̱j sa yì'ìi, ni̱ nu̱n ninj atsîj lino riñan àuj sà' xi ni̱ nda raa̱n chre riñanj, ni̱ gudutâj ganikàj yi'ñanj ninj ngà yiri̱ki huin aga' oro.
66015007	Ni̱ 'ngo̱ nej ga̱'anj sa hua̱ nì'nà' dânj ga'hui' chi̱j kopa huin aga' oro ra'a da' go'ngo̱ nej ángel, ni̱ ruhuâ nej kopa nânj man nej sa na'an sta'u ruhuâ Ma̱'an Ña'anj an ni'in nej guiì nitaj si dagahuin riñanj, ni̱ Ma̱'an huin sa nne gachîn 'ngo̱ sientu hio'o, ni̱ gachîn a'ngô sientu hio'o ni̱ nìgànj nï̀n'.
66015008	Ni̱ ûta nìko nikaj su̱n Ma̱'an Ña'anj an ni̱ nda gachra chre gatse̱'e ruhuâ si-nùhuì Ma̱'an dadin' huin Ma̱'an Ña'anj nùkuaj sta'u; ni̱ nitaj gà' si 'ngo̱ guiì huaj ga̱tu̱ ruhuâ nuhuî dânj nda gisîj ganûn suun gi'hiaj nej chi̱j sa yì'ì ni̱ka̱j da' go'ngo̱ nej ángel.
66016001	Ni̱ gunḯn ga'min nùkuaj 'ngo̱ sa ga'min ruhuâ nûhui nne hiuj dânj riñan nej chi̱j ángel ni̱ gata: —Ga̱'a̱nj nej suj ni̱ dagaman' nej suj nej chi̱j yi'ì nu̱n ruhuâ kopa dan riñan hio'óo dadin' na'an ruhuâ Ma̱'an Ña'anj an ni'in nej guiì.
66016002	Ga'anj ángel si̱nï̱n dânj ni̱ dagamanj yi'ì nun ruhuâ kopa 'nï̱nj ra'a dânj riñan hio'óo ni̱ gahui nnuj ri'hiuj kï̱j hua xi riñan nneè kú nej guiì ni̱ gïn' ri̱'hiuj ninj, ni̱ man nej guiì ginûn ña̱'a̱nj ñan du̱'hua yuku nùkuaj xi dânj ni̱ nej guiì 'nï̱nj si-da̱'nga yô' gahui nnuj dânj.
66016003	Ni̱ dagaman' ángel huìj yi'ì nun ruhuâ kopa 'nï̱nj ra'a dânj riñan nne ña̱'a̱nj, ni̱ dàj rûn' huaj si gahui' nej guiì ruhuâ nne ña̱'a̱nj huaj dadin' ganahuin nne ña̱'a̱nj tun, ni̱ gahui' daran' nej yuku màn ruhuâ nne ña̱'a̱nj.
66016004	Ni̱ dagaman' ángel huà'nï̀nj ïn sa nu̱n ruhuâ kopa 'nï̱nj ra'a dan riñan nej kïn, ngà ñan ga'nga nej nnee ni̱ ganahuin daran'anj tun.
66016005	Ni̱ gunḯn ga'min ángel ni̱ka̱j su̱n riñan nne ña̱'a̱nj ni̱ gata: —Sa gi'hiaj sa ni̱ka̱a huin Ma̱'ân rè' na̱nj Señor, ni̱ huê Ma̱'ân rè' huin hia̱j ni̱ huê Ma̱'ân rè' gahuin, ni̱ Ma̱'ân rè' huin sa gè sta'uu, dadin' ganakaj guendâ Ma̱'ân rè' rayi'î sa gi'hiaj nej sí nânj.
66016006	Dadin' gi'hiaj nej sij si giran' yi'ì ni̱ gahui' nej sô' gataj dàj gahuin ngà nej sô' nìkò' rukú Ma̱'an Jesús, ni̱ hua̱ ni̱ña̱n si go̱'o̱ nej sij tun rayi'î guendâ ga̱ninï̀n' hua nej sij.
66016007	Ni̱ huê danj na̱nj gunḯn ga'min a'ngô sa ga'min, nda ñan ni̱kï̱n' si-na Ma̱'an Ña'anj an ni̱ gata: —Yàngà' hia nï̀n' ni̱ huê Ma̱'ân rè' huin Ña'anj an ni̱ huin rè' sa ni̱ka̱j su̱n, ni̱ yàngà' hia ni̱ ni̱ka̱ hua nej sa ganakaj guendâ Ma̱'ân rè' ni̱ hua ni̱ña̱n si gà'huì' rè' kastîgu riñan nej guiì.
66016008	Ni̱ dagaman' ángel ga̱'anj sa nu̱n ruhuâ kopa 'nï̱nj ra'a riñan gui, huê danj ni̱ ûta ganahuin ña̱'an gui ni̱ gi'hia si ganûn ña'aan nej guiì ni̱ gaka ninj gi'hia.
66016009	Ni̱ ûta gahuin ña̱'an ni̱ gaka nej guiì gi'hia nân, huê danj ni̱ ga'min kï̱j ninj riñan Ma̱'an Ña'anj an dadin' gà' ni'in ninj si ga̱'hue gi̱'hiaj Ma̱'an si gànàgà' sa ña̱'an nânj, sani̱ gà' dânj ni̱ nun gànànìkàj ruhuâ ninj rayi'î si-ga̱kïn' ninj guendâ ga̱'mi̱n hue'ê ninj rayi'î Ma̱'an Ña'anj an mánj.
66016010	Ni̱ dagaman' ángel ùn'ùn'un sa nu̱n ruhuâ kopa nika, huê danj ni̱ gahuin ru̱mi̱n' ñan nne yuku nùkuaj nikaj su̱n; ni̱ gayi'ì nej guiì ni̱ yâ ninj hia ninj dadin' ûta na'an nneè kú ninj,
66016011	ni̱ ga'min kï̱j ninj riñan Ma̱'an Ña'anj nne yàtà'a rayi'î guendâ ûta na'an nneè ninj gi'hiaj nnuj ri'hiuj màn nneè kú ninj, sani̱ gà' dânj ni̱ nun gànànìkàj ruhuâ ninj rayi'î nej gakï̱n' gi'hiaj ninj mánj.
66016012	Ni̱ dagaman' ángel huàtàn' sa nu̱n ruhuâ kopa 'nï̱nj ra'a ruhuâ kïn Eufrates; huê danj ni̱ ganakò kïn nânj, da'nga ni̱ ga̱ yu̱gui chrej e ga̱chi̱n nej rey 'na̱' ne' gisîj gui.
66016013	Ni̱ gini'ín gahui huà'nï̀nj nej nanè kï̱j huaa ni̱ dàj rûn' hua yirikïj hua ninj ni̱ gahui 'ngo̱ ninj ruhuâ du'hua yukuá du̱'hui, ni̱ gahui 'ngo̱ ninj ruhuâ du'hua yuku nùkuaj xi ni̱ gahui 'ngo̱ ninj ruhuâ du'hua sí profeta gidigañu'unj un;
66016014	ni̱ huin ninj nej nanè kï̱j hua ri̱ña̱n nikaj su̱n sí kï̱j ï, ni̱ gi'hiaj ninj gurugui' nej da'nga'a gini'in nej guiì ni̱ ga'anj ninj riñan daran' nej rey ni̱ka̱j su̱un ngà riñan nej síchìj presidente ni̱ka̱j sun riñan hio'óo, ni̱ ga'anj ninj ni̱ gataj ninj si da'hui ga̱na̱huin chre' daran' nej sô' guendâ gùtà' nej sô', ni̱ gui nânj huin gui gi̱'hiaj Ma̱'an Ma̱'an Ña'anj an ûta nìko kastîgu ngà nej sij dadin' huê Ma̱'an huin sa ni̱ka̱j sun riñan daran'anj.
66016015	“Hia̱j ni̱ dàj rûn' ga'na' sí tu̱u gà'nàj, ni̱ ga̱na̱huin nìhià' ruhuâ nej guiì du̱gumîn hue'ê ma̱'an, ni̱ nitaj si gi'hiaj ninj gakï̱n'ïn, dadin' si gi'hiaj ninj gakï̱n'ïn ni̱ dàj rûn' hua nej guiì hua̱ nneè hua ninj rayi'î gakï̱n' gi'hiaj ninj.”
66016016	Ni̱ nagi'hiaj chrej daran' nej sí dânj ñan gù'nàj Armagedón ni̱ nuguan' nânj huin nânj hebreo.
66016017	Huê danj ni̱ dagaman' ángel chi̱j i sa nun ruhuâ kopa 'nï̱nj ra'a dânj riñan nanèe, ni̱ ruhuâ nuhuî nne yàtà'a ni̱ ûta nùkuaj ga'min 'ngo̱ sa ga'min ni̱ gata: —Gà' gisîj hua daran'anj hia̱j na̱nj ánj.
66016018	Hiô' ni̱ gahui sinàn du'hui ni̱ ga'min nej sa ga'min ni̱ gaguâj du'hui, ni̱ ga'huij 'ngo̱ ñûn nùkuaj riñan hio'óo, ni̱ huê danj ni̱ ga'huij a'ngô ñûn nùkuaj nìko xi, ni̱ àsìj ga'anj gimàn nej guiì riñan hio'óo ni̱ nitaj àmàn gini'in ninj ga'na' 'ngo̱ ñûn nùkuaj nìko xi manj.
66016019	Huê danj ni̱ nda huà'nï̀nj giyichra' da̱'a̱j yuman' snà'anj gù'nàj Babilonia, ni̱ huê danj na̱nj ganahuij daran' nej yuman' snà'ànj màn ruhuâ yumiguìi, ni̱ gananun ruhuâ Ma̱'an Ña'anj an ni'in sa a'nan' sta'u gi'hiaj yuman' snà'ànj Babilonia, ni̱ ûta na'an ruhuâ Ma̱'an Ña'anj an ni'in yuman' snà'ànj nânj ni̱ ûta gi'hia kastîgu ngà yuman' nânj.
66016020	Huê danj ni̱ ganaga' daran' nej hio'ó nu̱n ruhuâ nne ña̱'a̱nj riki nne ña̱'a̱nj, ni̱ nitaj gà' si 'ngo̱ kï̱j yàkàn hua gà' mánj.
66016021	Ni̱ gininj atan nìko xi ne' yàtà'a yichrá nej guiì ni̱ huaj dàj rûn' hua huej e ni̱ gachîn riñan huìj xia kilu à'ij; ni̱ ûta kï̱j ga'min nej guiì riñan Ma̱'an Ña'anj an rayi'î sa yì'ì gi'hiaj nej atan nìko xi nânj, dadin' ûta giran' sa̱ñu̱n ninj gi'hiaj sa yì'ì xi dânj.
66017001	Hiô' ni̱ ga'na' 'ngo̱ nej chi̱j ángel ni̱ka̱j nej chi̱j kopa, ni̱ gata gunḯn: —Gu̱hua̱' ne' dànanj, ni̱ gi̱di̱gán dadin' gà' giri' nì'hiaj siyànà du'huêj sta'u ma̱'an si ga̱na̱huin ra̱'a kastîgu, ni̱ nne riñan gà'ì ñan nu̱n nne ña̱'a̱nj;
66017002	ni̱ ganakaj dugui' nej rey ni̱ka̱j su̱n ruhuâ yumiguìi ngà siyànà nânj ni̱ girânj nej sô' sa gudu'hue, ni̱ huê danj na̱nj ûta ganahuij ruhuâ nej guiì màn riñan hio'óo girânj ninj rasu̱n du̱'hue̱e dàj rûn gi'hiaj siyànà nânj.
66017003	Hiô' ni̱ ginikaj Ma̱'an Espíritu Santo ga'an ñùnj riñan hio'ó nàkòo; ni̱ gini'ín nne 'ngo̱ siyànàa yichrá yuku nùkuaj ma̱re xi ni̱ nda ganahuij nï̀n' gàchrà' yô' nnûn siyu̱gui yô' sa kï̱j huaa, ni̱ nnùn chi̱j ahui yô' ni̱ nnùn chi̱' sikú yô'.
66017004	Ni̱ nu̱n siyànà dan atsîj kua̱n sà' xi ngà atsîj ma̱re ni̱ nagi'hiaj nìhià' nej sij riñan atsîj dânj ngà aga' oro, ni̱ nnùn hiëj nìhià'a riñanj, ni̱ nnùn perla riñanj, ni̱ 'nï̱nj ra'a siyànà dânj 'ngo̱ basu ni̱ ruhuâ basû dânj nun daran' nej gakï̱n' kï̱j hua xi ni̱ huê danj na̱nj nu̱n daran' nej sa kï̱j hua gi'hia ngà nej ña'anj digañu'unj un;
66017005	ni̱ hio siyànà dânj nnûn siyu̱gui, huin 'ngo̱ sa huìi: “NI̱ TA BABILONIA SA NÌKO, NNI NEJ SIYÀNÀ DU'HUÊJ MA̱'AN, NI̱ NEJ SA GI'HIAJ KÏ̱J RIÑAN HIO'ÓO.”
66017006	Ni̱ gini'ín si ûta ayinï̀n siyànà dânj ngà tun nej sô' gèe ni̱ nej sô' nânj huin sa gahui' guendâ gananï̂n nej sô' rayi'î Ma̱'an Jesús; ni̱ nga gini'ín ni̱ ûta gahuin ña̱'anj ruhuâj.
66017007	Ni̱ gataj ángel gunḯn: —Nùnj huin saj ni̱ gahuin ña̱'anj ruhuâ rà'aj. Ñùnj gataj gu̱nïn' rayi'î nuguan' hua̱ huì rayi'î siyànà nânj ni̱ huê danj na̱nj gànàtàj rayi'î yuku nùkuaj gata ga'na' siyànà nânj, dadin' nnùn chi̱j ahui xuj ni̱ nnùn chi̱' sikú xuj.
66017008	Yuku nùkuaj xi gini'în' dan huin yuku gà' gane si̱nï̱n, sani̱ hia̱j ni̱ nitaj si nne xuj gà' mánj, sani̱ ga̱hui̱ ñûn xuj ni̱ ga̱'na̱' xuj ruhuâ hiu'uj gu̱nu̱n xi nu̱n riki hio'óo sani̱ ne' rùkù ni̱ gi̱rë̱' xuj; ni̱ gahuin ña̱'anj ruhuâ nej guiì màn riñan hio'óo nga gini'in ninj yuku nùkuaj xi dânj, ni̱ nej guiì dânj huin sa nitaj si tàj siyu̱gui riñan librû tàj siyu̱gui nej guiì ga̱ne nìgànj nï̀n' àsìj nga gayi̱'ij ga'anj gimàn nej guiì riñan hio'óo ni̱ yuku nùkuaj gini'in ninj dânj huin yuku gà' ga'na' sani̱ nitaj si nne yô' gà' mánj, sani̱ ga̱'na̱' ñûn yô'.
66017009	’Nuguan' nânj huin, guendâ nej sí sìkà' raa̱ ni̱ ni'in nï̀n' ruhuâ nej sô', ni̱ raa̱ nej chi̱j kïj nânj nne siyànà nânj; ni̱ nej chi̱j ahui siyànà nânj huin chi̱j rey.
66017010	Ni̱ ùn'ùn' rey gà' girë'; ni̱ ni̱ka̱j sun 'ngo̱ sô', sani̱ hua̱ na̱nj ga̱chin ga̱'na̱' a'ngô sô', sani̱ nga gùyùmàn a'ngô sô' dânj ni̱ do̱j nï̀n' diû gi̱nikaj su̱n sô'.
66017011	Ni̱ yuku nùkuaj xi gane si̱nï̱n dânj huin sa ginikaj su̱n, sani̱ hia̱j ni̱ nitaj si ni̱ka̱j su̱n yô', ni̱ huê yô' gahuin rey huin sa tï̱nj ïn; ni̱ huê yô' huin go'ngo̱ nej chi̱j rey ginikaj su̱n, sani̱ ga̱na̱ka̱j su̱n ñûn yô' sani̱ ne' rùkù ni̱ dàñùn gi̱rë̱' yô'.
66017012	’Ni̱ nej chi̱' sikú yuku gini'în' dânj huin, chi̱' rey, sani̱ hua̱ na̱nj nun ga̱na̱ka̱j su̱n nej sô' gà' mánj; sani̱ 'ngo̱ rïn ora ni̱ ga̱na̱ka̱j su̱n nej sô' ni̱ ga̱huin nej sô' rey ni̱ gi̱ni̱kaj su̱n nej sô' nga ginikaj su̱n yuku nùkuaj xi dânj.
66017013	Ni̱ gu̱ña̱n chre ganï̂n ruhuâ nej sô' gi̱'hiaj sun nej sô', ni̱ ga'nï̂nj nej sô' si gi̱ni̱kaj su̱n yuku nùkuaj dânj riñan nej sô'.
66017014	Huê danj ni̱ gùtà' nej sí dânj ngà Ma̱'an Jesús, sani̱ gi̱'hiaj ga̱nan Ma̱'an Jesús nej sí dânj, ni̱ huê danj na̱nj gi̱'hiaj ga̱nan nej sô' ni̱ka̱j dugui' ngà Ma̱'an nej sí dânj, dadin' Ma̱'an huin sa ganagui ni̱ Ma̱'an hui sa gakḯn nej sí ni̱ka̱j dugui' nngaj ni̱ dagahuin yìtï̀nj nej sô' riñanj, ni̱ Ma̱'an huin Señor ni̱ka̱j su̱n riñan nej síi ni̱ Ma̱'an huin Rey ni̱ka̱j su̱n riñan nej rey.
66017015	Ni̱ huê danj na̱nj gata gunḯn: —Nej nne nu̱n gini'în' ñan nne siyànà gudu'huêj ma̱'an dânj, huin nej yuman'an, nej guiì rìgìi, nej país ni̱ nej nânj a'min nej guiì màn nï̀n' gàchrà' ruhuâ yumiguìi.
66017016	Ni̱ nej chi̱' sikú yuku nùkuaj xi gini'în' dânj, ni̱ ga̱ta̱ rùhuà ninj ni̱ nun gi̱ni̱nj hue'ê siyànà gudu'huêj ma̱'an dânj riñan ninj, ni̱ gi̱'hiaj ninj si ûta gi̱ran' sa̱ñu̱n siyànà dânj ni̱ ga'nêj ninj daran nej sa huin si'hiaj ñûn', ni̱ ya̱ ninj nneè ñûn', ni̱ huê danj na̱nj ga̱chri̱ ña'an ninj ñûn';
66017017	dadin' Ma̱'an Ña'anj an huin sa ga'nḯn ruhuâ ma̱'an nimân nej sij, ni̱ rayi'î dan ni̱ gu̱ña̱n chre guchi' nej sij 'ngo̱ du'hua, guendâ du̱nahuij nej sij siyànà gudu'huêj ma̱'an dânj: Ni̱ ga'nï̂nj nej sij si gi̱nikaj su̱n yuku nùkuaj xi dânj riñan nej sij, nda gànùn nuguan' nnùn riñan ñanj si-nùguàn' Ma̱'an Ña'anj an.
66017018	Ni̱ siyànà gini'în' dan huin yuman' snà'ànj xi ni̱ka̱j sun riñan nej rey ni̱ka̱j su̱n màn ruhuâ yumiguìi.
66018001	Ne' rùkù nej nânj ni̱ gini'ín gininj a'ngô ángel ni̱ka̱j sun nìko ga'naj ne' yàtà'a; ni̱ nda giyigï̀n chre riñan hio'óo gi'hiaj sa gira̱n hua̱j.
66018002	Ni̱ ûta nùkuaj ga'min, ni̱ gata: —Gà' girë', ni̱ gà' girë' Babilonia nìko xi, ni̱ gahuin ñan nne nej sa kï̱j ï ni̱ ñan màn daran' nej nanè kï̱j huaa, ni̱ hiuj dânj huin ñan màn sigitï̱nj nu̱n daran' nej yataj nìko kï̱j hua nitaj si yô'.
66018003	Ni̱ daran' nej país girânj nej rasu̱n du̱'hue̱ gudu'hue; ni̱ huê danj na̱nj girânj nej rey ni̱ka̱j su̱n riñan hio'óo nej rasu̱n gudu'hue ni̱ huê danj na̱nj gahuin yi̱ru'hue daran' nej sí girânj ni̱ nadu'huêj nej rasu̱n gudu'huêj siyànà nânj.
66018004	Ni̱ gunḯn ga'min a'ngô sa ga'min ne' yàtà'a, ni̱ gata: —Nej suj nìkò' rukú ni̱ ga̱hui̱ nej suj ruhuâ yuman' snà'ànj Babilonia, ni̱ si̱ gi'hiaj nej suj gakï̱n' gi'hiaj nej guiì màn ruhuâ yuman' snà'ànj dânj, hiô' ni̱ si̱ gunuta nej suj sa yì'ì xi gà'huìj gi̱ran' sa̱ñu̱n nej guiì màn ruhuâ yuman' snà'ànj dânj;
66018005	ni̱ gananun ruhuâ Ma̱'an Ña'anj an ni'in daran' nej sa kï̱j hua gi'hiaj nej guiì màn hiuj dânj, dadin' gà' gisîj si-ga̱kïn' ninj nda yàtà'a.
66018006	Gà'huì' nej suj kastîgu ga̱na̱huin ra̱'a, dàj rûn' ga'huij kastîgu riñan a'ngô nej guiì ni̱ ûta sà' gahuin ruhuâ ninj gi'hia, ni̱ gi̱'hiaj nej suj si nda huà' gi̱ran' sa̱ñunj ni̱ ûta sà' ga̱huin ruhuaj rayi'î sa̱ñu̱n ganahuin ra̱'a.
66018007	Ni̱ nga ganï̂n ruhuaj si nitaj nùnj ga̱chin riñanj, ni̱ nne ûta ganahuin nìhià' ruhuaj, ni̱ du̱gua'ì nej suj ni̱ gi̱ran' sa̱ñu̱n sta'u gi̱'hiaj nej suj ni̱ nda du̱gue'e gi'hiaj nej suj, dadin' gata ngà nda ruhuâ nimanj: “Nda achij chre nné dadin' reina huín, ni̱ sê siyànà mi̱nj i̱n huín, ni̱ nitaj àmàn dugue'é mánj.”
66018008	Rayi'î dan ni̱ 'ngo̱ rïn gui ni̱ gùyùmàn nej sa yì'ì nìko xi dan riñanj; ni̱ gu̱du̱gue̱'e sta'uj, ni̱ ûta ga̱na̱chinj yi'naa riki, ni̱ gaka gi̱'hiaj ña'aan; ni̱ ga̱huij, dadin' Ma̱'an Ña'anj an huin Ma̱'an Señor nne ganakaj guendâ, ni̱ sa ni̱ka̱j su̱n nï̀n' ruhuâ.
66018009	Ni̱ àsìj ni̱ ûta ganahuin nìhià' ruhuâ nej rey ni̱ka̱j su̱n riñan hio'óo ngà siyànà nânj, dadin' girânj nej sô' nej rasu̱n du̱'hue̱ gudu'hue ni̱ nga gi̱ni̱'in nej sô' gi̱ran' sa̱ñunj ni̱ ûta gu̱du̱'gue̱'e nej sô', ni̱ gaguâj hia nej sô' nga gini'in nej sô' ganayumàn gatse̱'e gaka nda yàtà'a,
66018010	ni̱ nda ga̱n' nikïn' nej sô' gini'hiaj nej sô' dadin' yu'hui' nej sô' guendâ gini'in nej sô' ganahuin ra̱'a kastîgu, ni̱ gataj nej sô': —Ûta giran' sa̱ñu̱n, ûta giran' sa̱ñu̱n, yuman' snà'ànj nìko xi gù'nàj Babilonia, dadin' gahuin 'ngo̱ yuman' snà'ànj xi ginikaj su̱n; dadin' 'ngo̱ rïn ora ni̱ guyumân kastîgu riñanj.
66018011	Ni̱ ûta gudugue'e ni̱ gaguâj hia nej sí girânj nadu'huej nej rasu̱n màn riñan hio'óo, dadin' gà' si 'ngo̱ nej guiì na'huej gi̱ra̱n nej rasu̱n gudu'huêj nej sô';
66018012	dadin' na'hue gànè' aga' oro, aga' plata, nej hiëj nìhià'a, hiëj perla, atsîj lino sà' xi, atsîj kua̱n sà' xi, atsîj seda, atsîj ma̱re sà' xi, daran' nej chrun gïn' da̱j a, daran nej rasu̱n gi'hiaj nej sij ngà kú sà' xi, daran' nej sa gi'hiaj nej sij ngà chrun sà' xi, aga' kobre, aga'a, hiëj mármol;
66018013	kḯ kanela, koj gïn' dàj a, sikíi, mirra, sikí gïn' dàj a, nne bino, gasîti, chru rachrúun, ka̱n trigu, yuku nùkuaj, matsïj ï, guâhiu ni̱ karru, nej sí 'hiaj sun chre, sí gudu'huêj ma̱'an nimân nej guiì.
66018014	Ni̱ ga̱ta̱j nej sô': —Nitaj si huaj gìrì' nej chruj tsì' ûta garan' ruhuâ' ma̱'an nimânt ya̱' ni̱ nej sa dàj garan' ruhuâ' ya̱', hia̱j ni̱ nìgànj girë' nej sa sà' xi ga riñan' ni̱ huê danj na̱nj si̱ ga yi̱ru'hue' gà' mánj.
66018015	Ni̱ ûta gahuin yi̱ru'hue nej sí girânj ni̱ nadu'huêj nej rasu̱n nânj, ni̱ nda gàn' ga̱nikïn' nej sô' gi̱ni̱'hiaj nej sô' dadin' ûta yu'hui' nej sô' guendâ giran' sa̱ñunj, ni̱ gu̱du̱gue̱'e nej sô' ni̱ gaguâj hia nej sô' mân nej sô',
66018016	ni̱ gataj nej sô': —Ûta giran' sa̱ñu̱n, ûta giran' sa̱ñu̱n, siyànà huin sta'u doj, dadin' ginunj atsîj lino sà' xi, atsîj kua̱n sà' xi, ni̱ atsîj ma̱re sà' xi, ni̱ màn oro yichrá atsîj sà' xi nunj, ni̱ màn hiëj nìhià'a yichra, ni̱ màn sa ran gù'nàj perla riñan sigan'anj.
66018017	Ni̱ man 'ngo̱ rïn ora ni̱ ganahuij daran' nej rasu̱n du̱'hue̱ ga riñanj. Ni̱ nda ga̱n' ganikïn' daran' nej kapitán ni̱ka̱j su̱n riñan nej barku, ni̱ huê danj na̱nj màn daran' nej guiì hua̱j ruhuâ barku, ni̱ huê danj na̱nj màn nej sí gi'hiaj su̱n ruhuâ barku, ni̱ màn nej sí gi'hiaj sun riñan nne ña̱'a̱nj ni̱ màn daran' nej sij gini'hiaj nej sij;
66018018	ni̱ gaka man ni̱ nda garrù chre nayumàn gatse̱'e, ni̱ gataj nej síi nga gini'in nej sô': —Ahuin 'ngo̱ yuman' snà'ànj giran dàj rûn' giran' yuman' snà'ànj nânj rà'aj.
66018019	Ni̱ dagaman' nej sij hia̱j ahui nej sij, ni̱ ga'min nej sij, ni̱ gudugue'e nej sij ni̱ gaguâj hia nej sij ni̱ gataj nej sij: —Ûta giran' sa̱ñu̱n, ûta giran' sa̱ñu̱n yuman' snà'ànj xi nânj, dadin' ûta gahuin yi̱ru'hue nej sí ni̱ka̱j barku gi'hia ngà nej rasu̱n du̱'hue̱ hua̱ riñanj; dadin' 'ngo̱ rïn ora ni̱ gà' 'ngo̱ ganahui na̱nj ánj.
66018020	Ga̱na̱huin nìhià' ruhuâ nej suj màn ne' yàtà'a, ni̱ huê danj na̱nj ga̱na̱huin nìhià' ruhuâ, nej suj huin apóstol, ni̱ nej suj sí gataj dàj ga̱huin; dadin' gi'hiaj Ma̱'an Ña'anj an kastîgu riñan siyànà nânj guendâ gi'hia giran' sa̱ñu̱n nej suj.
66018021	Ni̱ gida'a 'ngo̱ ángel ni̱ka̱j sun nìko 'ngo̱ hiëj hua̱ dàj rûn' hua hiëj to guduguâj molino ni̱ gudugue'e hiëj dânj ruhuâ nne ña̱'a̱nj, ni̱ gata: —Ni̱ huê dàj rûn' nùkuaj gininj hiëj nânj ruhuâ nne ña̱'a̱nj ni̱ huê danj nda nanè chre ga̱na̱huij Babilonia yuman' snà'ànj huin sa nìko xi, ni̱ nitaj àmàn huaj gi̱ni̱'in ñûn' man gà' mánj.
66018022	Ni̱ nitaj àmàn gu̱nïn nej ñûnj gimàn nej sí ga̱chra̱ ngà arpa, ngà rihiaa, ngà chrun a'ña̱nj an; ni̱ nitaj àmàn huaj gimàn nej sí gi̱'hiaj suun riñan', ni̱ huê danj na̱nj si̱ gunïn nej ñûnj gu̱du̱gue̱'e aga' molino riñan' gà' mánj.
66018023	Ni̱ nitaj àmàn huaj gìyï̀gï̀n da'an lampara riñan', ni̱ nitaj àmàn gu̱nïn' ga̱ra̱n ra̱'a nej guiì riñan'; dadin' nej sí gudu'huêj nej rasu̱un riñan' huin nej sí a'nïn' riñan hio'óo, ni̱ ngà nej sun stu'huaj gi'hiâ' ni̱ gunukuá' gidigañu'unj nej país màn ruhuâ yumiguìi.
66018024	Dadin' yichrá yuman' snà'ànj nânj tá tun daran' nej sô' gahui' nï̀n' gàchrà' riñan hio'óo, nej sô' gataj dàj gahuin nej sô' dugumîn ma̱'an riñan gakï̱n'ïn.
66019001	Ne' rùkù nej nânj ni̱ gunḯn ga'min ûta gà'ì nej guiì rìgìi ne' yàtà'a, ni̱ gataj ninj: Aleluya. Gi̱nikaj ni̱'ña̱nj nê' ni̱ ga'mi̱n hue'ê nê' yi'î Ma̱'an Señor, dadin' Ma̱'an huin sa ni̱ka̱j su̱n ni̱ Ma̱'an huin sa gi'hiaj gananin';
66019002	Dadin' sa ganakaj guendâ Ma̱'an Ña'anj an ni̱ huin sa yàngà'a ni̱ sa ni̱ka̱a; dadin' hia̱j ni̱ gi'hia kastîgu siyànà gudu'huêj sta'u ma̱'an dadin' huê siyànà nânj huin sa gi'hiaj kï̱j nï̀n' gàchrà' riñan hio'óo dadin' gidiganj si ginùn ña̱'a̱nj nej guiì riñan nej ña'anj gi'hiaj ra̱'a nej síi, ni̱ rayi'î dan ni̱ dàñùn gi'hiaj Ma̱'an Ña'anj an kastîgu nngaj guendâ ûta gañan tun nej sô' gunânj gi̱tsi riñan Ma̱'an Ña'anj an.
66019003	Ni̱ gataj ñûn nej sa màn ne' yàtà'a: —Aleluya. Ni̱ nìgànj chre ga̱hui̱ gatse̱ gaka siyànà dânj.
66019004	Huê danj ni̱ ganikïn' rúdàkòj ni̱ ginun ña̱'a̱nj nej ko̱ ga̱'anj síchìj achij dânj ngà nej ga̱'anj sa hua̱ nì'nà' dânj riñan Ma̱'an Ña'anj an nne riñan chrun yîla, ni̱ gataj nej sô': —Huê danj huin na̱nj ánj. Aleluya.
66019005	Ni̱ ñan ni̱kï̱n' chrun yilâ nne Ma̱'an Ña'anj an, ga'min' 'ngo̱ sa ga'min ni̱ gata: Ga̱'mi̱n hue'ê daran' nej suj gunânj gi̱tsi riñan Da'anj nê', nej suj nu̱n yu'hui' ruhuâ ni̱ dagahuin nej suj, ni̱ nej suj nitaj sun nikaj ngà nej suj ni̱ka̱j sun yàkàan, na̱nj ánj.
66019006	Ni̱ gunḯn ga'min ûta gà'ì nej guiì rìgìi ni̱ ga'min ninj dàj rûn' gahuin nga nda garï̱n chre gunânj kïn, ni̱ gahuin dàj rûn gahuin nga nda garï̱n chre gaguâj nej du'hui, ni̱ gataj ninj: Aleluya, hia̱j ni̱ gà' ganakaj su̱n Ma̱'an Da'anj nê'.
66019007	Ga̱huin nìhià' sta'u ruhuâ nê', ni̱ ga̱'mi̱n hue'ê nê' rayi'î Ma̱'an Ña'anj an: Dadin' gà' guyumân gui ga̱ra̱n ra̱'a Ma̱'an Jesús ngà nikaj. Ni̱ gà' hua̱ yu̱gui nikaj nne ga̱ya̱ka na̱nj ánj.
66019008	Ni̱ giri' nì'hiaj nikaj gi̱nuunj atsîj lino sà' xi, ni̱ nda gàtsì chre hua riñan atsîj dânj ni̱ nda ran chre hua riñanj, dadin' lino sà' xi dânj huin sa ni̱ka̱ gi'hia da' go'ngo̱ nej guiì dugumîn ma̱'an riñan nej gakï̱n'ïn na̱nj ánj.
66019009	Ni̱ gataj ángel dânj gunḯn: —Ga̱chru̱n sò': “Ga̱na̱huin nìhià' ruhuâ nej guiì gakḯn Ma̱'an Ña'anj an ga̱'na̱' ninj gi'ñanj ga̱huin sti'nï̀ïn nga ga̱ra̱n ra̱'a Ma̱'an Jesús ngà nikaj.” Ni̱ gata gunḯn: —Nej nuguan' nânj huin nuguan' yàngà' ga'min Ma̱'an Ña'anj an na̱nj ánj.
66019010	Ni̱ ganikïn' rúdàkò yi'î ángel guendâ ginu̱n ñàn'àn ángel dânj. Sani̱ gata gunḯn: —Si̱ gi'hiâ' dan mánj; dadin' ñùnj huín 'ngo̱ musû gunânj gi̱tsi riñan Ma̱'an Ña'anj an dàj rûn' huîn', ni̱ dàj rûn' huin nej dinï̂nt dadin' guyumân ruhuâ nej e' ni'in nej e' nej nuguan' ga'min Ma̱'an Jesús. Ginu̱n ña̱'a̱nj' Ma̱'an Ña'anj an; dadin' nej sô' ganata' si-nùguàn' Ma̱'an Ña'anj an huin nej sô' gidigân nej nuguan' ganata' dàj gahuin.
66019011	Ni̱ gini'ín hua ni'nï̂nj yàtà'a, huê danj ni̱ gini'ín 'ngo̱ guahiû gàtsìi, ni̱ Ma̱'an sa tàj yichrá guahiû dânj gù'nàj Ma̱'an sa hue'ê dagahuin ni̱ Ma̱'an sa yàngà'a dadin' nda ni̱ka̱ chre nikaj sùnj ni̱ ûta hue'ê gutaj ngà nej guiì gunïn' nngaj.
66019012	Ni̱ rune ñanj hua dàj rûn' hua ña'aan nga ganayumanj, ni̱ nu̱n gà'ì diadema ahui; ni̱ hua̱ 'ngo̱ siyu̱gui sani̱ nitaj gà' si 'ngo̱ nej guiì ni'in dadin' man 'ngo̱ rïn Ma̱'an ni'in ahuin si huin siyu̱gui.
66019013	Ni̱ nu̱nj 'ngo̱ atsîj giyî'ij nï̀n' tun; ni̱ siyu̱gui huin: SI-NÙGUÀN' MA̱'AN ÑA'ANJ AN.
66019014	Ni̱ rukuj nikò' 'ngo̱ yi'nïn nìko xi nej stadû màn ne' yàtà'a ni̱ tàj nej sô' yichrá guahiû gàtsìi, ni̱ nu̱n da' go'ngo̱ nej sô' atsîj lino gàtsì sà' xi ni̱ nitaj gà' si do̱j díin hua riñan sigan' nej sô'.
66019015	Ni̱ ruhuâ du'hua gahui 'ngo̱ spâda ra̱ sìhià chre guendâ gu̱du̱ran' yi'ìj nej país màn ruhuâ yumiguìi, ni̱ nga gi̱nikaj sunj ni̱ ga̱ra̱n sunj ni'î a̱ga'a; ni̱ Ma̱'an huin sa gùrùn riñan nej chruj uba ni̱ ga̱hui̱ nne chruj uba, dânj huin nga ûta huin ruhuaj gi̱'hia kastîgu nej guiì dadin' ûta na'an ruhuâ Ma̱'an Ña'anj an ni'in nej guiì rayi'î nej gakï̱n' gi'hiaj ninj ni̱ Ma̱'an Ña'anj an huin sa ni̱ka̱j su̱n nï̀n' ruhuâ.
66019016	Ni̱ riñan sigan'anj ni̱ riñan da'manj nnûn siyu̱gui ni̱ ta: “REY NI̱KA̱J SU̱N RIÑAN DARAN' NEJ REY NI̱ SEÑOR NI̱KA̱J SU̱N RIÑAN DARAN' NEJ SEÑOR.”
66019017	Ni̱ gini'ín nikïn' ga̱hia 'ngo̱ ángel riñan gui, ni̱ ûta nùkuaj gagua, ni̱ gata: —Ga̱'na̱' daran' nej suj nej yataj aché yàtà'a, ni̱ ga̱na̱huin chre̱' nej suj dadin' ga̱ 'ngo̱ nihia nìko xi gi̱'hiaj Ma̱'an Ña'anj an ga̱huin sti'nï̀n nej suj,
66019018	Ni̱ ya̱ nej suj nneè nej rey nneè nej kapitán, ni̱ nneè nej stadû ûta hue, ni̱ nneè nej guâhiu, ni̱ nneè nej sí tàj yichrá nej guâhiu, ni̱ ya̱ nej suj nneè daran' nej sí gi'hiaj sun si-su̱n ma̱'an ngà nej sí 'nï̱nj gi'hiaj sun chre, ni̱ huê danj na̱nj ya̱ nej suj nneè nej sí nitaj sun nikaj, ngà nneè nej sí ni̱ka̱j sun yàkàan.
66019019	Ni̱ gini'ín nikïn' yuku nùkuaj xi dânj ngà nej rey ni̱ka̱j su̱n riñan hio'óo ni̱ màn nej si-stadû nej sô' ngà nej sô', ni̱ màn chre' nej sô' guendâ ruhuâ nej sô' gùtà' nej sô' ngà Ma̱'an sa tàj yichrá guâhiu gàtsìi ni̱ ngà nej stadû hua̱j ngà Ma̱'an.
66019020	Ni̱ gida'a nej sij gumînj nej sij yuku nùkuaj xi dânj, ni̱ huê danj na̱nj gida'a nej sij gumînj nej sij profeta gidigañu'unj un dadin' huê sô' huin sí gi'hiaj si-da̱'nga' yuku nùkuaj dânj ni̱ rayi'î dan ni̱ guyumân ruhuâ nej guiì ni̱ ga'nï̂nj ninj ma̱'an ninj giyi'ij si-da̱'nga' yuku nùkuaj dânj ninj, ni̱ huê danj na̱nj ginûn ña̱'a̱nj ninj si-da̱'nga' yuku nùkuaj dânj. Ni̱ hua̱ nì'nà' yuku nùkuaj nânj ngà profeta gidigañu'unj un ni̱ guduguêj nej sij ga'anj nguèj sô' ruhuâ dahue̱ ñan aka ña'aan ngà hio'ó asufri.
66019021	Ni̱ gahui' a'ngô nej guiì gi'hiaj spâda gahui ruhuâ du'hua sa tàj yichrá guâhiu dânj, huê danj ni̱ ga'na' nej yataj aché yàtà'a ni̱ yâ nej yô' nneè daran' nej guiì gahui'i nda gunumân riki nej yô'.
66020001	Ni̱ gini'ín gininj 'ngo̱ ángel ga'naj ne' yàtà'a, ni̱ 'nï̱nj ra'a 'ngo̱ aga' ra̱'a gana'nï̂nj riñan hiu'uj gu̱nu̱n xi nun riki hio'óo, ni̱ huê danj na̱nj nï̱nj ra'a 'ngo̱ aga' kadena.
66020002	Ni̱ gida'a yukuá du̱'hui ni̱ yuku nânj huin yukuá nâ ni̱ huê yô' huin sa nàsà'a ni̱ huê yô' huin sichre, ni̱ gumin yô' 'ngo̱ mîn hio'o;
66020003	ni̱ gudugue ga'anj yô' ruhuâ hiu'uj gu̱nu̱n xi nu̱n riki hio'óo, ni̱ ganaran du'hua hiu'uj nânj, ni̱ gachri si-seyuj riñan rahue' nu̱n riñan hiu'uj dânj, da'nga ni̱ si̱ gahui yô' ni̱ gidigañu'unj yô' doj nej guiì màn ruhuâ nej país, nda ga̱na̱huij 'ngo̱ mîn hio'o; ni̱ nda ne' rùkù nej nânj ni̱ ga̱na̱chi Ma̱'an Ña'anj an doj sînj diû yô'.
66020004	Ni̱ gini'ín ñan màn chrun yîla, ni̱ ga'anj ga̱ne nej sô' ganahuin ra̱'a suun guendâ gi̱nikaj su̱n nej sô'; ni̱ gini'ín ma̱'an nimân nej sô' gahui' nga ga'ne' nej sí dânj ahui nej sô', guendâ gahuin nej sô' sí gananï̂n si-nùguàn' Ma̱'an Ña'anj an ni̱ huê danj na̱nj gananï̂n nej sô' rayi'î Ma̱'an Jesús, ni̱ huê danj na̱nj nun ginu̱n ña̱'a̱nj nej sô' yuku nùkuaj xi dânj ngà ñan du̱'hua yô', ni̱ nun ga̱'nï̱n nej sô' si gìyì'ìj da'nga hio nej sô' ngà ra'a nej sô', ni̱ gana'nï̂nj nej sô' ni̱ gane nej sô' ni̱ ginikaj su̱n nej sô' ngà Ma̱'an Cristo 'ngo̱ mîn hio'o.
66020005	Sani̱ nda gisîj 'ngo̱ mîn hio'o da'nga gà'nà'nï̀nj a'ngô nej nîman. Ni̱ nânj huin sa si̱nï̱n gana'nïnj nej sô'.
66020006	Ga̱na̱huin nìhià' ruhuâ nej guiì gana'nï̂nj si̱nï̱n; dadin' huin ninj yuman' gèe, ni̱ si̱ gahui' ñûn ninj gà' mánj, dadin' ga̱huin ninj rej riñan Ma̱'an Ña'anj an ni̱ riñan Ma̱'an Cristo, ni̱ gi̱ni̱kaj su̱n ninj ngà Ma̱'an Cristo 'ngo̱ mîn hio'o.
66020007	Nga gisîj 'ngo̱ mîn hio'o, ni̱ ga̱na̱chi nej sij ni̱ ga̱hui̱ sichre ruhuâ dukuâ ga' ñan nne,
66020008	gahui ni̱ ga̱'a̱nj gidigañu'un riñan daran' nej país màn ne' yìchràj a, ne' ri̱ki, ne' gisîj gui, ne' gatûj gui, riñan hio'ó Gog, ngà Magog, guendâ gi̱'hia ga̱na̱huin chre̱' daran' nej sô' ni̱ gùtà' nej sô'; ni̱ dàj rûn' mân hio'ó chru̱u du'hua nne ña̱'a̱nj huê danj gimàn nej sô'.
66020009	Ni̱ nda gachra chre riñan hio'óo ga'na' nej sij, ni̱ gà' 'ngo̱ duguachrin nej sij rukû ñan màn nej sô' dagahuin hue'ê riñan Ma̱'an Ña'anj an ni̱ ñan nngaj yuman' snà'ànj 'ì ruhuâ Ma̱'an Ña'anj an; ni̱ gi'hiaj Ma̱'an Ña'anj an si ga̱'na̱' ña'aan ne' yàtà'a, ni̱ gà' 'ngo̱ ganahuij daran' nej sij gaka gi'hiaj ña'aan na̱nj ánj.
66020010	Ni̱ gi̱da̱'a Ma̱'an Ña'anj an sa nàsà'a ni̱ gu̱du̱gue ruhuâ dahue̱ huin hio'ó asufri, ñan nne yuku nùkuaj xi dânj ngà profeta gidigañu'unj un; ni̱ gi̱ran' sa̱ñu̱n nej sij ne' gui ngà ne' ñàn'an ni̱ nìgànj chre.
66020011	Ni̱ gini'ín nne Ma̱'an Ña'anj an riñan chrun yilâ gàtsì nìko xi, ni̱ orâ chre ni̱ giyi'îj huì hio'ó ngà yàtà'a riñanj, ni̱ nitaj dànè' gini'ín ngue gà' mánj.
66020012	Ni̱ gini'ín nikïn' ga̱hia nej nîman, ni̱ ni̱kï̱n' nej nîman nitaj sun ginikaj ni̱ ni̱kï̱n' nej nîman ginikaj sun yàkàan; ni̱ ganayi'nï̂nj riñan nej librû, ni̱ huê danj na̱nj ganayi'nï̂nj riñan a'ngô librû, ni̱ librû dânj huin librû tàj siyu̱gui nej nîman gà' huin da'ní Ma̱'an Ña'anj an; ni̱ nagi'hiaj Ma̱'an Ña'anj an guendâ ngà da' go'ngo̱ nej nîman dàj taj ma̱'an riñan nej librû, ni̱ dàj hua ma̱'an sa gi'hiaj ninj nga gane ninj riñan hio'ó.
66020013	Ni̱ gahui ma̱'an nimân nej guiì ga'anj ruhuâ rúnâko, ni̱ da̱'a ganakaj dugui' ngà nneè kú ninj sa nngaj ruhuâ nne ña̱'a̱nj ni̱ a'ngô da̱'a ganakaj dugui' ngà nneè kú ninj sa nngaj raa̱ guchrù'u ni̱ gana'nï̂nj ninj; ni̱ nagi'hiaj Ma̱'an Ña'anj an guenda ngà da' go'ngo̱ ninj dàj na̱nj hua ma̱'an sa gi'hiaj ninj nga nï̀n' gane ninj riñan hio'óo.
66020014	Huê danj ni̱ gahui ma̱'an nimân nej sij ruhuâ rúnâko, ni̱ ganakaj dugui'ij ngà nneè kú nej sij sa gingaj ra guchrù'u ni̱ gana'nï̂nj nej sij, ni̱ nga gisîj nagi'hiaj Ma̱'an Ña'anj an guenda ngà nej sij ni̱ gudugue ga'anj nej sij ruhuâ dahue̱ ñan aka ña'aan, ni̱ ruhuâ dahue̱ nânj ga̱ne nej sij ni̱ nânj huin gà' gisîj huìj gahui' nej sij.
66020015	Ni̱ nej guiì nitaj si tàj siyu̱gui riñan librû tàj siyu̱gui nej sô' huin da'ní Ma̱'an Ña'anj an, ni̱ guduguêj nej sô' ga'anj ninj ruhuâ dahue̱ ñan aka ña'aan.
66021001	Ni̱ gini'ín ganahuin nàkà yàtà'a ni̱ ganahuin nàkà hio'óo; dadin' yàtà' gà' ga si̱nï̱n ni̱ hio'óo gà' ga si̱nï̱n ni̱ nitaj si hua̱ ngue ni̱ huê danj na̱nj si̱ ga nne ña̱'a̱nj nej gà' mánj.
66021002	Ni̱ ñùnj huin Juan ni̱ gini'ín yuman' snà'ànj huin sa gèe, ni̱ huej huin Jerusalén huin sa nàkàa, ni̱ nìkoj yàtà' ñan nne Ma̱'an Ña'anj an, ni̱ huaj dàj rûn' hua 'ngo̱ siyànà ña̱n ga̱ya̱ka̱j nika dadin' gà' hua̱ yugui ni̱ nagi'hiaj sà'aj ma̱'an.
66021003	Ni̱ gunḯn ga'min nùkuaj 'ngo̱ sa ga'min ne' yàtà'a ni̱ gata: —Ni̱ hiuj nan huin ñan nne Ma̱'an Ña'anj an ngà nej guiì, ni̱ ga̱ne Ma̱'an ngà ninj; ni̱ ga̱huin ninj yiñán Ma̱'an, ni̱ Ma̱'an ga̱huin Da'anj ninj.
66021004	Ni̱ ga̱na̱'hui Ma̱'an Ña'anj an nne rune ñan nej guiì; ni̱ nitaj guiì gàhuì' hiuj dânj, ni̱ nitaj guiì du̱gue'e, ni̱ nitaj guiì ga̱gua̱j hia, ni̱ nitaj guiì gi̱ran' sa̱ñu̱n; dadin' si̱ ga nej sa giran' si̱nï̱n ninj gà' mánj.
66021005	Ni̱ gataj Ma̱'an sa nne riñan chrun yilâ hiuj dânj: —Hia̱j ni̱ nagi'hiaj nàkàj daran'anj. Ni̱ huê danj gata gunḯn: Ga̱chru̱n dadin' nej nuguan' nânj huin sa gùyùmàn ruhuô' ni̱ huej huin sa yàngà'a.
66021006	Ni̱ gata gunḯn: —Gà' gisîj daran'anj na̱nj ánj. Ñùnj huin letra A ni̱ huê huin letra Z, ni̱ huê huin sa si̱nï̱ïn ni̱ huê huin sa ganahuij. Ni̱ guiì ganakô nnee, ni̱ gà'huìj nne hia̱j gachi ni̱ta go'o ninj ni̱ sê si̱ gi̱ran ninj nne dânj mánj ni̱ ga̱ nì'nà' nìgànj ninj gi̱'hiâ.
66021007	Ni̱ guiì gunùkuaj gi'hiaj ga̱nan ni̱ ga̱na̱huin ra̱'a ninj daran' nej nânj, ni̱ ñùnj ga̱huin Da'anj ninj, ni̱ ninj ga̱huin da'nîn.
66021008	Sani̱ nej guiì yu'hui' gi̱ran' sa̱ñu̱n yi'î si-nùguàn' Ma̱'an Ña'anj an ni̱ nej guiì na'huej gùyùmàn ruhuâ ni'in si-nùguàn' Ma̱'an Ña'anj an, ni̱ nej guiì kï̱j hua hia ni̱ nej guiì dagahui' guiì, ni̱ nej guiì aché ni̱ nne sìgìchrà' ninj, ni̱ nej guiì stu'huaj a, nej guiì nnùn ña̱'a̱nj riñan ña'anj gi'hiaj ra̱'a nej síi ni̱ daran' nej guiì gidigañu'unj ni̱ ga̱'anj ninj ruhuâ dahue̱ aka ña'aan ngà hio'ó asufri, ni̱ huê nan huin si gà' gisîj huà' gahui' ninj na̱nj ánj.
66021009	Hiô' ni̱ ga'na' 'ngo̱ nej ángel 'nï̱nj ra'a nej chi̱j kopa, ni̱ nda nìchra chre ruhuaj mân nej sa yì'ì ga̱'na̱' ne' ña̱n doj, ni̱ ga'min ngàj, ni̱ gata: —Gu̱hua̱' ne' dànanj, ni̱ gi̱di̱gán siyànà gà' nne chru̱n ga̱ya̱ka̱j nika, dadin' huej gahuin nika Ma̱'an Matsïj hua̱ lij na̱nj ánj.
66021010	Ni̱ ginikaj Ma̱'an Espíritu ga'an ñùnj ra 'ngo̱ kïj hua̱ nìko ni̱ hua̱ yàkàan, ni̱ gidiganj ñùnj yuman' snà'ànj huin sa gè gù'nàj Jerusalén, ni̱ nìkò' yuman' snà'ànj dânj ga'naj ne' yàtà'a, ñan nne Ma̱'an Ña'anj an.
66021011	Ni̱ huê gè Ma̱'an Ña'anj an huin sa gi'hiaj ni̱ nda yigï̀n chre riñan yuman' snà'ànj dânj, ni̱ nda gira̱n chre riñanj ni̱ huaj dàj rûn hua riñan hiëj hua nìhià' sta'u, ni̱ dàj rûn' hua hiëj jaspe, ni̱ dàj rûn' akà hua riñan hiëj gù'nàj diafana.
66021012	Ni̱ ganikàj ne' rùkuj nikïn' chran yàkàan ni̱ nìko huaj ni̱ nun yùhuìj rahue'e riñanj; ni̱ ni̱kï̱n' 'ngo̱ ángel duguminj riñan da' go'ngo̱ nej rahue' dânj, ni̱ nnùn siyu̱gui nej yùhuìj sô' huin da'ní Israel riñan nej rahue' dânj;
66021013	ni̱ nu̱n huà'nï̀nj rahue'e riñan chran yàkàn gini'hiaj ne' gisîj gui; ni̱ nu̱n huà'nï̀nj rahue'e riñan chran yàkàn gini'hiaj ne' yìchràj a; ni̱ nu̱n huà'nï̀nj rahue'e riñan chran yàkàn gini'hiaj ne' ri̱ki; ni̱ nu̱n huà'nï̀nj rahue'e riñan chran yàkàn gini'hiaj ne' gatûj gui.
66021014	Ni̱ yi'î chran yàkàn yàchìj ganikàj rukû yuman' snà'ànj nânj nngaj yùhuìj chran nìko, ni̱ riñan nej chran nânj nnûn siyu̱gui nej yùhuìj apóstol gunânj gi̱tsi riñan Ma̱'an Jesús.
66021015	Ni̱ 'nï̱nj 'ngo̱ metru huin ni̱na̱nj aga' oro ra'a sa ni̱kï̱n' ga'min ngàj, guendâ gi̱ri̱ñunj dàj hua yuman' snà'ànj dânj ni̱ dàj yàchìj rahue' nu̱n riñan yuman' snà'ànj dânj, ni̱ dàj nìko yàchìj chran ni̱kï̱n' ganikàj rukû yuman' snà'ànj dânj.
66021016	Ni̱ hua gàchrà' yuman' snà'ànj dânj, ni̱ huê dàj rûn' yè'ej huê danj hua gàchraj; ni̱ giriñun ángel yuman' snà'ànj dânj ngà metru 'nï̱nj ra'a huê danj ni̱ gisîj huìj mîn tá ahuîj siêntu kilometru; ye̱'ej, ni̱ huê danj gàchraj ni̱ huê danj hua yàkanj, ni̱ gu̱ña̱n chre hua daran'anj.
66021017	Ni̱ giriñun ángel chran yàkàn yàchìj xi ni̱ hua mmanj man huà'nï̀nj xia ga̱'anj metru, ni̱ metru garânj sun nej guiì garânj sun ángel dânj.
66021018	Ni̱ ni̱na̱nj hiëj gù'nàj gaspe garânj sun nej sij ngà ganachrâj nej sij chran yàkàn yàchìj nânj; sani̱ man ni̱na̱nj aga' oro sà' hia huin yuman' snà'ànj nânj; ni̱ dàj rûn akà hua riñan biriu nga hua sà'aj huê danj hua akà yuman' snà'ànj nânj.
66021019	Ni̱ nej hiëj ganachrâj nej sij chran ñan tàj yi'î chran yàkàn ganikàj rukû yuman' snà'ànj nânj garânj sun nej sij daran' hiëj nìhià'a. Ni̱ chran si̱nï̱ïn, huin hiëj jaspe; ni̱ chran huìj i huin, Zafiro; ni̱ chran huà'nï̀nj huin, ágata; ni̱ chran ga̱'anj huin, esmeralda;
66021020	ni̱ chran ùn'ùn'un huin, ónice; ni̱ chran huàtàn'an huin, cornalina; ni̱ chran chi̱j i huin, crisólito; ni̱ chran tï̱nj ïn huin, berilo; ni̱ chran 'ï̀ïn huin, topasio; ni̱ chran chi̱'i huin, crisopraso; ni̱ chran yàan huin, Jacinto; ni̱ chran yùhuìj i huin, amatista.
66021021	Ni̱ nej yùhuìj rahue' dânj huin yùhuìj perla; ni̱ da' go'ngo̱ nej rahue' dânj huin perla, ni̱ chrej gàchrà' nun ruhuâ yuman' snà'ànj dan huin ni̱na̱nj aga' oro sà' nï̀n'ïn, ni̱ dàj rûn' ni'nï̂nj gurugui' gini'hio gi'hiaj biriu huê danj nî'nï̱nj gurugui' gini'hio' gi'hia na̱nj ánj.
66021022	Ni̱ nitaj gà' si 'ngo̱ hue' huin nûhui gini'ín hiuj dânj mánj; dadin' Ma̱'an Señor Ña'anj an gi'hiaj daran'anj ngà Ma̱'an Jesús huin nûhui hiuj dânj.
66021023	Ni̱ nitaj si ni'ñanj yuman' snà'ànj nngaj hiuj nânj si gu̱du̱gun gui ni̱ gu̱du̱gun ahui riñanj mánj; dadin' sira̱n Ma̱'an Ña'anj an gi'hiaj yigï̀n hiuj nânj, ni̱ Ma̱'an Jesús huin sa gudugùn.
66021024	Ni̱ nej país gà' gananin ni̱ ga̱che̱ ninj ngà sa gudugùn gi'hiaj Ma̱'an Ña'anj an; ni̱ huê danj na̱nj hue'ê ga̱'mi̱n nej rey ni̱ka̱j su̱n riñan hio'ó rayi'î yuman' snà'ànj nânj ni̱ gi̱nikaj nej sô' nej rasu̱n du̱'hue̱ hua̱ riñan nej sô' ga̱'na̱' nej sô' riñan yuman' snà'ànj nânj.
66021025	Ni̱ nitaj àmàn huaj ga̱na̱rán riñan nej rahue' nu̱n riñan yuman' snà'ànj nânj ne' gui, dadin' nitaj àmàn ga̱ ne' ñàn'an hiuj dânj.
66021026	Ni̱ gi̱nikaj nej guiì nej rasu̱n du̱'hue̱ hua̱ riñan nej país ñan nne ninj nga ga̱'a̱nj gi̱ni'hiaj ninj yuman' snà'ànj nânj, ni̱ huê danj na̱nj gi̱nikaj chre̱j ninj riñanj na̱nj ánj.
66021027	Ni̱ gà si 'ngo̱ nej guiì gi'hiaj gakï̱n'ïn, gi'hiaj sa kï̱j huaa, guiì gidigañu'unj, ni̱ si̱ ga'hue ga̱tu̱ ninj ruhuâ yuman' snà'ànj nânj, man nej guiì taj siyu̱gui riñan si-librû Ma̱'an Jesús huin sa ga̱'hue ga̱tu̱ na̱nj ánj.
66022001	Ne' rùkù ni̱ gidiganj 'ngo̱ kïn 'na̱' nne hua̱ aka chre ni̱ nne dânj gi̱'hiaj ga̱ nì'nò', ni̱ dàj rûn' akà hua riñan biriu huê danj akà hua riñan nne nânj, ni̱ gahui nne dânj ñan ni̱kï̱n' chrun yilâ nne Ma̱'an Ña'anj an ngà ñan nne Ma̱'an Jesús.
66022002	Ni̱ da̱nï̱n chrej gàchrà' huaj ruhuâ yuman' snà'ànj nânj gachîn 'ngo̱ kïn ni̱ ànèj ané kïn dânj ni̱kï̱n' chrun gahiu chruj yo̱' ni̱ ga̱ne nìgùn', ni̱ da' ahuii gahiu yùhuìj chruj yo̱' raa̱ chrun dânj, ni̱ koj màn ra'a chrun dânj huin koj gònò'ò ni'ñanj ga̱ra̱n sun nej país nga ga'nan' ninj.
66022003	Ni̱ si̱ ga'na' gà' si 'ngo̱ sañuun riñan nej guiì gimàn ruhuâ yuman' snà'ànj dânj ni̱ ruhuâ yuman' snà'ànj dânj ga̱ne Ma̱'an Ña'anj an gi̱nikaj sunj ni̱ huê hiuj dânj ga̱ne Ma̱'an Jesús, ni̱ gimàn nej sô' gunânj gi̱tsi riñan Ma'an ginùn ña̱'a̱nj nej sô' riñanj,
66022004	ni̱ gi̱ni'in daran' nej sij riñan Ma̱'an Ña'anj an ni̱ ginu̱n siyu̱gui Ma̱'an hio nej sij.
66022005	Ni̱ si̱ ga doj ne' ñàn'an hiuj dânj, ni̱ huê danj na̱nj si̱ garânj sun nej sij ña'an lampara, ni̱ si̱ gini'ñanj nej sij si gu̱du̱gun gui riñan nej sij, dadin' Ma̱'an Ña'anj an huin sa gu̱du̱gun riñan nej sij, ni̱ nìgànj chre ga̱ne nej sij hiuj dânj.
66022006	Ni̱ gata gu̱nḯn: —Nuguan' nânj huin nuguan' da'hui' darûn' gùyùmàn ruhuô' dadin' huin nuguan' yàngà'a. Ni̱ Ma̱'an Señor, ni̱ka̱j ñu'unj riñan nanè nimân nej profeta huej huin sa ga'nḯn ga'na' si-ángel guendâ ga̱ta̱j na'anj ninj nej sa ga̱huin ra'ña̱nj doj.
66022007	—Hia̱j rû'huaj, ni̱ râ'ñanj gà'nàj. Ni̱ ga̱na̱huin nìhià' ruhuâ nej sô' da̱gahuin dàj rûn' taj nej nuguan' nnùn riñan ñanj nânj dadin' ga'min dàj ga̱huin.
66022008	Ñùnj huin Juan ni̱ gunḯn ni̱ gini'ín nej nânj, ni̱ ne' rùkù nga gunḯn ni̱ gini'ín rayi'î nej nânj ni̱ ganikïn rúdàkò yi'î ángel dadin' ruhuaj ginu̱n ñàn'àn ángel gidigân nej nânj.
66022009	Sani̱ gataj ángel dânj gu̱nḯn: —Ni̱'hiaj, ni̱ si̱ gi'hiâ' dan mánj; dadin' ñùnj huin 'ngo̱ sí gunânj gi̱tsi riñan Ma̱'an Ña'anj an, dàj rûn' gunânj gi̱tsí' riñan Ma̱'an Ña'anj an, ni̱ dàj rûn' huin nej dinḯnt gataj dàj gahuin, dadin' nej sô' huin sa dagahuin dàj rûn' taj riñan librû nânj. Ginu̱n ña̱'a̱nj sò' Ma̱'an Ña'anj an na̱nj ánj.
66022010	Ni̱ gata gu̱nḯn: —Si̱ gachrîj huì' nej nuguan' taj dàj ga̱huin nnùn riñan librû nan, dadin' gà' gahuin nichrun diû na̱nj ánj.
66022011	Nej guiì gi'hiaj gakï̱n'ïn, ni̱ du̱gunïn' ninj gi̱'hiaj ninj doj gakï̱n'ïn; ni̱ guiì gi'hiaj kï̱j ma̱'an ni̱ du̱gunïn' ninj ni̱ na̱gi̱'hiaj kï̱j ninj doj ma̱'an ninj; ni̱ guiì gi'hiaj sa ni̱ka̱a ni̱ du̱gu'nïn' ninj gi̱'hiaj ninj doj sa ni̱ka̱a; ni̱ guiì dugumîn ma̱'an riñan gakï̱n'ïn ni̱ du̱gu'nïn' ninj du̱gumîn ninj doj ma̱'an ninj riñan gakï̱n'ïn.
66022012	—Hia̱j ni̱ ûta ra'ñânj gà'nàj, ni̱ gà' hua̱ yu̱gui 'ngo̱ rasu̱un nàgà'huìj ra'a, da' go'ngo̱ nej guiì dàj na̱nj hua ma̱'an sa gi'hiaj ninj.
66022013	Ñùnj huin dàj rûn' gayi'ì si̱nï̱n letra A ni̱ huê huin ne' rùkù nï̀n'ïn dàj rûn' huin letra Z, huê huin sa si̱nï̱ïn ni̱ huê huin sa 'na̱' ne' rùkù nï̀n'ïn.
66022014	Ga̱na̱huin nìhià' ruhuâ nej guiì nitaj si ganahuij ruhuâ gi̱'hiaj gakï̱n'ïn, dadin' gi'hiaj ninj dàj rûn' gi'hiaj nej guiì ganahuij ruhuâ ginán sigan', ni̱ guiì nânj huin sa hua̱ nani̱'hiaj ya̱ chruj gahiu raa̱ chrun màn chruj ya̱ ninj ni̱ ga̱ne nìgànj ninj, ni̱ huê ninj huin guiì ga̱'hue ga̱tu̱ riñan rahue' tàj riñan yuman' snà'ànj nânj.
66022015	Sani̱ nej guiì ga̱ninï̀n' huaa ni̱ huin ninj dàj rûn' huin yuhue ni̱ gùnàj ninj ne' ye̱'e, ni̱ a'ngô nej guiì gùnàj ne' ye̱'e huin nej guiì stu'huaa, nej guiì aché sìgìchrà', nej guiì dagahui' guiì, nej guiì nnùn ña̱'a̱nj nej ña'anj gi'hiaj ra̱'a nej síi, ni̱ daran' nej guiì ûta garan' ruhuâ gi̱di̱gañu'unj.
66022016	—Ñùnj huin Ma̱'an Jesús ni̱ ga'nï̂n guchi' gànàtà' si-angél riñan nej sô' nìkò' rukû Ma̱'án. Ñùnj huin nej dugui' David, ni̱ hué huin da'nin si̱'nï̱n sô', ni̱ dàj rûn' gira̱n riñan atï' ni̱kï̱n ne' ruhuâ giyigï̀n man huê danj garânj da'nga' ruhuâ nej guiì gi'hia.
66022017	Ni̱ gataj Ma̱'an Espíritu Santo ngà nika Ma̱'an Jesús riñan nej guiì: —Gu̱hua̱' nej suj. Ni̱ ga̱ta̱j nej guiì gunïn riñan dugui' ninj: —Gu̱hua̱' nej suj. Ni̱ si nakô nej suj nnee, ni̱ si ruhuâ nej suj ni̱ ga̱'hue go̱'o̱ chre nej suj nnee ni̱ gi̱'hiaj ga̱ nì'nà' nìgànj nej suj.
66022018	Ni̱ gatâ gu̱nïn daran' nej guiì gunïn dàj taj nej nuguan' ga̱huin nnùn riñan ñanj librû nânj: Ni̱ si hua̱ 'ngo̱ nej guiì gùnùtà' doj yichrá nej nuguan' nnùn riñan ñanj nânj, ni̱ gi̱'hiaj Ma̱'an Ña'anj an si ga̱'na̱' nej sa yì'ì nnùn riñan ñanj librû nânj riñan ninj.
66022019	Ni̱ si hua̱ 'ngo̱ nej guiì ga̱'ne̱ nej nuguan' gataj dàj ga̱huin nnùn riñan ñanj nânj, ni̱ na̱du̱rë' Ma̱'an Ña'anj an siyu̱gui ninj riñan librû tàj siyu̱gui nej guiì huin da'ní Ma̱'an, ni̱ huê danj na̱nj si̱ ga'nï̂nj Ma̱'an Ña'anj an ga̱ne ninj ruhuâ yuman' snà'ànj dânj dàj rûn' taj riñan librû nânj.
66022020	Ma̱'an sa ganata' rayi'î nej nuguan' nânj gataj: —Yàngà' hia ni̱ ra'ñanj gà'nàj. Ni̱ huê danj huin rû'huaj; Ga̱'hue ga̱'na̱' Ma̱'ân rè', na̱nj Señor Jesús.
66022021	Si-su̱nu̱j Ma̱'an Señor Jesús ga̱ ngà daran' nej suj. Ni̱ huê danj huin rû'huaj na̱nj ánj.
