40001001	Nobásaŋa ná Yésu Kilítu|Kilítusu (Christ):, nobɔɔsɔ ná Défidi|Défidi (David):, Défidi moatɛ́ nobɔɔsɔ ná Ábalaháma|Ábalaháma (Abraham):, nɔ́nɔ́ɔ.
40001002	Ábalaháma a mbaá bíéné Ɛ́saga, Ɛ́saga a báá bíéné Yɔ́kɔbɔ, Yɔ́kɔbɔ a báá bíéné Yóda na bolimóní.
40001003	Yóda na Tamáalɛ bá báá bíéné Pɛ́lɛsɛ na Sɛ́la, Pɛ́lɛsɛ a báá bíéné Ɛ́cɔlɔmɛ, Ɛ́cɔlɔmɛ a báá bíéné Aláma.
40001004	Aláma a báá bíéné Amɛnadába, Amɛnadába a báá bíéné Nácɔnɛ, Nácɔnɛ a báá bíéné Sálámɔnɛ.
40001005	Sálámɔnɛ na ogɛ́ Lahába bá báá bíéné Bɔ́ɔsɛ, Bɔ́ɔsɛ na ogɛ́ Ulúudu bá báá bíéné Óbɛdɛ, Óbɛdɛ a báá bíéné Yése.
40001006	Yése a báá bíéné Ufuŋe Défidi. Défidi na ogánɛ́ Úli a báá bíéné Sélémunu.
40001007	Sélémunu a báá bíéné Olóboama, Olóboama a báá bíéné Ábɛa, Ábɛa a báá bíéné Asa,
40001008	Asa a báá bíéné Yosafɛ́dɛ, Yosafɛ́dɛ a báá bíéné Yólama, Yólama a báá bíéné Ósɛasɛ,
40001009	Ósɛasɛ a báá bíéné Yótama, Yótama a báá bíéné Ákasɛ, Ákasɛ a báá bíéné Ɛsɛ́kɛasɛ.
40001010	Ɛsɛ́kɛasɛ a báá bíéné Manásɛ, Manásɛ a báá bíéné Ámɔnɛ, Ámɔnɛ a báá bíéné Yósɛasɛ,
40001011	Yósɛasɛ a báá bíéné Yokónɛasɛ na bolimóní, gɛcamɛna gɛ́ɛgɛ bá mbaá selíe baaná bá Ɛ́sɛlahɛ́ɛlɛ naá tɛ́sɔnɔ ya Bábɛlɔnɛ|Bábɛlɔnɛ (Babylone):.
40001012	Naá nnyimé ya go bó selie naá Bábɛlɔnɛ, Yokónɛasɛ a báá bíéné Selétiele, Selétiele a báá bíéné Solobabɛ́ɛlɛ.
40001013	Solobabɛ́ɛlɛ a báá bíéné Ebíudu, Ebíudu a báá bíéné Eliekími, Elíekimi a báá bíéné Ásɔlɔ.
40001014	Ásɔlɔ a báá bíéné Sádɔgɔ, Sádɔgɔ a báá bíéné Ékimi, Ékimi a báá bíéné Éliudu.
40001015	Éliudu a báá bíéné Ɛlɛyasáalɛ, Ɛlɛyasáalɛ a báá bíéné Mátana, Mátana a báá bíéné Yɔ́kɔbɔ,
40001016	Yɔ́kɔbɔ a báá bíéné Yósɛbɛ|Yósɛbɛ (Joseph):, onɔ́mɛ ba Malɛ́a|Malɛ́a (Marie):, Malɛ́a mɔ́ɔ a bíenemú Yésusu, mɔ́ɔnyɔ bá dɔ́ŋɔnɔmɔ́ bá amɔ́ Kilítusu.
40001017	Gɔ́ɔ ɛgɛlɛ iŋkimée ɛ lɔ́mɔ́ yɔɔdɔ́ na inni, gó ɛ́da bayɛga naá Ábalaháma, gó nco bola naá Défidi. Yɔɔdɔ́ na inni gɔnɔ́ gó bayɛga naá Défidi, gó nco go bola naá gɛgɔ́lɔ gá boɔlɛ́ naá Bábɛlɔnɛ. Yɔɔdɔ́ na inni tɔ́nɔ gó ɛ́da bayɛga naá goselie gá baaná bá Ɛ́sɛlahɛ́ɛlɛ naá Bábɛlɔnɛ, gó nco bola naá Kilítusu.
40001018	Gobébíene gá Yésu Kilítu|Kilítusu (Christ): gó mbaá lɔmɔ́ náana. Nnyeedíi, Malɛ́a|Malɛ́a (Marie):, a mba lɛ́ gɛɔŋɛnɔ gá ohaŋa ba mɔtɔ, ufíno yɛ́hɛ́ Yósɛbɛ|Yósɛbɛ (Joseph): . Kanɛ́ bá gá lɛ́ bá dɛ báladá, gɛ́hɛ́ go bɛ́ɛ́na na ibume go bogaaga bá Gimmúmpúu gá Giliíli|Gimmúmpúu gá Giliíli (Saint Esprit):.
40001019	Gɛɔŋɛnɔ gɛ́hɛ́ Yósɛbɛ, a mba lɛ́ usi ba mɔtɔ. A dɛ mbáa lɛ a lɛ́galɛga go díeŋie ufíno yá Malɛ́a, a mo núugie odóɛ naá gitúu. Gɔ́ɔ a bégediemú goŋaá a mo inye naá nɛɔsɛgɔ.
40001020	A gá béeniŋenye nɔ́ɔnɔ, Ɛ́ŋgɛlɛsɛ|Ɛ́ŋgɛlɛsɛ (ange): ba Daadáa go nco mo oyana naá ndɛmá a amɔ́: «Yósɛbɛ, onana yá Défidi|Défidi (David):, o do dííné go gɔ́lɔ okɔ́dɔ bahɔ Malɛ́a; mammana, moɔnɔ́ mɔ́ɔnyɔ a lɔ́mɔ́ nɛhɛ́ naá gadɛ́ɛ a lɛ́ básaŋáalú na bogaaga bá Gimmúmpúu gá Giliíli.
40001021	A ná bíene moɔnɔ́ onɔ́mɔtɔ́, o mo loga ufíno Yésusu, goakɛ́ mɔ́ɔ a ná sódiomú boɛ́nɔ bɛ́hɛ́ go bɛoba bá bɔ́.»
40001022	Buimée bɔ́ɔbɔ bó mbaá bádómbánáa go goŋaá boóma bɔ́ɔbɔ Daadáa a mboó oyɛ́dá naá nyuudé ná mbúsí ya Asaŋa|Mbúsí ya Asaŋa (Prophète): yɛhɛ́ bó ɛ́nanɛna:
40001023	Gimúkúkúu gá ombóla gɛ́ ná súge ibume, gɛ́ bíene moɔnɔ́ onɔ́mɔtɔ́, bá mo loga ufíno Ɛmánoɛlɛ, naá cí goŋaá «Asaŋa a lɛ́ nɛcɔ́.»
40001024	Yósɛbɛ a á foyógá, gɛ́hɛ́ go ŋa boóma bɔ́ɔbɔ ɛ́ŋgɛlɛsɛ ba Daadáa a mbaá mo oyáná naá ndɛmá. A báá gɔ́lɔ́ okɔ́dɔ bɛhɛ́.
40001025	Kanɛ́ a dɛ mbáá bóso go mo íyime gó ɛ́da go éme aŋa Malɛ́a a mbaá bíéné moɔnɔ́ onɔ́mɔtɔ́, a báá mo logá Yésusu.
40002001	Yésusu a mbaá bébíéné naá Bɛ́tɛlɛhɛ́mɛ, naá cí ya Yudée, naá gɛcamɛna gɛ́ɛgɛ Elóode|Elóode (Hérode): a mbaá lɔmɔ́ ufuŋe ogɔ́nɔ́. Gɔ́ɔ biidí bá batɔ bɛ́ɛbɛ naá gɛdɔŋɔ gá mbálɛ́ná buisí bɛ́ ɛ́damɔ́ fadɛgɛna, go nco bola naá Yolósalɛmɛ;
40002002	go úhune hɔ́ɔ bá amɔ́: «Ufuŋe yá Beyúdene yɔ́ɔyɔ yó gá lɔ́mɔ́ na go bébíene yó lɔ́mɔ́ áhanɛ́ɛ o? Dɛ lɛ́ ɛ́náalú hiotóti hɛ́hɛ́ naá gɛdɔŋɔ gɛ́cɔ́ naá mbálɛ́ná buisí, gɔ́ɔ dɛ úlemú go go nco mo búlugenye.»
40002003	Aŋa ufuŋe Elóode a mbɔɔ́ ɔ́bɔ́ gɛpáa gɛ́ɛgɔ, gɛ́hɛ́ go békúke makɔ́nɔ́, na batɔ biimée báaba naá Yolósalɛmɛ.
40002004	Gɛ́hɛ́ go bándɛgɛna bagɔ́nɔ́ɔ bá bedúmbí bɛbáágá naá Asaŋa, na muloodio má gicele má gɛdɔŋɔ gɛ́hɛ́ go go bó úhune anáa Mesíi|Kilítusu (Christ): a mbaá lɔmɔ́ ba go bébíene.
40002005	Gáábɔ́ go mo gundie bá amɔ́ naá Bɛ́tɛlɛhɛ́mɛ, naá cí ya Yudée, goakɛ́ náana gɔ́ɔ mbúsí ya Asaŋa|Mbúsí ya Asaŋa (Prophète): ɛ mbaá lɔmɔ́ ɔ́ŋɔ́ɔlú yɛ amɔ́:
40002006	«Maamɔ́ɔ, Bɛ́tɛlɛhɛ́mɛ, cí ya Yóda, mammana, o do báá hɛómaŋkóma naá tɛ́sɔnɔ sá Yóda, goakɛ́ naá maamɔ́ɔ gɔ́ɔ ufuŋe yɔ́ɔyɔ yó ní indenyemú gɛdɔŋɔ gámɛ Ɛ́sɛlahɛ́ɛlɛ, yó ná hémemú.»
40002007	Kɔ́ɔ Elóode a dɔ́ŋɛnɔmɔ́ biidí bá batɔ bɛ́ɛbɔ go cumbé goŋaá bɛ́ mo oyana naá mammana gɛcamɛna gɛ́ɛgɛ hiotóti hɛ́ mbaá lɔmɔ́ bédúfíelú.
40002008	Naá nnyimé, a báá gó bɛ́ dóma naá Bɛ́tɛlɛhɛ́mɛ, a amɔ́ gá bɛ́ a amɔ́: «Ɛ́dá nɔnɔ, no fúmbe go íyime boóma buimée bɔ́ɔbɔ bó núunemú moádɔmbɔ́; aŋa no gaá ná ŋá no báa go mo ɛ́na, no nco ŋgoyana, yɔmɔ́ɔ tɔ́nɔ ŋgɛ́da mo búlugenye.»
40002009	Biidí bá batɔ bɛ́ ó oyáa ŋkanɔ́ na ufuŋe nɔ́ɔnɔ, gá bɛ́ go dómba. Bɛ́ báá lɛ go ɛ́na goŋaá hiotóti hɛ́ɛhɛ bɛ́ mbaá lɔmɔ́ ɛ́náalú naá gɛdɔŋɔ gá bɛ́ hɛ́ ná lɛ́ go bó gɔ́gɔ naá busío. Hɛ́ ɛ́ ɛ́dá bola anáa moádɔmbɔ́ a mbaá lɔmɔ́, gá hɛ́ go dɛ́lɛmɛna hɔ́ɔ.
40002010	Biidí bá batɔ bɛ́ ɛ́ ɛ́ná hiotóti hɛ́ɛhɔ nɔ́ɔnɔ, bɛ́ báá lɛ gó ɔ́bɔ bɛyaŋa makɔ́nɔ́ akɛ́báamɔ́.
40002011	Kɔ́ɔ bí íŋenemú naá ncíbo, gá bɛ́ go ɛ́na moádɔmbɔ́ na nnyeedíi bɛhɛ́ Malɛ́a|Malɛ́a (Marie):, bɛ́ báá lɛ gó gule enúu, go ɛ́da go mo búlugenye. Bɛ́ á buuné bɛgada bá bɛ́ bá bonɔ́mɛ, go mo fáanana góolo, bolɔ, na míile|Míile (Myrrhe):.
40002012	Naá nnyimé, Asaŋa go bɛ́ dóoginyo naá ndɛmá goŋaá bɛ́ dɛ gɔnɔ́ gunde naá Elóode. Gá bɛ́ go gɔ́lɔ pɛ́ incodío, bɛ́ báá gundé naá gɛdɔŋɔ gá bɛ́. .»
40002016	Aŋa Elóode|Elóode (Hérode): a mbɛɛ́ ɛ́ná a amɔ́ biidí bá batɔ bɛ́ɛbɔ bɛ́ á mo belé, gɛ́hɛ́ go liŋe a báá dúmbídínyée. Go dóma batɔ goŋaá bɛ́ ɛ́da go óna baábayɔ́ biimée gó ɛ́da súge naá bá nnyómá ɛ́handɛ́ naá Bɛ́tɛlɛhɛ́mɛ, cí yɛhɛ́. Gɔ́ɔ bá mbaá fúúgíe baábayɔ́ bá ogɛlɛ yɔ́ɔyɔ gɔgɔ́ aŋa gɛcamɛna gɛ́ɛgɛ biidí bá batɔ bɛ́ mbaá lɔmɔ́ mo oyánáalú gɛ́ mbaá lɔmɔ́.
40002017	Gɔ́ɔ boóma bɔ́ɔbɔ Daadáa a mbaá dóógío naá nyuudé ná mbúsí ya Asaŋa|Mbúsí ya Asaŋa (Prophète): Selemíi|Selemíi (Jérémie): bó mbaá bédúfíe:
40002018	«Ukelú yó ɛ́da go úlene naá Aláma, mbií na oŋónyi: a lɔ́mɔ́ Alásɛlɛ|Alásɛlɛ (Rachel): mɔ́ɔ a baŋamɔ́ baaná bɛ́hɛ́, a dɛ lɛ́gálɛ́gáa go goŋaá bá mo fuugie odɛ́má, goakɛ́ baaná bɛ́hɛ́ bá dɛ báá gɔnɔ́.»
40002019	Naá nnyimé ya nigúe ná Elóode|Elóode (Hérode):, ɛ́ŋgɛlɛsɛ|Ɛ́ŋgɛlɛsɛ (ange): ba Daadáa go nco go oyana Yósɛbɛ|Yósɛbɛ (Joseph): naá ndɛmá naá Egíbítene|Egíbítene (Egypte):
40002020	a amɔ́: «Fadɛ́gɛ́na, gɔ́lɔ moádɔmbɔ́ na nnyeedíi, o gunde nabɔ́ naá gɛdɔŋɔ gá Ɛ́sɛlahɛ́ɛlɛ, goakɛ́ batɔ báaba bá á ná lɔmɔ́ bá lɛ́galɛga go óna moádɔmbɔ́ bá á gúé púmú.»
40002021	Kɔ́ɔ Yósɛbɛ a gɔ́lɔmɔ́ moádɔmbɔ́ na nnyeedíi, bá báa lɛ gó gunde naá gɛdɔŋɔ gá Ɛ́sɛlahɛ́ɛlɛ.
40002022	Kanɛ́ ɔ ɔ́ ɔ́bɔ́ goŋaá Akɛ́lasɛ mɔ́ɔ a lɔ́mɔ́ ufuŋe naá undukí yá isée Elóode naá Yudée, gɛ́hɛ́ go díine go gunde hɔ́ɔ; go ɛ́da naá Gelilée, aŋa Daadáa a mbaá lɔ́mɔ́ mo oyánáalú naá ndɛmá.
40002023	Gɛ́hɛ́ go lukumene naá tɛ́sɔnɔ yɛ́ɛyɛ bá dɔ́ŋɔnɔmɔ́ bá amɔ́ Násalɛdɛ, goŋaá boóma bɔ́ɔbɔ Asaŋa a mbaá lɔmɔ́ oyɛ́dáalú naá nyuudé ná mbúsí sá Asaŋa|Mbúsí ya Asaŋa (Prophète): bo ɛ́nanɛna go busío bɛ́hɛ́: «Bá ŋga mo dɔ́ŋɔ́nɔ́ɔ bá amɔ́ moɔnɔ́ ba Banásalɛdɛ.»
40003001	Naá gɛcamɛna moánɛ gíiní, gɔ́ɔ Sáŋa Begiyuminye a buyugugemú naá giolóo gá bodɛ́agadɛ́ gá Yudée, go ɛ́da go dóogonyo a amɔ́:
40003002	«Núgíe nɔnɔ gɛɔyɔ gɛ́nyɔ́, Bufuŋe bá mmoɛná bó ná lɛ́ mekúígíi!»
40003003	Gá Sáŋa mɔ́ɔnyɔ gɔ́ɔ mbúsí ya Asaŋa|Mbúsí ya Asaŋa (Prophète): Iseyíi ɛ mboó oyɛ́dá yɛ amɔ́: «Ukelú yá mɔtɔ yó dónogogana naá giolóo gá bodɛ́agadɛ́ yó amɔ́: “Gedégédíe nɔnɔ pɛ́ ya Daadáa, bónónáa nɔnɔ ŋŋɛndɛ́ná sɛ́hɛ́”.»
40003004	Gɛla gɛ́ɛgɛ Sáŋa a mbaá lɛ a bɛga gɛ́ mba lɛ́ gedíelú na binúmpe bá nnyama yɛ́ɛyɛ bá dɔ́ŋɔnɔmɔ́ bá amɔ́ samóo|Samóo (chameau):, kandáa ya gɛɔbɔ básómbɛ́náalú go nosɛ́ŋɛ́. A mba lɛ́ a bédúge na bɛatatalá na megúdé má póɔ́ŋɛ́.
40003005	Kɔ́ɔ batɔ bá Yolósalɛmɛ, na biimée báaba naá Yudée, gigísi gá cí giimée gá Yɔlɔdɛ́ŋɛ, bɛ́ ɛ́damɔ́ go úlene naá Sáŋa;
40003006	bó oya bɛoba bábɔ́ daŋɛ́daŋɛ, a bó yumeninye naá osaá yá Yɔlɔdɛ́ŋɛ.
40003007	Aŋa Sáŋa a mbɛɛ́ ɛ́ná gitúu gá Befelisiéŋe|Befelisiéŋe (Pharisiens): na Beseduseyéŋe|Beseduseyéŋe (Sadducéens): bá mo úlenine goŋaá a bó yuminye, gɛ́hɛ́ gó bó oyana a amɔ́: «Bɛɛnyɔ́ɔ pɛ́nɛ sɛ́ɛsɛ, ánɛ́ɛ a ná nyó fáá nciŋí ya go pamba mpímí ya Asaŋa yɛ́ɛyɛ yɛ úlenemú o?
40003008	Dúfényée kanɛ́ nɔnɔ na meŋiigíe má bese no bóloodio goŋaá no á núgíe gɛɔyɔ gɛ́nyɔ́.
40003009	Kanɛ́, no do ɛ́dá go bágálɛnagalɛna naá odɛ́má no amɔ́: “ Ábalaháma|Ábalaháma (Abraham): a lɛ́ isée kɔ́nɔ́ɔ bɛcɔ́.” Ɛɛ́ɛŋ, ŋgaá nyó oyáná caá, Asaŋa a lɛ́ ba go gɔ́lɔ adánɛ́ yáaya, yá ɛ́ya baaná bá Ábalaháma.
40003010	Moánɛ, iléŋú hɛ́ ná lɛ́ mekúígíi go go sómba ɛŋaŋá ya mɛɛ́tɛ: boɛ́tɛ buimée bɔ́ɔbɔ bó lɔ́mɔ́ bó do úmée bɛnɔ́gɔ́ bá bɛsamɔ́, bá bó sómba bá bó nɔɔ naá íyuke.
40003011	«Yɔmɔ́ɔ nnyó yumeninye naá miimpo go go loodio goŋaá no á núgíe gɛɔyɔ gɛ́nyɔ́; kanɛ́ mɔ́ɔnyɔ u úlenemú naá nnyimé yamɛ a lɛ́ gɛgaaga a tómbana, cɛ háánánáa naá odɛ́nɛ́ yá go mo úlie nnaadɛna sɛ́hɛ́. Mɔ́ɔ, a ná nyó yumeninyemú na Gimmúmpúu gá Giliíli|Gimmúmpúu gá Giliíli (Saint Esprit): na íyuke.
40003012	A lɛ́ na gifúne ŋkeŋé go ombɔ́gɔ go go úlenye bifúnú. A bɛ́dɛgana camɔ́ naá gɛɔ́lɔ, a lókononyo bifúnú naá íyuke há kanɛ go fúenene.»
40003013	Gɔ́ɔ Yésusu a buyugugemú ɛ ɛ́da go úlene naá Gelilée, go úle naá osaá yá Yɔlɔdɛ́ŋɛ, goŋaá Sáŋa a mo yuminye.
40003014	Sáŋa a mba lɛ́ a maamana go inye go mo yuminye, go gálɛda amɔ́: «Yɔmɔ́ɔ caá yɔmɔ́ɔ mɔ́ɔ ndɔ́mɔ́ ba go úle naá maamɔ́ɔ goŋaá o nyuminye, maamɔ́ɔ o lɔ go úle naá yɔmɔ́ɔ!»
40003015	Kanɛ́ Yésusu go mo gundie a amɔ́: «Olímínyóo goŋaá bó manɛ báŋa nɔ́ɔ godɔ́ɔdɔ. Náana gɔ́ɔ gó háananamɔ́ goŋaá dɛ loodio botɛ́nɛ́ɛ buimée.» Kɔ́ɔ Sáŋa o oliminyomú, gɛ́hɛ́ go yumiye Yésusu.
40003016	Gɔgɔ́ aŋa Yésusu a mbaá béyumínyée, gɛ́hɛ́ go húme naá miimpo. Mmoɛná go dómba go bébuune, gɛ́hɛ́ go ɛ́na Giliíli ba Asaŋa a mo siisenine aŋa mmɛŋá.
40003017	Ukelú go ɛ́da go úle naá mmoɛná yó oya yó amɔ́: «Moɔnɔ́ bamɛ ba odɛ́má mɔ́nyɔ́ɔ, bɛyaŋa bámɛ biimée bɛ́ lɔ́mɔ́ naá mɔ́ɔ.»
40004001	Naá nnyimé hɔ́ɔlɔ́, gɔ́ɔ Giliíli ba Asaŋa ɛ ɛ́damɔ́ na Yésusu naá giolóo gá bodɛ́agadɛ́ go goŋaá ohándá a mo gogona hɔ́ɔ.
40004002	Aŋa a mbaá ŋá a báa go dúmbie medúgú otíno áhandɛ́ a dɛ nyáá boóma, gɛ́hɛ́ go bɛa ncaná.
40004003	Ohándá ba go mo gogona go báyɛkɛna a amɔ́ gɛ́hɛ́ a amɔ́: «Aáŋa o lɛ́ Moɔnɔ́ ba Asaŋa, gálɛ́da adánɛ́ yáaya yá ɛ́ya manyáanya.»
40004004	Kanɛ́ Yésusu go mo baga a amɔ́: «Bó lɛ́ ɔ́ŋɔ́ɔlú goŋaá: “Caá goana go manyáanya gɔ́ɔ mɔtɔ ɔ ɔyɔmɔ́, mɔtɔ ɔ ɔyɔmɔ́ go nogálɔ nuimée nɔ́ɔnɔ nó húmenemú naá nyuudé ná Asaŋa”.»
40004005	Gɔ́ɔ ohándá ɛ ɛ́damɔ́ nɛhɛ́ naá Gimmúmpúu gá Tɛ́sɔnɔ, go mo búlugie naá tóndi ya Nnyaŋá ya Asaŋa|Nnyaŋá ya Asaŋa (Maison de Dieu/Temple):
40004006	a amɔ́ gɛ́hɛ́ a amɔ́: «Aáŋa o lɛ́ Moɔnɔ́ ba Asaŋa mammana, bécuméemú go cí; goakɛ́, bó lɛ́ ɔ́ŋɔ́ɔlú goŋaá: “A ŋgi íŋéné bɛɛ́ŋgɛlɛsɛ|Ɛ́ŋgɛlɛsɛ (ange): bɛ́hɛ́ bogaaga bá go go nɛ́hanɛha naá ɛmbɔ́gɔ yabɔ́, gɛgɔ́ndɔ́ gáhɔ gɛ́ dɛ kúkéné ɛdánɛ́”.»
40004007	Yésusu go mo gundie a amɔ́: «Bó lɛ́ tɔ́nɔ ɔ́ŋɔ́ɔlú goŋaá: “O do ná gogona Daadáa Asaŋa bahɔ”.»
40004008	Ohándá go gɔnɔ go ɛ́da nɛhɛ́ naá giyéŋéŋkée gá ogɔndɔ, go mo dúfie mefuŋe má cí miimée na nigúmi ná má,
40004009	a amɔ́ gɛ́hɛ́ a amɔ́: «Kaá go íŋéné buimée bɔ́ɔbɔ go amɔ́ kulene enúu go go mbúlugenye.»
40004010	Gɔ́ɔ Yésusu a mo oyanamɔ́ a amɔ́: «Dómbá, Sátana|Sátana (Satan): ! Mammana, bó lɛ́ ɔ́ŋɔ́ɔlú goŋaá: “Búlúgényée Daadáa Asaŋa bahɔ, o mo yɔgɔnɛnɔ, mɔ́ɔ mokáa”.»
40004011	Gɔ́ɔ ohándá a mo dɛ́ɛnamɔ́. Bɛɛ́ŋgɛlɛsɛ go báyɛkɛna Yésusu, go ɛ́da go mo yɔgɔnɛnɔ.
40004012	Aŋa Yésusu a mbɔɔ́ ɔ́bɔ́ goŋaá bá á gumbéné Sáŋa bá báá mo ágá naá ncíbo ya gɛaŋɔ́, gɛ́hɛ́ go fadɛgɛna go go ɛ́da naá Gelilée.
40004013	A lɛ́ kanɛ go gɛ́ga naá Násalɛdɛ, kanɛ́ gɛ́hɛ́ go ɛ́da lukumene naá Kapɛlɛnahɔ́mɛ, tɛ́sɔnɔ yɛ́ɛyɛ ɛ lɔ́mɔ́ naá cɔ́lɔ ya máŋɛ́ má Gelilée, naá gigísi gá cí gá Sábɔlɔŋɔ na Nɛfɛtáalɛ.
40004014	Bó mbaá lɔmɔ́ báŋaáalú nɔ́ɔnɔ go goŋaá dogálɔ dá mbúsí ya Asaŋa|Mbúsí ya Asaŋa (Prophète):, Iseyíi, dɔ́ɔdɔ dó ɛ́nanɛna:
40004015	«Cí ya Sábɔlɔŋɔ, cí ya Nɛfɛtáalɛ, gɛbala gá máŋɛ́, gɛdɔŋɔ gɛ́ɛgɛ naá Yɔlɔdɛ́ŋɛ boayá búunú, Gelilée mɔ́ɔnyɔ biinyí biinyí bá batɔ bɛ́ gɛ́gamɔ́ hɔ́ɔ!
40004016	Gɛdɔŋɔ gɛ́ɛgɛ gɛ́ mbaá lɛ naá mbíno, gɛ́ ɛ́ ɛ́ná gɛantáanta gá gise! Go batɔ báaba bá mbaá lɛ bɔ́ ɔyɔ naá duílilíe gɛdɔŋɔ gá nigúe, gise gɛ́ á bóloodío!»
40004017	Gó bayɛga naá gɛcamɛna gɛ́ɛgɔ, Yésusu go bayɛga go dúmenye a amɔ́: «Núgíe nɔnɔ gɛɔyɔ gɛ́nyɔ́, goakɛ́ Bufuŋe bá mmoɛná bó á báyɛkɛ́ná!»
40004018	Yésusu ɛ ɛnda naá cɔ́lɔ ya máŋɛ́ má Gelilée, gɛ́hɛ́ go ɛ́na bonóbí moɔbɔ́ báandɛ́, Símono, mɔ́ɔnyɔ bá dɔ́ŋɔnɔmɔ́ bá amɔ́ Píele, na ondimóní Andɛlɛ́ɛ, bá nɔɔnɔnɔ mafɔ́ɔ́dɔ́ɔ naá máŋɛ́.
40004019	Gɛ́hɛ́ go bó oyana a amɔ́: «Mbienéemú nɔnɔ, nná nyó íyie bonóbí batɔ.»
40004020	Bá báa lɛ gó dómba go síe bá báá cecúgíe mafɔ́ɔ́dɔ́ɔ mábɔ́, bá báá mo biené.
40004021	Yésusu a á gɔnɔ́ báyɛkɛdɛna naá busío, go ɛ́na bahaŋa bá Sebedée báandɛ́; Sáakɛ na ondimóní Sáŋa. Bá mba lɛ́ naá gilué olɔŋɔ na isée babɔ́, bá gedegedie mafɔ́ɔ́dɔ́ɔ mábɔ́. Gɔ́ɔ Yésusu a bó dɔ́ŋɛnɔmɔ́.
40004022	Bɔ́ɔbɔ tɔ́nɔ go dómba go síe isée babɔ́ na gilué, go mo biene.
40004023	Gɔ́ɔ Yésusu ɛ ɛ́damɔ́ ɛ ɛnda naá bɛdɔŋɔ bá Gelilée biimée, a húunenye naá nnyaŋá sábɔ́ sá mbósógólí|Nnyaŋá ya mbósógólí (Synagogue):, a dúmenye Gɛnɔ́gɔ́ gá Cɔ́mɔ gá Bufuŋe bá mmoɛná, e éŋugenye ɛgɔnɔ́, bɛnɛ́mɔ mbɔ́dɔ iŋkimée, naá gɛdɔŋɔ.
40004024	Ufíno yɛ́hɛ́ go dómba go saa gɛdɔŋɔ gá Silíi giimée, bá báá lɛ gó ɛ́da go mo úlenine na bɔgɔnɔ́gɔnɔ mbɔ́dɔ iŋkimée na batɔ bá bɛgáda bá biliíli, buubí giti, bɛcɛ́gɛlɛ: Yésusu a bó éŋugenye.
40004025	Bitúu bitúu bá batɔ go mo bienene, bɛ́ ɛ́da go úlene naá Gelilée, naá gigísi gá cí gá Tɛ́sɔnɔ sɛ́ɔ́dɔ́, naá Yolósalɛmɛ, naá Yudée, na naá gigísi gá cí gɛ́ɛgɛ boayá búunú bá Yɔlɔdɛ́ŋɛ.
40005001	Naá goɛ́na gá bitúu bitúu bá batɔ bɛ́ɛbɔ, Yésusu go bólɛga naá ogɔndɔ mmoɛná, gɛ́hɛ́ go lukumene, behúúní|Uhúúní (disciple): bɛ́hɛ́ bá báá mo báyɛkɛ́ná.
40005002	Kɔ́ɔ a gɔ́lɔmɔ́ dogálɔ, go ɛ́da go bó húunenye a amɔ́:
40005003	«Besé makɔ́nɔ́ na batɔ báaba bá lɔ́mɔ́ na odɛ́má yá gosóga, Bufuŋe bá mmoɛná bó lɛ́ gáábɔ́.
40005004	Besé makɔ́nɔ́ na bɛpɔ́ɔ́ bá batɔ, bá ŋga dáŋábá cí yɛ́ɛyɛ Asaŋa a mbaá dáná.
40005005	Besé makɔ́nɔ́ na batɔ báaba bá baŋamɔ́, Asaŋa a ŋga bó bobío odɛ́má.
40005006	Besé makɔ́nɔ́ na batɔ báaba bɔ́ ɔ́bɔnɔmɔ́ ncaná na inyúidi go masɛnɛ má botɛ́nɛ́ɛ, Asaŋa a ŋga bó fáá bá hóogio.
40005007	Besé makɔ́nɔ́ na batɔ báaba bá gɔ́lɔnɔmɔ́ basɔ́gɔ́ɔ mahana, Asaŋa a ŋga bó gɔ́lɔ́ tɔ́nɔ mahana.
40005008	Besé makɔ́nɔ́ na batɔ bá ɛdɛ́má immúmpúu, bá ŋgɛ ɛ́ná Asaŋa.
40005009	Besé makɔ́nɔ́ na batɔ báaba bá yɔgɔnɔmɔ́ goŋaá buumbénú bó bɛ́ɛmba naá boayá bábɔ́, bá ŋga bó dɔ́ŋɔ́nɔ́ɔ baaná bá Asaŋa.
40005010	Besé makɔ́nɔ́ na batɔ báaba basɔ́gɔ́ɔ batɔ bá bó séesenyemú go masɛnɛ má botɛ́nɛ́ɛ, Bufuŋe bá mmoɛná bó lɛ́ gáábɔ́.
40005011	Besé makɔ́nɔ́ na bɛɛnyɔ́ɔ báaba batɔ bá nyó sɛgamɔ́, bá nyó séesenyemú, bá gɔnɔ nyó básómbanɛna mbɔ́dɔ iŋkimée go ufíno yámɛ.
40005012	Békeelényéemú nɔnɔ no gunde no aŋgana, bɛsoɛná bɛ́nyɔ́ bɛ́ lɛ́ makɔ́nɔ́nɔ́ɔ naá mmoɛná. Mammana, nɔ́ɔnɔ gɔ́ɔ bá mbaá séésényée mbúsí sá Asaŋa|Mbúsí ya Asaŋa (Prophète): sɛ́ɛsɛ sɛ́ mbaá dóáná gɛ́nyɔ́.»
40005013	«No lɛ́ masɛgɛ má cí. Kanɛ́ masɛgɛ má amɔ́ má sola, na akɛ́ bá gaá ná gɔnɔ́ má simidie o? Hɔ́ɔlɔ́ má ɛ́yá boóma bá dugúnú, bá má dɛ́a go nnyaáŋgadɛ́ɛ, batɔ bɛ́ ɛ́da go má bínde.»
40005014	«No lɛ́ gise gá batɔ. Tɛ́sɔnɔ fóágáalú naá ogɔndɔ mmoɛná, ɛ dɛ báá ɔsɛ́gɔ́ɔlú.
40005015	Bá dɛ nébígényée lámba go go yɛ ága naá iséní gadɛ́ɛ, kanɛ́ bá yɛ dálanamɔ́ naá gɛdálɛ́ná gá yɛ́, ɛ seemenye mɔtɔ uŋkimée mɔ́ɔnyɔ a lɔ́mɔ́ naá nnyaŋá.
40005016	Caŋa táŋɛ́ mmue, bonyáa nɔnɔ naá oŋgíso yá batɔ. Bó gaá ŋaáa goŋaá bɛ́ ɛ́nana bɛnɔ́gɔ́ bɛ́nyɔ́ bá meŋiigíe, bɛ́ ɛ́da go gúmenye Isée bɛnyɔ́ mɔ́ɔnyɔ naá mmoɛná.»
40005017	«No béeniŋenye no amɔ́ ndɔ́mɔ́ úléelú go go nco go úlie gicele gá Mɔ́sɛsɛ na gohúunenye gá mbúsí sá Asaŋa|Mbúsí ya Asaŋa (Prophète): o? Akɛ́ɛ, ndɛ́ kanɛ go úle go go nco mó úlie, mmbuú úlé go go nco mó hóogio.
40005018	Mammana ŋgaá nyó oyáná daŋɛ́daŋɛ caá, otóotoɛ yá mmoɛná na cí go dómba, akɛ́ ɛnandáda, akɛ́ hɛómaŋkóma há hímmue, bá dɛ ŋgá mó úlie naá kálata ya gicele gó ɛ́da húme aŋa buimée bó ŋgaá bóhóógío.
40005019	A dúme godɔ́ɔdɔ, mɔ́ɔnyɔ a ŋgaá dómbá ɛndɔndɔ́sɛnɔ táŋɛ́ hímmue, a húunenye batɔ go ŋa nɔ́ɔ caŋa mmue, bendiemi a ŋga bɛ́ɛ́mbá hɛómaŋkóma naá Bufuŋe bá mmoɛná. Kanɛ́ mɔ́ɔnyɔ a ŋgɔɔ́ ɔyɔ́ɔ aŋa bɛlɔsɛnɔ bɛ́ɛbɛ bɛ́ oyamɔ́, a bɛ́ húunenye go batɔ, bendiemi bá ŋga mo gɔ́lɔ́ gɛantáa naá Bufuŋe bá mmoɛná.
40005020	Ŋgaá nyó oyáná caá, ɛ́na mbɔ́dɔ yɛnyɔ́ ya go gumbene bɛlɔsɛnɔ ɛ dɛ dómbá yɛ́ɛyɛ ya muloodio má bicele na Befelisiéŋe|Befelisiéŋe (Pharisiens):, no do ŋgá bóso go bɛa undukí naá Bufuŋe bá mmoɛná.»
40005021	«No mbɔ ɔ́bɔ́ bá bóó oyáná batɔ bá cóá goŋaá: “O do óná mɔtɔ; mɔ́ɔnyɔ o ónamɔ́ mɔtɔ, bɛ́ ɛ́da nɛhɛ́ naá nɛgála”.
40005022	Kɔ́ɔ yɔmɔ́ɔ ŋgaá nyó oyáná caá: uŋkimée mɔ́ɔnyɔ ɔ ɔ́bɔmɔ́ mpímí na ondimóní, a ŋgɛ ɛ́dá básáaga naá nɛgála; uŋkimée mɔ́ɔnyɔ a dɔ́ŋɛnɔmɔ́ ondimóní a amɔ́ “nnyama”, a ŋgɛ ɛ́dá básáaga naá Nɛgála nɛgɔ́nɔ́. Mɔ́ɔnyɔ a ŋgaá dɔ́ŋɛ́nɔ́ ondimóní a amɔ́: “uŋgegeegú”, bendiemi a háanana goŋaá bá mo nɔɔ naá gɛbɔlɔ́gɔdɔ gá íyuke há kanɛ go fúenene.
40005023	Kanɛ́ go amɔ́ go ɛ́da fadɛgɛna go go nco fáa Asaŋa gɛbáágá gáhɔ naá gɛdálɛ́ná|Gɛdálɛ́ná (autel):, o báá bééníŋínyée hɔ́ɔ goŋaá tɛ́ɔbɛnɔ a bɛanana gɛsɛnɛ nahɔ,
40005024	síé o báá dɛ́ɛ́ná gɛbáágá gáhɔ naá boayá bá gɛdálɛ́ná, o manɛ go ɛ́da bégedie na tɛ́ɔbɛnɔ, o lo go nco gunde kanɛ́ o fáa gɛbáágá gáhɔ.
40005025	Gɛcamɛna gɛ́ɛgɛ o gá lɔ́mɔ́ go pɛ́ na mɔtɔ bahɔ ba gɛsɛnɛ, bégedíemú fɛaŋɔ nɛhɛ́, go goŋaá a dɛ ɛ́dá nahɔ naá usúmbí bɛsɛnɛ, usúmbí bɛsɛnɛ a go íŋene go gisimbi gɛ́ go nɔɔ naá ncíbo ya gɛaŋɔ́.
40005026	Mammana, ŋgaá go oyáná caá, o do ná húme naá ncíbo ya gɛaŋɔ́ yɛ́ɛyɔ, aáŋa o gá lɛ́ o do soáa ufínó yáhɔ yɔ́ɔyɔ akɛ́ faláŋa ummue ɛ dɛ síéné.
40005027	«No mbɔ ɔ́bɔ́ bá bóó oyáná batɔ bá cóá goŋaá: “O do ŋaáa gɛdáŋa|Gɛdálɛ́ná (autel):”.
40005028	Kanɛ́ yɔmɔ́ɔ ŋgaá nyó oyáná caá: mɔ́ɔnyɔ a núunidemú okɔ́dɔ ba sɔ́gɔ́ɔ na mbééníŋínyí ya ŋaá a bɛ́dɛmɛna nɛhɛ́, a báa go ŋa gɛdáŋa nɛhɛ́ naá odɛ́má yɛ́hɛ́.
40005029	«Aáŋa niíso náhɔ ná ombɔ́gɔ onɔ́mɛ nɛ́ go dómana goŋaá o lɔgɔ, nɛ́ báláamɔ́ o nɛ́ umbe halaháláa; bó lɛ́ bese go busío báhɔ goŋaá gɛnamá gáhɔ gímmue gɛ́ yíme, gó dómba goŋaá bá nɔɔ nnyɔ́dɔ yahɔ iŋkimée naá gɛbɔlɔ́gɔdɔ gá íyuke há kanɛ go fúenene.
40005030	Aáŋa ombɔ́gɔ yáhɔ yá onɔ́mɛ yó go dómana goŋaá o lɔgɔ, yó sómbáamɔ́ o yó umbe halaháláa; bó lɛ́ bese go busío báhɔ goŋaá gɛnamá gáhɔ gímmue gɛ́ yíme, gó dómba goŋaá nnyɔ́dɔ yahɔ iŋkimée yɛ ɛ́da naá gɛbɔlɔ́gɔdɔ gá íyuke há kanɛ go fúenene.
40005031	«No mbɔ ɔ́bɔ́ tɔ́nɔ bá bóó oyáná batɔ bá cóá goŋaá: Mɔ́ɔnyɔ i inyemú ogɛ́ a háanana go mo íŋene kálata yɛ́ɛyɛ ɛ dúfenyemú goŋaá nɛbáná nábɔ́ nɛ́ á maná.
40005032	Kanɛ́ yɔmɔ́ɔ ŋgaá nyó oyáná caá: “Mɔtɔ mɔ́ɔnyɔ i inyemú ogɛ́, aáŋa caá goŋaá a á hémé hanyɔ́, a á mo dómá goŋaá a ŋanana gɛdáŋa|Gɛdálɛ́ná (autel):; tɔ́nɔ, mɔtɔ mɔ́ɔnyɔ a giŋemú okɔ́dɔ mɔ́ɔnyɔ bá mo inyemú, a á ŋaáa gɛdáŋa”.
40005033	«No mbɔ ɔ́bɔ́ gɔnɔ́ bá bóó oyáná batɔ bá cóá goŋaá: “O do hóámá o do lɔbɛ́nɔ́ kanɛ go hóogio mbálɛɛná yahɔ; kanɛ́ hóógío bɔ́ɔbɔ o mbaá dáná naá mbálɛɛná yahɔ naá oŋgíso yá Daadáa”.
40005034	Kanɛ́ yɔmɔ́ɔ ŋgaá nyó oyáná caá, no do bálɛáa akɛ́ sɔŋɛ: no do bálɛáa akɛ́ mmoɛná, goakɛ́ ɛ lɛ́ oŋgɛ́yɔ́ yá Asaŋa.
40005035	No do bálɛáa akɛ́ cí, goakɛ́ ɛ lɛ́ gɛdálɛ́ná bɛgɔ́ndɔ́ bɛ́hɛ́; no do bálɛáa akɛ́ Yolósalɛmɛ, goakɛ́ bó lɔ́mɔ́ tɛ́sɔnɔ ya ufuŋe ogɔ́nɔ́.
40005036	O do bálɛáa akɛ́ go odóɛ yáhɔ, goakɛ́ o do bósó bá go gundie cóɛ mmue mmúmpúu ɛ́na lí piídidi naá odóɛ yáhɔ.
40005037	Ŋgáa ɛɛ́ɛŋ bahɔ a bɛ́ɛmba “ɛɛ́ɛŋ”, akɛ́ɛ bahɔ a bɛ́ɛmba “akɛ́ɛ”; bɔ́ɔbɔ bó bádálanamɔ́ hɔ́ɔ búntió bó ɛ́damɔ́ go úlene naá Ohándá.
40005038	«No mbɔ ɔ́bɔ́ goŋaá bá mbo oyɛ́dá bá amɔ́: “Niíso nɛ́ bégundie go niíso, niínyo nɛ́ bégundie go niínyo”.
40005039	Kanɛ́ yɔmɔ́ɔ ŋgaá nyó oyáná caá, o do bááŋɛ́gá ombɛ́. Mɔtɔ a amɔ́ a go góba ombɔ́lɛ́ naá ɛdáma ná ombɔ́gɔ onɔ́mɛ, mo sɛncɛ́gɛ́náamɔ́ nɛ́ɛnɛ níntió.
40005040	Aáŋa mɔtɔ a lɛ́galɛga go ɛ́da nahɔ naá usúmbí bɛsɛnɛ go go bɔgɔ gɛla gáhɔ gɛ́ɛgɛ o bááganamɔ́ naá cí, mo dɛ́ɛ́nɛ́náamɔ́ tɔ́nɔ gɛ́ɛgɛ gá isió.
40005041	Mɔtɔ a amɔ́ a go gaŋa goŋaá o bádóɛgɛna gɛnóɛ́, go ɛnda kílo mɛ́da mmue, ɛndáa kílo mɛ́da ɛ́handɛ́ olɔŋɔ nɛhɛ́.
40005042	Fáá mɔ́ɔnyɔ a go ɔŋɔnɔmɔ́, gɔnɔ́, o do fíídíe nnyimé mɔtɔ mɔ́ɔnyɔ a lɛ́galɛgamɔ́ go bɔlɔ boóma naá maamɔ́ɔ.
40005043	«No mbɔ ɔ́bɔ́ goŋaá bá mbo oyɛ́dá bá amɔ́: “O maamana sɔ́gɔ́ɔ bahɔ, o bɛlabɛla obɛlɔ́bɛlɔ bahɔ”.
40005044	Kanɛ́ yɔmɔ́ɔ ŋgaá nyó oyáná caá, maamánáa nɔnɔ babɛlɔ́bɛlɔ bɛ́nyɔ́, no bósógolonyo go báaba bá nyó séesenyemú.
40005045	Nɔ́ɔ gɔ́ɔ, no gaá ná bɛ́ɛ́mbá baaná bá Isée bɛnyɔ́ mɔ́ɔnyɔ naá mmoɛná, goakɛ́ a numenye buisí bɛ́hɛ́ go babɛ́ na besi, a gɔnɔ niigenye nobólá go batɔ báaba bá ŋananamɔ́ besé na báaba bá ŋananamɔ́ gɛbɛ́.
40005046	Moatɛ́, no amɔ́ no maamana báaba bá nyó maamanamɔ́, kasɛ́á bɛsoɛná no gaá ná bɛáa o? Bogólí tásɛ bá ŋanana nɔ́ɔ caŋa mmue.
40005047	Gɔnɔ́, no amɔ́ no bédíigenye goana bolimóní bɛ́nyɔ́, no ŋananamɔ́ ɛkádɛ gá go békúke o? Bindiíyímé Asaŋa bɛ́ ŋanana nɔ́ɔ caŋa mmue.
40005048	Bɛɛnyɔ́ɔ kanɛ́, bɛ́ɛ́mba nɔnɔ bɛgɔ́nɛ́naga, aŋa Isée bɛnyɔ́ mɔ́ɔnyɔ naá mmoɛná a lɔ́mɔ́ gɛgɔ́nɛ́naga.
40006001	«Bébeŋéemú nɔnɔ go go hóógónyóo masɔ́mɔ mɛ́nyɔ́ má gioliminyo naá gɛtátáná, goŋaá mɔtɔ uŋkimée a nyó núune. No amɔ́ no má hóogonyo nɔ́ɔnɔ, no do ná bóso go dáŋaba bɛsoɛná bɛ́ɛbɛ naá Baaba bɛnyɔ́ mɔ́ɔnyɔ naá mmoɛná.
40006002	Gɔ́ɔgɔ o fáananamɔ́ basógasoga muinyí, o do ŋaáa goŋaá batɔ bá go ága oŋgíso, nɔ́ɔ gɔ́ɔ bekuilí bá ŋananamɔ́ naá nnyaŋá sá mbósógólí|Nnyaŋá ya mbósógólí (Synagogue): na naá maayá má bɛbala: bá ŋanana nɔ́ɔnɔ go goŋaá batɔ bá bó búlugenye. Ŋgaá nyó oyáná naá mammana caá: bá báa na go dáŋaba bɛsoɛná bábɔ́.
40006003	Kanɛ́ maamɔ́ɔ, gɔ́ɔgɔ o fáananamɔ́ basógasoga muinyí, ombɔ́gɔ odádɛ́ yáhɔ yó do háánánáa go íyime bɔ́ɔbɔ ombɔ́gɔ onɔ́mɛ yó ŋananamɔ́,
40006004	go goŋaá pááná yahɔ yɛ́ɛyɔ ɛ lɔbɛnɔ naá nnindíi. Tɛ́ɔ ɛ ɛ́nana buimée bɔ́ɔbɔ o ŋananamɔ́ naá nnindíi, a ŋga go fáá bɛsoɛná.
40006005	«Gɔ́ɔgɔ no bósógolonyomú, no do bɛ́ɛ́mbá aŋa bekuilí: bá maamana go bósógolonyo tɛ́nɛ́ɛ naá nnyaŋá sá mbósógólí|Nnyaŋá ya mbósógólí (Synagogue): na naá maayá má bɛbala, goŋaá batɔ biimée bá bó ɛ́na. Ŋgaá nyó oyáná mammana caá, bá báá na go dáŋaba bɛsoɛná bábɔ́.
40006006	Kanɛ́ maamɔ́ɔ, gɔ́ɔgɔ o lɛ́galɛgamɔ́ go bósógolonyo, íŋéne naá mamɔ́ nɛgɛlɛ́, o buige gɛasɛ́, o bósógolonyo Tɛ́ɔ, a lɛ́ hɔ́ɔ naá hoóma hɔ́ɔhɔ há lɔ́mɔ́ nnindíi. Kɔ́ɔ Tɛ́ɔ ɛ ɛ́nana buimée bɔ́ɔbɔ o ŋananamɔ́ naá nnindíi, a ŋga go fáá bɛsoɛná.
40006007	Gɔ́ɔgɔ no bósógolonyomú, no do degényée gɛcɛcá gá dogálɔ, aŋa biindiíyímé Asaŋa bɛ́ ŋananamɔ́. Bɛ́ fege bɛ́ amɔ́ hɔ́ɔlɔ́ gɔ́ɔ Asaŋa a bó bódólonyomú aŋa bɛ́ gálagala makɔ́nɔ́.
40006008	No do ŋanánáa aŋa bɔ́ɔ, goakɛ́ Isée bɛnyɔ́, a ná lɛ́ go íyimene bɔ́ɔbɔ no lɔ́mɔ́ mbií ya bɔ́ otóotoɛ yá ŋaá no mo úhune.
40006009	«Náana gɔ́ɔ no háananamɔ́ go bósógolonyo: Baaba bɛcɔ́ mɔ́ɔnyɔ naá mmoɛná, lincíe batɔ biimée ánɛ́ɛ o lɔ́mɔ́,
40006010	úlé na Bufuŋe báhɔ, ŋgáa ndɛ́ga yahɔ ɛ báŋa naá cí aŋa naá mmoɛná.
40006011	Có fáamɔ́ manyáanya mɛ́cɔ́ má ínoni.
40006012	Có hééhínyéemú mbudí yɛcɔ́, aŋa dɛ héehinenyemú báaba bá có budemú.
40006013	O do có dɛ́ɛ́ná dɛ dɛ obɛ́ná naá ɛsɔgɛdɔ, có sódíomú go Ombɛ́.
40006014	«Ɛɛ́ɛŋ, no amɔ́ no héehinenye batɔ bɛoba bábɔ́, Isée bɛnyɔ́ mɔ́ɔnyɔ naá mmoɛná a ŋga nyó hééhínényée tɔ́nɔ.
40006015	Kanɛ́, aáŋa no do hééhínényée batɔ bɛoba bábɔ́, Isée bɛnyɔ́ a dɛ ŋgá nyó héehinenye tɔ́nɔ bɛoba bɛ́nyɔ́.
40006016	«Gɔ́ɔgɔ no bécelenemú manyáanya, no do ɛ́dá go gɛ́ga gosóga gosóga aŋa bekuilí bá ŋananamɔ́: bá núgenye mosío mábɔ́ goŋaá mɔtɔ uŋkimée ɛ ɛ́na goŋaá bá bécelene manyáanya. Ŋgaá nyó oyáná mammana caá: bá báá na go dáŋaba bɛsoɛná bábɔ́.
40006017	Kanɛ́ maamɔ́ɔ, gɔ́ɔgɔ o bécelenemú manyáanya, básogáamɔ́ busío o gunde o béfúe megúdé,
40006018	go goŋaá batɔ bá dɛ ɛ́ná bá amɔ́ o bécelene manyáanya. Goana Tɛ́ɔ mokáa mɔ́ɔnyɔ a lɔ́mɔ́ hɔ́ɔ hɔ́ɔlɔ́ naá nnindíi, mɔ́ɔ i íyimenemú. Tɛ́ɔ mɔ́ɔnyɔ ɛ ɛ́nanamɔ́ bɔ́ɔbɔ o ŋananamɔ́ naá nnindíi, mɔ́ɔ a ná go déŋebiemú bɛsoɛná.
40006019	«No do bábándánáa bonɔ́mɛ naá cí bɔ́ɔbɔ mesígídé na ŋgéŋeŋée mó ná díeŋiemú, ɛ́na lí biíbi bá áda ncíbo bí íbene.
40006020	Kanɛ́ bándáa nɔnɔ bonɔ́mɛ bɛ́nyɔ́ naá mmoɛná, anáa mesígídé akɛ́ ŋgéŋeŋée mó lɔ́mɔ́ mó do bɛ́ɛ́mbá ba go díeŋie, akɛ́ biíbi bá dɛ báá ba go áda ncíbo, bí íbene.
40006021	Mammana, anáa bonɔ́mɛ báhɔ bó lɔ́mɔ́, hɔ́ɔ tɔ́nɔ odɛ́má yáhɔ yó lɔ́mɔ́.
40006022	«Lámba ya nnyɔ́dɔ ɛ lɔ́mɔ́ niíso. Aáŋa niíso náhɔ nɛ́ lɛ́ nɛgɔ́sɔ, nnyɔ́dɔ yahɔ iŋkimée ɛ lɛ́ naá gise.
40006023	Kanɛ́ aáŋa niíso náhɔ nɛ́ nóma, nnyɔ́dɔ yahɔ iŋkimée ɛ lɛ́ naá mbíno. Ábɔ aáŋa gise gɛ́ɛgɛ gɛ́ lɔ́mɔ́ naá maamɔ́ɔ gɛ́ lɛ́ mbíno, gɛbɛ́ gá mbíno moatɛ́, ɛɛ́ɛŋ!
40006024	«Mɔtɔ a dɛ báá ba go yɔgɔnɛnɔ bagɔ́nɔ́ɔ báandɛ́: a gaá bɛlábɛ́láa ummue, a maamana mɔ́ɔnyɔ untió. Ɛ́na lí, a gaá báladá na ummue, a fánɛna mɔ́ɔnyɔ untió. No do báá ba go yɔgɔnɛnɔ na Asaŋa na Muinyí.
40006025	«Nɔ́ɔnɔ gɔ́ɔ nnyó oyanamɔ́ caá: no do yóbímídónóo naá gɛɔyɔ gɛ́nyɔ́ go boóma bá go nyáa, [ɛ́na akɛ́ go boóma bá go bónyo] ɛ́na lí go bɛla bɛ́ɛbɛ no gaá ná báágánáa. Ábɔ, gɛɔyɔ gɛ́ dɛ dómbánáa manyáanya o? Nnyɔ́dɔ ɛ dɛ dómbánáa bɛla o?
40006026	Ɛ́ná nɔnɔ munoní: mó do gónáa, mó do sáŋáa, mó do bándáa naá bɛɔ́lɔ; kanɛ́ Isée bɛnyɔ́ mɔ́ɔnyɔ naá mmoɛná a mó dúge! No lɛ́ bɛantáanta bá moóma naá oŋgíso yá Asaŋa no mó dómbana!
40006027	Ánɛ́ɛ kanɛ́ naá bɛɛnyɔ́ɔ a lɔ́mɔ́ ba go bégídene medúgú akɛ́ sɔŋɛ naá gɛɔyɔ gɛ́hɛ́ goŋaá a yóbimidono o?
40006028	No yóbimidonomú kanɛ́ go bɛla goakɛ́ o? Núúnée nɔnɔ mbínyí na bióli bá sɛ́ naá bodɛ́agadɛ́ aŋa sɛ́ gomamɔ́: sɛ́ dɛ yɔgɔ́nɔ́ɔ, sɛ́ dɛ nogáa bɛla.
40006029	Kanɛ́ ŋgaá nyó oyáná caá, Salomɔ́ŋɔ mɔ́ɔ moatɛ́ moatɛ, naá nigúmi nɛ́hɛ́ niimée, a lɛ́ kanɛ go báága gɛla gá go éme bonɔ́gɔ́ aŋa mbínyí mmue naá sɛ́.
40006030	Aáŋa Asaŋa a lɛŋa nɔ́ɔnɔ mbínyí sá bodɛ́agadɛ́ sɛ́ɛsɛ sɛ́ lɔ́mɔ́ ínoni sɛ́ hɔ́ɔ, nembeli bá sɛ́ nɔɔ naá íyuke. Nɛɛ́nɛ a lɔ́mɔ́ a dɛ bɛ́ɛ́mbá bá go ŋa gɛ́nyɔ́ a dómba mbínyí, batɔ bá gioliminyo fágɔfágɔ báaba!
40006031	No do ɛ́dá kanɛ́ go yóbimidono no gálagala no amɔ́: “Dɛ gaá ná nyáá ɛkádɛ o? Dɛ gaá ná bónyó ɛkádɛ o? Ɛ́na lí, dɛ gaá ná bálɛŋáa na ɛkádɛ o?”
40006032	Muimée mɔ́ɔmɔ, bindiolímínyóo Asaŋa bɛ́ mó fúmbe kanɛ tɔmbɛ́nɔ́ɔ. Isée bɛnyɔ́ mɔ́ɔnyɔ naá mmoɛná i íyimene buimée bɔ́ɔbɔ no baŋamɔ́.
40006033	Fúmbée nɔnɔ manɛ́ Bufuŋe bá mmoɛná na botɛ́nɛ́ɛ bá Asaŋa, manɛ́ a ná nyó ɛndɛgɛnɛnamɔ́ muimée mɔ́ɔmɔ.
40006034	No do yóbímídónóo go nembeli, nembeli a gaá yóbímídónóo go mɔ́ moatɛ́ moatɛ. Buisí buimée bó háanana na gɛdɔmbɔ gá bɔ́!
40007001	«No do bɛ́ɛ́mbá báaba bá sómbanɛnamɔ́ basɔ́gɔ́ɔ bɛsɛnɛ, go goŋaá Asaŋa a dɛ nyó sómbɛ́ná bɛɛnyɔ́ɔ.
40007002	Mammana, Asaŋa a ŋga nyó sómbɛ́ná bɛsɛnɛ bɛ́nyɔ́ naá mbɔ́dɔ yɛ́ɛyɛ bɛɛnyɔ́ɔ no sómbanamɔ́ basɔ́gɔ́ɔ. Bá ŋga gɔ́lɔ́ go busío bɛ́nyɔ́ mɛ́da máama no lɔ́mɔ́ na má go basɔ́gɔ́ɔ.
40007003	Go busío báakɛ́ o núunemú gifumbú gɛ́ɛgɛ naá niíso ná tɛ́ɔbɛnɔ, kanɛ go ɛ́na boɛ́tɛ bɔ́ɔbɔ bó lɔ́mɔ́ naá náhɔ niíso o?
40007004	Ɛ́na lí, nɛɛ́nɛ o lɔ́mɔ́ ba go oyana tɛ́ɔbɛnɔ go amɔ́: Tɛ́ɛ́náamɔ́ ko úlie gifumbú gɛ́ɛgɛ naá niíso náhɔ, gɔ́ɔ maamɔ́ɔ na boɛ́tɛ naá náhɔ o?
40007005	Ukuilí mɔ́ɔnyɔ, manɛ́ dóana go búúlie boɛ́tɛ bɔ́ɔbɔ naá mamɔ́ niíso, o lo go nco go ɛ́nana bese go go úlie gifumbú gɛ́ɛgɛ naá niíso ná tɛ́ɔbɛnɔ.
40007006	«No do íŋéné go mbóa bɔ́ɔbɔ bó lɔ́mɔ́ fonáalú, go goŋaá sɛ́ dɛ nyó békikílídínyée go go nyó nóma; no do nɔɔnɔ́nɔ́ɔ ndɛŋɔ sɛ́nyɔ́ go ŋgɔnɔ́bɛ́ goŋaá sɛ́ gaá sɛ́ naadánáa.
40007007	«Ɔŋɔ́nɔ́ɔ nɔnɔ, manɛ́ bá ŋgaá nyó fáá; fúmbée nɔnɔ, manɛ́ no ŋgaá huenyée; gɔdɛ́dɛ́nɔ nɔnɔ bá lɛ go nyó buunene gɛasɛ́.
40007008	Mammana, mɔtɔ uŋkimée mɔ́ɔnyɔ ɔ ɔŋɔnɔmɔ́, bá mo fáanana, mɔ́ɔnyɔ a fúmbemú a huenenye, mɔ́ɔnyɔ a gɔdɔnɔmɔ́ bá mo buunene gɛasɛ́.
40007009	Ɛ́na lí, ánɛ́ɛ naá bɛɛnyɔ́ɔ a lɔ́mɔ́ ba goŋaá moɔnɔ́ a amɔ́ a mo ɔŋɛnɔ gɛlɛ́dɛ, a mo fáa ɛdánɛ́ o?
40007010	Ɛ́na gɔnɔ́, moɔnɔ́ a mo ɔŋɛnɔ hɛɔbɔ́, mɔ́ɔ a mo fáa hɛɔnɛnɔ o?
40007011	Kanɛ́ bɛɛnyɔ́ɔ báaba no lɔ́mɔ́ bɛgáda bá batɔ, no íyimene go fáanana baaná bɛ́nyɔ́ bɛnɔ́gɔ́ bá moóma, ɛŋɛndɔ inikí Isée bɛnyɔ́ mɔ́ɔnyɔ naá mmoɛná a lɔ́mɔ́ ba go fáanana bɛnɔ́gɔ́ bá moóma go báaba bá mo ɔŋɔnɔmɔ́ o?
40007012	«Buimée bɔ́ɔbɔ no lɛ́galɛgamɔ́ goŋaá batɔ bá nyó ŋɛɛna, bó ŋɛɛnáamɔ́ tɔ́nɔ obɔ moánɛ: hɔ́ɔlɔ́ há Gicele gá Mɔ́sɛsɛ na kálata sá mbúsí sá Asaŋa|Mbúsí ya Asaŋa (Prophète): mó oyamɔ́.
40007013	«Íŋénénée nɔnɔ naá gɛasɛ́ gá gágálɛ́dáalú; goakɛ́ gɛasɛ́ gá gɛsaágada gɔnɔ́ pɛ́ yɛ́ɛyɛ yɛ ɛ́danamɔ́ naá goyíme ɛ lɛ́ fɛaŋɔ; batɔ gɛca bá dómbanamɔ́ hɔ́ɔ.
40007014	Kanɛ́, gɛasɛ́ gá cɔkɛnɛ, gɛ́ lɔ́mɔ́ pɛ́ yɛ́ɛyɛ yɛ indenyemú naá gɛɔyɔ, gɔ́ɔ batɔ sɔŋɛ bá yɛ fídenemú, goakɛ́ ɛ lɛ́ ndɔlɛ.
40007015	«Bébeŋéemú nɔnɔ go mbúsí sá mbele. Sɛ́ nyó úlenine na mɔlɛŋɔ má bɛdómbáa, kanɛ́ naá gadɛ́ɛ gúunú, sɛ́ lɔ́mɔ́ ŋkɔ.
40007016	No ŋga sɛ́ lɛncánáa go bɛsamɔ́ bá sɛ́. Bá dɛ gásáa bíkodóo naá gɛ́loŋkáa, ɛ́na mulíómólíómóo naá molɛ́ŋa.
40007017	Caŋa táŋɛ́ mmue gɛnɔ́gɔ́ gá boɛ́tɛ gɛ́ úmemú bɛnɔ́gɔ́ bá bɛsamɔ́; gɛbɛ́ gá boɛ́tɛ gɛ́ úme tɔ́nɔ bɛbɛ́ bá bɛsamɔ́.
40007018	Gɛnɔ́gɔ́ gá boɛ́tɛ gɛ́ dɛ úmée bɛbɛ́ bá bɛsamɔ́, nɔ́ɔnɔ tɔ́nɔ gɛbɛ́ gá boɛ́tɛ gɛ́ dɛ úmée bɛnɔ́gɔ́ bá bɛsamɔ́.
40007019	Boɛ́tɛ buimée bɔ́ɔbɔ bó lɔ́mɔ́ bó do úmée bɛnɔ́gɔ́ bá bɛsamɔ́, bá bó sómba bá nɔɔnɔnɔ naá íyuke.
40007020	Nɔ́ɔnɔ gɔ́ɔ no ŋgaá lɛncánáa mbúsí sá mbele go meŋiigíe má sɛ́.
40007021	«Caákɛ́ biimée báaba bá pínenyemú bá amɔ́: “Daadáa, Daadáa!” bɔ́ɔ bá ŋgií íŋéné naá Bufuŋe bá mmoɛná, kanɛ́ goana báaba bá ŋananamɔ́ ndɛ́ga ya Baaba mɔ́ɔnyɔ naá mmoɛná.
40007022	Aŋa buisí bá go sómba bɛsɛnɛ bó ŋgaá bolá, gɛca gá batɔ gɛ́ ŋga ŋgoyáná gɛ́ amɔ́: “Daadáa, Daadáa, ábɔ caá go ufíno yáhɔ gɔ́ɔ dɛ mbaá dóógónyóo cɔ́mɔ sá Asaŋa o? Dɛ báá gúnée bɛgáda bá biliíli|Gɛgáda (mauvais esprit): o? Dɛ báá ŋanánáa gɛca gá bɛsɛɔ o?”
40007023	Gɔ́ɔ ka ŋgaá bó oyáná daŋɛ́daŋɛ caá: “Ndɛ́ kanɛ go nyó íyime, ɛ́dá nɔnɔ halaháláa namɛ, bɛɛnyɔ́ɔ báaba no ŋananamɔ́ bobɛ́!”
40007024	«Gɔ́ɔ mɔtɔ uŋkimée mɔ́ɔnyɔ a bódólonyomú dogálɔ duimée dɔ́ɔdɔ ká lɔ́mɔ́ na go gálagala a báá dó bɛ́dɛ́gɛ́ná, a ŋga bɛ́ɛ́mbá aŋa mɔtɔ ba nciŋí mɔ́ɔnyɔ a mbaá fóágá nnyaŋá yɛhɛ́ naá gɛdánɛ́dánɛ́ mmoɛná.
40007025	Nobóláa a báá naanánáa, ɛsɔmbɔ ɛ báá noncánáa, puŋe sɛ́ báá fufée na bogaaga, moóma muimée mɔ́ɔmɔ mó báá yúgúlényée nnyaŋá yɛ́ɛyɔ, akɛ́ nɔ́ɔnɔ ɛ dɛ mbá buhuge, goakɛ́ mogoná má yɛ́ mó mba lɛ́ dábɛ́gáalú naá gɛdánɛ́dánɛ́ mmoɛná.
40007026	Gɔ́ɔ mɔtɔ uŋkimée mɔ́ɔnyɔ a bódólonyomú dogálɔ duimée dɔ́ɔdɔ ká lɔ́mɔ́ na go gálagala a dɛ ŋaáa aŋa dó oyamɔ́, a ŋga bɛ́ɛ́mbá caŋa mmue aŋa mɔtɔ ba kanɛ nciŋí mɔ́ɔnyɔ a mbaá fóágá nnyaŋá yɛhɛ́ naá ɛcánána mmoɛná.
40007027	Nobóláa a báá naanánáa, ɛsɔmbɔ ɛ báá noncánáa, puŋe sɛ́ báá fufée na bogaaga, moóma muimée mɔ́ɔmɔ mó báá yúgúlényée nnyaŋá yɛ́ɛyɔ, gɔ́ɔ ɛ mbaá buhúgé; gobuhuge gá yɛ́ gó mba lɛ́ gɛɛmba.»
40007028	Aŋa Yésusu a mbaá dɔmbɔ́ témbuginye sɛ́ɛsɛ, bitúu bá batɔ bɛ́ báa lɛ gó ɛ́da go békúke go mbɔ́dɔ yɛhɛ́ ya go húunenye;
40007029	goakɛ́ a mba lɛ́ a bó húunenye aŋa mɔtɔ mɔ́ɔnyɔ a bɛananamɔ́ nɛgaŋa, caá akɛ́ aŋa muloodio mábɔ́ má bicele.
40008001	Aŋa Yésusu a mbaá lɛ a siisene ogɔndɔ, bitúu bitúu bá batɔ bɛ́ báa lɛ gó mo biene.
40008002	Gɔ́ɔ ukúnúkunu ummue a mo báyɛkɛnamɔ́, a báá ncó gule enúu go cí naá busío bɛ́hɛ́, go oyɛda a amɔ́: «Daadáa, aáŋa o lɛ́galɛga, o lɛ́ ba go cogona.»
40008003	Yésusu a á gaanóná ombɔ́gɔ, go mo báláfɛna a amɔ́ gɛ́hɛ́ aá: «Ndɛ́galɛga, bɛ́ɛ́mba sogónáalú.» Hɔ́ɔ na hɔ́ɔ, mɔtɔ go dómba go éŋuge ogɔnɔ́ yɛ́hɛ́ yá kúnú.
40008004	Gɔ́ɔ Yésusu a mo oyanamɔ́ a amɔ́: «O bébeŋe, o do oyáná mɔtɔ boóma, goana ɛ́dá bédúfie naá udúmbí bɛbáágá naá Asaŋa, go íŋene gɛbáágá gɛ́ɛgɛ Mɔ́sɛsɛ a mbaá sómbá, nɔ́ɔnɔ bó gaá dúfíe mɔtɔ uŋkimée goŋaá go é éŋúgé.»
40008005	Yésusu a mba lɛ́ i íŋenene naá tɛ́sɔnɔ ya Kapɛlɛnahɔ́mɛ, gɔ́ɔ ogɔ́nɔ́ɔ ba olɔŋɔ yá bisimbi ntɛdɛ a mo báyɛkɛnamɔ́ go ɛ́da go mo béyéeyenye
40008006	a amɔ́: «Daadáa, uyogóní bamɛ a lɛ́ naá nnyaŋá mbɛ́dɛ́ɛ, ogɔnɔ́ yó báá go mo mɛ́nca, ɔ ɔ́bɛgɔnɔ makɔ́nɔ́.»
40008007	Yésusu go mo oyana a amɔ́: «Kɛɛ́ ɛ́dá ŋgɛ́da mo éŋugie!»
40008008	Ogɔ́nɔ́ɔ ba bisimbi ntɛdɛ go gɔnɔ gɔ́lɔ dogálɔ a amɔ́: «Daadáa, cɛ háánánáa goŋaá go íŋene naá yɔmɔ́ nnyaŋá: gálɛ́da goana nogálɔ númmue, uyogóní bamɛ a geé éŋúgé.
40008009	Yɔmɔ́ɔ moatɛ́ moatɛ ŋgɔ́bɛnɔnɔ na ogɔ́nɔ́ɔ bamɛ, ndɛ́ na bisimbi bɛ́ɛbɛ bɛ́ ŋgɔ́bɔnɛnɔmɔ́. Ŋgoyana gímmue caá: “Ɛ́dá!” gɛ́ ɛ́da, ŋgoyana gíncodío caá: “Úlé!”, gɛ́ úle. Ŋgoyana uyogóní bamɛ caá: “Ŋaáa gɛnáa!” a ŋa.»
40008010	Aŋa Yésusu a mbɔɔ́ ɔ́bɔ́ dogálɔ dá ogɔ́nɔ́ɔ ba bisimbi dɔ́ɔdɔ, gɛ́hɛ́ go békúke makɔ́nɔ́. Kɔ́ɔ o oyanamɔ́ báaba bá mbaá lɛ bá mo bienene a amɔ́: «Ŋgaá nyó oyáná mammana caá; ká lɛ́ cɛ gídé mɔtɔ a ágana odɛ́má yɛ́hɛ́ naá Asaŋa náana naá Ɛ́sɛlahɛ́ɛlɛ.
40008011	Kanɛ́ ŋgaá nyó oyáná tɔ́nɔ caá: gɛca gɛ́ ŋgu úlénée, gɛ́ ɛ́da fadɛgana gɛayá gá mbálɛ́ná buisí, na gá púíné buisí, bá nco lukumene go gɛdáágá olɔŋɔ na Ábalaháma|Ábalaháma (Abraham):, Ɛ́saga na Yɔ́kɔbɔ naá Bufuŋe bá mmoɛná.
40008012	Kanɛ́ báaba bá mbaá lɛ bá go ɔ́bɛnɔnɔ na bigíndé bá mmoɛná bá ŋga bɛ́ɛ́mbá nɔɔ́ɔlú go hanyɔ́ naá mbíno: hɔ́ɔlɔ́ bó ŋga bɛ́ɛ́mbá mbií na gobanda gá bigélédé.»
40008013	Kɔ́ɔ Yésusu o oyanamɔ́ ogɔ́nɔ́ɔ ba bisimbi ntɛdɛ a amɔ́: «Gundé naá mamɔ́ nnyaŋá, ŋgáa bó báŋa go busío báhɔ naá gioliminyo gáhɔ.» Naá gigúlí moánɛ, uyogóní ba ogɔ́nɔ́ɔ ba bisimbi ntɛdɛ go dómba go éŋuge.
40008014	Yésusu i íŋenene naá nnyaŋá ya Píele, go gíde nnyeedíi ba okɔ́dɔ bɛhɛ́ mbɛ́dɛ́ɛ, nnyɔ́dɔ yɛhɛ́ ɛ mba lɛ́ bólɛ́gáalú.
40008015	Kɔ́ɔ Yésusu a mo báláfɛnamɔ́ go ombɔ́gɔ, nnyɔ́dɔ yɛhɛ́ ɛ báá dómbá go fuuge; okɔ́dɔ go fadɛgɛna, a bɛ́ɛ́ ɛ́dá gɛ́hɛ́ go ala.
40008016	Aŋa hɛɔbɔ́bɔ́ɔ hɛ́ mboó obá, batɔ bá báá lɛ gó ɛ́da go úlenine Yésusu na gɛcɛcá gá batɔ bá bɛgáda bá biliíli. Yésusu go gúne bɛgáda bá biliíli bɛ́ɛbɔ goana na nogálɔ, a béé éŋúgíe bɔgɔnɔ́gɔnɔ biimée.
40008017	A mba ŋaáa nɔ́ɔnɔ goŋaá nogálɔ nɔ́ɔnɔ mbúsí ya Asaŋa|Mbúsí ya Asaŋa (Prophète): Iseyíi ɛ mbaá gálɛ́dá nó bóhóogio. Nogálɔ moánɛ nó lɔ́mɔ́: «A mba gɔ́lɔ́ bɛnɛ́mɔ bɛ́cɔ́, a báá có dóóná ɛgɔnɔ́ yɛcɔ́.»
40008018	Aŋa Yésusu a mbɛɛ́ ɛ́ná bitúu bitúu bá batɔ bɛ́ báá go mo géŋgelidie, gɛ́hɛ́ go fáa bogaaga bá goŋaá bá báca, bɛ́ ɛ́da naá cɔ́lɔ ya boayá búunú.
40008019	Iloodio há bicele hímmue go báyɛkɛna Yésusu go mo oyana hɛ́ amɔ́: «Iloodio, nná go bienene hoóma hiimée háaha o nɛ́ ɛ́damɔ́.»
40008020	Yésusu go mo gundie a amɔ́: «Pága sɛ́ bɛanana mabɛ́lá, munoní má mmoɛná mó bɛanana aŋaanɔ; kanɛ́ Moɔnɔ́ ba mɔtɔ, mɔ́ɔ, a dɛ báá na hoóma há go dála odóɛ hɔ́ɔ a dúugide.»
40008021	Mɔtɔ uncodío naá olɔŋɔ yá beebieni|Uhúúní (disciple): go mo oyana a amɔ́: «Daadáa, manɛ́ tɛ́ɛna ŋgɛ́da mie baaba.»
40008022	Kanɛ́ Yésusu a amɔ́ gɛ́hɛ́ a amɔ́: «Mbienéemú, dɛ́ɛ́na begúe bá mienene bɛlɔ́ŋɔ́ bábɔ́.»
40008023	Gɔ́ɔ Yésusu a bólɛgamɔ́ naá gilué olɔŋɔ na behúúní|Uhúúní (disciple): bɛ́hɛ́.
40008024	Hɔ́ɔ na hɔ́ɔ, gɛantá gá puŋe go ɛ́da go fufe, miimpo má máŋɛ́ go ɛ́da go búugebugie gilué odɛ́má goŋaá má gɛ́ yímie. Gɛcamɛna moánɛ, Yésusu a mba lɛ́ godɔnɔ́ɔ.
40008025	Behúúní bɛ́hɛ́ go báyɛkɛna, bá báá mo foyóná bá amɔ́ gɛ́hɛ́ aá: «Daadáa, có sódíomú! Gɛ́cɔ́ go ɛ́da goŋaá dɛ fúe.»
40008026	Yésusu go bó gundie a amɔ́: «Nɛɛ́nɛ no lɔ́mɔ́ na bofoá náana, bɛɛnyɔ́ɔ batɔ bá gioliminyo fágɔfágɔ o?» Kɔ́ɔ a fadɛgɛnamɔ́ tɛ́nɛ́ɛ, go áncɛdɛna puŋe na máŋɛ́, muimée mɔ́ɔmɔ mó báá lɛ gó mámana pɔ́ɔ́.
40008027	Batɔ biimée go ɛ́da go békúke, bá gálagala bá amɔ́: «Kasɛ́á mbɔ́dɔ ya mɔtɔ yɛ́yɛ́ɛ náana, ya goŋaá akɛ́ ufufu, akɛ́ máŋɛ́ mó mo ɔ́bɛnɔnɔ o?»
40008028	Aŋa Yésusu a mbaá yoogá boayá búunú, naá gɛdɔŋɔ gá Bagadaláa, mbɛ́ sá batɔ ɛ́handɛ́ sá bɛgáda bá biliíli sɛ́ húmene naá bɛbɛ́lá, go úle giluméní nɛhɛ́, mɔtɔ a dɛ mbáa lɛ ba go dómba naá pɛ́ moánɛ.
40008029	Mbɛ́ sɛ́ɛsɔ go ɛ́da go ánca sɛ́ amɔ́: «O có fúmbene ɛkádɛ, Moɔnɔ́ ba Asaŋa o? O lɔ́mɔ́ úléelú háalá go go nco có fáa noséésényée gɛcamɛna kanɛ go bola lí?»
40008030	Hɔ́ɔ hɔ́ɔlɔ́, naá gɛyábá, buufe bá ŋgɔnɔ́bɛ́ bó mba lɛ́ bó nyáanya naá ogɔndɔ.
40008031	Bɛgáda bá biliíli|Gɛgáda (mauvais esprit): bɛ́ɛbɔ go ɛ́da go béyéeyenye Yésusu bɛ́ amɔ́: «Go amɔ́ o có gúne, có dómáamɔ́ naá buufe bá ŋgɔnɔ́bɛ́.»
40008032	Yésusu go bɛ́ oyana a amɔ́: «Ɛ́dá nɔnɔ kɔ́ɔ.» Bɛ́ báa lɛ gó húmene, go íŋenene naá ŋgɔnɔ́bɛ́. Buufe buimée bá ŋgɔnɔ́bɛ́ go ɛ́da kíkide naá ogɔndɔ go nco bésugune naá máŋɛ́ cuuu, go fúe púmú naá miimpo.
40008033	Bebeŋíbéŋí ŋgɔnɔ́bɛ́ bá báá díínée, go cekie boóma buimée naá tɛ́sɔnɔ, na gɛsɛnɛ gá batɔ bá báandɛ́ bá bɛgáda bá biliíli.
40008034	Kɔ́ɔ batɔ biimée bá tɛ́sɔnɔ yɛ́ɛyɔ bá húmenemú go go nco lumene na Yésusu. Aŋa bá mbaá mo ɛ́ná, gáábɔ́ go mo béyéeyenye goŋaá a húme naá gigísi gábɔ́ gá cí.
40009001	Gɔ́ɔ Yésusu a gɔnɔmɔ́ go íŋene naá gilué, a báá yoogá máŋɛ́, a bɛ́ɛ́ ɛ́dá naá tɛ́sɔnɔ yɛhɛ́.
40009002	Batɔ go mo úline na gɛcɛ́gɛlɛ mbɛ́dɛ́ɛ naá dokandá. Yésusu ɛ ɛ́ná goŋaá bá ágana odɛ́má yábɔ́ naá mɔ́ɔ, go oyana gɛcɛ́gɛlɛ a amɔ́: «Moɔnɔ́ bamɛ, sɛmá odɛ́má, bá á go hééhínyée bɛlɔgɔ báhɔ.»
40009003	Kɔ́ɔ muloodio má gicele múncodío mó ɛ́damɔ́ go bágálɛnagalɛna naá ɛdɛ́má mó amɔ́: «Mɔtɔ mɔ́ɔnyɔ a sɛga Asaŋa!»
40009004	Kanɛ́ aŋa Yésusu a mbaá lɔmɔ́ i íyimene mbééníŋínyí sábɔ́, go oyɛda a amɔ́: «No lɔ́mɔ́ na bɛbɛ́ bá mbééníŋínyí naá ɛdɛ́má yɛnyɔ́ goakɛ́ o?
40009005	Bóhanɛ́ kanɛ́ bó lɔ́mɔ́ fɛaŋɔ go oyɛda: “Bá á go hééhínyée bɛlɔgɔ báhɔ”, ɛ́na lí, “Fadɛ́gɛ́na, ɛndá o”?
40009006	Ɛɛ́ɛŋ! Kanɛ́ goŋaá nó bi íyímé no amɔ́ Moɔnɔ́ ba mɔtɔ a bɛanana nɛgaŋa ná go héehinenye bɛlɔgɔ naá cí háalá, gɛ́hɛ́ go oyana gɛcɛ́gɛlɛ a amɔ́: “Fadɛ́gɛ́na, o gɔ́lɔ dokandá dáhɔ, go ɛ́da naá mamɔ́ nnyaŋá”.»
40009007	Mɔtɔ go fadɛgɛna a báá gúlúgé naá nnyaŋá yɛhɛ́.
40009008	Go ɛ́na gɔ́ɔgɔ gɛca gá batɔ gɛ́ mbɛɛ́ ɛ́ná boóma moánɛ, gá gɛ́ go bɛa bofoá, gɛ́ bɛ́ɛ́ ɛ́dá go gúmenye Asaŋa go go fáa gɔ́ɔgɔ a mbaá fáá batɔ mbɔ́dɔ ya nɛgaŋa ya ndiemi.
40009009	Yésusu u ú úlúkíe hɔ́ɔlɔ́, a ná lɛ́ go ɛ́da a dómbana, go ɛ́na mɔtɔ ufíno yɛ́hɛ́ Motíosi, ndukíi naá hoóma háaha bá ncomɔ́ soanana muinyí má tásɛ. Gɛ́hɛ́ go mo oyana a amɔ́: «Mbienéemú.» Motíosi go fadɛgɛna, go mo biene.
40009010	Gɔ́ɔ Yésusu a bɛ́ɛmbamɔ́ naá go nyáanya naá nnyaŋá ya Motíosi olɔŋɔ na behúúní|Uhúúní (disciple): bɛ́hɛ́; gɛca gá bogólí tásɛ na bologílógí go nco bó bégídene.
40009011	Go ɛ́na gɔ́ɔgɔ Befelisiéŋe|Befelisiéŋe (Pharisiens): bá mbɛɛ́ ɛ́ná nɔ́ɔnɔ, go oyana behúúní bɛ́hɛ́ bá amɔ́: «Goakɛ́ iloodio hɛ́nyɔ́ hɛ́ nyáanyamɔ́ olɔŋɔ na bogólí tásɛ na bologílógí o?»
40009012	Gɔ́ɔ Yésusu ɔ ɔ́bɔmɔ́ dogálɔ dábɔ́ go bó oyana a amɔ́: «Caá akɛ́ batɔ báaba bá lɔ́mɔ́ bá dɛ nómáa bɔ́ɔ bá fúmbemú ugóódíníní, bá lɔ́mɔ́ bɔgɔnɔ́gɔnɔ.
40009013	Ɛ́dá no bámagana boóma bɔ́ɔbɔ dogálɔ dá Asaŋa dɔ́ɔdɔ dó oyamɔ́: “Mmaamanamɔ́ odɛ́má yá ŋgɛ́na mahana, caá bɛbáágá|Gɛbáágá (sacrifice): bá bidúgé.” Ɛɛ́ɛŋ, ndɛ́ kanɛ go úle go go nco dɔ́ŋɔnɔ bɛtɛ́nɛ́ɛ bá batɔ, kanɛ́ bologílógí.»
40009014	Gɔ́ɔ behúúní|Uhúúní (disciple): bá Sáŋa Begiyuminye bá báyɛkɛnamɔ́ Yésusu, go mo úhune bá amɔ́: «Bɛcamɛna bɛ́ lɛ́ hɔ́ɔ bɛ́ɛbɛ bɛɛcɔ́ɔ na Befelisiéŋe|Befelisiéŋe (Pharisiens): dɛ bécelenemú manyáanya, behúúní báhɔ bɔ́ɔ bá dɛ bécelénée goakɛ́ o?»
40009015	Yésusu go bó gundie a amɔ́: «Batɔ báaba bá lɔ́mɔ́ dɔ́ŋɛ́nɔ́ɔlú naá gibíné gá gigiŋe bá lɛ́ ba go bɛ́ɛmba go nigúe gɛcamɛna gɛ́ɛgɛ ugiŋénú a gá lɔ́mɔ́ nabɔ́ o? Kanɛ́ medúgú má úlene bá ná bó úlinye ugiŋénú, hɔ́ɔlɔ́ gɔ́ɔ bá ŋgaá bécelénée manyáanya.
40009016	Mɔtɔ a dɛ gídée gilunú gá gɛla na gigísi gá gɛla gɛfáa; goŋaá gigísi gá gɛla gɛfáa gɛ́ɛgɛ bá gídenemú gɛ́ gaá bécílídé gɛ́ gɔ́gɛdɔ gá gilunú, gilefi gɛ́ gɔnɔ go áyɛkanɛna.
40009017	Bá dɛ fɛgáa gɛkɔ́sɔ gá mɔgɛ́bɔ naá bilunú bá kɔbɛ sá bɛɔbɔ, goŋaá bilunú bá kɔbɛ bɛ́ gaá gúdégúdée, mɔgɛ́bɔ má uduge, kɔbɛ sɛ́ sola. Kanɛ́ bá fɛgamɔ́ gɛkɔ́sɔ gá mɔgɛ́bɔ naá kɔbɛ sá páa, mɔgɛ́bɔ na kɔbɛ mó lo go ŋa mó do dɛ́áŋá.»
40009018	Aŋa Yésusu a mbaá ŋá a gá bó oyanɛna dogálɔ dɔ́ɔdɔ, ofɛanɔ́ɔ ba mɔtɔ go úle a báá bolá, gɛ́hɛ́ go danda a gule enúu naá busío bɛ́hɛ́, go oyɛda amɔ́: «Ombóla bamɛ a gá lɛ́ na go gúe, sɔ́kɔlɛ, úlé o nco mo dála ɛmbɔ́gɔ, a gɔɔ́ ɔyɔ́.»
40009019	Yésusu go fadɛgɛna, olɔŋɔ na behúúní|Uhúúní (disciple): bɛ́hɛ́, a báá mo biené.
40009020	Aŋa bá mbaá lɔmɔ́ bɛ́ ɛ́dana, okɔ́dɔ mɔ́ɔnyɔ a mbaá lɔmɔ́ a nóma ogɔnɔ́ yá manɔ́ŋɔ́ go mo émene bó ná lɛ́ nnyómá sɛ́ɔ́dɔ́ na ɛ́handɛ́, go báyɛkɛna Yésusu naá nnyimé, a báá báláfɛ́ná udúu yá gɛla gɛ́hɛ́.
40009021	A mba lɛ́ a bágálɛnagalɛna a amɔ́: «Caá mbáláfɛna goana akɛ́ gɛla gɛ́hɛ́, keé éŋúgé.»
40009022	Yésusu a á bákoɛlɛ́dá, go mo ɛ́na, gɛ́hɛ́ go mo oyana amɔ́: «Sɛmá odɛ́má, ombóla bamɛ, gioliminyo gáhɔ gɛ́ á go sódío.» Hɔ́ɔ na hɔ́ɔ, naá gɛcamɛna moánɛ, okɔ́dɔ mɔ́ɔnyɔ go dómba go éŋuge.
40009023	Gɔ́ɔ Yésusu ɛ ɛ́damɔ́ bola naá nnyaŋá ya ofɛanɔ́ɔ ba mɔtɔ mɔ́ɔnyɔ. Aŋa a mbɛɛ́ ɛ́ná buúmbí ncolí na gitúu gá batɔ gɛ́ bégide, go bó oyana a amɔ́:
40009024	«Héménée nɔnɔ, moádɔmbɔ́ ba okɔ́dɔ mɔ́ɔnyɔ a dɛ báá gúe, a lɔ́mɔ́ godɔnɔ́ɔ.» Gɔ́ɔ batɔ bɛ́ ɛ́damɔ́ go mo hɔɔnɔ.
40009025	Aŋa bá mbaá ŋá bá báá go hémie mɔtɔ uŋkimée go hanyɔ́, Yésusu go íŋene naá nɛgɛlɛ́, go gumbene gɛtɔmbɔ́ɔ gá ombóla ba okɔ́dɔ mɔ́ɔnyɔ go ombɔ́gɔ, gɛ́hɛ́ go dómba go foyoga.
40009026	Boóma gá bɔ́ go dómba go saa naá gigísi gá cí gɛ́ɛgɔ giimée.
40009027	Gɔ́ɔ Yésusu u ú úlukiemú hɔ́ɔlɔ́, ɛ ɛ́da a dómbana, begélígeli báandɛ́ go ɛ́da bá mo fídene, bá ánca bá amɔ́: «Moɔnɔ́ ba Défidi|Défidi (David):, có ɛ́náamɔ́ mahana!»
40009028	Aŋa Yésusu a mbɛɛ́ ɛ́dá bola naá nnyaŋá, begélígeli go mo báyɛkɛna, gɛ́hɛ́ go bó úhune a amɔ́: «No olimonyo goŋaá ndɛ́ ba go ŋa boóma moánɛ o?» Bɔ́ɔ go gundie bá amɔ́: «Daadáa, dɛ olimonyo.»
40009029	Gɛ́hɛ́ go bó báláfɛna go oŋgíso, go oyɛda a amɔ́: «Ŋgáa bó nyó bɛ́ɛmbɛna go mbɔ́dɔ yɛ́ɛyɛ no áganamɔ́ odɛ́má yɛ́nyɔ́ hɔ́ɔ.»
40009030	Kɔ́ɔ oŋgíso yábɔ́ yá fuunugemú. Yésusu go bó bébégidine a amɔ́: «Bébeŋéemú nɔnɔ, mɔtɔ a dɛ íyímé boóma moánɛ.»
40009031	Kanɛ́ bé émene, gáábɔ́ go ɛ́da bá gúmenye ufíno yá Yésusu naá gigísi gá cí gɛ́ɛgɔ giimée.
40009032	Aŋa bá mbaá lɛ bá dómbana, batɔ go úlene Yésusu na mɔtɔ ba gɛgáda gá giliíli, mɔ́ɔ gimmúke.
40009033	Gɔgɔ́ aŋa a mbaá gúné gɛgáda gá giliíli|Gɛgáda (mauvais esprit): gɛ́ɛgɔ, gimmúke go ɛ́da go gálagala. Bitúu bá batɔ go ɛ́da go békúke, bɛ́ oya bɛ́ amɔ́: «Mbɔ́dɔ ya boóma aŋa yɛ́ɛyɛ náana ɛ gá báasa ɛ dɛ ɛ́nɛ́gá naá Ɛ́sɛlahɛ́ɛlɛ.»
40009034	Kanɛ́ Befelisiéŋe|Befelisiéŋe (Pharisiens): bá mba lɛ́ bó oya bá amɔ́: «Bó lɔ́mɔ́ na bogaaga bá ufuŋe yá bɛgáda bá biliíli gɔ́ɔ a gúnemú bɛgáda bá biliíli.»
40009035	Yésusu a mba lɛ́ ɛ ɛ́da ɛ ɛnda naá tɛ́sɔnɔ iŋkimée na naá bɛdɔŋɔ biimée, a húunenye naá nnyaŋá sábɔ́ sá mbósógólí|Nnyaŋá ya mbósógólí (Synagogue):, a dúmenye Gɛnɔ́gɔ́ gá Cɔ́mɔ gá Bufuŋe bá mmoɛná, e éŋugenye ɛgɔnɔ́ iŋkimée na bɛnɛ́mɔ biimée.
40009036	Kanɛ́ mahana go mo gɔ́lɔ go busío bá bitúu bitúu bá batɔ bɛ́ɛbɛ a mbaá lɛ a núune dɔmbɔ́ɔlú kanɛ bogaaga, aŋa bɛdómbáa bá kanɛ ombeŋíbéŋí.
40009037	Gɔ́ɔ o oyanamɔ́ behúúní|Uhúúní (disciple): bɛ́hɛ́ a amɔ́: «Masáŋa má lɛ́ degédegé, boyogóní sɔŋɛ.
40009038	Bósógólónyóomú nɔnɔ Moatɛ́ɛ ba masáŋa a dóma boyogóní naá mɔ́ masáŋa.»
40010001	Gɔ́ɔ Yésusu a dɔ́ŋɛnɔmɔ́ behúúní|Uhúúní (disciple): bɛ́hɛ́ bɔ́ɔ́dɔ́ na báandɛ́, go bó fáa nɛgaŋa go bɛgáda bá biliíli goŋaá bá bɛ́ gúne, bé éŋugenye ɛgɔnɔ́ iŋkimée na bɛnɛ́mɔ biimée.
40010002	Ifíno ya baapótɛlɛ|Apótɛlɛ (Apôtre): bɔ́ɔ́dɔ́ na báandɛ́ moánɛ yɛ́yɛ́ɛ: ba busío a lɔ́mɔ́ Símono mɔ́ɔnyɔ bá dɔ́ŋɔnɔmɔ́ gɔnɔ́ bá amɔ́ Píele, na ondimóní bɛhɛ́ Andɛlɛ́ɛ, Sáakɛ na Sáŋa, biimée báandɛ́ bahaŋa bá Sebedée.
40010003	Fílibi na Beletelemíi; Tómasɛ na Motíosi mɔ́ɔnyɔ ugólí tásɛ; Sáakɛ ohaŋa ba Alɛfɛ́ɛ, Tadɛ́ɛ,
40010004	Símono ba go noanana goŋaá gɛdɔŋɔ gɛ́hɛ́ gɛ́ bábɛa, na Yódasɛ Ɛsɛkalɛ́ɔtɛ mɔ́ɔnyɔ a mbaá dúé Yésusu.
40010005	Bɛɔdɔ́ɔ na bɛ́andɛ́ bɛ́ɛbɛ Yésusu a mbaá bó dómá go bosɔ́mɔ bɛ́bɔ́ɔ, a báá bó lɔsɛ́nɔ́ a amɔ́: «No do hóámá no do ɛ́dá naá batɔ báaba bá lɔ́mɔ́ bá dɛ bɛ́ɛ́mbá Beyúdene, no do íŋéné naá tɛ́sɔnɔ sá Samalɛ́ɛ.
40010006	Ɛ́dá nɔnɔ goana naá batɔ bá Ɛ́sɛlahɛ́ɛlɛ báaba bá lɔ́mɔ́ aŋa bɛdómbáa bɛ́ɛbɛ bɛ́ mbaá yímé.
40010007	Ɛ́dá no oyanɛna batɔ pɛ́ iŋkimée no amɔ́: Bufuŋe bá mmoɛná bɔ́bɔ́ɔ naá boayá bɛ́nyɔ́.
40010008	Éŋúgényée nɔnɔ bɔgɔnɔ́gɔnɔ, fúfúnée nɔnɔ bɛlɔ́ŋɔ́, éŋúgényée nɔnɔ bekúnúkunu, no gúne bɛgáda bá biliíli|Gɛgáda (mauvais esprit):. No á bɛáa nɛgaŋa nɛ́ɛnɛ godugúnú, fáánɛ́náa nɔnɔ tɔ́nɔ godugúnú.
40010009	«No do gɔ́lɔ́ akɛ́ góolo, akɛ́ muinyí mbɔ́dɔ ɛhanɛ́ɛ má go ága naá bɛgada bɛ́nyɔ́.
40010010	No do gɔ́lɔ́ akɛ́ gɛgada gá oŋɛndɔ, no fadɛgɛna goana na bɛla bɛ́nyɔ́ bɛ́ɛbɛ go nnyɔ́dɔ. No do gɔ́lɔ́ akɛ́ nnaadɛna, akɛ́ gidímbo. Ɛɛ́ɛŋ, uyogóní a sɛmɛganana na bɛsoɛná bɛ́hɛ́.
40010011	«Naá tɛ́sɔnɔ iŋkimée, ɛ́na lí naá gɛdɔŋɔ giimée gɛ́ɛgɛ no íŋenemú kɔ́ɔ, fúmbée nɔnɔ mɔtɔ mɔ́ɔnyɔ a lɔ́mɔ́ bégedíelú go go nyó gɛ́ndɛgɛna, gɛ́gáa nɔnɔ hɔ́ɔ gó ɛ́da go éme godómba gɛ́nyɔ́.
40010012	Aŋa no dandamɔ́ no íŋene naá nnyaŋá, bédíígíe nɔnɔ batɔ báaba kɔ́ɔ, no amɔ́: “Ŋgáa Asaŋa a nyó fáa buumbénú!”
40010013	Aáŋa batɔ bá nnyaŋá yɛ́ɛyɔ bá háanana na buumbénú bɔ́ɔbɔ, ŋgáa mbédíígí yɛnyɔ́ ya buumbénú ɛ bɛ́ɛmba nabɔ́; kanɛ́ bá amɔ́ bí inye go nyó gɔ́lɔ bese, bégundínyéemú nɔnɔ mbédíígí yɛnyɔ́ ya buumbénú.
40010014	Aáŋa naá nnyaŋá incodío, ɛ́na lí naá tɛ́sɔnɔ incodío, bá amɔ́ bí inye go nyó gɔ́lɔ bese, ɛ́na lí bí inye go nyó bódóliginyo, úlúkíe nɔnɔ hɔ́ɔ, no bégidide bibúu bá bɛgɔ́ndɔ́ bɛ́nyɔ́.
40010015	Ŋgaá nyó oyáná mammana caá: Naá buisí bá Asaŋa go sómba bɛsɛnɛ, noséésényée ná tɛ́sɔnɔ yɛ́ɛyɔ nó ŋga dómbá nɔ́ɔnɔ ná gɛdɔŋɔ gá Sɔdɔ́mɔ|Sɔdɔ́mɔ (Sodome): na gá Gɔmɔ́ɔlɔ.
40010016	«Ɛ́ná nɔnɔ: ŋgaá nyó dómá aŋa bɛdómbáa naá tɛ́mádɛ́má ya ŋkɔ, liolíónóo nɔnɔ aŋa nnyɔ́gɔ, no goɛma aŋa mmɛŋá.
40010017	«Bébeŋéemú nɔnɔ go batɔ: bá nɛ́ ɛ́dana nɛnyɔ́ naá nnyaŋá sá mógála, bá nyó sóala mobágɔ naá nnyaŋá sábɔ́ sá mbósógólí|Nnyaŋá ya mbósógólí (Synagogue):.
40010018	Bá ŋgɛ ɛ́dánáa nɛnyɔ́ go cáágá naá baŋgɔ́mɔnɔ na naá mefuŋe go busío bámɛ; kɔ́ɔ no ŋgaá bɛ́ɛ́mbá ŋgominyo sámɛ naá busío bábɔ́ na naá busío bá báaba bá lɔ́mɔ́ bá dɛ bɛ́ɛ́mbá Beyúdene.
40010019	Kanɛ́ aŋa bá nɛ́ ɛ́danamɔ́ nɛnyɔ́ go cáágá, no do yóbímídó go go fúmbe nɛɛ́nɛ no ná gálagalamɔ́, ɛ́na bɔ́ɔbɔ no nó oyamɔ́: bá ŋga nyó fáá dogálɔ dá ŋaá no gálagala naá gɛcamɛna moánɛ.
40010020	Mammana, caá bɛɛnyɔ́ɔ no ná gálagalamɔ́, a lɔ́mɔ́ Giliíli ba Isée bɛnyɔ́ mɔ́ɔ a ná gálagalamɔ́ gɛ́nyɔ́.
40010021	Ondimóní a ŋga dúé ondimóní goŋaá bá mo óna, caŋa mmue isée a ŋa nɔ́ɔ go moɔnɔ́, baábayɔ́ bá ná békikilidinye bebíéní bábɔ́, bá ŋa goŋaá bá bó óna.
40010022	Batɔ biimée bá ŋga nyó bɛlábɛ́láa go busío bámɛ, kanɛ́ mɔ́ɔnyɔ a ná kélemenemú gó ɛ́da go éme naá mesúge, Asaŋa a ná mo sódio.
40010023	Aŋa bá nɛ́ ɛ́damɔ́ go nyó séesenye, na yɛ́ɛyɛ tɛ́sɔnɔ no ságɛna no ɛ́da naá incodío, ŋgaá nyó oyáná mammana caá: No ná ŋa no gá lɛ́ no do maná go dómbana naá tɛ́sɔnɔ iŋkimée sá Ɛ́sɛlahɛ́ɛlɛ gɔ́ɔ Moɔnɔ́ ba mɔtɔ a nú úlemú.
40010024	Uhúúní|Uhúúní (disciple): a dɛ dómbánáa uhúúnínyí bɛhɛ́, akɛ́ uyogóní a dɛ dómbánáa ogɔ́nɔ́ɔ bɛhɛ́.
40010025	Gó háanana uhúúní a bɛ́ɛmba aŋa uhúúnínyí bɛhɛ́, uyogóní aŋa ogɔ́nɔ́ɔ bɛhɛ́. Bá amɔ́ bá dɔ́ŋɛnɔ mɔtɔ ba nnyaŋá bá amɔ́ Belesebúlu|Belesebúlu (Béelzebul):, bá ŋga sɛgáa batɔ bá nnyaŋá yɛhɛ́ bó dómba nɔ́ɔnɔ.
40010026	«Kɔ́ɔ no do díínée batɔ. Buimée bɔ́ɔbɔ bó lɔ́mɔ́ ɔsɛ́gɔ́ɔlú bó ŋga húmé naá hanyɔ́, gɔnɔ́ buimée bɔ́ɔbɔ bó lɔ́mɔ́ naá nnindíi, bá ŋga bó íyímé.
40010027	Bɔ́ɔbɔ nnyó oyanamɔ́ naá mbíno, bó oyáamɔ́ nɔnɔ buisí nɔmɔnɔmɔ, gɔnɔ́ bɔ́ɔbɔ bá nyó búuŋgulidenemú naá udúu, bó dóógónyóomú nɔnɔ naá ɛdɔ́ndɔ mmoɛná.
40010028	No do díínée báaba bó ónamɔ́ nnyɔ́dɔ, kanɛ́ bá dɛ bɛ́ɛ́mbá na bogaaga bá go óna giliíli. Díínée nɔnɔ goana mɔ́ɔnyɔ a lɔ́mɔ́ ba go fúugie giliíli na nnyɔ́dɔ naá gɛbɔlɔ́gɔdɔ gá íyuke há kanɛ go fúenene.
40010029	Ábɔ, bá dɛ dúénénée kulé pɛ́nɛ ɛ́handɛ́ go dóla mmue o? Asáa gɔgɔ́ akɛ́ mmue ɛ dɛ obánáa go cí kanɛ goŋaá Asaŋa o ó olímínyóo.
40010030	Go bɛɛnyɔ́ɔ, akɛ́ cóɛ iŋkimée sá odóɛ yɛ́nyɔ́ sɛ́ lɛ́ baná baná.
40010031	No do gɔ́lɔ́nɔ́ɔ kanɛ́ bofoá: bɛɛnyɔ́ɔ, no lɛ́ ntɔ́nɔ no dómbana kulé pɛ́nɛ iŋkimée.
40010032	Mɔtɔ a amɔ́ o oyɛda naá oŋgíso yá batɔ a amɔ́ a lɛ́ bamɛ, yɔmɔ́ɔ tɔ́nɔ ka ŋgo oyɛ́dá caá a lɛ́ bamɛ naá oŋgíso yá Baaba mɔ́ɔnyɔ a lɔ́mɔ́ naá mmoɛná.
40010033	Kanɛ́ mɔtɔ mɔ́ɔnyɔ a ŋgaá mbásáŋóná naá oŋgíso yá batɔ, yɔmɔ́ɔ tɔ́nɔ ka ŋga mo básáŋóná naá busío bá Baaba mɔ́ɔnyɔ a lɔ́mɔ́ naá mmoɛná.
40010034	«No do bééníŋényée goŋaá ndɔ́mɔ́ úléelú go go nco go ága buumbénú naá cí: cɛ báá úléelú go go nco go ága buumbénú, ndɔ́mɔ́ úléelú na bidé.
40010035	Ɛɛ́ɛŋ, ndɔ́mɔ́ úléelú go go ádona ohaŋa na isée, ombóla na nnyeedíi, giombi na ŋgógánɛ́ yɛhɛ́;
40010036	kɔ́ɔ babɛlɔ́bɛlɔ bá mɔtɔ bá ná bɛ́ɛmbamɔ́ batɔ bá ncíbo yɛhɛ́.
40010037	«Mɔtɔ mɔ́ɔnyɔ a maamanamɔ́ isée, ɛ́na lí nnyeedíi, gó dómba go maamana gɔ́ɔgɔ a mmaamanamɔ́ a dɛ báá bamɛ; mɔtɔ mɔ́ɔnyɔ a maamanamɔ́ ohaŋa bɛhɛ́, ɛ́na lí ombóla bɛhɛ́ gó dómba aŋa a mmaamanamɔ́ a dɛ báá bamɛ.
40010038	Mɔtɔ mɔ́ɔnyɔ i inyemú go gɔ́lɔ kolósi|Kolósi (Croix): yɛhɛ́ a píde a dɛ báá bamɛ.
40010039	Mɔtɔ mɔ́ɔnyɔ a ŋgaá fúmbée go beŋe gɛɔyɔ gɛ́hɛ́ a ŋga gɛ́ yímíe, mɔtɔ mɔ́ɔnyɔ a ŋgaá yímíe gɛɔyɔ gɛ́hɛ́ go busío bámɛ a ŋga gɔnɔ́ gɛ́ bɛa.
40010040	«Mɔtɔ mɔ́ɔnyɔ a nyó gɛ́ndɛgɛnamɔ́ bese a á kɛ́ndɛ́gɛ́ná yɔmɔ́ɔ moatɛ́, gɔnɔ́ mɔ́ɔnyɔ a kɛ́ndɛgɛnamɔ́ a á gɛ́ndɛ́gɛ́ná mɔ́ɔnyɔ a mbaá tómá.
40010041	Mɔ́ɔnyɔ a gɛ́ndɛgɛnamɔ́ mbúsí ya Asaŋa|Mbúsí ya Asaŋa (Prophète): naá odɛ́nɛ́ yá mbúsí ya Asaŋa, a ŋga bɛáa bɛsoɛná bɛ́ɛbɛ mbúsí ya Asaŋa ɛ háananamɔ́ na bɛ́, gɔnɔ́ mɔ́ɔnyɔ a gɛ́ndɛgɛnamɔ́ usi ba mɔtɔ naá odɛ́nɛ́ yɛ́hɛ́ yá usi ba mɔtɔ a ŋga bɛáa bɛsoɛná bɛ́ɛbɛ usi ba mɔtɔ a háananamɔ́ na bɛ́.
40010042	Mɔtɔ mɔ́ɔnyɔ a ŋgaá fáá ummue mɔ́ɔnyɔ naá baábayɔ́ báaba gɛlásɛ gá miimpo má go dénugene goŋaá a lɛ́ uhúúní|Uhúúní (disciple): bamɛ, mammana, ŋgaá nyó oyáná caá, a dɛ ŋgá yímie bɛsoɛná bɛ́hɛ́.»
40011001	Aŋa Yésusu a mbaá dɔmbɔ́ go fáanana behúúní bɛ́hɛ́ bɔ́ɔ́dɔ́ na báandɛ́ témbuginye sɛ́ɛsɔ, gɛ́hɛ́ go fadɛgɛna hɔ́ɔlɔ́ go go ɛ́da a húunenye, o oya nogálɔ ná Asaŋa naá tɛ́sɔnɔ sábɔ́.
40011002	Hɔ́ɔlɔ́, Sáŋa Begiyuminye, naá mɔ́ ncíbo ya gɛaŋɔ́, go ɔ́bɔ bó oya moóma mɔ́ɔmɔ Kilítusu|Kilítusu (Christ): a mbaá lɔmɔ́ a ŋanana. Gɛ́hɛ́ go mo dómɛna behúúní|Uhúúní (disciple): bɛ́hɛ́ go go mo úhune bá amɔ́:
40011003	«O lɛ́ “mɔ́ɔnyɔ a háananamɔ́ go úle”, lí dɛ háanana go gɛ́gana untió o?»
40011004	Yésusu go bó gundie a amɔ́: «Ɛ́dá no oyana Sáŋa bɔ́ɔbɔ no ɔ́bɔnɔmɔ́ no gunde no ɛ́nana:
40011005	begélígeli bɛ́ ɛ́nanɛna, banɛ́mɔnɛmɔ bɛ́ ɛnda tɛ́nɛ́ɛ, bekúnúkunu bé éŋugene, bɔlɔ́kɔ́lɔkɔ bɔ́ ɔ́bɔnɔ, begúe bá fúfugene, gɔnɔ́ bá dúmenye Gɛnɔ́gɔ́ gá cɔ́mɔ naá basógasoga.
40011006	Besé makɔ́nɔ́ na mɔ́ɔnyɔ ka ŋgaá ŋá cɛ bɛ́ɛ́mbá gɛlɔŋɔ go busío bɛ́hɛ́.»
40011007	Aŋa behúúní bá Sáŋa bá mbaá dómbá, Yésusu go ɛ́da go gálagala go busío bá Sáŋa, o oyanɛna bitúu bá batɔ a amɔ́: «No lɔ́mɔ́ ɛ́dáalú go go ɛ́da núune ɛkádɛ naá giolóo gá bodɛ́agadɛ́ o? Ɛgɔɔ́ nɛ́ɛnɛ ufufu yó diiŋenyemú lí?
40011008	Kɔ́ɔ, no mbɛɛ́ ɛ́dá núune kanɛ́ ŋkádɛ o? Mɔtɔ mɔ́ɔnyɔ a mbaá lɛ bálɛŋá bálɛŋá lí? Kanɛ́ batɔ báaba bá lɔ́mɔ́ bálɛŋá bálɛŋá bá gɛ́gamɔ́ naá ndáŋɛ sá mefuŋe.
40011009	No mbɛɛ́ ɛ́dá núune kanɛ́ ŋkádɛ o? Mbúsí ya Asaŋa|Mbúsí ya Asaŋa (Prophète): lí? Ɛɛ́ɛŋ, ŋgaá nyó oyáná caá, a dómbana moánɛ mbúsí ya Asaŋa.
40011010	Sáŋa a lɔ́mɔ́ mɔ́ɔnyɔ Ŋgɔ́ŋɛ́ sɛ́ oyamɔ́ go busío bɛ́hɛ́ sɛ́ amɔ́: “Ɛ́ná, ŋgaá dúényée mɔtɔ bamɛ ba bosɔ́mɔ naá busío gáhɔ; a ná gediegedie pɛ́ yahɔ naá busío báhɔ.”
40011011	Mammana, ŋgaá nyó oyáná caá: naá batɔ biimée báaba bakɔ́dɔ bá bíenemú, ummue ba go bɛ́ɛmba gɛantáa hɔ́ɔ a dómba Sáŋa Begiyuminye a dɛ báá. Asáa gɔgɔ́, mɔ́ɔnyɔ a lɔ́mɔ́ hɛandɛ́dɛ́dá naá Bufuŋe bá Asaŋa a lɛ́ gɛantáa a mo dómbana.
40011012	Gó bayɛga gɛcamɛna gɛ́ɛgɛ Sáŋa Begiyuminye a mbaá lɔmɔ́ o oya nogálɔ ná Asaŋa, gó nco húme ínoni, Bufuŋe bá mmoɛná bó lɛ́ na goyuŋgule; bɛkándáa bá batɔ bɛ́ɛ bɛ́ fúmbemú go bó bɔgɔ.
40011013	Mammana, mbúsí sá Asaŋa iŋkimée, olɔŋɔ na kálata ya gicele gá Mɔ́sɛsɛ, sɛ́ mba dóógónyóo nogálɔ ná Asaŋa gó nco húme naá gɛcamɛna gá Sáŋa.
40011014	Aáŋa no maamana go ŋgoliminyo, mɔ́ɔ a lɔ́mɔ́ Elíi|Elíi (Elie): mɔ́ɔnyɔ goncogunde gɛ́hɛ́ gó mbaá bɛ́ɛ́mbá dóógíolú.
40011015	Mɔ́ɔnyɔ a lɔ́mɔ́ na edúu, ŋgáa ɔ ɔ́bɔ!
40011016	Ndɔ́mɔ́ ba go eninye ogɛlɛ yɔ́ɔyɔ na ánɛ́ɛ o? Yó fóanana aŋa baábayɔ́ báaba bá lɔ́mɔ́ ndukíi naá hoóma há batɔ go bábánda, bá dɔ́ŋɔnɔ basɔ́gɔ́ɔ bá amɔ́:
40011017	“Dɛ mba nyó ómbánáa osagɔ yá gibíné na ncolí no bíí inyé go bíne. Dɛ báá dóndídío osagɔ yá nigúe, no báá lɔbɔ́ kanɛ go bádála ɛmbɔ́gɔ go odóɛ.”
40011018	«Mammana, Sáŋa a mbu úlé, a dɛ mbáa lɛ a nyáanya, ɛ́na lí a nyóanana, bá amɔ́: a lɛ́ na gɛgáda gá giliíli|Gɛgáda (mauvais esprit):.
40011019	Moɔnɔ́ ba mɔtɔ u ú úlé, a nyáanya, a nyóanana, bá amɔ́: “Ɛ́ná, mɔtɔ mɔ́ɔnyɔ a lɛ́ unyéényí na gɛnyóa, ugúle ba bogólí tásɛ na bologílógí!” Kanɛ́ Nciŋí ya Asaŋa ɛ mba bóloodío tɛ́nɛ́ɛ go moóma má yɛ́ mɔ́ɔmɔ ɛ mbaá lɛ ɛ ŋanana.»
40011020	Gɔ́ɔ Yésusu ɛ ɛ́damɔ́ go gálagala tɛ́sɔnɔ sɛ́ɛsɛ a mbaá ŋanánáa gɛca gá bɛsɛɔ hɔ́ɔ na mpímí, goakɛ́ batɔ bá tɛ́sɔnɔ moánɛ bá dɛ mbá núgie gɛɔyɔ. A amɔ́:
40011021	«Mahana makɔ́nɔ́ na bɛɛnyɔ́ɔ batɔ bá Kolasɛ́ŋɛ, mahana makɔ́nɔ́ na bɛɛnyɔ́ɔ batɔ bá Bɛcayɛ́da! Mammana, aáŋa muune máama má á ná báŋanánáa naá bɛɛnyɔ́ɔ má mba báŋanánáa naá Tíile na naá Sídono, gásɛ́ fueké, batɔ bá tɛ́sɔnɔ sɛ́ɛsɔ bá mba báágánáa ŋkudu go nigúe, bá fúebe madɔ́ɔ, bá núgie mbɔ́dɔ yabɔ́ ya goɔyɔ.
40011022	Ɛɛ́ɛŋ, ŋgaá nyó oyáná caá: naá buisí bá Asaŋa go sómba bɛsɛnɛ, noséésényée ná tɛ́sɔnɔ yɛ́ɛyɛ nó ŋga dómbá ná Tíile na ná Sídono.
40011023	Kanɛ́ maamɔ́ɔ Kapɛlɛnahɔ́mɛ, o ŋga bɛ́ɛ́mbá búlúgíelú go ɛ́da bola naá mmoɛná lí? Akɛ́ɛ, bá ŋga go gosío go ɛ́da súge naá begúe! Aáŋa muune máama má lɔ́mɔ́ báŋaáalú naá maamɔ́ɔ, má mba báŋaáa nɔ́ɔnɔ naá Sɔdɔ́mɔ|Sɔdɔ́mɔ (Sodome):, gásɛ́ Sɔdɔ́mɔ a gɔ́ ɔyɔ na biínoni yɛ́ɛyɛ kɛ́.
40011024	Gó moánɛ nnyó oyanamɔ́ caá: naá buisí bá Asaŋa go sómba bɛsɛnɛ, noséésényée náhɔ no ŋga dómbá ná Sɔdɔ́mɔ.»
40011025	Naá gɛcamɛna moánɛ, Yésusu go gɔ́lɔ dogálɔ a amɔ́: «Ko búlugenye Baaba, Daadáa ba mmoɛná na cí; goŋaá o mba dúfíe moáyayɔ́ŋgáyayɔ moóma mɔ́ɔmɔ o mbɔɔ́ ɔsɛ́gɛ́nɔ́ benciŋínciŋi na bapɛgɔpɛ́gɔ́ɔ.
40011026	Ɛɛ́ɛŋ Baaba, bó lɔ́mɔ́ báŋaáalú nɔ́ɔnɔ go ndɛ́ga yahɔ.
40011027	Baaba a mba ncoóo boóma buimée. Mɔtɔ a dɛ bósó ba go íyime Moɔnɔ́ aáŋa caá Isée, tɔ́nɔ, mɔtɔ a dɛ bósó ba go íyime Isée aáŋa caá Moɔnɔ́, gɔnɔ́ na batɔ báaba Moɔnɔ́ a lɛ́galɛgamɔ́ go bó mo dúfie.»
40011028	«Úlénée nɔnɔ naá yɔmɔ́ɔ, bɛɛnyɔ́ɔ báaba no lɔ́mɔ́ na gɛdɔmbɔ na bɛantá bá bɛnóɛ́, kaá nyó fáá gofuuge.
40011029	Gɔ́lɔ́ nɔnɔ gidúne gámɛ, no gumbene yɔmɔ́ témbuginye, goakɛ́ ndɛ́ gɛpɔ́ɔ́, na odɛ́má yá go bésiisie, nɔ́ɔ gɔ́ɔ no gaá ná bɛáa gofuuge gá ɛdɛ́má yɛnyɔ́.
40011030	Gidúne gámɛ gɛ́ lɛ́ fɛaŋɔ go bádóɛgɛna, gɛnóɛ́ gámɛ fágɔfágɔ.»
40012001	Moɔnɔ́ ba gɛcamɛna a á dómbá, Yésusu go nco fɛ́lɛda naá ntɛ́mɛ́ sá belée buisí bá sábadɛ|Sábadɛ (sabbat): búmmue. Behúúní|Uhúúní (disciple): bɛ́hɛ́ go ɛ́da go sóga bɛondá bá sɛ́ go go nyáanana, goakɛ́ bá mba lɛ́ na ncaná.
40012002	Befelisiéŋe|Befelisiéŋe (Pharisiens): bɛ́ ɛ́nana nɔ́ɔnɔ, go oyana Yésusu bá amɔ́: «Núúnée, behúúní báhɔ bá ŋanana boóma bɔ́ɔbɔ bó lɔ́mɔ́ gicele go buisí bá sábadɛ.»
40012003	Yésusu go bó gundie a amɔ́: «No lɛ́ kanɛ go bana boóma bɔ́ɔbɔ Défidi|Défidi (David): a mbaá ŋaáa nɛhɛ́ na batɔ bɛ́hɛ́ buisí búmmue bɔ́ɔbɔ a mbaá bɛáa ncaná o?
40012004	A mbi íŋéné naá Nnyaŋá ya Asaŋa, bá báá nyáá nɛhɛ́ na batɔ bɛ́hɛ́, bɛlɛ́dɛ bá bɛbáágá bɛ́ɛbɛ bedúmbí bɛbáágá naá Asaŋa bákáa bá mbaá lɔmɔ́ na bogaaga bá go bɛ́ nyáanana o?
40012005	Ɛ́na lí, no lɛ́ kanɛ go bana naá gicele gá Mɔ́sɛsɛ goŋaá, buisí bá sábadɛ, bedúmbí bɛbáágá naá Asaŋa bá dómbanɛna gicele gá sábadɛ naá Nnyaŋá ya Asaŋa|Nnyaŋá ya Asaŋa (Maison de Dieu/Temple): kanɛ go bɛ́ɛmba naá gɛoba o?
40012006	Kanɛ́ yɔmɔ́ɔ ŋgaá nyó oyáná caá: anáa dɛ lɔ́mɔ́ háalá, bó dómbana Nnyaŋá ya Asaŋa.
40012007	Aáŋa no íyimene nogálɔ ná Ŋgɔ́ŋɛ́ nɔ́ɔnɔ nó lɔ́mɔ́ nó amɔ́: “Ndɛ́galɛgamɔ́ ŋgɛ́na mahana, caá akɛ́ bidúgé bá go sómba go bɛbáágá|Gɛbáágá (sacrifice):”, gásɛ́ no do á gá fáá batɔ béení gɛoba.
40012008	Mammana, Moɔnɔ́ ba mɔtɔ a lɛ́ ogɔ́nɔ́ɔ ba sábadɛ.»
40012009	Yésusu go fadɛgɛna hɔ́ɔlɔ́, go ɛ́da naá nnyaŋá yabɔ́ ya mbósógólí|Nnyaŋá ya mbósógólí (Synagogue): a bíí íŋéné.
40012010	Mɔtɔ ummue a mba lɛ́ hɔ́ɔ na ombɔ́gɔ ugúe. Batɔ go úhune Yésusu bá amɔ́: «Gicele gɛ́cɔ́ gɛ́ fáanana bogaaga bá go éŋugie mɔtɔ buisí bá sábadɛ|Sábadɛ (sabbat): o?» Bá mba lɛ́ bá fúmbe go mo sɔ́mɛnɔ.
40012011	Kanɛ́ Yésusu go bó oyana amɔ́: «Aáŋa ummue naá bɛɛnyɔ́ɔ báaba a bɛanana gɛdómbáa gɛ́hɛ́ táŋɛ́ gímmue, gɛ́ bóó obɛ́ná naá ɛbɛ́lá buisí bá sábadɛ, a gií inyé go íŋene a gɛ́ húmie o?
40012012	Kanɛ́ na mɔtɔ mɔ́ɔnyɔ a dómbanamɔ́ gɛdómbáa! Goŋanana besé buisí bá sábadɛ gó do báá na gicele.»
40012013	Yésusu go oyana mɔtɔ mɔ́ɔnyɔ a amɔ́: «Gaanóna ombɔ́gɔ.» Mɔtɔ go yó gaanona, yó báá dómbá go éŋuge, yó báá gundé láhɔ láhɔ aŋa yɔ́ɔyɔ yúncoó.
40012014	Befelisiéŋe|Befelisiéŋe (Pharisiens): go húme, go ɛ́da go cumbé, bá fúmbe pɛ́ sá go óna Yésusu.
40012015	Aŋa Yésusu a mbaá lɛncá nɔ́ɔnɔ, gɛ́hɛ́ go úlukie hɔ́ɔlɔ́. Gitúu gá batɔ gɛ́ báá mo biené, a báá bó éŋúgíe biimée púmú.
40012016	A báá bó bébégídíné a amɔ́ bá dɛ hóámá bá dɛ oyáná mɔtɔ ánɛ́ɛ a lɔ́mɔ́.
40012017	Goŋaá nogálɔ ná mbúsí ya Asaŋa|Mbúsí ya Asaŋa (Prophète): Iseyíi nó bóhóogio. Nogálɔ moánɛ nó lɔ́mɔ́:
40012018	«Uyogóní bamɛ mɔ́ɔnyɔ ndɔ́mɔ́ iyídéelú mɔ́nyɔ́ɔ; bamɛ ba odɛ́má, mmba ágá bɛyaŋa bámɛ naá mɔ́ɔ. Ka ŋga ágá Giliíli bamɛ naá mɔ́ɔ, a ŋgo oyáa botɛ́nɛ́ɛ bámɛ go mɛɛ́nɔ.
40012019	A dɛ ŋgá bɛa cuŋí na mɔtɔ a gunde a dɛ ŋgá áncɛda, mɔtɔ a dɛ ŋgɔ́ ɔ́bɔ ukelú yɛ́hɛ́ go bɛbala.
40012020	A dɛ ŋgá túse ombalɔ yɔ́ɔyɔ yó lɔ́mɔ́ békuncéelú, a dɛ ŋgá fúe lámba yɛ́ɛyɛ ɛ lɔ́mɔ́ pilópiló. A ŋga ŋanánáa nɔ́ɔnɔ gó ɛ́da héme aŋa botɛ́nɛ́ɛ bó ŋgaá mánɛ́gɛ́ná.
40012021	Mɛɛ́nɔ miimée má ŋga bɛáa mbémineminie go ufíno yɛ́hɛ́.»
40012022	Gɔ́ɔ bú úlenemú Yésusu na mɔtɔ ba gɛgáda gá giliíli, ba ndiemi na bigélí, mɔ́ɔ gimmúke. Yésusu go mo éŋugie, a bɛ́ɛ́ ɛ́dá go gálagala, ɛ ɛ́nanɛna.
40012023	Bitúu bá batɔ bɛ́ mba békúkée, bɛ́ oya bɛ́ amɔ́: «Ábɔ, caá onana yá Défidi|Défidi (David): yɔ́yɔ́ɔ o?»
40012024	Kanɛ́ aŋa Befelisiéŋe|Befelisiéŋe (Pharisiens): bá mbɔɔ́ ɔ́bɔ́ boóma moánɛ, go oyɛda bá amɔ́: «Mɔtɔ mɔ́ɔnyɔ a gúne bɛgáda bá biliíli|Gɛgáda (mauvais esprit): na bogaaga bá Belesebúlu|Belesebúlu (Béelzebul):, ogɔ́nɔ́ɔ ba bɛgáda bá biliíli.»
40012025	Aŋa Yésusu a mbaá lɔmɔ́ i íyimene mbééníŋínyí sábɔ́, go bó oyana a amɔ́: «Bufuŋe buimée bɔ́ɔbɔ bó básalasalamɔ́ go go noanana bɔ́ na bɔ́, bó ɛ́dana go go fúe, tɛ́sɔnɔ ɛ́na lí nnyaŋá ya batɔ yɛ́ɛyɛ ɛ básalasalamɔ́ ɛ dɛ bósó ba go ɔyɔ, yɛ ɛ́da naá busío.
40012026	Sátana|Sátana (Satan): a amɔ́ a gɔnɔmɔ́ gúne Sátana, bufuŋe bɛ́hɛ́ bó gaá nɛ́ ɛ́dánáa naá busío nɛɛ́nɛ o?
40012027	Kanɛ́, ɛ́na yɔmɔ́ɔ kúne bɛgáda bá biliíli na bogaaga bá Belesebúlu, batɔ bɛ́nyɔ́ bá bɛ́ gúnemú na bogaaga bá ánɛ́ɛ o? Bɔ́ɔ moatɛ́ moatɛ bá dúfenyemú goŋaá no lɛ́ naá gɛoba.
40012028	Mammana, bó lɔ́mɔ́ na Giliíli ba Asaŋa gɔ́ɔ kúnemú bɛgáda bá biliíli, nɔ́ɔnɔ bó dúfenye goŋaá Bufuŋe bá Asaŋa bó báa go nco bola naá bɛɛnyɔ́ɔ.
40012029	Mɔtɔ a dɛ báá ba go íŋene naá nnyaŋá ya sɔ́gɔ́ɔ mɔtɔ ba gɛgaaga, a gɔ́lɔnɔ bonɔ́mɛ bɛ́hɛ́ kanɛ go dóana go mo góda iŋgolí; aŋa a ŋamɔ́ a báá go mo góda iŋgolí, a ná lɛ́ ba goŋaá a gɔ́lɔ bonɔ́mɛ buimée bɔ́ɔbɔ naá nnyaŋá yɛ́ɛyɔ.
40012030	Mɔ́ɔnyɔ a lɔ́mɔ́ a dɛ bɛ́ɛ́mbá namɛ, a nnuugenye; gɔnɔ́ mɔ́ɔnyɔ a lɔ́mɔ́ a dɛ bándáa namɛ, a kasa.
40012031	«Gɔ́ɔ nnyó oyanamɔ́ caá: Asaŋa a ŋga hééhínyée batɔ go gɛlɔgɔ giimée na cigí iŋkimée, kanɛ́ mɔ́ɔnyɔ a ŋgaá sɛgɛ́dá Gimmúmpúu gá Giliíli, ba ndiemi, Asaŋa a dɛ ŋgá mo héehinye.
40012032	Mɔtɔ mɔ́ɔnyɔ a ŋgaá gálɛ́dá Moɔnɔ́ ba mɔtɔ go dobɛ́, Asaŋa a ŋga mo hééhínyée. Kanɛ́ mɔtɔ mɔ́ɔnyɔ a ŋgaá gálɛ́dá Gimmúmpúu gá Giliíli|Gimmúmpúu gá Giliíli (Saint Esprit): go dobɛ́, ba ndiemi, Asaŋa a dɛ ŋgá mo héehinye, akɛ́ naá ogɛlɛ yɔ́ɔyɔ, akɛ́ naá yɔ́ɔyɔ yó ɛ́damɔ́ go úlene.
40012033	«Aáŋa boɛ́tɛ bó lɛ́ gɛnɔ́gɔ́, bó úme bɛnɔ́gɔ́ bá bɛsamɔ́, aáŋa bó lɛ́ gɛbɛ́, bó úme bɛbɛ́ bá bɛsamɔ́; bá lɛncanamɔ́ boɛ́tɛ go bɛsamɔ́ bá bɔ́.
40012034	«Nnyɔ́gɔ sɛ́ɛsɛ! Nɛɛ́nɛ no lɔ́mɔ́ bá go oya moóma musi gɔ́ɔ bɛɛnyɔ́ɔ bahándá aŋa no lɔ́mɔ́ nɔ́ɔnɔ o? Kɔ́ɔ, nnyuudé nɛ́ gálagalamɔ́ bɔ́ɔbɔ bó ɛ́damɔ́ go úlene naá odɛ́má gadɛ́ɛ.
40012035	Usi ba mɔtɔ a húmenye moóma musi naá gɛnɔ́gɔ́ gɛ́hɛ́ gá bonɔ́mɛ; ombɛ́ ba mɔtɔ a húmenye moóma mobɛ́ naá gɛbɛ́ gɛ́hɛ́ gá bonɔ́mɛ.
40012036	Yɔmɔ́ɔ ŋgaá nyó oyáná caá: naá buisí bá nɛgála, mɔtɔ uŋkimée a ŋga báyálóláa go dogálɔ dobɛ́ dɔ́ɔdɔ a mbaá húményée.
40012037	Kɔ́ɔ, go dogálɔ dáhɔ gɔ́ɔ bá ŋgaá go gáláa; aáŋa o lɛ́ sɔgɔ́nɔ, bese. Kanɛ́ aáŋa o lɛ́ na gɛoba, go obɛnɛna naá gɛoba.»
40012038	Gɔ́ɔ muloodio má gicele na Befelisiéŋe|Befelisiéŋe (Pharisiens): bú úhunemú Yésusu bá amɔ́: «Dɛ lɛ́galɛga goŋaá o có ŋɛɛna gieninye gá gobékúke.»
40012039	Yésusu go bó gundie a amɔ́: «Batɔ bá ínoni báaba bá lɔ́mɔ́ bahándá, bá fíidenye Asaŋa nnyimé, bú úhene gieninye gá gobékúke; bá dɛ gaá bɛáa gieninye gá gobékúke gíncoó, gó do dómbáa gɛ́ɛgɛ gá mbúsí ya Asaŋa|Mbúsí ya Asaŋa (Prophète): Yónasɛ|Yónasɛ (Jonas):.
40012040	Mammana, caŋa táŋɛ́ mmue aŋa Yónasɛ a mbaá ŋaáa miisí mádadɔ́ na medúgú mádadɔ́ naá gadɛ́ɛ gá gɛantá gá hɛɔbɔ́, nɔ́ɔ gɔ́ɔ Moɔnɔ́ ba mɔtɔ a ŋgaá ŋaáa miisí mádadɔ́ na medúgú mádadɔ́ naá cí gúunú.
40012041	Naá buisí bá gosómba bɛsɛnɛ, batɔ bá Ninífe bá ŋga bólɛ́gɛ́ná batɔ bá ínoni, bá bó ubie na gɛsɛnɛ, goakɛ́ bɔ́ɔ bá mba núgíe gɛɔyɔ aŋa bá mbɔɔ́ ɔ́bɔ́ cɔ́mɔ yɛ́ɛyɛ Yónasɛ a mbaá lɛ a dúmenye. Ɛɛ́ɛŋ, anáa dɛ lɔ́mɔ́ háalá, ummue a lɛ́ hɔ́ɔ mɔ́ɔnyɔ a dómbanamɔ́ Yónasɛ.
40012042	Naá buisí bá gosómba bɛsɛnɛ, Ufuŋe yá okɔ́dɔ yá Gɛmbádáa yó ŋga bólɛ́gɛ́ná batɔ bá ínoni, yó bó ubie na gɛsɛnɛ, goakɛ́ yó mbɛ ɛ́dá fadɛgɛna naá bigísi bá cí halaháláa go go nco bódólonyo dogálɔ dá nciŋí dá Salomɔ́ŋɔ. Ɛɛ́ɛŋ, ummue a lɛ́ háalá mɔ́ɔnyɔ a dómbanamɔ́ Salomɔ́ŋɔ!
40012043	«Gɛcamɛna gɛ́ɛgɛ gɛgáda gá giliíli gɛ́ hémemú naá mɔtɔ, gɛ́ lɛ go ɛ́da gɛ́ léelene naá bɛkótánɔ́ɔ bá hoóma go go fúmbe túúgídéné, gɛ́ dɛ ɛ́ná.
40012044	Kanɛ́ gɛ́ lɛ go bágálɛdɛna gɛ́ amɔ́: “Kaá gundé naá yɔmɔ́ nnyaŋá yɛ́ɛyɛ ndɔ́mɔ́ húméelú hɔ́ɔ.” Aŋa gɛ́ ncomɔ́ gunde, gɛ́ lɛ go gíde nnyaŋá gɔdɔɔ́, fólá fólá, gedíelú.
40012045	Gɛbɛ́ gá giliíli gɛ́ɛgɔ gɛ́ lɛ go bégundidene na nnyimé, gɛ́ ɛ́da gólio biliíli bíncodío bɛ́táanɔ na bɛ́andɛ́ bɛ́ɛbɛ bɛ́ lɔ́mɔ́ bɛkándáa bɛ́ gɛ́ dómbana. Bɛ́ lɛ go nco go íŋene, bɛ́ lukumene hɔ́ɔ. Gɔ́ɔ odɛ́nɛ́ ya mɔtɔ mɔ́ɔnyɔ yó gaá ná tɛŋgɛ́lɛ́dá gó dómba aŋa gɔ́ɔgɔ a mbaá lɔmɔ́ gá busío. Bó ŋgaá bɛ́ɛ́mbá nɔ́ɔ caŋa mmue go bɛbɛ́ bá batɔ bá ínoni.»
40012046	Aŋa a mbaá lɔmɔ́ a gá gálagala nɔ́ɔnɔ na bitúu bá batɔ, nnyeedíi na bolimóní bá Yésusu go bola. Gáábɔ́ go lɔbɛnɔ go hanyɔ́, bá fúmbe goŋaá bó oyɛda ŋkanɔ́ na Yésusu.
40012047	[Mɔtɔ ummue go oyana Yésusu a amɔ́: «Yigúédíi na batɛ́ɔbɛnɔ bá lɛ́ go nnyaáŋgadɛ́ɛ, bá fúmbe go oyɛda ŋkanɔ́ nahɔ.»]
40012048	Yésusu go gundie mɔtɔ mɔ́ɔnyɔ a amɔ́: «Ánɛ́ɛ a lɔ́mɔ́ mmaáa o? Baánɛ́ɛ bá lɔ́mɔ́ gɔnɔ́ bolimóní bámɛ o?»
40012049	A á fedígínyée ombɔ́gɔ go dúfie behúúní|Uhúúní (disciple): bɛ́hɛ́ a amɔ́: «Núúnée nɔnɔ, mmaáa na bolimóní bámɛ bɔ́ɔ bábáa.
40012050	Mammana, mɔtɔ uŋkimée mɔ́ɔnyɔ ɔ ɔyɔmɔ́ aŋa Asaŋa a maamanamɔ́, mɔ́ɔ a lɔ́mɔ́ ondimóní bamɛ, na nnyeedíi bamɛ.»
40013001	Naá buisí moánɛ bɔ́ɔbɔ, Yésusu go húme naá nnyaŋá, go ɛ́da lukumene naá cɔ́lɔ ya máŋɛ́ go go húunenye.
40013002	Gɔ́ɔ bitúu bitúu bá batɔ bɛ́ bábándamɔ́ mekúígíi nɛhɛ́, bó báá ŋaáa goŋaá a bólɛga naá gilué, a lukumene kɔ́ɔ. Bitúu bá batɔ go síene naá cɔ́lɔ.
40013003	Gɛ́hɛ́ go ɛ́da go bó oyanɛna gɛca gá moóma go ncaba, a amɔ́ gáábɔ́ a amɔ́: «Gɔ́ɔ mɔtɔ ummue a hémemú go go kasana masámá.
40013004	A lɛ́ naá go kasana nɔ́ɔnɔ, masámá móncodío go oba go pɛ́ gimbúlúu; munoní mó búú úlé, mó báá nyáá púmú.
40013005	Masámá móncoó má bóó obá naá hoóma há adánɛ́, anáa cí ɛ mbaá lɛ ɛ dɛ íŋénénée. Camɔ́ sɛ́ báá basá gɛcamɛna kanɛ go dómba, goakɛ́ cí ɛ dɛ mbáa lɛ yɛ íŋenene.
40013006	Aŋa gɛonyá gɛ́ mbɛɛ́ ɛ́dá go noma, gɛ́ báá lókónónyóo baaná bá magónɛ́dá bɔ́ɔbɔ, bá báá kótáa go kanɛ ɛŋaŋá.
40013007	Masámá móncoó má bóó obá naá musíníni, musíníni mɔ́ɔmɔ mó búú úbígéné, mó báá mɔ́mɛ́nɔ́ɔ magónɛ́dá.
40013008	Gɔ́ɔ masámá móncodío mó obanamɔ́ naá gɛnɔ́gɔ́ gá cí, má báá ágánáa bɛondá: gɛondá gímmue na camɔ́ ntɛdɛ, gɛ́ɛgɛ na camɔ́ otíno ádadɔ́, gɛ́ɛgɛ gɔnɔ́ na camɔ́ nitíno na sɛ́ɔ́dɔ́.»
40013009	Yésusu go gídene a amɔ́: «Mɔ́ɔnyɔ a lɔ́mɔ́ na edúu ɔ ɔ́bɔ!»
40013010	Gɔ́ɔ behúúní|Uhúúní (disciple): bá Yésusu bá mo báyɛkɛnamɔ́, bá amɔ́ gɛ́hɛ́ bá amɔ́: «Go busío báakɛ́ o bó gálagalamɔ́ na ncaba o?»
40013011	Yésusu go bó gundie a amɔ́: «Bɛɛnyɔ́ɔ no lɛ́ bɛáalú goíyime gá nnindíi sá Bufuŋe bá mmoɛná, kanɛ́ bɔ́ɔ bá lɛ́ kanɛ go bɛa.
40013012	Mammana, mɔtɔ mɔ́ɔnyɔ a bɛananamɔ́, bá ŋga gɔnɔ́ mo gídene, a bɛ́ɛmba naá fundu fundu. Kanɛ́ mɔ́ɔnyɔ a lɔ́mɔ́ a dɛ bɛanánáa, bá ŋgu úlíe akɛ́ sɔŋɛ yɛ́ɛyɛ a bɛananamɔ́.
40013013	Go busío bá ndiemi gɔ́ɔ mbó gálagalamɔ́ go ncaba go goŋaá bá núune kanɛ go ɛ́na, bá gɔnɔ bódólonyo kanɛ go ɔ́bɔ aŋa bó lɔ́mɔ́ naá cí.
40013014	Gáábɔ́ gɔ́ɔ mbúsí ya Asaŋa Iseyíi, ɛ mbaá lɛ ɛ gálagala yɛ amɔ́: “Akɛ́ no bódólonyo nɛɛ́nɛ, no do ná bóso go ɔ́bɔ. Akɛ́ no núune nɛɛ́nɛ, no do ná bóso go ɛ́na.
40013015	Mammana odɛ́má yá boɛ́nɔ bɔ́ɔbɔ yó lala, bá á bácóá edúu, bá báá buyíményée oŋgíso go goŋaá bá dɛ ɛ́ná boóma na oŋgíso yábɔ́, bá dɛ ɔ́bɔ́ boóma na edúu yábɔ́, odɛ́má yábɔ́ yó do dígímídé náana goŋaá bá dɛ núgíe gɛɔyɔ gábɔ́. Yɔmɔ́ɔ kanɛ́ mbó éŋugie.”
40013016	«Kanɛ́ go busío bɛ́nyɔ́, no lɛ́ besé makɔ́nɔ́ go goŋaá oŋgíso yɛ́nyɔ́ yá ɛ́nana, edúu yɛ́nyɔ́ yɔ́ ɔ́bɔnɔ!
40013017	Mammana, ŋgaá nyó oyáná daŋɛ́daŋɛ caá: gɛcɛcá gá mbúsí sá Asaŋa|Mbúsí ya Asaŋa (Prophète): na bɛtɛ́nɛ́ɛ bá batɔ gɛca bá mba lɛ́gálɛ́gáa go ɛ́na bɔ́ɔbɔ no ɛ́nanamɔ́, kanɛ́ bá lɛ́ kanɛ go bó ɛ́na. Bɔ́ ɔ́bɔnɔ bɔ́ɔbɔ no ɔ́bɔnɔmɔ́, kanɛ́ bá lɛ́ kanɛ go ɔ́bɔ.
40013018	«Kanɛ́ bódólónyóomú nɔnɔ naá cí gofalona gá ncaba ya uyogóní ba go kasana masámá.
40013019	Batɔ báaba bá bódólonyomú nogálɔ nɔ́ɔnɔ nó oyamɔ́ Bufuŋe bá dɛ nó ɔ́bɔ́, bá lɛ́ caŋa táŋɛ́ mmue aŋa masámá máama mó obamɔ́ go pɛ́ gimbúlúu; Ohándá u úle a báá bolá, a bála bɔ́ɔbɔ bó lɔ́mɔ́ gónáalú naá odɛ́má yábɔ́.
40013020	Bóntió bá lɛ́ caŋa táŋɛ́ mmue aŋa cí ya adánɛ́ anáa masámá mó obamɔ́; bá bódólonyo nogálɔ bá gunde bá nó gɛ́ndɛgɛna hɔ́ɔ na hɔ́ɔ na bɛyaŋa.
40013021	Kanɛ́ bá dɛ nó dɛ́ɛ́ná, nó sume ɛŋaŋá naá bɔ́ɔ. Bá lɛ́ batɔ bá moɔnɔ́ ba gɛcamɛna. Aŋa gɔ́ɔgɔ gɛdɔmbɔ na noséésényée mó bó bolɛnamɔ́ go busío bá nogálɔ, bá dómba go umbe gioliminyo.
40013022	Batɔ bóntió gɔnɔ́ bá bɛanana masámá naá musíníni; bá mba bódólónyóo nogálɔ, kanɛ́ mecíkílí má gɛɔyɔ gá cí yɛ́ɛyɛ na golɛ́galɛga gá bonɔ́mɛ bá mbele mó lɛ go mɔ́mɛnɔ nogálɔ, nó lɔbɛnɔ kanɛ go ága gɛsamɔ́.
40013023	Batɔ bóncodío naá mesúgudinye bá bɛanana masámá naá gɛnɔ́gɔ́ gá cí; bá bódólonyo nogálɔ bá gɔnɔ nó ɔ́bɔnɔ naá cí. Bɔ́ɔ bá áganamɔ́ bɛondá: gímmue camɔ́ ntɛdɛ, gɛ́ɛgɛ camɔ́ otíno ádadɔ́, gíntió camɔ́ nitíno na sɛ́ɔ́dɔ́.»
40013024	Yésusu go gɔnɔ bó ágɛna ncaba intió a amɔ́: «Náana gɔ́ɔ Bufuŋe bá mmoɛná bó lɔ́mɔ́: Mɔtɔ ummue a mba góná camɔ́ naá mɔ́ ntɛ́mɛ́.
40013025	Na budúgú, mɔtɔ uŋkimée a ná lɛ́ go dɔnɔ́ɔ, obɛlɔ́bɛlɔ bɛhɛ́ go úle a báá bolá, gɛ́hɛ́ go góna gɛbɛ́ gá mbínyí naá kadɛ́gadɛ́ɛ ya belée, a báa lɛ gó biene pɛ́.
40013026	Aŋa gɔ́ɔgɔ magónɛ́dá má mbaá basá, má báá ágánáa bɛondá, gɛbɛ́ gá mbínyí go basa tɔ́nɔ.»
40013027	Gɔ́ɔ boyogóní bá mɔtɔ ba ntɛ́mɛ́ bá ncomɔ́ mo oyana bá amɔ́: «Ogɔ́nɔ́ɔ, o mba gónáa gɛnɔ́gɔ́ gá camɔ́ naá mamɔ́ ntɛ́mɛ́: gɛbɛ́ gá mbínyí gíiní gɛ́ ɛ́damɔ́ go úle áhanɛ́ɛ o?»
40013028	A báa lɛ gó bó gundie a amɔ́: «A lɔ́mɔ́ obɛlɔ́bɛlɔ mɔ́ɔ a á ná ŋaáa boóma bɔ́ɔbɔ.» Boyogóní go mo úhune kanɛ́ bá amɔ́: «O lɛ́galɛga goŋaá dɛ ɛ́da bála gɛbɛ́ gá mbínyí moánɛ lí?»
40013029	Gɛ́hɛ́ go bó gundie a amɔ́: «Akɛ́ɛ, goakɛ́ naá gobála gɛbɛ́ gá mbínyí, no lɛ́ ba go bála tɔ́nɔ belée.
40013030	Dɛ́ɛ́na nɔnɔ mó goma oŋɛndɔ yúmmue bó ɛ́da héme naá masáŋa. Gɔ́ɔ naá gɛcamɛna moánɛ, ka ŋgo oyáná boyogóní bá masáŋa caá: Manɛ́ no bála gɛbɛ́ gá mbínyí, no gɛ́ góda go páŋá go go dɔ́yɛgɔ. Naá nnyimé, no lɔ go sáŋa belée, no ágana naá gɛɔ́lɔ gámɛ.»
40013031	Yésusu go bó ágɛna ncaba intió a amɔ́: «Bufuŋe bá mmoɛná bó lɔ́mɔ́ caŋa táŋɛ́ mmue aŋa camɔ́ ya motáladɛ yɛ́ɛyɛ mɔtɔ a mbaá góná naá mɔ́ ntɛ́mɛ́.
40013032	Bó lɛ́ ɛcaácamɔ́ naá camɔ́ iŋkimée. Kanɛ́ aŋa ɛ gomamɔ́, ɛ lɛ go ɛ́ya gɛantá gá boɛ́tɛ naá mogónagónáa muimée: ɛ bɛ́ɛmba boɛ́tɛ bɔ́ɔbɔ munoní mó ncomɔ́ fóaga aŋaanɔ yá mɔ́ naá ɛtáfɛ yabɔ́.»
40013033	Yésusu go gɔnɔ bó ágɛna ncaba intió a amɔ́: «Bufuŋe bá mmoɛná bó lɛ́ caŋa táŋɛ́ mmue aŋa ondɔ yá go fudugenye uguŋe, yɔ́ɔyɔ okɔ́dɔ a gɔ́lɔnɔmɔ́ a dɔ́bɔnɔ naá uguŋe kílo nitíno na ɛtáanɔ gó ɛ́da go éme aŋa gikébé gɛ́ gaá ná fudúgée.»
40013034	Yésusu a mba lɛ́ o oyanɛna bitúu bitúu bá batɔ moóma go ncaba. A dɛ mbáa lɛ a bó gálagala kanɛ go ága ncaba.
40013035	A mbaá lɛ a ŋanana nɔ́ɔnɔ goŋaá nogálɔ ná mbúsí ya Asaŋa|Mbúsí ya Asaŋa (Prophète): nɔ́ɔnɔ nó ɛ́nanɛna, nogálɔ moánɛ nó lɔ́mɔ́ nó amɔ́: «Ka ŋga bó gálágáláa go ncaba, ka ŋga bó dúmbénínyée moóma má nnindíi gó bayɛga aŋa cí ɛ mbaá básaŋá.»
40013036	Gɔ́ɔ a síemú a báá dɛ́ɛ́ná bitúu bá batɔ, a bɛ́ɛ́ ɛ́dá naá nnyaŋá. Behúúní|Uhúúní (disciple): bɛ́hɛ́ go mo báyɛkɛna bá amɔ́ gɛ́hɛ́ aá: «Có falónɛ́náamɔ́ ncaba ya gɛbɛ́ gá mbínyí naá ntɛ́mɛ́.»
40013037	Yésusu go bó gundie a amɔ́: «Mɔ́ɔnyɔ a kasanamɔ́ gɛnɔ́gɔ́ gá masámá a lɔ́mɔ́ Moɔnɔ́ ba mɔtɔ.
40013038	Ntɛ́mɛ́ ɛ lɔ́mɔ́ batɔ bá cí; gɛnɔ́gɔ́ gá masámá gɛ́ lɔ́mɔ́ batɔ báaba bɔ́ ɔ́bɛnɔnɔmɔ́ na Bufuŋe bá mmoɛná; gɛbɛ́ gá mbínyí gɛ́ lɔ́mɔ́ batɔ báaba bɔ́ ɔ́bɔnɛnɔmɔ́ na Ohándá.
40013039	Obɛlɔ́bɛlɔ mɔ́ɔnyɔ a kasanamɔ́ gɛbɛ́ gá mbínyí a lɔ́mɔ́ Ohándá; masáŋa má má lɔ́mɔ́ mamáná má cí; beséŋí bá lɔ́mɔ́ bɛɛ́ŋgɛlɛsɛ|Ɛ́ŋgɛlɛsɛ (ange):.
40013040	Gɔgɔ́ aŋa bá bálamɔ́ gɛbɛ́ gá mbínyí go go nɔɔ naá íyuke, nɔ́ɔ gɔ́ɔ bó ŋgaá bɛ́ɛ́mbá caŋa mmue naá mamáná má cí.
40013041	Moɔnɔ́ ba mɔtɔ a ŋga dómá bɛɛ́ŋgɛlɛsɛ bɛ́hɛ́, bú úlie naá Bugúmigumi bá mmoɛná, biimée báaba bá ŋananamɔ́ goŋaá batɔ bó obana naá gɛlɔgɔ, na báaba bá ŋananamɔ́ gɛbɛ́.
40013042	Bá ŋga bó nɔɔnɔ́nɔ́ɔ naá gɛbɔlɔ́gɔdɔ gá íyuke, anáa mbií na gobanda gá bigélédé mó lɔ́mɔ́.
40013043	Kanɛ́ besi bá batɔ bá ŋga sánáa aŋa buisí naá Bufuŋe bá Isée babɔ́. Mɔ́ɔnyɔ a lɔ́mɔ́ na edúu ɔ ɔ́bɔ!»
40013044	«Bufuŋe bá mmoɛná bó lɛ́ aŋa bonɔ́mɛ bɔ́ɔbɔ bó lɔ́mɔ́ ɔsɛ́gɔ́ɔlú naá ntɛ́mɛ́; aŋa mɔtɔ a bó dambonamɔ́, a gɔnɔ bó ɔsɛgɔ. Na bɛyaŋa dácɛ, ɛ ɛ́da dúe buimée bɔ́ɔbɔ a bɛananamɔ́ go go nco go ɔ́ndɔ ntɛ́mɛ́ yɛ́ɛyɔ.
40013045	«Bufuŋe bá mmoɛná bó lɛ́ aŋa udúí moóma mɔ́ɔnyɔ a fúmbemú bɛnɔ́gɔ́ bá ndɛŋɔ.
40013046	Aŋa a dambonamɔ́ ndɛŋɔ ya go oŋona muinyí gɛca, ɛ ɛ́da dúe buimée bɔ́ɔbɔ a bɛananamɔ́ go go nco yɛ ɔ́ndɔ.»
40013047	«Bufuŋe bá mmoɛná bó lɛ́ aŋa mafɔ́ɔ́dɔ́ɔ máama bonóbí bá nɔɔnɔnɔmɔ́ naá máŋɛ́ go go gumbenene mbɔ́dɔ mbɔ́dɔ sá moɔbɔ́ iŋkimée.
40013048	Aŋa mafɔ́ɔ́dɔ́ɔ má hóogomú na moɔbɔ́, bá lɛ go má gɔ́gɔ naá kɔndɔ. Bá lukumene, bí íye; bá ágana naá ncada moɔbɔ́ má bese; bú umbenene má kanɛ ndénégé.
40013049	Bó ŋga bɛ́ɛ́mbá nɔ́ɔnɔ naá mamáná má cí; bɛɛ́ŋgɛlɛsɛ|Ɛ́ŋgɛlɛsɛ (ange): bá ŋgu úlé, bá dádona besi na mbɛ́ sá batɔ,
40013050	bá nɔɔnɔnɔ mbɛ́ sá batɔ naá gɛbɔlɔ́gɔdɔ gá íyuke; hɔ́ɔ gɔ́ɔ bá ná baŋamɔ́ bá gunde bá banda bigélédé.»
40013051	Yésusu go bó úhune a amɔ́: «No ɔ́ ɔ́bɔ́ buimée bɔ́ɔbɔ o?» Behúúní go mo gundie bá amɔ́: «Ɛɛ́ɛŋ!»
40013052	Gɛ́hɛ́ kanɛ́ go yibe a amɔ́: «Kɔ́ɔ bó lɔ́mɔ́, iloodio há bicele hiimée hɛ́ɛhɛ hɛ́ bɛamɔ́ nciŋí ya masɛnɛ má Bufuŋe bá mmoɛná, hɛ́ lɛ́ aŋa mɔtɔ ba nnyaŋá mɔ́ɔnyɔ a bódamɔ́ bonɔ́mɛ bɛ́hɛ́ naá moóma má mofáa na naá má cóá.»
40013053	Aŋa Yésusu a mbaá dɔmbɔ́ go bó áganɛna ncaba sɛ́ɛsɔ, gɛ́hɛ́ go úlukie hɔ́ɔlɔ́.
40013054	A á gundé naá gɛdɔŋɔ gɛ́hɛ́ gá mbíényée, go ɛ́da go húunenye boɛhɛ́ naá nnyaŋá sábɔ́ sá mbósógólí|Nnyaŋá ya mbósógólí (Synagogue):. Boɛhɛ́ go ɛ́da go békúke gohúunenye gɛ́hɛ́, bá gálagala bá amɔ́: «Nciŋí na bogaaga bá go ŋanana bɛsɛɔ bɛ́ɛbɛ mó ɛ́damɔ́ mo úlenine áhanɛ́ɛ o?
40013055	Ábɔ caá mɔ́ɔ a lɔ́mɔ́ moɔnɔ́ ba ufúégí nnyaŋá o? Malɛ́a|Malɛ́a (Marie): a dɛ báá nnyeedíi dɔ́gɔ́? Ábɔ caá bolimóní bá banɔ́mɔtɔ́ bábáa bá lɔ́mɔ́ Sáakɛ, Yósɛbɛ|Yósɛbɛ (Joseph):, Símono na Yúude o?
40013056	Bá bakɔ́dɔ, caá bɔ́ɔ bábáa bɔ́ ɔyɔmɔ́ nɛcɔ́ o? Kanɛ́ buimée bɔ́ɔbɔ bó ɛ́damɔ́ mo úlenine áhanɛ́ɛ o?»
40013057	Moóma mɔ́ɔmɔ mó mbaá lɔmɔ́ mó bó legene go ága odɛ́má yábɔ́ naá mɔ́ɔ mɔ́mɔ́ɔ. Gɔ́ɔ Yésusu a bó oyanamɔ́ a amɔ́: «Goana mbúsí ya Asaŋa|Mbúsí ya Asaŋa (Prophète): ɛ lɔ́mɔ́ ɛ dɛ báá na ufíno naá boɛhɛ́, akɛ́ naá ncíbo yɛhɛ́ ya batɔ.»
40013058	Gɛlalaga gábɔ́ gá odɛ́má gɛ́ lɛ́ mo legéelú goŋaá a ŋa bɛsɛɔ makɔ́nɔ́ hɔ́ɔ.
40014001	Naá gɛcamɛna moánɛ gíiní, ufuŋe Elóode go ɔ́bɔ ufíno yá Yésusu yó gúme.
40014002	Gɛ́hɛ́ go oyana batɔ bɛ́hɛ́ a amɔ́: «Mɔtɔ mɔ́ɔnyɔ a lɔ́mɔ́ Sáŋa Begiyuminye mɔ́ɔ a á ná fúfúgé, boóma moánɛ bɔ́ a bɛananamɔ́ bogaaga bá go ŋanana bɛsɛɔ.»
40014003	Mammana, Elóode mɔ́ɔ a mbaá fáá bogaaga bá go gumbene Sáŋa, bá mo nɔɔ naá ncíbo ya gɛaŋɔ́, go busío bá Ɛlɔdɛ́adɛ, ogánɛ́ ondimóní Fílibi.
40014004	Ɛɛ́ɛŋ, Sáŋa a mba lɛ́ o oyanɛna Elóode a amɔ́: «O do bɛanánáa bogaaga bá go mo gɔ́lɔ ɛ ɛ́ya okɔ́dɔ bahɔ.»
40014005	Akɛ́ aŋa Elóode a mbaá lɔmɔ́ a lɛ́galɛga go óna Sáŋa, a mba lɛ́ a díine boɛ́nɔ, goakɛ́ batɔ biimée bá mba lɛ́ bá gɔ́lɔnɔ Sáŋa bá amɔ́ a lɛ́ mbúsí ya Asaŋa|Mbúsí ya Asaŋa (Prophète):.
40014006	Buisí bá go leebie nnyómá ya nobébíényée ná Elóode, gɔ́ɔ ombóla ba Ɛlɔdɛ́adɛ a bínidemú naá oŋgíso yá batɔ báaba bá mbaá dɔ́ŋɛ́nɔ́ naá gibíné, a báá nɔ́ɔ́ Elóode.
40014007	Ufuŋe go bálɛa a amɔ́ a gaá mo fáá buimée bɔ́ɔbɔ a gaá ná mo ɔŋɛ́nɔ́.
40014008	Na bigíniginye bá nnyeedíi, ombóla go oyana ufuŋe a amɔ́: «Páamɔ́ háalá, odóɛ yá Sáŋa Begiyuminye naá gɛmbalɛ́ŋa gá usóyóo.»
40014009	Boóma bɔ́ɔbɔ go séesenye ufuŋe akɛ́báamɔ́; kanɛ́ aŋa a mbaá lɔmɔ́ a báá go bálɛa naá oŋgíso yá batɔ báaba bá mbaá lɛ dɔ́ŋɛ́nɔ́ɔlú naá gibíné, gɛ́hɛ́ go íŋene bogaaga bá go yó mo fáa.
40014010	Gɔ́ɔ a dómamɔ́ mɔtɔ a bɛ́ɛ́ ɛ́dá sómba Sáŋa Begiyuminye odóɛ naá ncíbo ya gɛaŋɔ́.
40014011	Gɛ́hɛ́ go yó ága naá gɛmbalɛ́ŋa gá usóyóo, go nco go íŋene ombóla, mɔ́ɔnyɔ a bɛ́ɛ́ ɛ́dá na yɔ́ naá nnyeedíi.
40014012	Behúúní|Uhúúní (disciple): bá Sáŋa go nco gɔ́lɔ gikekulu gɛ́hɛ́, bá báá miée; gáábɔ́ go ɛ́da go oyana Yésusu buimée bɔ́ɔbɔ bó mbaá bádómbánáa.
40014013	Aŋa Yésusu a mbɔɔ́ ɔ́bɔ́ ŋgoyáamɔ́ yɛ́ɛyɔ, gɛ́hɛ́ go bólɛga naá gilué mɔ́ɔ mokáa, go go ɛ́da naá hoóma háaha há lɔ́mɔ́ gɛyáŋɛ́. Bitúu bitúu bá batɔ go ɛ́da fadɛgana naá tɛ́sɔnɔ sábɔ́, go bienene Yésusu go cí.
40014014	A á siisé gilué, gɛ́hɛ́ go ɛ́na bitúu bitúu bá batɔ; mahana go mo gɔ́lɔ naá odɛ́má go busío bábɔ́, a bɛ́ɛ́ ɛ́dá go éŋugenye bɔgɔnɔ́gɔnɔ bábɔ́.
40014015	Nyɔbɔ́ nɛ́ ó obá, behúúní|Uhúúní (disciple): bɛ́hɛ́ go mo báyɛkɛna bá amɔ́: «Hoóma háaha há lɛ́ gɛyáŋɛ́, gɔnɔ́ gɛcamɛna gɛ́ ná lɛ́ páábɔ́; gúlúgíe kanɛ́ bitúu bitúu bá batɔ bɛ́ɛbɛ naá bɛdɔŋɔ, bɛ́ ɛ́da go ɔ́ndɔ manyáanya.»
40014016	Yésusu go bó gundie a amɔ́: «Bó do úhénée goŋaá bɛ́ ɛ́da; bɛɛnyɔ́ɔ moatɛ́ bó fáamɔ́ nɔnɔ manyáanya.»
40014017	Behúúní go mo gundie bá amɔ́: «Dɛ bɛanana háalá goana bɛlɛ́dɛ bɛ́táanɔ na moɔbɔ́ móandɛ́.».
40014021	Biimée báaba bá mbaá nyáányáa bá mba lɛ́ ombanɔ yá batɔ banɔ́mɔtɔ́ bá go húme tɔ́sɛnɔ ɛ́táanɔ, kanɛ go bana bakɔ́dɔ na baábayɔ́.
40014022	Hɔ́ɔ na hɔ́ɔ naá nnyimé, Yésusu go oyana behúúní|Uhúúní (disciple): bɛ́hɛ́ a amɔ́ ŋgá bá bólɛga naá gilué, bá dóanana naá cɔ́lɔ ya máŋɛ́ boayá búunú; mɔ́ɔ moatɛ́ a manɛ síene a gúlugenye bitúu bá batɔ.
40014023	Naá nnyimé ya go bó gúlugenye, gɛ́hɛ́ go ɛ́da gɛyáŋɛ́ naá ogɔndɔ mmoɛná go go bósógolonyo. Hɛɔbɔ́bɔ́ɔ hɛ́ bóo obá, Yésusu hɔ́ɔlɔ́ tɛ́nɛ́ɛ mokáa.
40014024	Gilué gɛ́ mbaá ŋá gɛ́ ná lɛ́ halaháláa na cí, miimpo má gɛ́ búugiebugie, goakɛ́ ufufu yó mba lɛ́ yó gɛ́ úlenine cɛŋɛ.
40014025	Na ŋgɔɔ́ ya otóotoɛ háalá, Yésusu go úle anáa behúúní bɛ́hɛ́ ɛ ɛnda naá miimpo mmoɛná.
40014026	Behúúní bá mo ɛ́nana ɛ ɛnda naá miimpo mmoɛná, gáábɔ́ go gɔ́lɔ bofoá bá amɔ́: «Bó lɔ́mɔ́ nnyɔlɛ!» Mayayɔ́ aŋa má mbaá bó gumbéné, gáábɔ́ go ɛ́da go ánca.
40014027	Hɔ́ɔ na hɔ́ɔ, Yésusu go bó oyana a amɔ́: «Nigégé, a lɔ́mɔ́ yɔmɔ́ɔ, no do bɛáa bofoá.»
40014028	Píele go gɔ́lɔ dogálɔ a amɔ́ gɛ́hɛ́ aá: «Daadáa, aáŋa a lɔ́mɔ́ maamɔ́ɔ, páamɔ́ bogaaga bá go úle anáa o lɔ́mɔ́, ŋgɛnda naá miimpo mmoɛná.»
40014029	Yésusu a amɔ́ gɛ́hɛ́ aá: «Úle!» Kɔ́ɔ Píele a siisemú naá gilué, go bayɛga go ɛnda naá miimpo mmoɛná, go go ɛ́da anáa Yésusu a mbaá lɔmɔ́.
40014030	Kanɛ́ Píele ɛ ɛ́nana ufufu, gɛ́hɛ́ go gɔ́lɔ bofoá. A á bayɛ́gá go yímene naá miimpo, gɛ́hɛ́ go áncɛda a amɔ́: «Daadáa códíomú!»
40014031	Hɔ́ɔ na hɔ́ɔ, Yésusu go dóŋio ombɔ́gɔ, a báa mo gumbéné; gɛ́hɛ́ go mo oyana a amɔ́: «Gioliminyo gáhɔ gɛ́ lɛ́ fágɔfágɔ, o báá ná suŋénényée goakɛ́ o?»
40014032	Kanɛ́ aŋa bá mbaá bólɛ́gá naá gilué, ufufu go yɔyɔ.
40014033	Kɔ́ɔ behúúní báaba bá mbaá lɔmɔ́ naá gilué, bá gulemú enúu naá busío bɛ́hɛ́, bá amɔ́: «O lɛ́ mammana moɔnɔ́ ba Asaŋa!»
40014034	Bá á yoogá miimpo, gáábɔ́ go bola naá gigísi gá cí gá Gɛnɛsalɛ́dɛ.
40014035	Batɔ bá hoóma hɔ́ɔhɔ go lɛnca Yésusu, bá báá lɛ gó cekie cɔ́mɔ naá gigísi gá cí giimée, batɔ go ɛ́da go mo úlenine na bɔgɔnɔ́gɔnɔ biimée.
40014036	Bá mba lɛ́ bá mo béyéeyenye goŋaá o oliminyo bɔgɔnɔ́gɔnɔ bá bálafa udúu yá gɛla gɛ́hɛ́. Gɔ́ɔ biimée báaba bá mbaá lɛ bá báláfɛna udúu yá gɛla gɛ́hɛ́; bá mba lɛ́ bé éŋugene.
40015001	Gɔ́ɔ nɛnamá ná Befelisiéŋe|Befelisiéŋe (Pharisiens): na nɛnamá ná muloodio má gicele bɛ́ ɛ́damɔ́ fadɛgɛna naá Yolósalɛmɛ go nco gíde Yésusu, go mo úhune bá amɔ́:
40015002	«Go busío báakɛ́ behúúní|Uhúúní (disciple): báhɔ bá lɔ́mɔ́ bá dɛ bienénée caŋa sá biisée bɛ́cɔ́? Mammana, bá dɛ dóánánáa go básoga ɛmbɔ́gɔ otóotoɛ yá go ɛ́da go manyáanya.»
40015003	Yésusu go bó baga a amɔ́: «Bɛɛnyɔ́ɔ moatɛ́, ɛkádɛ́ no dómbanɛnamɔ́ gɛlɔsɛnɔ gá Asaŋa go go ɔyɔ aŋa caŋa sá biisée bɛ́nyɔ́ sɛ́ oyamɔ́ o?
40015004	Asaŋa a mbo oyɛ́dá a amɔ́: “Hálámána tɛ́ɔ na yigúédíi”, gɔnɔ́: “Mɔ́ɔnyɔ a yɔmɛnɔmɔ́ isée ɛ́na nnyeedíi, noséésényée nɛ́hɛ́ nó lɔ́mɔ́ nigúe”.
40015005	Kanɛ́ bɛɛnyɔ́ɔ no oya no amɔ́: “Mɔtɔ uŋkimée mɔ́ɔnyɔ o oyanamɔ́ isée ɛ́na nnyeedíi a amɔ́: gidúgune gɛ́ɛgɛ ŋgaá ná lɛ́ bá go go fáa gɛ́ lɛ́ gɛbáágá gɛ́ɛgɛ gɛ́ lɔ́mɔ́ fonáalú.
40015006	Mɔtɔ mɔ́ɔnyɔ a dɛ báá gɔnɔ́ naá gɛgaŋa gá go hálamana isée”. Nɔ́ɔnɔ, no á fúgúné gicele gá Asaŋa go go ɔyɔ aŋa caŋa sá biisée bɛ́nyɔ́ sɛ́ oyamɔ́.
40015007	Bekuilí báaba! Mbúsí ya Asaŋa Iseyíi ɛ mba gálágáláa mammana gɔ́ɔgɔ ɛ mbaá lɛ yɛ oya go busío bɛ́nyɔ́ yɛ amɔ́:
40015008	Asaŋa a amɔ́: “Boɛ́nɔ bɔ́ɔbɔ bó mbúlugenye goana na nyuudé, kanɛ́ odɛ́má yábɔ́ yó lɛ́ halaháláa namɛ.
40015009	Mbúlugie yabɔ́ go busío bámɛ ɛ lɛ́ godugúnú, goakɛ́ bicele bɛ́ɛbɛ bá húunenyemú bɛ́ lɔ́mɔ́ bɛ́ɛbɛ bá batɔ moatɛ́ go báágɛnana.”»
40015010	Gɔ́ɔ Yésusu a gɔnɔmɔ́ dɔ́ŋɛnɔ gitúu gá batɔ a amɔ́ gáábɔ́ a amɔ́: «Bódólígínyóomú nɔnɔ no gunde no ɔ́bɔ.
40015011	Caá akɛ́ bɔ́ɔbɔ bó íŋenenemú naá nyuudé ná mɔtɔ bɔ́ bó mo áganamɔ́ biílo naá oŋgíso yá Asaŋa; kanɛ́ bó lɔ́mɔ́ bɔ́ɔbɔ bó húmenemú naá nyuudé nɛ́hɛ́ bɔ́ bó mo áganamɔ́ biílo naá oŋgíso yá Asaŋa.»
40015012	Kɔ́ɔ behúúní|Uhúúní (disciple): bá mo báyɛkɛnamɔ́ bá amɔ́ gɛ́hɛ́ aá: «Go íyimene go amɔ́ aŋa Befelisiéŋe|Befelisiéŋe (Pharisiens): bá báá nɔ́ ɔ́bɔ́ dogálɔ dɔ́ɔdɔ, bó báá bó séesenye makɔ́nɔ́ o?»
40015013	Yésusu go bó gundie a amɔ́: «Bogónɛ́dá buimée bɔ́ɔbɔ Baaba mɔ́ɔnyɔ a lɔ́mɔ́ naá mmoɛná a lɔ́mɔ́ kanɛ go bó góna, bá ŋga bó bálá.
40015014	Kanɛ́ bó dɛ́ɛ́náamɔ́ nɔnɔ: bá lɛ́ begélígeli báaba bá gɔ́gɔmɔ́ basɔ́gɔ́ɔ begélígeli. Hálá kanɛ́, ugélígeli a amɔ́ a gɔ́gɔ sɔ́gɔ́ɔ ugélígeli, bá goó obɛ́ná bɔ́ɔ biimée báandɛ́ naá gɛbɛ́lábɛ́lá!»
40015015	Píele go gɔ́lɔ dogálɔ go oyana Yésusu a amɔ́: «Có falónɛ́náamɔ́ gɛlalaga gá ncaba gɛ́ɛgɛ.»
40015016	Yésusu a amɔ́: «Bɛɛnyɔ́ɔ no gá lɛ́ tɔ́nɔ kanɛ nciŋí o?
40015017	No do bósó go íyimene goŋaá buimée bɔ́ɔbɔ bó íŋenemú naá nyuudé ná mɔtɔ bó dómbana naá ɛsɔdɔ, naá nnyimé bó húme bó ɛ́da naá gɛbɛ́lábɛ́lá o?
40015018	Kanɛ́ bɔ́ɔbɔ bó húmenemú naá nyuudé bó úlenemú naá odɛ́má, bɔ́ɔbɔ moánɛ bɔ́ bó áganamɔ́ mɔtɔ biílo naá oŋgíso yá Asaŋa.
40015019	Kɔ́ɔ, naá odɛ́má yá mɔtɔ gɔ́ɔ bɛgáda bá mbééníŋínyí bɛ́ úlenemú hɔ́ɔ, bɛ́ bɛ́ mo dómanamɔ́ go go óna batɔ, go go ŋanana gɛdáŋa|Gɛdálɛ́ná (autel): na go fídene gɛɔyɔ gá hanyɔ́, go go íbene, go go bude ufíno yá sɔ́gɔ́ɔ, go go gálagala gá basɔ́gɔ́ɔ nnyimé nnyimé.
40015020	Moóma mɔ́ɔmɔ mɔ́ mó áganamɔ́ mɔtɔ biílo naá oŋgíso yá Asaŋa; kanɛ́ gonyáanya kanɛ go básoga ɛmbɔ́gɔ gó do bósó go ágana mɔtɔ biílo naá oŋgíso yá Asaŋa.»
40015021	Kɔ́ɔ Yésusu u úlukiemú hɔ́ɔlɔ́, gɛ́hɛ́ go ɛ́da naá gigísi gá cí gɛ́ɛgɛ mekúígíi na tɛ́sɔnɔ sá Tíile na Sídono.
40015022	Okɔ́dɔ ummue ba gɛdɔŋɔ gá Kanáana, mɔ́ɔnyɔ a mbaá lɛ ɔ ɔyɔ naá gigísi gá cí moánɛ go úle anáa Yésusu a mbaá lɛ, go ɛ́da go ánca a amɔ́: «Ŋgɛ́náamɔ́ mahana, Daadáa, Moɔnɔ́ bá Défidi|Défidi (David):! Gɛbɛ́ gá giliíli gɛ́ génegenye ombóla bamɛ makɔ́nɔ́.»
40015023	Yésusu a lɛ́ kanɛ go mo gundie boóma. Kɔ́ɔ behúúní|Uhúúní (disciple): bɛ́hɛ́ bá mo báyɛkɛnamɔ́, bá amɔ́ gɛ́hɛ́ aá: «Gundíe okɔ́dɔ mɔ́ɔnyɔ na nnyimé, goakɛ́ ɛ ɛ́dana naá busío a có bienene na go ánca.»
40015024	Gɛ́hɛ́ go gundie a amɔ́: «Baaba a lɔ́mɔ́ tómáalú goana go bɛdómbáa bá boɛ́nɔ bá Ɛ́sɛlahɛ́ɛlɛ bɛ́ɛbɛ bɛ́ mbaá yímé.»
40015025	Kanɛ́ gɔ́ɔ okɔ́dɔ mɔ́ɔnyɔ a ncomɔ́ gule enúu naá busío bɛ́hɛ́ a amɔ́: «Daadáa, ŋgoyóomú!»
40015026	Yésusu go mo gundie a amɔ́: «Gó do fɛanánáa go gɔ́lɔ gɛlɛ́dɛ gá baábayɔ́ o fáa baaná bá mbóa.»
40015027	Okɔ́dɔ a amɔ́: «Daadáa, bó lɛ́ mammana. Hálá kanɛ́, baaná bá mbóa bá bédúgemú na pumbú sá bɛlɛ́dɛ sɛ́ɛsɛ sɛ́ balagadanamɔ́ go cí ya tábɛ́la ya bagɔ́nɔ́ɔ bá sɛ́.»
40015028	Kɔ́ɔ Yésusu a mo gundiemú a amɔ́: «Okɔ́dɔ, gioliminyo gáhɔ gɛ́ lɛ́ gɛkɔ́nɔ́nɔ́ɔ! Ŋgáa bɔ́ɔbɔ o lɛ́galɛgamɔ́ bó báŋa nɔ́ɔ!» Ombóla bɛ́hɛ́ go dómba go éŋuge naá gigúlí gá ndiemi.
40015029	Yésusu u úlúkíe hɔ́ɔlɔ́, gɛ́hɛ́ go ɛ́da naá cɔ́lɔ ya máŋɛ́ má Gelilée. A á bólɛ́gá gɛɛnɛ, gɛ́hɛ́ go lukumene.
40015030	Kɔ́ɔ bitúu bitúu bá batɔ bɛ́ ɛ́damɔ́ go mo úlenine na banɛ́mɔnɛmɔ, begélígeli, batɔ bá go cɔndɔ, bimmúke na bɔgɔnɔ́gɔnɔ gɔnɔ́ bóntió gɛca. Bá báa lɛ gó nco bó dɛ́ɛnana naá bɛgɔ́ndɔ́ bá Yésusu, a bó éŋugenye.
40015031	Batɔ go ɛ́da go békúke makɔ́nɔ́ aŋa gɔ́ɔgɔ bá mbaá lɛ bɛ́ ɛ́nana bimmúke bɛ́ gálagala, batɔ bá go cɔndɔ bá gundene bese, banɛ́mɔnɛmɔ bɛ́ ɛnda, begélígeli bɛ́ ɛ́nanɛna. Gɔ́ɔ bitúu bitúu bá batɔ bɛ́ɛbɔ bɛ́ ɛ́damɔ́ go búlugenye Asaŋa ba Ɛ́sɛlahɛ́ɛlɛ.
40015032	Gɔ́ɔ Yésusu a dɔ́ŋɛnɔmɔ́ behúúní|Uhúúní (disciple): bɛ́hɛ́, go bó oyana a amɔ́: «Ŋgɛ́nana gɛcɛcá gá batɔ gɛ́ɛgɛ mahana, goakɛ́ medúgú mádadɔ́ mámáa bá lɔ́mɔ́ namɛ, bá dɛ bɛanánáa boóma bá go nyáa. Cɛ lɛ́gálɛ́gáa go bó gúlugie na ncaná; bá lɛ́ ba go yɛ́mɛlɛda go pɛ́ na yɛ́.»
40015033	Behúúní go mo oyana bá amɔ́: «Bɛɛcɔ́ɔ bábáa halaháláa na gɛdɔŋɔ, dɛ gaá ná gɔ́lɔ́ manyáanya má ŋaá má háa go go dúge bitúu bitúu bá batɔ bɛ́ɛbɛ áhanɛ́ɛ o?»
40015034	Gɛ́hɛ́ go bó úhune a amɔ́: «No lɛ́ na bɛlɛ́dɛ bínikíi hɔ́ɔlɔ́ o?» Gáábɔ́ go mo gundie bá amɔ́: «Bɛ́ lɛ́ bɛ́táanɔ na bɛ́andɛ́ na baaná bá moɔbɔ́.»
40015035	Gɔ́ɔ o oyanamɔ́ batɔ goŋaá bá lukumenene go cí,
40015036	mɔ́ɔ go gɔ́lɔ bɛlɛ́dɛ bá bɛ́táanɔ na bɛ́andɛ́ na moɔbɔ́, a báá béhiigí Asaŋa, go bɛ́ gɛ́sa, i íŋenene behúúní bɛ́hɛ́, bá abana gitúu gá batɔ.
40015037	Batɔ biimée go nyáanya bá báá hóógío. Bigísi bá bɛlɛ́dɛ bɛ́ɛbɛ bɛ́ mbaá síénénée, bá báá gɔ́lɔ́ bá báá gundé na bɛ́. Bɛ́ mba lɛ́ bɛ́ hóogono ncada ɛ́táanɔ na ɛ́handɛ́ dácɛ dácɛ.
40015038	Batɔ báaba bá mbaá nyáányáa ombanɔ yábɔ́ yó mba lɛ́ banɔ́mɔtɔ́ tɔ́sɛnɔ ínni, kanɛ go bana bakɔ́dɔ na baábayɔ́.
40015039	Naá nnyimé ya Yésusu go gúlugie bitúu bitúu bá batɔ, gɛ́hɛ́ go bólɛga naá gilué go ɛ́da naá gigísi gá cí gá Magadána.
40016001	Befelisiéŋe|Befelisiéŋe (Pharisiens): na Beseduseyéŋe|Beseduseyéŋe (Sadducéens): go báyɛkɛna Yésusu. Go go mo dámbɛna, gáábɔ́ go mo úhune bá amɔ́ a ŋa gieninye gá gobékúke gɛ́ɛgɛ gɛ́ dúfenyemú goŋaá ɛ ɛ́damɔ́ go úlene naá Asaŋa.
40016002	Gɛ́hɛ́ go bó gundie a amɔ́: «Aŋa hɛɔbɔ́bɔ́ɔ hɛ́ obamɔ́, no oya no amɔ́: “Gɛcamɛna gɛ́ gaá bɛ́ɛ́mbá bese, goakɛ́ mpólómɛnáa ɛ lɛ́ síéŋí sieŋi.”
40016003	Na gɛyɛ́nɛ́ túlúbú, no amɔ́: “Nobólá nó gaá naáa ínoni, goakɛ́ mpólómɛnáa ɛ lɛ́ cumbúlulu.” No íyimene go falona aáŋa nobólá nó gaá naáa ɛ́na nó do gaá naáa; kanɛ́ golɛnca gá moóma mɔ́ɔmɔ mó bádómbanamɔ́ go medúgú má ínoni, no do báhódánáa.»
40016004	Yésusu go bó gundie a amɔ́: «Batɔ bá ínoni báaba bá lɔ́mɔ́ bahándá, bá fíidenye Asaŋa nnyimé, bú úhene gieninye gá gobékúke; bá dɛ gaá bɛáa gieninye gá gobékúke gíncoó, bó do dómbáa gɛ́ɛgɛ gá Yónasɛ|Yónasɛ (Jonas):.» Gɛ́hɛ́ go síe a báá bó góná hɔ́ɔlɔ́, a báá dómbá.
40016005	Behúúní|Uhúúní (disciple): bá mba bófoolío go gɔ́lɔ bɛlɛ́dɛ aŋa bá mbaá bácaáa naá cɔ́lɔ boayá búunú.
40016006	Yésusu a amɔ́ gáábɔ́ a amɔ́: «Bébeŋéemú nɔnɔ bese go ondɔ yá go fudugenye uguŋe yá Befelisiéŋe|Befelisiéŋe (Pharisiens): na Beseduseyéŋe|Beseduseyéŋe (Sadducéens):!»
40016007	Behúúní go ɛ́da go bágálɛnagalɛna bá amɔ́: «A gálagalamɔ́ náana go goŋaá dɛ dɛ báá gɔ́lɔ bɛlɛ́dɛ.»
40016008	Yésusu go lɛnca boóma bɔ́ɔbɔ bá mbaá lɔmɔ́ bá bágálɛnagalɛna, go bó úhune a amɔ́: «Batɔ bá gioliminyo fágɔfágɔ báaba, goakɛ́ mbééníŋínyí ya goŋaá dɛ dɛ báá gɔ́lɔ bɛlɛ́dɛ ɛ lɔ́mɔ́ naá ɛdɛ́má yɛnyɔ́ o?
40016009	No gá lɛ́ no do ɔ́bɔ́ lí? No do gɔnɔ́ béeniŋenye bɛlɛ́dɛ bɛ́táanɔ bɛ́ɛbɛ no mbaá abánáa batɔ banɔ́mɔtɔ́ batɔ́sɛnɔ batáanɔ na ombanɔ yá ncada sɛ́ɛsɛ no mbaá gúlúgé na sɛ́ o?
40016010	Gó gunde no do gɔnɔ́ béeniŋenye bɛlɛ́dɛ bɛ́táanɔ na bɛ́andɛ́ bɛ́ɛbɛ no mbaá abánáa batɔ banɔ́mɔtɔ́ batɔ́sɛnɔ bénni na ombanɔ yá ncada sɛ́ɛsɛ no mbaá gúlúgé na sɛ́ o?
40016011	Nɛɛ́nɛ no lɔ́mɔ́ no do ɔ́bɔ́nɔ́ɔ goŋaá cɛ báá lɛ kálagala gɛsɛnɛ gá bɛlɛ́dɛ gɔ́ɔgɔ mbáá ná gálɛ́dá caá: Bébeŋéemú nɔnɔ kanɛ́ go ondɔ yá go fudugenye uguŋe yá Befelisiéŋe na Beseduseyéŋe!»
40016012	Gɔ́ɔ behúúní bá lɛncamɔ́ goŋaá a dɛ mbá bó gálɛda go ondɔ yá go fudugenye uguŋe, kanɛ́ go bɔ́ɔbɔ Befelisiéŋe na Beseduseyéŋe bá mbaá lɛ bá húunenye.
40016013	Yésusu go ɛ́da naá gigísi gá cí gá Sɛsalɛ́ɛ|Sɛsalɛ́ɛ (Césarée): ba Filípe; gɛ́hɛ́ go úhune behúúní|Uhúúní (disciple): bɛ́hɛ́ a amɔ́: «Batɔ bó oyamɔ́ bá amɔ́ nɛɛ́nɛ go busío bá Moɔnɔ́ ba mɔtɔ o?»
40016014	Behúúní go gundie bá amɔ́: «Báaba bó oya bá amɔ́ o lɔ́mɔ́ Sáŋa Begiyuminye; bóncodío bá amɔ́ o lɔ́mɔ́ Elíi|Elíi (Elie):; bóncodío bá amɔ́ o lɔ́mɔ́ Selemíi|Selemíi (Jérémie): ɛ́na lí mbúsí ya Asaŋa|Mbúsí ya Asaŋa (Prophète): incoó.»
40016015	Yésusu go bó úhune a amɔ́: «Kanɛ́ bɛɛnyɔ́ɔ, no oyamɔ́ no amɔ́ ndɔ́mɔ́ ánɛ́ɛ o?»
40016016	Símono Píele a á gɔ́lɔ́ dogálɔ, go mo gundie a amɔ́: «O lɔ́mɔ́ Kilítusu|Kilítusu (Christ):, Moɔnɔ́ ba Asaŋa ogɔ́sɔ.»
40016017	Gɔ́ɔ Yésusu a mo gundiemú a amɔ́: «O lɛ́ bese makɔ́nɔ́, maamɔ́ɔ Símono, ohaŋa ba Yónasɛ, goakɛ́ caá akɛ́ mɔtɔ mɔ́ɔ a báá ná go dúfíe mammana yɛ́ɛyɛ, kanɛ́ a lɔ́mɔ́ Baaba mɔ́ɔnyɔ naá mmoɛná.
40016018	Kɔ́ɔ yɔmɔ́ɔ ko oyanamɔ́ daŋɛ́daŋɛ caá, o lɔ́mɔ́ Píele, nɔ́ɔnɔ gó lɛ́ aá gɛdánɛ́dánɛ́. Gɔ́ɔ nná dábɛgamɔ́ yɔmɔ́ Giimbó gá boolímínyí kɔ́ɔ. Akɛ́ bogaaga bá nigúe bó do ná ŋa boóma na gɛ́.
40016019	Nná go fáa mubuune má Bufuŋe bá mmoɛná; buimée bɔ́ɔbɔ o ŋgaá gódá naá cí, bá ŋga bó gódá naá mmoɛná, kɔ́ɔ buimée bɔ́ɔbɔ o ŋgaá fulúné naá cí, bá ŋga bó fulúné naá mmoɛná.»
40016020	Gɔ́ɔ Yésusu a lɔsɛnɔmɔ́ behúúní bɛ́hɛ́ na mbébégidine a amɔ́ bá dɛ hóámá bá dɛ oyáná mɔtɔ bá amɔ́ a lɛ́ Kilítusu.
40016021	Gó dúme hɔ́ɔlɔ́, Yésusu go ɛ́da go oyanɛna behúúní|Uhúúní (disciple): bɛ́hɛ́ daŋɛ́daŋɛ a amɔ́: «Gó háanana goŋaá ŋgɛ́da naá Yolósalɛmɛ. Nná lumene na gɛɔ́bɛgɔ makɔ́nɔ́ hɔ́ɔ naá ɛmbɔ́gɔ ya bafɛanɔ́ɔ bá gɛdɔŋɔ, mefuŋe má bedúmbí bɛbáágá naá Asaŋa, na muloodio má gicele. Batɔ bá ná ŋgóna, ndɛ go fúfuge naá nnyimé ya medúgú mádadɔ́.»
40016022	Píele go gɔ́gɛdɔ Yésusu go boayá go ɛ́da go mo goomanɛna a amɔ́: «Daadáa, ŋgáa Asaŋa a go beŋe! Boóma bɔ́ɔbɔ go oyamɔ́ bɔ́ɔbɔ, bó do gaá go bolɛ́ná.»
40016023	Kanɛ́ Yésusu a á bábondóná, go oyana Píele a amɔ́: «Tɔ́ŋɔ́mɛ́dɛ́náamɔ́ háalá! Sátana|Sátana (Satan):, dómbá naá nnyimé yamɛ! O lɛ́ gikumí naá pɛ́ yamɛ ya bosɔ́mɔ, mammana, mbééníŋínyí sáhɔ sɛ́ dɛ bósó sá Asaŋa, sɛ́ lɔ́mɔ́ sá batɔ.»
40016024	Gɔ́ɔ Yésusu o oyanamɔ́ behúúní|Uhúúní (disciple): bɛ́hɛ́ a amɔ́: «Aáŋa mɔtɔ a lɛ́galɛga go mbiene, ŋgáa a dɔmbɔ go ɔyɔ go gɛ́hɛ́ moatɛ́, a kélemene bɛdɔmbɔ a mbiene.
40016025	Mammana, mɔtɔ mɔ́ɔnyɔ a lɛ́galɛgamɔ́ go sódio gɛɔyɔ gɛ́hɛ́, a ná gɛ́ yímie; kanɛ́ mɔ́ɔnyɔ a ŋgaá yímíe gɛɔyɔ gɛ́hɛ́ go busío bámɛ, a ŋga gɔnɔ́ gɛ́ bɛa.
40016026	Mɔtɔ a amɔ́ a bóda cí iŋkimée, a soa obɔ moánɛ na gɛɔyɔ gɛ́hɛ́, kasɛ́á besé a lɔ́mɔ́ ba go dáŋaba o? Ɛ́na gɔnɔ́, boóma bó lɛ́ hɔ́ɔ bɔ́ɔbɔ mɔtɔ a lɔ́mɔ́ ba go íŋene go go fáŋa gɛɔyɔ gɛ́hɛ́ o?
40016027	«Mammana, Moɔnɔ́ ba mɔtɔ a ŋgu úlé naá bugúmigumi bá Isée, olɔŋɔ na bɛɛ́ŋgɛlɛsɛ|Ɛ́ŋgɛlɛsɛ (ange): bɛ́hɛ́, a lɛ go ɛ́da go fáanana onyɔ moánɛ aŋa mbɔ́dɔ yɛhɛ́ ya go yɔgɔnɔ ɛ lɔ́mɔ́.
40016028	Mammana, ŋgaá nyó oyáná caá, batɔ bóntió naá báaba bá lɔ́mɔ́ háalá, bá dɛ ŋgá gúenene kanɛ goŋaá bɛ́ ɛ́ ɛ́ná Moɔnɔ́ ba mɔtɔ u úlene naá odɛ́nɛ́ yá ufuŋe.»
40017001	Naá nnyimé ya medúgú mátáanɔ na búmmue, Yésusu go gɔ́lɔ Píele, Sáakɛ na ondimóní Sáŋa, go yáŋɛmɛda nabɔ́ naá giyéŋéŋkée gá ogɔndɔ.
40017002	Yésusu go dómba go bénúgie naá oŋgíso yábɔ́: busío bɛ́hɛ́ bó begime aŋa buisí, bɛla bɛ́hɛ́ púyúŋú puyuŋu aŋa gise.
40017003	Behúúní bá bádadɔ́ go nco teme Mɔ́sɛsɛ na Elíi|Elíi (Elie): bá báá go basa, bó oya ŋkanɔ́ na Yésusu.
40017004	Píele go gɔ́lɔ dogálɔ, go oyana Yésusu a amɔ́: «Daadáa, bó lɛ́ bese goŋaá dɛ bɛ́ɛmba háalá. Aáŋa o maamana, tábɛga bincumu|Gincumu (Tabernacle/Tente de la Rencontre): bɛ́dadɔ́ háalá: gáhɔ gímmue, gá Mɔ́sɛsɛ gímmue, gá Elíi gímmue.»
40017005	Aŋa a mbaá ŋá a gá gálagala nɔ́ɔnɔ, gigenyigenyi gá nogálámbá gá gɛ́ go bó boɛgɛna. Kanɛ́ naá nogálámbá nɔ́ɔnɔ gadɛ́ɛ, ukelú yó oya yó amɔ́: «Mɔ́ɔnyɔ mɔ́ɔ a lɔ́mɔ́ Moɔnɔ́ bamɛ ba odɛ́má, bó lɔ́mɔ́ nnɔ́ɔlú goŋaá mmo iyide mɔ́ɔ. Mo bódólónyóomú nɔnɔ!»
40017006	Aŋa behúúní|Uhúúní (disciple): bá mbɔɔ́ ɔ́bɔ́ nɔ́ɔnɔ, go dómba go obana mosío go cí, gɛantá gá bofoá gɛ́ báá bó gumbéné.
40017007	Yésusu go báyɛkɛna, go bó bádáfɛna a amɔ́ gáábɔ́ a amɔ́: «Fadɛ́gɛ́na nɔnɔ, no do bɛáa bofoá!»
40017008	Aŋa bá mbaá fedígényée mosío, go ɛ́na goana Yésusu, mɔ́ɔ mokáa.
40017009	Aŋa bá mbaá ŋá bá ná lɛ́ go siisene ogɔndɔ, Yésusu go bó bébégidine a amɔ́: «No do oyáná mɔtɔ boóma bɔ́ɔbɔ bó báá ná nyó ɛ́nɛ́gɛ́ná, gó lama gó ɛ́da héme aŋa Moɔnɔ́ ba mɔtɔ a ná fúfugemú naá begúe.»
40017010	Kanɛ́ behúúní|Uhúúní (disciple): go mo úhune bá amɔ́: «Goakɛ́ kanɛ́ muloodio má gicele mó oyamɔ́ mó amɔ́ Elíi|Elíi (Elie): a háanana go manɛ go úle o?»
40017011	Yésusu go bó gundie a amɔ́: «Bó lɛ́ mammana, Elíi a háanana go úle, a díliminye buimée.
40017012	Kanɛ́ yɔmɔ́ɔ ŋgaá nyó oyáná mammana caá, Elíi a báá go úle, na gá goŋaá batɔ bá mo lɛnca, bɔ́ɔ bá báá ŋaáa buimée bɔ́ɔbɔ ba mbaá lɛ́gálɛ́gáa go ŋa nɛhɛ́. Nɔ́ɔnɔ gɔ́ɔ bá nó óbigonyomú tɔ́nɔ Moɔnɔ́ ba mɔtɔ.»
40017013	Gɔ́ɔ behúúní bá lɛncamɔ́ goŋaá a mbaá lɛ a bó gálagala go busío bá Sáŋa Begiyuminye.
40017014	Aŋa bá mbaá ncó bola mekúígíi na gitúu, mɔtɔ ummue go mo báyɛkɛna, go nco gule enúu go cí,
40017015	a amɔ́: «Daadáa, ɛ́ná moɔnɔ́ bamɛ ba onɔ́mɔtɔ́ mahana; goŋaá o obana aŋa a nóma giti, a gunde ɔ ɔ́bɛgɔnɔ degédegé. Gɛcamɛna giimée o obana naá íyuke ɛ́na naá miimpo.
40017016	Mbúu úle nɛhɛ́ naá behúúní|Uhúúní (disciple): báhɔ, bó báa bó yágɛgɛna go mo éŋugie.»
40017017	Yésusu go gɔ́lɔ dogálɔ a amɔ́: «Ogɛlɛ yá edúu bɛlɔ́kɔ́ gɔnɔ́ na monóŋgólí, nná bɛ́ɛmba nɛnyɔ́ gó ɛ́da héme nikíníi? Nná nyó bénúmitenye gó ɛ́da héme nikíníi? Ŋgúlénéemú nɔnɔ nɛhɛ́ háalá.»
40017018	Kanɛ́ gɛ́hɛ́ go áncɛdɛna gɛgáda gá giliíli|Gɛgáda (mauvais esprit):, gɛ́ báá húmé naá moádɔmbɔ́, moádɔmbɔ́ go éŋuge hɔ́ɔ na hɔ́ɔ.
40017019	Kɔ́ɔ behúúní bá Yésusu bá mo báyɛkɛnamɔ́, go mo úhune bɔ́ɔ na bɔ́ɔ bá amɔ́: «Ɛkádɛ́ gɛ́ báá ná có legé bɛɛcɔ́ɔ go gɛ́ gúne o?»
40017020	Gɛ́hɛ́ go bó oyana a amɔ́: «Bó lɔ́mɔ́ goŋaá gioliminyo gɛ́nyɔ́ gɛ́ lɛ́ fágɔfágɔ. Mammana ŋgaá nyó oyáná caá, no amɔ́ no bɛa gioliminyo gɛ́ búe aŋa camɔ́ ya motáladɛ, no lɛ́ ba go oyana ogɔndɔ yɔ́ɔyɔ no amɔ́, bálɛ́ga háalá, go ɛ́da héení, yó gɛɛ́ ɛ́dá; boóma bá go nyó suge bó do ná bɛ́ɛmba. [
40017021	Kanɛ́, mbɔ́dɔ ya gɛgáda gá giliíli aŋa gɛ́ɛgɛ náana, bá gɛ́ gúnemú goana na mbósógólí na gobécelene manyáanya.»]
40017022	Aŋa bá mbaá lɛ bábándɛ́gɛ́náalú naá Gelilée, Yésusu go bó oyana a amɔ́: «Bá ná dúe Moɔnɔ́ ba mɔtɔ go ɛmbɔ́gɔ ya batɔ;
40017023	bá ná mo óna, manɛ́ naá buisí bá gádadɔ́ɔ a ná fúfugemú.» Behúúní bá báa lɛ gó bɛa makánya makɔ́nɔ́ naá odɛ́má yábɔ́.
40017024	Aŋa bá mbɛɛ́ ɛ́dá bola naá Kapɛlɛnahɔ́mɛ, bogólí muinyí má tásɛ go báyɛkɛna Píele bá amɔ́: «Iloodio hɛ́nyɔ́ hɛ́ dɛ soanánáa muinyí má tásɛ, ábɔ?»
40017025	Gɛ́hɛ́ go gundie a amɔ́: «Akɛ́ɛ, a soanana.» Aŋa a mbaá gundé naá nnyaŋá, Yésusu go dóana go mo úhune a amɔ́: «Símono, naá gáhɔ go ɛ́na, mefuŋe má cí má gɔ́lɔnɔmɔ́ muinyí má tásɛ naá baánɛ́ɛ, naá batɔ bá gɛdɔŋɔ lí, naá biinyí o?»
40017026	Gɛ́hɛ́ go gundie a amɔ́: «Naá biinyí.» Yésusu go mo oyana a amɔ́: «Hɔ́ɔlɔ́, batɔ bá gɛdɔŋɔ bá lɛ́ filíi gɔ́gɔ́ɔ.
40017027	Kanɛ́ goŋaá dɛ dɛ bó fáá gokánya naá odɛ́má, ɛ́dá go onɔ́bɔ naá máŋɛ́, hɛɔbɔ́ há busío hɛ́ɛhɛ o gaá ná gumbéné, hɛ́ á álónáamɔ́ nyuudé, o gaá gídé gɛkɔ́ŋɔ gá muinyí kɔ́ɔ. Gɔ́lɔ́ gɛkɔ́ŋɔ gá muinyí moánɛ, go ɛ́da bó fáa go go soa tásɛ yahɔ na yamɛ.»
40018001	Naá gigúlí gɛ́ɛgɔ, behúúní|Uhúúní (disciple): bá Yésusu go mo báyɛkɛna go mo oyana bá amɔ́: «Ánɛ́ɛ kanɛ́ a lɔ́mɔ́ gɛkɔ́nɔ́nɔ́ɔ a dómbana basɔ́gɔ́ɔ naá Bufuŋe bá mmoɛná o?»
40018002	Kɔ́ɔ Yésusu a dɔ́ŋɛnɔmɔ́ moádɔmbɔ́ ummue go mo díliminye naá kadɛ́gadɛ́ɛ yabɔ́,
40018003	a amɔ́: «Mammana, ŋgaá nyó oyáná daŋɛ́daŋɛ, amóŋa no do núgíe no gunde aŋa baábayɔ́, no do ní íŋene naá Bufuŋe bá mmoɛná.
40018004	Mɔ́ɔnyɔ a ŋgaá bégundíe gihelege aŋa moádɔmbɔ́ mɔ́ɔnyɔ, mɔ́ɔnyɔ moánɛ mɔ́ɔ a ŋgaá bɛ́ɛ́mbá gɛkɔ́nɔ́nɔ́ɔ naá Bufuŋe bá mmoɛná.
40018005	Mɔ́ɔnyɔ a gɛ́ndɛgɛnamɔ́ moádɔmbɔ́ aŋa mɔ́ɔnyɔ go busío bámɛ, a kɛ́ndɛgɛnamɔ́ yɔmɔ́ɔ moatɛ́.»
40018006	«Kanɛ́ uŋkimée mɔ́ɔnyɔ a ŋamɔ́ goŋaá ummue táŋɛ́ naá baábayɔ́ báaba bá áganamɔ́ odɛ́má yábɔ́ naá yɔmɔ́ɔ o obɛna naá gɛlɔgɔ, bó lɛ́ bese nɛhɛ́ goŋaá bá mo gódɛna gɛantá gá ɛdánɛ́ ná go gola go ukelú, bá mo nɔɔ naá findímíi ya máŋɛ́.
40018007	Mahana makɔ́nɔ́ na batɔ bá cí báaba bú ubenyemú basɔ́gɔ́ɔ naá gɛlɔgɔ! Mammana ɛ lɛ́ goŋaá moóma aŋa mɔ́ɔmɔ nɔ́ɔnɔ mó sɛmɛganana go bɛ́ɛmba hɔ́ɔ, kanɛ́ mahana makɔ́nɔ́ na mɔtɔ mɔ́ɔnyɔ ubenyemú basɔ́gɔ́ɔ naá gɛlɔgɔ.
40018008	Aáŋa ombɔ́gɔ yáhɔ ɛ́na gɛgɔ́ndɔ́ gáhɔ mɔ́ mó go dómanamɔ́ goŋaá o lɔgɔ, mó sómbáamɔ́ o mó umbe halaháláa nahɔ; bó lɛ́ bese go busío báhɔ goŋaá o bɛa gɛɔyɔ gá kanɛ mesúge maamɔ́ɔ ombɔ́gɔ yúmmue ɛ́na gɛgɔ́ndɔ́ gímmue, bó dómba goŋaá bá go nɔɔ naá gɛbɔlɔ́gɔdɔ gá íyuke há kanɛ go fúenene na ɛmbɔ́gɔ yahɔ iŋkimée ɛ́na na bɛgɔ́ndɔ́ báhɔ biimée!
40018009	Aáŋa niíso náhɔ nɛ́ go dómanamɔ́ goŋaá o lɔgɔ, nɛ́ báláamɔ́ o nɛ́ umbe halaháláa nahɔ; bó lɛ́ bese go busío báhɔ goŋaá o bɛa gɛɔyɔ gá kanɛ mesúge na gigélí, bó dómba goŋaá bá go nɔɔ naá gɛbɔlɔ́gɔdɔ gá íyuke há kanɛ go fúenene na oŋgíso yáhɔ eŋkimée!»
40018010	«No do háánánáa go fánɛna ummue naá moáyayɔ́ŋgáyayɔ́ mɔ́ɔmɔ, ŋgaá nyó oyáná mammana caá, bɛɛ́ŋgɛlɛsɛ|Ɛ́ŋgɛlɛsɛ (ange): bábɔ́ bá lɛ́ kɛ́kɛ́kɛ́kɛ́ na Baaba naá mmoɛná.
40018011	[Mammana, Moɔnɔ́ ba mɔtɔ a mbuú úlé go go nco sódio báaba bá mbaá lɛ yíméelu.]
40018012	Bɛɛnyɔ́ɔ no amɔ́ nɛɛ́nɛ o? Aáŋa mɔtɔ a bɛanana bɛdómbáa ntɛdɛ, gímmue naá olɔŋɔ yá bɛ́ gɛ́ lɛ go yíme, ábɔ a dɛ gaá síé a báá dɛ́ɛ́ná bɛdómbáa bɛ́ɛbɛ bíntió otíno énni na buinyo na bínni naá ogɔndɔ go go ɛ́da fúmbe gɛ́ɛgɛ gɛ́ báá ná yímé o?
40018013	Kɔ́ɔ ŋgaá nyó oyáná mammana caá: a amɔ́ a gɔnɔ gɛ́ ɛ́na, a gɔɔ́ ɔ́bɔ́ bɛyaŋa a dúmbidinye go busío bá gɛdómbáa gɛ́ɛgɔ bó dómba go bɛ́ɛbɛ otíno énni na buinyo na bínni bɛ́ɛbɛ bɛ́ lɔ́mɔ́ kanɛ go yíme.
40018014	Caŋa mmue, Isée bɛnyɔ́ naá mmoɛná a dɛ lɛ́gálɛ́gáa a amɔ́ ummue naá moáyayɔ́ŋgáyayɔ́ mɔ́ɔmɔ a yíme.»
40018015	Aáŋa tɛ́ɔbɛnɔ a á ŋaáa gɛlɔgɔ, ɛ́dá mo gíde o mo dúfie gɛoba gɛ́hɛ́ naá bɛnyɔ́ báandɛ́. A amɔ́ a go ɔ́bɛnɔ, go á mo ágá naá pɛ́.
40018016	Aáŋa a dɛ go ɔ́bɛ́nɔ́, gɔ́lɔ́ gɔnɔ́ mɔtɔ ummue ɛ́na báandɛ́ olɔŋɔ nahɔ, go goŋaá gɛsɛnɛ giimée gɛ́ bégedegedie naá gooya gá batɔ báandɛ́ ɛ́na akɛ́ bádadɔ́, aŋa Ŋgɔ́ŋɛ́ yɛ oyamɔ́.
40018017	A amɔ́ i inye go bó ɔ́bɛnɔ, oyána giimbó gá boolímínyí; a amɔ́ i inye go ɔ́bɛnɔ giimbó gá boolímínyí, mo gɔ́lɔ́ɔmɔ́ aŋa mɔtɔ mɔ́ɔnyɔ a lɔ́mɔ́ a dɛ íyíménée Asaŋa, ɛ́na lí ugólí tásɛ.
40018018	Mammana, ŋgaá nyó oyáná caá: buimée bɔ́ɔbɔ no ŋgaá gódá naá cí, bá ŋga bó gódá naá mmoɛná, kɔ́ɔ buimée bɔ́ɔbɔ no ŋgaá fulúné naá cí bá ŋga bó fulúné naá mmoɛná.
40018019	«Ŋgaá nyó oyáná gɔnɔ́ caá, naá cí háalá, báandɛ́ naá olɔŋɔ yɛ́nyɔ́ bá amɔ́ bá húme ukelú yúmmue go go ɔŋɛnɔ akɛ́ ɛkádɛ, Baaba mɔ́ɔnyɔ a lɔ́mɔ́ naá mmoɛná a ná bó fáa boóma moánɛ.
40018020	Goŋaá anáa báandɛ́, ɛ́na bádadɔ́ bá bábándɛgɛnamɔ́ go ufíno yámɛ, ndɛ́ naá kadɛ́gadɛ́ɛ yabɔ́.»
40018021	Gɔ́ɔ Píele a báyɛkɛnamɔ́ Yésusu go mo oyana a amɔ́: «Daadáa, ondimóní bamɛ a amɔ́ a ŋa gɛoba naá boayá bámɛ, ɛŋɛndɔ inikí káananamɔ́ go mo héehinye o? Ɛtáanɔ na ɛhandɛ́ dɔ́gɔ́?»
40018022	Yésusu go mo gundie a amɔ́: «Cɛ go oyánɛ́náa caá ɛtáanɔ na ɛhandɛ́, kanɛ́ otíno ádadɔ́ na yɔɔdɔ́ nɔ́ɔnɔ ɛŋɛndɔ ɛtáanɔ na ɛhandɛ́.»
40018023	«Náana gɔ́ɔ Bufuŋe bá mmoɛná bó lɔ́mɔ́ aŋa ufuŋe yúmmue yɔ́ɔyɔ yó mbaá lukúméné go go ŋa ombanɔ yá bonɔ́mɛ bɛ́hɛ́ na boyogóní bɛ́hɛ́.
40018024	Na go dúme ombanɔ, kɔ́ɔ bá mo úlenemú na ufínófino ummue mɔ́ɔnyɔ a mbaá lɛ a bɛananɛna gɛcɛcá gá muinyí.
40018025	Mɔ́ɔnyɔ aŋa a mbaá lɔmɔ́ kanɛ boóma bá go soa ufínó yɛ́hɛ́ kɔ́ɔ, ogɔ́nɔ́ɔ go íŋene bogaaga bá go mo dúe na okɔ́dɔ bɛhɛ́ na baaná bɛ́hɛ́ kɛ́. Bá gɔnɔ dúe buimée bɔ́ɔbɔ a mbaá lɛ na bɔ́ go go soa ufínó yɛ́hɛ́.
40018026	Kɔ́ɔ uyogóní mɔ́ɔnyɔ a bádɛ́amɔ́ ogɔ́nɔ́ɔ go bɛgɔ́ndɔ́, a báá ágá enúu go cí, a mo oyanɛna a amɔ́: “Ogɔ́nɔ́ɔ, manɛ́ mbédémbidinye, nná go soɛna mamɔ́ ufínó uŋkimée.”
40018027	Mahana go gɔ́lɔ ogɔ́nɔ́ɔ ba uyogóní mɔ́ɔnyɔ go mo dɛ́ɛna a báá dómbá, a báá mo dɛ́ɛ́nɛ́ná tɔ́nɔ ufínó yɛ́hɛ́.
40018028	Uyogóní mɔ́ɔnyɔ a húmene, gɛ́hɛ́ go lumene na sɔ́gɔ́ɔ bɛhɛ́ ba buelí, mɔ́ɔnyɔ a mba lɛ́ tɔ́nɔ a mo bɛanɛnana moɔnɔ́ ba ufínó. Gɛ́hɛ́ go mo gumbene go ukelú go ɛ́da go mo gáma, a amɔ́: “Coɛnáamɔ́ ufínó yamɛ.”
40018029	Sɔ́gɔ́ɔ bɛhɛ́ ba buelí mɔ́ɔnyɔ go mo bádɛ́a naá bɛgɔ́ndɔ́ a mo béyéeyenye a amɔ́: “Manɛ́ mbédémbidinye, nná go soɛna mamɔ́ ufínó.”
40018030	Mɔ́ɔnyɔ go inye go mo ɔ́bɔ. A dɛ gá súge goana hɔ́ɔlɔ́, a bɛ́ɛ́ ɛ́dá mo nɔɔ naá ncíbo ya gɛaŋɔ́ gó ɛ́da húme aŋa a ŋgaá mo soɛná ufínó yɛ́hɛ́.
40018031	Aŋa basɔ́gɔ́ɔ boyogóní bá mbɛɛ́ ɛ́ná boóma bɔ́ɔbɔ bó mbaá bádómbánáa, mecíkílí go bó gumbene bese bese náana. Gáábɔ́ go ɛ́da, bá bóó oyánɛ́náa ogɔ́nɔ́ɔ babɔ́ ɛkádɛ giimée gɛ́ɛgɛ gɛ́ mbaá bádómbánáa.
40018032	Kɔ́ɔ ogɔ́nɔ́ɔ bɛhɛ́ a dómamɔ́ bá bɛ́ɛ́ ɛ́dá mo dɔ́ŋɛnɔ, go mo oyana a amɔ́: “Gɛbɛ́ gá uyogóní gɛ́ɛgɛ, yɔmɔ́ɔ ndɛ́ go dɛ́ɛ́nɛ́náalú ufínó uŋkimée yɔ́ɔyɔ, goakɛ́ o mba mbéyéyényée goŋaá ŋŋa nɔ́ɔ.
40018033	Ɛkádɛ́ kanɛ́, maamɔ́ɔ tɔ́nɔ go á ná lɔmɔ́ o do gɔ́lɔ́ tɛ́ɔbɛnɔ mahana aŋa yɔmɔ́ɔ moatɛ́ ndɔ́mɔ́ go gɔ́lɔ́ɔlú mahana o?”
40018034	Ogɔ́nɔ́ɔ bɛhɛ́ go liŋe makɔ́nɔ́, go mo dúe naá ɛmbɔ́gɔ ya bɛgaaga go medíge má gɛgaŋa, gó ɛ́da húme aŋa a ná mo soɛnamɔ́ ufínó yɛ́hɛ́ uŋkimée.
40018035	Náana gɔ́ɔ Baaba mɔ́ɔnyɔ naá mmoɛná a ná bɔ́gɔ́lɔmɔ́ nɛnyɔ́ amóŋa ummue naá bɛɛnyɔ́ɔ a dɛ hééhínyée ondimóní na odɛ́má yɛ́hɛ́ uŋkimée.»
40019001	Kanɛ́ naá nnyimé ya dogálɔ dá témbugenye dɔ́ɔdɔ, gɔ́ɔ Yésusu u úlukiemú naá Gelilée, go ɛ́da naá gisísi gá cí gá Yudée, naá boayá búunú bá osaá yá Yɔlɔdɛ́ŋɛ.
40019002	Bitúu bitúu bá batɔ go ɛ́da go mo bienene, a bó éŋugenye hɔ́ɔ hɔ́ɔlɔ́.
40019003	Befelisiéŋe|Befelisiéŋe (Pharisiens): bóncodío go mo báyɛkɛna, go mo dámbɛna na ŋgúhune yɛ́ɛyɛ bá amɔ́: «Mɔtɔ a bɛanana bogaaga bá go inye ogɛ́ akɛ́ go gɛsɛnɛ gɛ́hanɛ́ɛ o?»
40019004	Yésusu go gundie a amɔ́: «Ábɔ, nó lɛ́ kanɛ go bana goŋaá, naá gobayɛga gá cí, Ugedí a mba bó gedíe onɔ́mɔtɔ́ na okɔ́dɔ o?
40019005	Gɔ́ɔ a mbaá gálɛ́dá a amɔ́: “Go busío moánɛ gɔ́ɔ onɔ́mɔtɔ́ a ná húmemú naá nnyaŋá ya biisée, a bágódɛna okɔ́dɔ bɛhɛ́, biimée báandɛ́ bá bɛ́ɛmba nnyɔ́dɔ táŋɛ́ mmue.”
40019006	Hɔ́ɔlɔ́ bá dɛ báá gɔnɔ́ báandɛ́, goana nnyɔ́dɔ táŋɛ́ mmue. Mɔtɔ a dɛ ádóná kanɛ́ bɔ́ɔbɔ Asaŋa a mbaá nebígínyée.»
40019007	Gáábɔ́ go mo úhune bá amɔ́: «Go busío bá akɛ́ kanɛ́, Mɔ́sɛsɛ a mbaá fáá bogaaga bá go íŋene kálata yɛ́ɛyɛ ɛ́ dúfenyemú goŋaá nɛbáná nɛ́ á maná gɔ́ɔgɔ mɔtɔ inyemú ogɛ́ o?»
40019008	Yésusu go bó gundie a amɔ́: «Bó lɔ́mɔ́ go gɛlalaga gɛ́nyɔ́ gá odɛ́má, gɔ́ɔ Mɔ́sɛsɛ a mbaá nyó fáá bogaaga bá go inyene bakɔ́dɔ bɛ́nyɔ́; kanɛ́ naá mabayɛga bó do mbáa lɛ nɔ́ɔnɔ.
40019009	Ŋgaá nyó oyáná caá, mɔtɔ a amɔ́ i inye ogɛ́ aáŋa caá goŋaá a á hémé hanyɔ́, a báá giŋé okɔ́dɔ untió, a á ŋaáa gɛdáŋa|Gɛdálɛ́ná (autel):.»
40019010	Gɔ́ɔ behúúní|Uhúúní (disciple): bá mo gundiemú bá amɔ́: «Aáŋa bó lɔ́mɔ́ nɔ́ɔnɔ go onɔ́mɔtɔ́ naá boayá bá ogɛ́, bó do háánánáa goŋaá mɔtɔ a giŋene.»
40019011	Gɛ́hɛ́ go bó gundie a amɔ́: «Mɔtɔ uŋkimée a dɛ ɔ́bɔ́nɔ́ɔ nogálɔ nɔ́ɔnɔ, kanɛ́ goana báaba Asaŋa a mbaá bó fáá bogaaga bá go ɔ́bɔ nogálɔ moánɛ.
40019012	Mammana, batɔ bá lɛ́ hɔ́ɔ báaba bá mbaá bébíéné bɛancanca, bá dɛ báá ba go giŋe okɔ́dɔ; bóncodío, goŋaá basɔ́gɔ́ɔ batɔ bá mbaá bó gundíe bɛancanca, báaba bóncodío, bɔ́ɔ bá moatɛ́ moatɛ go Bufuŋe bá mmoɛná, bá bíí ínyé go giŋene. Mɔ́ɔnyɔ a lɔ́mɔ́ bá go ɔ́bɔ, ɔ ɔ́bɔ!»
40019013	Gɔ́ɔ batɔ bú úlinemú Yésusu na baábayɔ́ goŋaá a bó dálana ɛmbɔ́gɔ, go go bó fona. Kanɛ́ behúúní|Uhúúní (disciple): bɛ́hɛ́ go lege batɔ bɔ́ɔbɔ.
40019014	Aŋa Yésusu a mbɛɛ́ ɛ́ná boóma moánɛ, gɛ́hɛ́ go bó gálɛda a amɔ́: «Dɛ́ɛ́na nɔnɔ baábayɔ́ ŋgá bú úle mekúígíi namɛ, no do bó legé, goakɛ́ Bufuŋe bá mmoɛná bó lɔ́mɔ́ go batɔ báaba bá lɔ́mɔ́ aŋa bɔ́ɔ.»
40019015	Naá nnyimé ya go bó dálana ɛmbɔ́gɔ, gɛ́hɛ́ go fíde pɛ́.
40019016	Gɔ́ɔ mɔtɔ ummue a báyɛkɛnamɔ́ Yésusu go mo úhune a amɔ́: «Iloodio, ndɔ́mɔ́ bá go ŋa ɛkádɛ gá besé goŋaá mbɛa gɛɔyɔ gá kanɛ mesúge o?»
40019017	Yésusu go mo oyana a amɔ́: «Ɛkádɛ́ o ŋgúhenemú bɔ́ɔbɔ bó lɔ́mɔ́ bá besé o? Ummue táŋɛ́ mɔ́ɔ a lɔ́mɔ́ mammana. Aáŋa o lɛ́galɛga go íŋene naá gɛɔyɔ, bɛ́dɛ́gɛ́na bɛlɔsɛnɔ.»
40019018	Mɔtɔ mɔ́ɔnyɔ go mo úhune a amɔ́: «Bɛlɔsɛnɔ bɛ́hanɛ́ɛ?» Yésusu go gundie a amɔ́: «O do óná mɔtɔ. O do ŋaáa gɛdáŋa|Gɛdálɛ́ná (autel):. O do íbé boóma. O do básómbɛ́ná mɔtɔ.
40019019	O hálamana tɛ́ɔ na yigúédíi. Naá go súgidinye, o maamana sɔ́gɔ́ɔ aŋa maamɔ́ɔ moatɛ́.»
40019020	Ohaŋa bá mɔtɔ mɔ́ɔnyɔ go mo oyana a amɔ́: «Ndɛ́ bɛ́dɛ́gɛ́náalú bɛlɔsɛnɔ bɛ́ɛbɛ biimée. Ŋkádɛ́ gɛ́ gá gɔnɔmɔ́ taŋanɛna o?»
40019021	Yésusu go mo oyana a amɔ́: «Aáŋa o lɛ́galɛga go bɛ́ɛmba mammana, ɛ́dá, dúé buimée bɔ́ɔbɔ o lɔ́mɔ́ na bɔ́, go abana basógasoga, gɔ́ɔ o ná bɛamɔ́ bonɔ́mɛ naá mmoɛná. Naá nnyimé, úlé, mbienéemú.»
40019022	Aŋa ohaŋa ba mɔtɔ a mbɔɔ́ ɔ́bɔ́ dogálɔ dɔ́ɔdɔ, gɛ́hɛ́ go biene pɛ́ ɛ ɛ́da a súŋe busío, mammana a mba lɛ́ na bonɔ́mɛ degédegé.
40019023	Kɔ́ɔ Yésusu o oyanamɔ́ behúúní|Uhúúní (disciple): bɛ́hɛ́ a amɔ́: «Mammana mammana, ŋgaá nyó oyáná caá, bó lɛ́ ndɔlɛ makɔ́nɔ́ goŋaá onɔ́mɛnɔmɛ ba mɔtɔ i íŋene naá Bufuŋe bá mmoɛná.
40019024	Ŋgaá nyó fitínyé caá, bó lɛ́ fɛaŋɔ goŋaá gɛantá gá nnyama aŋa samóo|Samóo (chameau): gɛ́ dómba naá gɛasɛ́ gá nnɔndɔ, kanɛ́ bó lɛ́ ndɔlɛ goŋaá onɔ́mɛnɔmɛ ba mɔtɔ i íŋene naá Bufuŋe bá Asaŋa.»
40019025	Aŋa behúúní bá mbɔɔ́ ɔ́bɔ́ dogálɔ dɔ́ɔdɔ, gáábɔ́ go ɛ́da go békúke, bó oya bá amɔ́: «Ánɛ́ɛ kanɛ́ bá lɔ́mɔ́ ba go mo sódio o?»
40019026	Yésusu go bó ágɛna oŋgíso go bó oyana a amɔ́: «Naá busío bá batɔ, bó lɛ́ ndɔlɛ, kanɛ́ naá Asaŋa, boóma bá ndɔlɛ bó do báá.»
40019027	Gɔ́ɔ Píele a gɔ́lɔmɔ́ dogálɔ a amɔ́ gɛ́hɛ́ a amɔ́: «Bese! Bó ná bɛ́ɛmbamɔ́ kanɛ́ nɛɛ́nɛ go bɛɛcɔ́ɔ báaba dɛ mbaá síé dɛ báá dɛ́ɛ́ná buimée dɛ báá go fídé o?»
40019028	Yésusu go bó gundie a amɔ́: «Mammana mammana ŋgaá nyó oyáná caá: naá gobénúgie gá moóma muimée, aŋa Moɔnɔ́ ba mɔtɔ a ŋgaá lukúméné naá oŋgɛ́yɔ́ yɛ́hɛ́ yá bugúmigumi, bɛɛnyɔ́ɔ báaba no mbaá mbiené, no ŋga lukúménénée tɔ́nɔ naá ɛŋgɛ́yɔ́ yɔ́ɔ́dɔ́ na ɛhandɛ́ go go sómba bɛsɛnɛ bá egúli yɔ́ɔ́dɔ́ na áhandɛ́ yá Ɛ́sɛlahɛ́ɛlɛ.
40019029	Kɔ́ɔ, uŋkimée mɔ́ɔnyɔ a mbaá síé a báá dɛ́ɛ́ná nnyaŋá, na bolimóní bá banɔ́mɔtɔ́ na bá bakɔ́dɔ, isée, nnyeedíi, baábayɔ́ ɛ́na lí ntɛ́mɛ́, go busío bá ufíno yámɛ, a ŋga gɔnɔ́ bɛa moóma mɔ́ɔmɔ makɔ́nɔ́ mó dómba, tɔ́nɔ a gunde a bóda gɛɔyɔ gá kanɛ mesúge.
40019030	Kanɛ́ gɛca gá báaba bá lɔ́mɔ́ bá busío godɔ́ɔdɔ bá ŋga bɛ́ɛ́mbá bá nnyimé; tɔ́nɔ gɛca gá báaba bá lɔ́mɔ́ bá nnyimé godɔ́ɔdɔ, bá ŋga bɛ́ɛ́mbá bá busío.»
40020001	«Bufuŋe bá mmoɛná bó fóanɛnana na ncaba yɛ́ɛyɛ: Mɔtɔ ba ntɛ́mɛ́ ummue a mba húmé na gɛyɛ́nɛ́ túlúbú go go paŋa boyogóní bá go yɔgɔnɔ naá mɔ́ ntɛ́mɛ́.
40020002	Gɛ́hɛ́ go húme ukelú nabɔ́ goŋaá a gaá bó soanɛ́nánáa gɛkɔ́ŋɔ gá muinyí gímmue go buisí, go bó dóma naá mɔ́ ntɛ́mɛ́.
40020003	Go bigúlí bɛ́nnámanyɛ́ na gímmue bá gɛyɛ́nɛ́, mɔtɔ ba ntɛ́mɛ́ go gɔnɔ húme, go gíde batɔ bóntió ndukíi ndukíi kanɛ buelí.
40020004	Go bó oyana a amɔ́: “Bɛɛnyɔ́ɔ tɔ́nɔ ɛ́dá nɔnɔ go buelí naá yɔmɔ́ ntɛ́mɛ́, kaá nyó soɛná aŋa go háananamɔ́.”
40020005	Bɔ́ɔbɔ go ɛ́da go buelí. A á gɔnɔ́ húme go tólóbóo, gɔnɔ́ go bigúlí bɛ́dadɔ́ bá hɛɔbɔ́bɔ́ɔ, a báá gɔnɔ́ gɔ́lɔ boyogóní bóncoó caŋa mmue.
40020006	Kɔ́ɔ mɔtɔ ba ntɛ́mɛ́ a gɔnɔmɔ́ húme go bigúlí bɛ́táanɔ bá hɛɔbɔ́bɔ́ɔ, go gɔnɔ gíde batɔ bóncodío hɔ́ɔlɔ́. Gɛ́hɛ́ go bó oyana a amɔ́: “Goakɛ́ no dúmbiemú buisí buimée buimée hɔ́ɔlɔ́ kanɛ go yɔgɔnɔ o?”
40020007	Bɔ́ɔ go mo gundie bá amɔ́: “Bó lɔ́mɔ́ go goŋaá mɔtɔ a lɛ́ kanɛ go có paŋa go buelí.” Gɛ́hɛ́ go bó oyana a amɔ́: “Ɛɛ́ɛŋ, bɛɛnyɔ́ɔ tɔ́nɔ ɛ́dá nɔnɔ go buelí naá yɔmɔ́ ntɛ́mɛ́.”
40020008	«Hɛɔbɔ́bɔ́ɔ hɛ́ obá, mɔtɔ bá ntɛ́mɛ́ go dɔ́ŋɛnɔ ufífí boyogóní bɛhɛ́ a amɔ́: “Dɔ́ŋɔ́nɔ́ɔ boyogóní, o bó soɛna, o bayɛga go báaba bá báá ná súgúdínyée go díge, o lo go yibe go báaba bá báá ná dóáná.”
40020009	Boyogóní báaba bá mbaá dígé go bigúlí bɛ́táanɔ bá hɛɔbɔ́bɔ́ɔ, go úle kanɛ́, bá báá bódáa gɛkɔ́ŋɔ gá muinyí gímmue, gímmue.
40020010	Báaba bá mbaá dóáná, bá á ncó bola go yábɔ́ olɔŋɔ, bá béeniŋenye bá amɔ́ bɔ́ɔ tɔ́nɔ, bá gaá bódá bó dómba nɔ́ɔnɔ. Kanɛ́ bɔ́ɔ tɔ́nɔ go bóda onyɔ moánɛ, gɛkɔ́ŋɔ gá muinyí gímmue, gímmue.
40020011	Naá go gɛ́ gɛ́ndɛgɛna, gáábɔ́ go ɛ́da go uŋguluŋgule, bá béséeginenye mɔtɔ ba ntɛ́mɛ́ bá amɔ́:
40020012	“Báaba bá gá lɔ́mɔ́ na gosúgudinye go díge, bá báa yɔgɔnɔ gigúlí táŋɛ́ gímmue, o lo go bó soɛna caŋa mmue aŋa bɛɛcɔ́ɔ báaba dɛ báá ná kéléméné gɛdɔmbɔ gá buisí buimée na onɔmɔnɔmɔ yá gɛonyá.”
40020013	Kanɛ́ mɔtɔ ba ntɛ́mɛ́ go baga ummue naá olɔŋɔ yábɔ́ a amɔ́: “Ugúle, cɛ go ŋanánáa gɛbɛ́; ábɔ dɛ dɛ báá húme ukelú go gɛkɔ́ŋɔ gá muinyí gímmue o?
40020014	Gɔ́lɔ́ bɔ́ɔbɔ bó lɔ́mɔ́ báhɔ, o biene pɛ́. Yɔmɔ́ɔ ndɛ́galɛga go soɛna sɔ́gɔ́ɔ ba mesúgudinye mɔ́ɔnyɔ aŋa maamɔ́ɔ.
40020015	Cɛ háánánáa go yɔgɔnɔ na bonɔ́mɛ bámɛ aŋa ndɛ́galɛgamɔ́ o? Ɛ́na lí, o ŋgágamɔ́ hɛagá goŋaá ndɛ́ usi o?”
40020016	Náana, báaba bá lɔ́mɔ́ bá busío bá ŋga bɛ́ɛ́mbá bá nnyimé; tɔ́nɔ báaba bá lɔ́mɔ́ bá nnyimé, bá ŋga bɛ́ɛ́mbá bá busío.»
40020017	Yésusu a bólɛgana naá Yolósalɛmɛ, gɛ́hɛ́ go gɔ́lɔ Bɛɔdɔ́ɔ na bɛ́andɛ́|Uhúúní (disciple): a báá bɔ́gɔ́gɛ́dɔ́ nabɔ́, go bó oyana go pɛ́ a amɔ́:
40020018	«Ɛ́nɔ, gɛ́cɔ́ go ɛ́da gɔ́gɔ́ɔ naá Yolósalɛmɛ, hɔ́ɔ gɔ́ɔ bá gaá ná íŋéné Moɔnɔ́ ba mɔtɔ go bagɔ́nɔ́ɔ bá bedúmbí bɛbáágá naá Asaŋa na muloodio má gicele. Bɔ́ɔbɔ bá gaá sómbá goŋaá a háanana na nigúe.
40020019	Bá lɛ go mo íŋene go batɔ báaba bá lɔ́mɔ́ bá dɛ bɛ́ɛ́mbá Beyúdene. Béndiemi bá ná mo fánɛnafanɛna, bá mo sóala bɛságɔ, bá mo gilene naá kolósi. Kanɛ́ naá nnyimé ya medúgú mádadɔ́, a lɛ go fúfuge.»
40020020	Gɔ́ɔ nnyeedíi ba bahaŋa bá Sebedée a báyɛkɛnamɔ́ Yésusu olɔŋɔ na baaná bɛ́hɛ́, a báá mo guléné enúu go go mo úhune boóma.
40020021	Yésusu go mo úhune a amɔ́: «O lɛ́galɛgamɔ́ ɛkádɛ?» Gɛ́hɛ́ go mo oyana a amɔ́: «Ŋaáa goŋaá bahaŋa bámɛ báaba bá bɛ́ɛmba ndukíi, ummue naá boayá báhɔ bá ombɔ́gɔ onɔ́mɛ, mɔ́ɔnyɔ untió, naá yɔ́ɔyɔ yá odádɛ́, gɛcamɛna gɛ́ɛgɛ o ná bɛ́ɛmbamɔ́ naá undukí yáhɔ yá Bufuŋe.»
40020022	Yésusu go gundie a amɔ́: «No do bósó go íyimene boóma bɔ́ɔbɔ no ɔŋɔnɔmɔ́. No lɛ́ ba go nyóɛna ɛnnyóɛ́ná hɛ́ɛhɛ yɔmɔ́ɔ kaá ná nyóɛ́ná?» Bá amɔ́ gɛ́hɛ́ aá: «Dɛ lɛ́ ba go hɛ́ nyóɛna.»
40020023	Gɛ́hɛ́ go bó oyana a amɔ́: «Ɛɛ́ɛŋ, no gaá nyóɛ́ná yɔmɔ́ ɛnnyóɛ́ná, kanɛ́ naá gɛ́ɛgɛ gá go lukumene mɔ́ɔnyɔ naá boayá bámɛ bá ombɔ́gɔ onɔ́mɛ, mɔ́ɔnyɔ naá bɔ́ɔbɔ bá odádɛ́, a dɛ bósó yɔmɔ́ɔ mɔ́ɔ ndɔ́mɔ́ ba go sómba nɔ́ɔnɔ. Indukí moánɛ ɛ lɔ́mɔ́ go báaba Baaba a mbaá gedíe go busío bábɔ́.»
40020024	Aŋa behúúní bɔ́ɔ́dɔ́ báaba bóncodío bá mbɔɔ́ ɔ́bɔ́ boóma bɔ́ɔbɔ, gáábɔ́ go ɔ́bɛnɔ bolimóní bá báandɛ́ bɔ́ɔbɔ mpímí.
40020025	Gɔ́ɔ Yésusu a bó dɔ́ŋɛnɔmɔ́ bɔ́ɔ biimée go bó oyana a amɔ́: «No íyimene bɛɛnyɔ́ɔ moatɛ́ goŋaá báaba bá lɔ́mɔ́ aŋa mefuŋe má bɛdɔŋɔ, bí íligene batɔ bábɔ́ na masɔ́mɔ, bɛgaaga bɛ́ bó míneminie.
40020026	Bó do háánánáa go bɛ́ɛmba nɔ́ɔnɔ naá kadɛ́gadɛ́ɛ yɛnyɔ́. Aáŋa mɔtɔ a lɛ́galɛga go bɛ́ɛmba ogɔ́nɔ́ɔ naá kadɛ́gadɛ́ɛ yɛnyɔ́, a háanana go bɛ́ɛmba mɔ́ɔnyɔ a yɔgɔnɔmɔ́ go busío bɛ́nyɔ́.
40020027	Gó gɔnɔ gunde, aáŋa mɔtɔ a lɛ́galɛga go bɛ́ɛmba ba busío naá kadɛ́gadɛ́ɛ yɛnyɔ́, ŋgáa a bííyie gɛɔlɛ́ gá biimée.
40020028	Nɔ́ɔnɔ gɔ́ɔ, Moɔnɔ́ ba mɔtɔ a mbuú úlé, caá akɛ́ goŋaá batɔ bá mo bɔ́yɔgɔnɛnɔ, kanɛ́ goŋaá, mɔ́ɔ a bɔ́yɔgɔnɛnɔ batɔ, a gunde i íŋene gɛɔyɔ gɛ́hɛ́ go go fáŋa gɛcɛcá gá batɔ.»
40020029	Gɛcamɛna gɛ́ɛgɛ bá mbaá ŋá bá ná lɛ́ go húmene naá tɛ́sɔnɔ ya Yelíko, gitúu gá batɔ go ɛ́da go bienene Yésusu.
40020030	Begélígeli báandɛ́ bá mba lɛ́ ndukíi naá boayá bá pɛ́; go ɔ́bɔ goŋaá Yésusu mɔ́nyɔ́ɔ a dómbanamɔ́, gáábɔ́ go ɛ́da go ánca bá amɔ́: «Daadáa, Ohaŋa ba Défidi|Défidi (David):, có ɛ́náamɔ́ mahana!»
40020031	Gitúu gá batɔ go ɛ́da go bó kóndiokondio goŋaá bá buige eŋgúdé. Kanɛ́ bɔ́ɔ, bɛ́ ɛ́dana naá busío bá ánca makɔ́nɔ́ bá amɔ́: «Daadáa, Ohaŋa ba Défidi, có ɛ́náamɔ́ mahana!»
40020032	Yésusu go dɛ́lɛmɛna, a báá bó dɔ́ŋɛ́nɔ́, go bó oyana a amɔ́: «No lɛ́galɛgamɔ́ goŋaá ŋŋa ɛkádɛ go busío bɛ́nyɔ́ o?»
40020033	Bɔ́ɔ go mo gundie bá amɔ́: «Daadáa, ŋgáa oŋgíso yɛ́cɔ́ yá fuunuge!»
40020034	Mahana má á mo gɔ́lɔ́, gɛ́hɛ́ go bó báláfɛna go oŋgíso; hɔ́ɔ na hɔ́ɔ, gáábɔ́ go bayɛga go ɛ́nanɛna, bá báá mo biené.
40021001	Aŋa Yésusu na behúúní|Uhúúní (disciple): bɛ́hɛ́ bá mbaá ŋá bá ná lɛ́ go báyɛkana go go bola naá Yolósalɛmɛ, bá ná lɛ́ mekúígíi na Bɛ́tɛ́fasɛ, naá ogɔndɔ yá magónɛ́dá má Boolifíe|Boolifíe (oliviers):, Yésusu go dóma behúúní bɛ́hɛ́ báandɛ́,
40021002	a amɔ́ gáábɔ́ a amɔ́: «Ɛ́dá nɔnɔ naá gɛdɔŋɔ gɛ́ɛgɔ gɛ́ lɔ́mɔ́ naá busío bɛ́nyɔ́ gɛ́ɛgɔ. No gaá dómbá go gíde ginnyeedíi gá abaŋa bɛbɛa súnígéelú, gɛ́ lɛ́ na moɔnɔ́ ba gɛ́. Gɛ́ súdúnéemú nɔnɔ, no ŋgúlene nabɔ́.
40021003	Mɔtɔ a amɔ́ a nyó úhune boóma, no gundie no amɔ́: Daadáa a lɛ́ ncaná ya mɔ́. Hɔ́ɔ na hɔ́ɔ, a gaá dómbá go bó dɛ́ɛna no úle nabɔ́.»
40021004	Bó mba bádómbánáa nɔ́ɔnɔ goŋaá dogálɔ dá mbúsí ya Asaŋa|Mbúsí ya Asaŋa (Prophète): dɔ́ɔdɔ dó ɛ́nanɛna. Dogálɔ moánɛ dó lɔ́mɔ́:
40021005	«Oyána nɔnɔ ombóla ba Síyono no amɔ́, “Ɛ́ná, ufuŋe yáhɔ yɔ́yɔ́ɔ yó ná lɔ́mɔ́ go go úlenine; yó do bébúlúgényée, yó lɛ́ bólɛ́gáalú naá ginnyeedíi gá abaŋa bɛbɛa, gɛ́ lɛ́ na moɔnɔ́ ba gɛ́, nnyama ya go bádóɛgana bɛnóɛ́.”»
40021006	Behúúní bɔ́ɔbɔ go biene pɛ́, bá báá ŋaáa aŋa Yésusu a mbaá lɛ bó úhúnéelú.
40021007	Gáábɔ́ go úle na ginnyeedíi gá abaŋa bɛbɛa na moɔnɔ́ ba gɛ́. Kɔ́ɔ bá anamɔ́ bɛla bábɔ́ naá nnyama sɛ́ɛsɔ, Yésusu go lukumene kɔ́ɔ naá mmoɛná.
40021008	Kɔ́ɔ gitúu gá batɔ gɛ́ ɛ́damɔ́ go ana bɛla bábɔ́ go pɛ́, bóncodío bá fafa bitimbó, bá ágana naá pɛ́.
40021009	Bitúu bá batɔ bɛ́ɛbɛ bɛ́ mbaá lɔmɔ́ bɛ́ mo gɔ́gɔ naá busío na bɛ́ɛbɛ bɛ́ mbaá lɔmɔ́ bɛ́ mo bienene bɛ́ ánca bɛ́ amɔ́: « Osána|Osána (Hosanna): na Moɔnɔ́ ba Défidi|Défidi (David):! Gɛfona gɛ́ bɛ́ɛmba na mɔ́ɔnyɔ u úlenemú go ufíno yá Daadáa! Osána naá mmoɛná páábɔ́ gúunú!»
40021010	Aŋa Yésusu a mbií íŋéné naá Yolósalɛmɛ, tɛ́sɔnɔ iŋkimée ɛ báá yuŋúmídé. Bú úhene bá amɔ́: «A lɔ́mɔ́ ánɛ́ɛ o?»
40021011	Bitúu bá batɔ bɛ́ gundenye bɛ́ amɔ́: «A lɔ́mɔ́ mbúsí ya Asaŋa, Yésusu ba go ɛ́da go úle naá Násalɛdɛ ba Gelilée.» !»
40021014	Begélígeli na banɛ́mɔnɛmɔ go mo báyɛkɛna naá Nnyaŋá ya Asaŋa, a báá bó éŋúgényée.
40021015	Aŋa bagɔ́nɔ́ɔ bá bedúmbí bɛbáágá naá Asaŋa na muloodio má gicele bá mbɛɛ́ ɛ́ná bɛsɛɔ bɛ́ɛbɛ Yésusu a mbaá ŋá a gá lɛ́ na go ŋa, bá gɔnɔ go ɔ́bɔnɔ aŋa baábayɔ́ bá mbaá lɔmɔ́ bá ánca naá Nnyaŋá ya Asaŋa bá amɔ́: « Osána|Osána (Hosanna): na Moɔnɔ́ ba Défidi|Défidi (David):!», boóma moánɛ go bó óbigio,
40021016	gáábɔ́ go oyana Yésusu bá amɔ́: «Go ɔ́bɔnɔ boóma bɔ́ɔbɔ baábayɔ́ báaba bó oyamɔ́ o?» Gɛ́hɛ́ go bó gundie a amɔ́: «Ɛɛ́ɛŋ, mbó ɔ́bɔnɔ bese bese. No gá báasa no do banáa Ŋgɔ́ŋɛ́ sɛ́ɛsɛ sɛ́ oyamɔ́ sɛ́ amɔ́: “Naá eŋgúdé yá moáyayɔ́ŋgáyayɔ́ na yá muule gɔ́ɔ o mbaá bégedínyée mbúlugie o”?»
40021017	Kɔ́ɔ a bó síemú hɔ́ɔlɔ́, gɛ́hɛ́ go húme naá tɛ́sɔnɔ, a bɛ́ɛ́ ɛ́dá naá Beteníi, a báá dúmbíe budúgú hɔ́ɔ.
40021018	A ná lɛ́ go nco gundene naá tɛ́sɔnɔ na gɛyɛ́nɛ́ túlúbú, gɛ́hɛ́ go ɔ́bɔ ncaná.
40021019	Ɛ ɛ́ ɛ́ná mbɔ́gɔ́ ya bufiigíe|Bufiigíe (figuier): naá boayá bá pɛ́, gɛ́hɛ́ go báyɛkɛna hɔ́ɔ, go gíde goana bɛányɛ aá bɛányɛ kanɛ bɛsamɔ́. Gɛ́hɛ́ go gálɛda bufiigíe a amɔ́: «O ŋga dɔ́ɔ, o do gɔnɔ́ go úme gɛsamɔ́!» Hɔ́ɔ na hɔ́ɔ bufiigíe go dómba go kóta.
40021020	Behúúní|Uhúúní (disciple): bɛ́ ɛ́nana nɔ́ɔnɔ, go békúke makɔ́nɔ́, go úhune Yésusu ba amɔ́: «Nɛ́ɛnɛ hɔ́ɔ na hɔ́ɔ, bufiigíe bó dómbamɔ́ go kóta o?»
40021021	Gɛ́hɛ́ go bó gundie a amɔ́: «Mammana ŋgaá nyó oyáná daŋɛ́daŋɛ caá, no amɔ́ no bɛa gioliminyo buisí, gó gunde no do suŋénényée, caá goana bɔ́ɔbɔ ká lɔ́mɔ́ na go ŋa go bufiigíe bɔ́ no ná ŋamɔ́, kanɛ́ akɛ́ no amɔ́ no oyana ogɔndɔ yɔ́ɔyɔ no amɔ́, úlúkíe hɔ́ɔlɔ́ go ɛ́da bɔ́nɔ naá máŋɛ́, boóma moánɛ bó gaá báŋaáa.
40021022	Buimée bɔ́ɔbɔ no ŋgɔɔ́ ɔŋɛ́nɔ́ naá mbósógólí, aáŋa no bɛanana gioliminyo, no ŋga bó bɛáa.»
40021023	Aŋa Yésusu a mbií íŋéné naá Nnyaŋá ya Asaŋa|Nnyaŋá ya Asaŋa (Maison de Dieu/Temple):, gɛcamɛna gɛ́ɛgɛ a mbaá lɛ a húunenye, bagɔ́nɔ́ɔ bá bedúmbí bɛbáágá naá Asaŋa na bafɛanɔ́ɔ bá gɛdɔŋɔ go mo báyɛkɛna bá amɔ́: «O ŋananamɔ́ moóma moánɛ na kasɛ́á nɛgaŋa? Ánɛ́ɛ a lɔ́mɔ́ go íŋénéelú nɛgaŋa moánɛ o?»
40021024	Gɛ́hɛ́ go bó gundie a amɔ́: «Yɔmɔ́ɔ tɔ́nɔ nnyó nɔɔ ŋgúhune táŋɛ́ mmue. No amɔ́ no kundinye, manɛ́ kanɛ́ yɔmɔ́ɔ tɔ́nɔ kaá ná nyó oyáná go nɛgaŋa nɛ́hanɛ́ ŋŋananamɔ́ moóma moánɛ.
40021025	Nnyó úhene caá, giyuminye gɛ́ɛgɛ Sáŋa a mbaá lɛ a yumeninye batɔ gɛ́ mbaá lɛ gɛ́ ɛ́da go úlene áhanɛ́ɛ, naá Asaŋa lí, naá batɔ o?» Gáábɔ́ go ɛ́da go bágálɛnagalɛna bá amɔ́: «Dɛ amɔ́ dɛ oyɛda dɛ amɔ́, gɛ́ mbaá lɛ gɛ́ ɛ́da go úlene naá Asaŋa, a gaá có úhúné a amɔ́, goakɛ́ kanɛ́ no mbií inyé go mo oliminyo o?
40021026	Kanɛ́ dɛ amɔ́ dɛ mo gundie dɛ amɔ́: “Naá batɔ”, dɛ háanana go bɛa bofoá na gitúu gá batɔ, goakɛ́ biimée bá mba lɛ́ bá gɔ́lɔnɔ Sáŋa aŋa mbúsí ya Asaŋa|Mbúsí ya Asaŋa (Prophète):.»
40021027	Kɔ́ɔ bá gundiemú Yésusu bá amɔ́: «Dɛ dɛ íyíménée.» Mɔ́ɔ tɔ́nɔ go bó oyana a amɔ́: «Akɛ́ yɔmɔ́ɔ tɔ́nɔ cɛ gaá nyó oyáná nɛgaŋa nɛ́ɛnɛ ŋŋananamɔ́ moóma mɔ́ɔmɔ na nɛ́.»
40021028	«Dɛ́nyɔ́ no amɔ́ nɛɛ́nɛ? Mɔtɔ ummue a mba lɛ́ na baaná bɛ́hɛ́ báandɛ́. Gɔ́ɔ ɛ ɛ́damɔ́ naá ba busío go mo oyana a amɔ́: “Moɔnɔ́ bamɛ, ɛ́dá kanɛ́ yɔgɔnɔ naá ntɛ́mɛ́ ínoni yɛ́ɛyɛ.”
40021029	Moádɔmbɔ́ go mo gundie a amɔ́: “Cɛ lɛ́gálɛ́gáa.” Naá nnyimé hɔ́ɔlɔ́, gɛ́hɛ́ go núgie, a báá dígé.
40021030	Isée go ɛ́da tɔ́nɔ naá ba gáandɛ́ɛ go mo oyana boóma búmmue eé búmmue; mɔ́ɔnyɔ go mo gundie a amɔ́: “Ŋgɛ́dana, baaba.” Kanɛ́ a báá lɔbɛ́nɔ́ a dɛ ɛ́dá.
40021031	Gɔ́ɔ naá baábayɔ́ bá báandɛ́ báaba, ohanɛ́ a mbaá ŋaáa ndɛ́ga ya isée o?» Batɔ go gundie bá amɔ́: «A lɔ́mɔ́ ba busío.» Yésusu a amɔ́ gáábɔ́ a amɔ́: «Mammana, ŋgaá nyó oyáná daŋɛ́daŋɛ caá, bogólí tásɛ na bɛ́daŋadaŋa bá bakɔ́dɔ bɛ́ ŋga nyó dóánɛ́ná naá Bufuŋe bá Asaŋa.
40021032	Mammana, Sáŋa a mbu úlé, a nyó dúfenye pɛ́ ya tɛ́nɛ́ɛ, no bíí inyé go mo oliminyo. Kanɛ́ bogólí tásɛ na bɛ́daŋadaŋa bá bakɔ́dɔ bɔ́ɔ, bá báá mo olímínyóo. Kanɛ́ bɛɛnyɔ́ɔ, akɛ́ aŋa no mbɛɛ́ ɛ́ná nɔ́ɔnɔ, no lɛ́ kanɛ go núgie gɛɔyɔ gɛ́nyɔ́ goŋaá no mo oliminyo.»
40021033	«Bódólígínyóomú nɔnɔ ncaba incodío. Mɔtɔ ummue a mba bɔ́ŋɔ́ ntɛ́mɛ́ ya magónɛ́dá má bɛsamɔ́ bá mɔgɛ́bɔ; a báá yɛ dúméné omɛndɛ́, a báá gedíe osá, a báá fóágá tɔ́nɔ nnyaŋá ya mmoɛná go ogɛ́ga. Kɔ́ɔ a yɛ íŋenemú go gɛdɛ́nɔ go boyogóní bá go dɛŋa mɔgɛ́bɔ, mɔ́ɔ a bɛ́ɛ́ ɛ́dá go oŋɛndɔ.
40021034	Aŋa gɛcamɛna gá masáŋa gɛ́ mbaá háá, mɔtɔ go dóma boyogóní bɛ́hɛ́ naá boyogóní bá go dɛŋa mɔgɛ́bɔ goŋaá bá mo dómɛna bɛ́hɛ́ bodáŋɔ.
40021035	Gɔ́ɔ bɔ́ɔbɔ bá gumbenemú batɔ bá bosɔ́mɔ; ummue bá báá mo gidée, uncodío, bá báá mo óná, uncodío gɔnɔ́, bá báá mo dóɛ́dánáa adánɛ́.
40021036	Gɔ́ɔ mɔtɔ ba ntɛ́mɛ́ a gɔnɔmɔ́ dóma boyogóní bóncoó gɛca bá báá dómbá báaba bá busío; boyogóní bá go dɛŋa mɔgɛ́bɔ go ŋa caŋa mmue nabɔ́ aŋa bá mbaá ŋaáa na báaba bá busío.
40021037	Naá gosúgudinye, gɛ́hɛ́ go dóma moɔnɔ́ bɛ́hɛ́ ba moatɛ́, a amɔ́ gófɛnaá bá gaá mo hálámáná.
40021038	Kanɛ́ boyogóní bá go dɛŋa mɔgɛ́bɔ, bɛ́ ɛ́nana moɔnɔ́, go bágálɛdɛna bá amɔ́: “A lɔ́mɔ́ moɔnɔ́ ba bigíndé. Úlé nɔnɔ! Ŋgáa dɛ mo óna, dɛ bɔ́gɔ́gɛdɛnɔ bigíndé.”
40021039	Kɔ́ɔ bá mo yɔkɛnɔmɔ́, bá báá húmé nɛhɛ́ naá ntɛ́mɛ́, go mo óna.
40021040	Ɛɛ́ɛŋ, aŋa mɔtɔ ba ntɛ́mɛ́ a nú úlemú, a ná ŋamɔ́ nɛɛ́nɛ na boyogóní bá go dɛŋa mɔgɛ́bɔ bɔ́ɔbɔ o?»
40021041	Batɔ go mo gundie bá amɔ́: «Kanɛ mahana, a ŋga fúúgíe buúníní bɔ́ɔbɔ púmú, i íŋene ntɛ́mɛ́ yɛhɛ́ go gɛdɛ́nɔ go boyogóní bá go dɛŋa mɔgɛ́bɔ bóncoó, báaba bá ná ŋamɔ́ bá mo fáanana bɛ́hɛ́ bodáŋɔ aŋa gɛcamɛna gɛ́ báá ná háá.»
40021042	Yésusu go bó oyana a amɔ́: «No gá báasa no do banáa naá Ŋgɔ́ŋɛ́ goŋaá: “Ɛdánɛ́ nɛ́ɛnɛ befúégí bá mbuú umbé, nɛ́ nɛ́ lɔ́mɔ́ ɛ́yáalú Ɛdánɛ́ ná bugído. Buelí bá Daadáa kanɛ́ bɔ́bɔ́ɔ: Kasɛ́á boóma bá go békúke naá oŋgíso yɛ́cɔ́!”
40021043	«Tɔ́nɔ ŋgaá nyó oyáná daŋɛ́daŋɛ caá bá ŋgu úlíe Bufuŋe bá Asaŋa naá bɛɛnyɔ́ɔ, bá fáa batɔ bá gɛdɔŋɔ gíntió báaba bá ŋgaá ŋanánáa bɛnɔ́gɔ́ bá moóma na bɔ́. [
40021044	Mɔ́ɔnyɔ a ŋgoó obá naá ɛdánɛ́ moánɛ, a ŋga mɛ́ncámɛ́ncáa; gɔnɔ́ mɔ́ɔnyɔ nɛ́ ŋgaá mo obɛ́ná, nɛ́ ŋga mo goláa.»]
40021045	Bagɔ́nɔ́ɔ bá bedúmbí bɛbáágá naá Asaŋa na Befelisiéŋe|Befelisiéŋe (Pharisiens): bɔ́ ɔ́bɔnɔ ncaba sɛ́ɛsɔ, go lɛnca goŋaá Yésusu a mbaá gálágáláa nɔ́ɔnɔ go busío bábɔ́.
40021046	Go ɛ́da go fúmbe pɛ́ ya go mo gumbene, kanɛ́ bá mba dííné gitúu. Mammana, go busío bá gitúu, Yésusu a mba lɛ́ mbúsí ya Asaŋa|Mbúsí ya Asaŋa (Prophète):.
40022001	Gɔ́ɔ Yésusu a gɔnɔmɔ́ bó ágɛna ncaba sɛ́ɛsɛ a amɔ́:
40022002	«Bufuŋe bá mmoɛná bó lɔ́mɔ́ caŋa mmue aŋa ufuŋe yúmmue yɔ́ɔyɔ yó mbaá gedíe gɛdágá go gigiŋe gá ohaŋa bɛhɛ́.
40022003	Gɔ́ɔ a dómamɔ́ boyogóní bɛ́hɛ́ goŋaá bɛ́ ɛ́da dɔ́ŋɔnɔ batɔ báaba bá mbaá lɛ dɔ́ŋɛ́nɔ́ɔlú naá gibíné. Kanɛ́ bɔ́ɔ, bá dɛ mbáa lɛ bá maamana go úle.
40022004	Gɛ́hɛ́ go gɔnɔ dóma boyogóní bóncoó, a báá bó lɔsɛ́nɔ́ a amɔ́, bó oyana batɔ báaba bá lɔ́mɔ́ dɔ́ŋɛ́nɔ́ɔlú naá gibíné goŋaá: “Godɔ́ɔdɔ, mbáa go onda manyáanya. Mbáa go óna bɛnɔ́mɛ bámɛ bá gúlúge na bɛnɛmɛnaga bámɛ bá bidúgé, úlénée nɔnɔ naá gibíné.”
40022005	Kanɛ́ batɔ bá dɔ́ŋɛ́nɔ́ɔlú naá gibíné bá lɛ́ kanɛ go ága boóma bɔ́ɔbɔ naá edúu; bá báa lɛ gó dómbana go masɔ́mɔ mábɔ́, mɔ́ɔnyɔ naá ntɛ́mɛ́ yɛhɛ́, mɔ́ɔnyɔ go nyonyí nɛ́hɛ́.
40022006	Bóncodío go bɔ́yɔdɛgɛnɔ boyogóní, bá bó séesenye, bá bó óna.
40022007	Ufuŋe go ɔ́bɔ́ mpímí, go dóma bitúu bɛ́hɛ́ bá bisimbi bá báá fúúgíe buúníní bɔ́ɔbɔ, bá báá ágɛ́ná tɛ́sɔnɔ yabɔ́ íyuke.»
40022008	«Gɔ́ɔ ufuŋe o oyanamɔ́ boyogóní bɛ́hɛ́ a amɔ́: “Manyáanya má gigiŋe má ná lɛ́ mekúígíi, kanɛ́ batɔ báaba ŋgaá ná dɔ́ŋɔ́nɔ́ɔ bá dɛ á gá lɛ bá háanana na má.
40022009	Ɛ́dánáa nɔnɔ kanɛ́ naá maádoga má pɛ́ miimée, no dɔ́ŋɔnɔ mɔtɔ uŋkimée mɔ́ɔnyɔ no gaá ná mo gídé hɔ́ɔ goŋaá u úle naá gibíné”.
40022010	Boyogóní bɔ́ɔbɔ go biene pɛ́, go bándɛna batɔ biimée báaba bá mbaá gídénée, besi na bahándá. Batɔ go hóogo ncíbo ya gigiŋe dácɛ.
40022011	Ufuŋe go íŋene go go núune batɔ báaba bá mbaá lɔmɔ́ naá ncíbo, gɛ́hɛ́ go lieŋe mɔtɔ mɔ́ɔnyɔ a mbaá lɔmɔ́ kanɛ gɛla gá gibíné kɔ́ɔ.
40022012	Gɛ́hɛ́ go mo oyana a amɔ́: “Paá, maamɔ́ɔ o báá ní íŋéné háalá nɛɛ́nɛ kanɛ gɛla gá bese go gibíné o?” Mɔtɔ go oba gɛmámɔ́.
40022013	Gɔ́ɔ ufuŋe o oyanamɔ́ boyogóní bɛ́hɛ́ a amɔ́: “Mo gumbénéemú nɔnɔ, no mo góda iŋgolí, bɛgɔ́ndɔ́ na ɛmbɔ́gɔ kɛ́, no mo nɔɔ naá mbíno gadɛ́ɛ; a baŋa hɔ́ɔ, a banda bigélédé.”»
40022014	Yésusu go gídene a amɔ́: «Bá dɔ́ŋɔnɔ degédegé, kanɛ́ bí iyide sɔŋɛ!»
40022015	Gɔ́ɔ Befelisiéŋe|Befelisiéŋe (Pharisiens): bɛ́ ɛ́damɔ́ kɛsɛda naá nɛganda go go dámbɛna Yésusu na ŋgúhune, bá mo gumbene naá dogálɔ dɛ́hɛ́ dá moatɛ́.
40022016	Bá báa lɛ gó mo dómɛna beebieni|Uhúúní (disciple): bábɔ́ olɔŋɔ na batɔ bá giimbó gá Elóode, go go nco mo úhune bá amɔ́: «Iloodio dɛ íyimene goŋaá go oya tɛ́nɛ́ɛ, o gunde o húunenye pɛ́ sá Asaŋa na mammana iŋkimée. O do bɛanánáa bofoá na mbééníŋínyí sá batɔ, goakɛ́ o do díínée mɔtɔ go odɛ́nɛ́ yɛ́hɛ́.
40022017	Có oyánáamɔ́ kanɛ́ gɛ́ɛgɛ: Dɛ háanana go soanana muinyí má tásɛ ya ufuŋe ogɔ́nɔ́ Sɛsáalɛ|Sɛsáalɛ (César/Empereur): lí, ɛɛ́ɛŋ ɛ́na lí akɛ́ɛ?»
40022018	Kanɛ́ Yésusu a lɛncana moloolio mábɔ́, go bó gundie a amɔ́: «Bekuilí báaba! No támbana goakɛ́ o?
40022019	Túfíemú nɔnɔ gɛkɔ́ŋɔ gá muinyí gɛ́ɛgɛ no soananamɔ́ tásɛ kɔ́ɔ.» Bá báá lɛ gó mo úlene na gɛ́.
40022020	Gɛ́hɛ́ go bó úhune a amɔ́: «Busío bɔ́ɔbɔ bó lɔ́mɔ́ enínyéelú kɔ́ɔ na ufíno yɔ́ɔyɔ yó lɔ́mɔ́ dɛlɛ́dáalú kɔ́ɔ mó lɔ́mɔ́ má ánɛ́ɛ o?»
40022021	Bɔ́ɔ go mo gundie bá amɔ́: «Mó lɔ́mɔ́ má ufuŋe ogɔ́nɔ́ Sɛsáalɛ.» Gɛ́hɛ́ go bó oyana a amɔ́: «Gundínyée nɔnɔ kanɛ́ Sɛsáalɛ bɔ́ɔbɔ bó lɔ́mɔ́ bá Sɛsáalɛ, no gundinye Asaŋa bɔ́ɔbɔ bó lɔ́mɔ́ bá Asaŋa.»
40022022	Naá dogálɔ dɔ́ɔdɔ, gáábɔ́ go békúke makɔ́nɔ́, bá báá mo dɛ́ɛ́ná, bá báá dómbánáa.
40022023	Buisí moánɛ bɔ́ɔbɔ, batɔ bá giimbó gá Beseduseyéŋe|Beseduseyéŋe (Sadducéens): go úle naá boayá bá Yésusu. Beseduseyéŋe bá lɛ́ batɔ báaba bó oyamɔ́ bá amɔ́ bɛlɔ́ŋɔ́ bɛ́ dɛ fúfúgénée. Kɔ́ɔ bá mo úhunemú bá amɔ́:
40022024	«Iloodio, Mɔ́sɛsɛ a mbo oyɛ́dá a amɔ́: “Mɔtɔ a amɔ́ a gúe kanɛ go bɛa baaná, ondimóní a gada gisí, a bíene naá ɛgoná há ondimóní mɔ́ɔnyɔ a mbaá gúé.”
40022025	Kanɛ́ naá bɛɛcɔ́ɔ, bolimóní banɔ́mɔtɔ́ bá mba lɛ́ batáanɔ na báandɛ́. Ba busío mɔ́ɔnyɔ a mbaá lɛ giŋénéelú, a báá gúé; aŋa a mbaá lɛ kanɛ go bíene, a báá dɛ́fɛ́ná ondimóní ogɛ́.
40022026	Gɔ́ɔ gó bɛ́ɛmbamɔ́ nɔ́ɔnɔ caŋa mmue na ba gáandɛ́ɛ, na ba gádadɔ́ɔ, gó bɛ́ ɛ́dá súgudinye naá ba gátáanɔ na gáandɛ́ɛ.
40022027	Naá nnyimé ya bɔ́ɔ biimée, okɔ́dɔ go gúe tɔ́nɔ.
40022028	Ɛɛ́ɛŋ kɔ́ɔ! Naá púfuge ya begúe, a ŋgaá bɛ́ɛ́mbá ogánɛ́ ánɛ́ɛ o? Mammana, a mba lɛ́ okɔ́dɔ ba biimée bátáanɔ na báandɛ́.»
40022029	Yésusu go bó gundie a amɔ́: «No bébelebele, goakɛ́ no do íyíménée Ŋgɔ́ŋɛ́, akɛ́ bogaaga bá Asaŋa.
40022030	Mammana, naá púfuge ya begúe, banɔ́mɔtɔ́ na bakɔ́dɔ bá dɛ ŋgá giŋenine, bá ŋgɔ ɔyɔ́ɔ aŋa bɛɛ́ŋgɛlɛsɛ|Ɛ́ŋgɛlɛsɛ (ange): naá mmoɛná.
40022031	Aŋa ŋgúhune ɛ núunemú púfuge ya begúe, no gá báasa no do baná nogálɔ nɔ́ɔnɔ Asaŋa a mbaá nyó oyáná a amɔ́:
40022032	“Ndɛ́ Asaŋa ba Ábalaháma|Ábalaháma (Abraham):, Asaŋa ba Ɛ́saga, Asaŋa ba Yɔ́kɔbɔ o?” A dɛ báá Asaŋa ba begúe, a lɔ́mɔ́ Asaŋa ba bɔgɔ́sɔ.»
40022033	Aŋa Bitúu ba batɔ bɛ́ mbɔɔ́ ɔ́bɔ́ gooya gá Yésusu gɔ́ɔgɔ, gáábɔ́ go békúke makɔ́nɔ́ mbɔ́dɔ yɛhɛ́ ya go húunenye.
40022034	Aŋa Befelisiéŋe|Befelisiéŋe (Pharisiens): bá mbɔɔ́ ɔ́bɔ goŋaá Yésusu a á buigé Beseduseyéŋe|Beseduseyéŋe (Sadducéens): nyuudé, gáábɔ́ go bábándɛgɛna.
40022035	Iloodio há bɛlɔsɛnɔ hímmue naá olɔŋɔ yábɔ́ go mo dámbɛna na ŋgúhune yɛ́ɛyɛ a amɔ́:
40022036	«Iloodio, naá Gicele, gɛlɔsɛnɔ gá bogaaga gɛ́hanɛ́ gɛ́ lɔ́mɔ́ kɔ́ɔ, gɛ́ dómbana bɛ́ɛbɛ bíncodío?»
40022037	Gɛ́hɛ́ go mo gundie a amɔ́: «O háanana go maamana Daadáa Asaŋa bahɔ na odɛ́má yáhɔ uŋkimée, na gɛɔyɔ gáhɔ giimée, na mbééníŋínyí yahɔ iŋkimée.
40022038	Gɛlɔsɛnɔ gá bogaaga gɛ́ dómba gɛ́gɔ́ɔ, gɛ́ lɛ́ gá busío.
40022039	Gá gáandɛ́ɛ gɛ́ lɛ́ tɔ́nɔ na ndénégé makɔ́nɔ́, gɛ́ lɔ́mɔ́: O háanana go maamana sɔ́gɔ́ɔ aŋa maamɔ́ɔ moatɛ́.
40022040	Bɛlɔsɛnɔ bá bɛ́andɛ́ bɛ́ɛbɛ bɛ́ bɛ́ lɔ́mɔ́ mbɔ́gɔ́ ya Gicele giimée akɛ́ tɔ́nɔ na bakálata báaba mbúsí sá Asaŋa|Mbúsí ya Asaŋa (Prophète): sɛ́ mbɔɔ́ ɔ́ŋɔ́ɔ.»
40022041	Aŋa Befelisiéŋe|Befelisiéŋe (Pharisiens): bá mbaá lɔ́mɔ́ bábándɛ́gɛ́náalú, Yésusu go bó nɔɔ ŋgúhune yɛ́ɛyɛ a amɔ́:
40022042	«Bɛɛnyɔ́ɔ, no oyamɔ́ no amɔ́ nɛɛ́nɛ go busío bá Mesíi|Kilítusu (Christ): o? U úlenemú naá nogɔgɔ́ ná ánɛ́ɛ o?» Gáábɔ́ go mo gundie bá amɔ́: «Naá nogɔgɔ́ ná Défidi|Défidi (David):.»
40022043	Yésusu go bó oyana a amɔ́: «Nɛɛ́nɛ kanɛ́ Défidi a mo dɔ́ŋɔnɔmɔ́ aŋa Gimmúmpúu gá Giliíli a mbaá lɛ a mo oyanɛna, a amɔ́ Daadáa, o oya a amɔ́:
40022044	“Daadáa a mbo oyáná Daadáa bamɛ a amɔ́: Lukúméne naá boayá bá ombɔ́gɔ onɔ́mɛ yámɛ gó ɛ́da húme aŋa nná ŋamɔ́ goŋaá o níŋiside babɛlɔ́bɛlɔ báhɔ kɔndɔ́ go cí o?”
40022045	Kanɛ́ aáŋa Défidi a mo dɔ́ŋɔnɔ Daadáa, nɛɛ́nɛ a lɔ́mɔ́ tɔ́nɔ ba go úle naá nogɔgɔ́ nɛ́hɛ́ o?»
40022046	Batɔ go gúdumide kanɛ ba go mo gundie nogálɔ. Gó bayɛga buisí moánɛ, mɔtɔ a lɛ́ kanɛ go gɔnɔ mo nɔɔ ŋgúhune.
40023001	Gɔ́ɔ Yésusu a gɔ́lɔmɔ́ dogálɔ go oyana bitúu bá batɔ na behúúní|Uhúúní (disciple): bɛ́hɛ́ a amɔ́:
40023002	«Muloodio má gicele na Befelisiéŋe|Befelisiéŋe (Pharisiens): bá lɛ́ ndukíi naá odɛ́nɛ́ yá Mɔ́sɛsɛ go go húunenye batɔ gicele gɛ́hɛ́.
40023003	Kɔ́ɔ, ŋanánáa nɔnɔ no gunde no beŋe buimée bɔ́ɔbɔ bá nyó oyanɛnamɔ́, kanɛ́ naá gɛɔyɔ gɛ́nyɔ́, no do biené gɛgɔ́ndɔ́ gábɔ́; goakɛ́ bó oya, kanɛ́ bá dɛ ŋánánáa bɔ́ɔ moatɛ́ aŋa bó oyamɔ́.
40023004	Bá góda bilúututu bá bɛnóɛ́ bɛ́ɛbɛ bá dóɛganamɔ́ batɔ go bibéndu; asáa gɔgɔ́ bɔ́ɔ moatɛ́ moatɛ bí inyene go bó óhiginyo akɛ́ na ɛnɔɔ́nnɔɔ́.
40023005	Meŋiigíe mábɔ́ miimée má lɔ́mɔ́ go go bédúfenye naá oŋgíso yá batɔ. Mokakáda má go bɛ́dɛgana bigísi bá Ŋgɔ́ŋɛ́ kɔ́ɔ, mábɔ́ mó lɛ́ bɛantáa mó dómbana má basɔ́gɔ́ɔ. Ɛmbɔ́gɔ ya kaba sábɔ́, bɛdádálaga. .
40023023	No lɛ́ mahana bɛɛnyɔ́ɔ muloodio má gicele na Befelisiéŋe, bekuilí báaba! Bɛɛnyɔ́ɔ báaba no fáananamɔ́ Asaŋa gɛɔdɔ́ɔ gá masáŋa má kúínyígúínyi, bɛsɔbɔ, na bilímbí, kanɛ́ no sesesesie ɛsɔ́mɔ hɛ́ɛhɛ hɛ́ lɔ́mɔ́ na ndénégé naá gicele: botɛ́nɛ́ɛ, busi na pídefide. Moóma mɔ́ɔmɔ mɔtɔ a sɛmɛgananamɔ́ go ŋanana mɔ́mɔ́ɔ, kanɛ go sesidie mɔ́ɔmɔ múntió.
40023024	Bɛɛnyɔ́ɔ begélígeli báaba bá gɔ́gɔmɔ́ batɔ! No balona miimpo goŋaá no do mɛná ŋki, kanɛ́ no mɛna gɛantá gá nnyama gɛ́ɛgɛ bá dɔ́ŋɔnɔmɔ́ bá amɔ́ samóo|Samóo (chameau):.
40023025	No lɛ́ mahana bɛɛnyɔ́ɔ muloodio má gicele na Befelisiéŋe, bekuilí báaba! No kɔ́kɔ nnyimé ya kɔ́bɔ na isóyóo yɛnyɔ́ bese, kanɛ́ mó lɛ́ dácɛ na bɛsamɔ́ bá buíbi na bá bɛgáda bɛ́nyɔ́ bá mbééníŋínyí.
40023026	Befelisiéŋe, begélígeli báaba! Bayɛ́ga go manɛ soga bese gadɛ́ɛ gá kɔ́bɔ yahɔ, gɔ́ɔ nnyimé ya yɛ́ ɛ gaá ná bɛ́ɛ́mbá tɔ́nɔ sogógáalú.
40023027	No lɛ́ mahana bɛɛnyɔ́ɔ muloodio má gicele na Befelisiéŋe, bekuilí báaba! No fóanana bɛbɛ́lá bɛ́ɛbɛ bá báá ná fúénénée cafá mmúmpúu, bonɔ́gɔ́ go oŋgíso, kanɛ́ naá gadɛ́ɛ na bigúégúé bá bigúe bá batɔ na biílo mbɔ́dɔ iŋkimée kɔ́ɔ dácɛ.
40023028	Nɔ́ɔnɔ gɔ́ɔ bɛɛnyɔ́ɔ no lɔ́mɔ́: go oŋgíso yá batɔ no lɛ́ besi, kanɛ́ gadɛ́ɛ gɛ́nyɔ́ gá lɛ́ dácɛ na bukuilí, na bobɛ́.
40023029	No lɛ́ mahana bɛɛnyɔ́ɔ muloodio má gicele na Befelisiéŋe, bekuilí báaba! No maanana bɛbɛ́lá bá mbúsí sá Asaŋa|Mbúsí ya Asaŋa (Prophète): no gɔnɔ lɛŋa bɛ́ɛbɛ bá besi bá batɔ.
40023030	No gunde nó oya no amɔ́: “Aáŋa dɛ mba lɛ́ hɔ́ɔ naá gɛcamɛna gá biisée bá biisée kɔ́nɔ́ɔ bɛ́cɔ́, gásɛ́ dɛ lɛ́ kanɛ go gunde nnyimé yabɔ́ go go óna mbúsí sá Asaŋa.”
40023031	No dúfenye nɔ́ɔnɔ goŋaá no lɛ́ bɛɛnyɔ́ɔ moatɛ́ mbíényée sá báaba bá mboó ónáa mbúsí sá Asaŋa.
40023032	Ɛɛ́ɛŋ! Yibénínée nɔnɔ kanɛ́ buelí bá biisée bá biisée kɔ́nɔ́ɔ bɛ́nyɔ́.
40023033	No lɛ́ nnyɔ́gɔ, baaná bá moɔnɛnɔ. No béeniŋenye no amɔ́ no lɛ́ ba go pamba go gɛbɔlɔ́gɔdɔ gá íyuke há kanɛ go fúenene o?
40023034	Go busío moánɛ, ɔ́bɔ́ nɔnɔ: nná nyó dómɛna mbúsí sá Asaŋa, benciŋínciŋi na muloodio má gicele. No ŋga bó ónáa, no gunde no bó gilene naá kolósi. No ŋga bó sóáláa bɛságɔ naá nnyaŋá sɛ́nyɔ́ sá mbósógólí, no gunde no bó gúnene go tɛ́sɔnɔ iŋkimée.
40023035	Bó ŋgaá bɛ́ɛ́mbá nɔ́ɔnɔ goŋaá manɔ́ŋɔ́ má besi biimée bá cí má nyó obɛna gó bayɛga go usi ba mɔtɔ mɔ́ɔnyɔ Ábɛlɛ|Ábɛlɛ (Abel): gó nco bola naá manɔ́ŋɔ́ má Sakalɛ́a, ohaŋa ba Belecíi. No mba mo óná naá kadɛ́gadɛ́ɛ yɛ́ɛyɛ na Nnyaŋá ya Asaŋa na gɛdálɛ́ná.
40023036	Mammana, ŋgaá nyó oyáná caá, buimée bɔ́ɔbɔ bó nó obɛna ogɛlɛ yɔ́ɔyɔ!
40023037	«Yolósalɛmɛ, Yolósalɛmɛ o! Maamɔ́ɔ go ónamɔ́ mbúsí sá Asaŋa, o dóɛdana báaba Asaŋa a go dómanɛnamɔ́ adánɛ́. Ɛŋɛndɔ gɛca, yɛ́ɛyɛ ndɔ́mɔ́ lɛ́gáalú go bandɛgɛna baaná báhɔ aŋa ŋgɔɔ́ ɛ bándɛganamɔ́ baaná naá bɛbaga bá yɛ́ cí, kɔ́ɔ no lɔ́mɔ́ kanɛ go lɛ́ga!
40023038	Ɛɛ́ɛŋ! nnyaŋá yɛnyɔ́ ɛ gaá síéné gɔdɔɔ́ go púmúpúmúu.
40023039	Gɔ́ɔ ŋgaá nyó oyáná daŋɛ́daŋɛ caá: a dúme godɔ́ɔdɔ, no do ná gɔnɔ ŋgɛ́na gó ɛ́da héme aŋa no ŋgoó oyɛ́dá no amɔ́: “Gɛfona gɛ́ bɛ́ɛmba na mɔ́ɔnyɔ u úlenemú go ufíno yá Daadáa!”»
40024001	Yésusu a húmene naá Nnyaŋá ya Asaŋa|Nnyaŋá ya Asaŋa (Maison de Dieu/Temple): go go dómba, behúúní|Uhúúní (disciple): bɛ́hɛ́ go mo báyɛkɛna go go mo dúfie mbɔ́dɔ ya bɛfóaga.
40024002	Gɛ́hɛ́ go gɔ́lɔ dogálɔ go bó oyana a amɔ́: «Ábɔ caá no núune buimée bɔ́ɔbɔ o? Mammana, ŋgaá nyó oyáná, akɛ́ ɛdánɛ́ nímmue nɛ́ dɛ ŋgá lɔbɔ dáláalú naá sɔ́gɔ́ɔ ɛdánɛ́ mmoɛná, bá ŋga buhée buimée bɔ́ɔbɔ.»
40024003	Yésusu a lɛ́ ndukíi naá ogɔndɔ yá magónɛ́dá má Boolifíe|Boolifíe (oliviers):, behúúní bɛ́hɛ́ go mo báyɛkɛna, go mo búuŋgulidene bá amɔ́: «Có oyánáamɔ́ gɛcamɛna gɛ́ɛgɛ boóma moánɛ bó ŋgaá báŋaáa, gɔnɔ́ tɔ́nɔ na gilincie gɛ́ɛgɛ gɛ́ ŋgaá dóógío mencogunde máhɔ, na mamáná má cí.»
40024004	Gɛ́hɛ́ go bó gundie a amɔ́: «Bébeŋéemú nɔnɔ goŋaá mɔtɔ a dɛ nyó nenúgíe.
40024005	Mammana, batɔ degédegé bá ŋgu úlénée, bá béfínenye go ufíno yámɛ, bó oya bá amɔ́: “Yɔmɔ́ɔ ndɔ́mɔ́ Mesíi|Kilítusu (Christ):”. Bá ŋga ŋaáa goŋaá gɛca gá batɔ gɛ́ nana mammana ya pɛ́.
40024006	No ŋgɔ ɔ́bɔ́nɔ́ɔ bó oya cɔ́mɔ sá bidé, na biuŋgúlú bá bidé. No do bɛáa bofoá kanɛ́, moóma moánɛ mó háanana go bola, kanɛ́ bó gá lɛ́ bó do bɛ́ɛ́mbá gomana gá cí.
40024007	Mammana, boɛ́nɔ búmmue bó ŋga nɔɔ́ɔ sɔ́gɔ́ɔ boɛ́nɔ bidé, bufuŋe na sɔ́gɔ́ɔ bufuŋe. Incíli na goyiŋkime gá cí mó ŋga bɛ́ɛ́mbá naá bigísi bá cí gɛca.
40024008	Kanɛ́ muimée mɔ́ɔmɔ mó ŋga bɛ́ɛ́mbá aŋa mabayɛga má gɛɔ́bɛgɔ gá manómana má gobíene.
40024009	Gɔ́ɔ batɔ bá ŋgaá nyó ágá naá mahana, bá nyó óna; mɛɛ́nɔ máama má lɔ́mɔ́ má dɛ bɛ́ɛ́mbá Beyúdene má ŋga nyó bɛlábɛ́láa go busío bámɛ.
40024010	Go busío moánɛ gɔ́ɔ batɔ degédegé bá ŋgaá cecúgíe gioliminyo, bɛ́ ɛ́da go bábala bɔ́ɔ na bɔ́ɔ, gó gunde, bá bɛlanabɛlana.
40024011	Mbúsí sá mbele sɛ́ ŋga bológánáa go gitúu, sɛ́ gunde sɛ́ nenugenye degédegé ya batɔ.
40024012	Bobɛ́ bó ŋgɛ ɛ́dánáa naá busío, bó goma, go busío moánɛ gɛcɛcá gá batɔ gɛ́ dɛ ŋgá gɔnɔ́ lɛ́ganalɛgana.
40024013	Kanɛ́ mɔ́ɔnyɔ a ŋgaá simbímídé, gó ɛ́da húme naá mamáná, mɔ́ɔ Asaŋa a ŋgaá mo sódío.
40024014	Bá ŋga dúményée Gɛnɔ́gɔ́ gá Cɔ́mɔ gá Bufuŋe bá Asaŋa gɛ́ɛgɛ naá cí iŋkimée. Mɛɛ́nɔ miimée máama má lɔ́mɔ́ má dɛ íyíménée Asaŋa, má ŋgɔ ɔ́bɔ́ Cɔ́mɔ ya ndiemi. Hɔ́ɔlɔ́ gɔ́ɔ mamáná má cí má ŋgaá bolá.»
40024015	«Aŋa no ŋgɛɛ́ ɛ́ná kanɛ́ mɔ́ɔnyɔ bá dɔ́ŋɔnɔmɔ́ bá amɔ́ “Mɔtɔ ba Gikume” dɛ́lɛ́mɛ́náalú naá gimmúmpúu gá hoóma, mbúsí ya Asaŋa|Mbúsí ya Asaŋa (Prophète): Déniele ɛ mba gálágáláa go busío bɛ́hɛ́, ŋgáa umbení kálata ɔ ɔ́bɔ!
40024016	gɔ́ɔ, batɔ báaba bá ŋgaá bɛ́ɛ́mbá naá gɛdɔŋɔ gá Yudée, bá salana naá ɛgɔndɔ.
40024017	Mɔ́ɔnyɔ a ŋgaá bɛ́ɛ́mbá naá balánda ba nnyaŋá mmoɛná, a dɛ siisé, a dɛ gɔnɔ́ go íŋene naá ncíbo go go gɔ́lɔ boóma kɔ́ɔ.
40024018	Mɔ́ɔnyɔ a ŋgaá bɛ́ɛ́mbá naá ntɛ́mɛ́, a dɛ gundé na nnyimé go go gɔ́lɔ gɛla gɛ́hɛ́ gá isió.
40024019	Bakɔ́dɔ bá embume na báaba bá go yúuŋenye baaná bá ŋga bɛ́ɛ́mbá mahana makɔ́nɔ́ naá medúgú moánɛ.
40024020	Bósógólónyóomú nɔnɔ goŋaá no do ɛ́yá ba go sala gɛcamɛna gá gɛantá gá isió, ɛ́na lí buisí bá sábadɛ|Sábadɛ (sabbat):.
40024021	Medúgú moánɛ kanɛ́ má ŋga bɛ́ɛ́mbá na gɛɔ́bɛgɔ aŋa bó gá báasamɔ́ bó do báŋaáa, gó sɛŋɛda aŋa Asaŋa a mbaá gedíe mmoɛná na cí na moóma muimée, gɔnɔ́ bó do ŋgá gɔnɔ báŋa akɛ́ go buisí.
40024022	Aáŋa gɔnɔ́ Daadáa a dɛ mbá sómba go une medúgú má ndiemi, gásɛ́ mɔtɔ a dɛ mbáa lɛ ba go sódio gɛɔyɔ gɛ́hɛ́. Kanɛ́ Asaŋa a ŋga uné medúgú mɔ́ɔmɔ go busío bá batɔ báaba a mbií iyídé.
40024023	Gɔ́ɔ gó lɔ́mɔ́, mɔtɔ a amɔ́ a nyó oyana a amɔ́: “ Mesíi|Kilítusu (Christ): a lɛ́ háalá”, ɛ́ná lí, “A lɛ́ héení”, no do olímínyóo boóma bɔ́ɔbɔ a nyó oyanɛnamɔ́.
40024024	Kɔ́ɔ bemesíi bá mbele bá ŋga bológánáa, olɔŋɔ na mbúsí sá mbele. Batɔ bɔ́ɔbɔ bá ŋga ŋanánáa bieninye bá gobékúke na bɛsɛɔ, bá fúmbe go nenugie akɛ́ báaba Asaŋa a mbií iyídé.
40024025	Ɛɛ́ɛŋ, ŋgaá nyó dóógínyóo go ofalɔ.»
40024026	«Kanɛ́ bá amɔ́ bá nyó oyana bá amɔ́: “Mɔ́ɔ mɔ́nyɔ́ɔ naá giolóo gá bodɛ́agadɛ́”, no do hóámá no do ɛ́dá hɔ́ɔ. Ɛ́na bá amɔ́ bá nyó oyana bá amɔ́: “A lɛ́ háalá”, no do olímínyóo.
40024027	Aŋa mpólómɛnáa yɛ́ɛyɛ ɛ begidemú gó bayɛga naá mbálɛ́ná buisí, gó ɛ́da húme naá hoóma háaha bó bɛ́dɛmanamɔ́, nɔ́ɔnɔ gɔ́ɔ gó ŋgaá bɛ́ɛ́mbá aŋa buisí bá goncogunde gá Moɔnɔ́ ba mɔtɔ.
40024028	Bɛgɔ́mbɛ́ɛ bɛ́ ŋga bábándáa naá hoóma háaha gigúe gɛ́ lɔ́mɔ́.
40024029	Hɔ́ɔ na hɔ́ɔ naá nnyimé ya makánya má medúgú mɔ́ɔmɔ go dómba, buisí bó ŋga fúé, ofɛ́ yó do gɔnɔ́ nomɛda, muotóti mó káfakafa go mmoɛná mó obana, magaaga má mmoɛná má dɛ gɔnɔ́ bɛa ndukúméníné.
40024030	Gɔ́ɔ bá ŋgɛɛ́ ɛ́ná gieninye gá Moɔnɔ́ ba mɔtɔ gɛ́ ɛ́da go úlene naá mpólómɛnáa. Egúli eŋkimée yáaya naá cí yá ŋga ágánáa kóokóo, yá gunde yá ɛ́na Moɔnɔ́ ba mɔtɔ ɛ ɛ́da go úlene naá bidu bá mmoɛná na bogaaga gɔnɔ́ na nigúmi dácɛ.
40024031	Aŋa bá ŋgaá góbá cɛ́bá ya gɛantáa, a lɛ go dóma bɛɛ́ŋgɛlɛsɛ|Ɛ́ŋgɛlɛsɛ (ange): bɛ́hɛ́ naá maayá má cí miimée go go bándɛgɛna batɔ báaba Asaŋa a mbií iyídé, gó bayɛga naá ombálá yá cí yɔ́ɔyɔ gó ɛ́da súge naá yɔ́ɔyɔ yúntió.
40024032	Ɔ́bɔ́ nɔnɔ gieninye gɛ́ɛgɛ bá gɔ́lɔnɔmɔ́ go bogónɛ́dá bá bufiigíe|Bufiigíe (figuier):: Gɛcamɛna gɛ́ɛgɛ bɛtáfɛ bá bɔ́ bɛ́ gundemú bɛdɔmbɔ́, gɔnɔ́ bɛáncɛ bá bɔ́ bɛ́ báá bayɛ́gá go tɔsɔ, no íyimene goŋaá gɛnɔ́gɔ́ gá gɛcamɛna gɛ́ ná lɛ́ mekúígíi.
40024033	Caŋa mmue, bɛɛnyɔ́ɔ tɔ́nɔ, aŋa no ŋgɛɛ́ ɛ́ná moóma mɔ́ɔmɔ, íyíme nɔnɔ goŋaá Moɔnɔ́ ba mɔtɔ, a nco gundene godɔ́ɔdɔ godɔ́ɔdɔ, a lɛ́ naá bɛasɛ́ bɛ́nyɔ́.
40024034	Ŋgaá nyó oyáná mammana caá, batɔ bá ogɛlɛ yɔ́ɔyɔ bá dɛ ŋgá fúe biimée, kanɛ goŋaá moóma muimée mɔ́ɔmɔ mó á bolá.
40024035	Mmoɛná na cí mó ŋga maná, kanɛ́ dogálɔ dámɛ dó do ŋgá mana.»
40024036	«Mɔtɔ a dɛ íyíménée akɛ́ buisí ɛ́na gigúlí gá moóma moánɛ go bola, akɛ́ bɛɛ́ŋgɛlɛsɛ|Ɛ́ŋgɛlɛsɛ (ange): báaba naá mmoɛná, akɛ́ Moɔnɔ́, Baaba i íyimenemú, goana mɔ́ɔ mokáa.
40024037	Moóma mɔ́ɔmɔ mó mbaá bádómbánáa naá gɛcamɛna gá Nóe|Nóe (Noé):, mó ŋga bádómbánáa caŋa táŋɛ́ mmue naá muúle má Moɔnɔ́ ba mɔtɔ.
40024038	Ɛɛ́ɛŋ, caŋa mmue, otóotoɛ yá goŋaá nobólá ná púugie nó naa, batɔ bá mba lɛ́ bá nyáanya, bá nyóanana, bá giŋenine, bá gunde bá fáanana babóla na bahaŋa go bigiŋe; gó ɛ́da go éme buisí bɔ́ɔbɔ Nóe a mbií íŋéné naá gilué gɛgɔ́nɔ́|Gilué gɛgɔ́nɔ́ (Arche): .
40024039	Bá dɛ mbáa lɛ bá gɔ́lɔnɔ bofoá go boóma, gó ɛ́da go éme gɛcamɛna gɛ́ɛgɛ nobólá ná púugie nó mbaá naáa, nó báá bó fúúgíe púmú. Bó ŋgaá bɛ́ɛ́mbá tɔ́nɔ nɔ́ɔnɔ naá muúle má Moɔnɔ́ ba mɔtɔ.
40024040	Kɔ́ɔ naá batɔ báandɛ́ báaba bá ŋgaá bɛ́ɛ́mbá naá ntɛ́mɛ́: bá gɔ́lɔ ummue, bá dɛ́ɛna mɔ́ɔnyɔ untió.
40024041	Bakɔ́dɔ báandɛ́ bá ŋga bɛ́ɛ́mbá naá ɛdánɛ́ bá gola camɔ́: bá gɔ́lɔ́ ummue, bá dɛ́ɛna mɔ́ɔnyɔ untió.
40024042	Gɛ́gáa nɔnɔ kanɛ́ pɔnyɛ́ɛ, goakɛ́ no do íyíménée buisí bɔ́ɔbɔ Daadáa bɛnyɔ́ a ŋgaá ncó gunde.
40024043	No íyimene: aáŋa mɔtɔ ba nnyaŋá a mba lɛ́ íyimene gɛcamɛna gá budúgú gɛ́ɛgɛ uŋgíbi a gaá nú úlé, a gaá gɛ́gáa pɔnyɛ́ɛ, a dɛ mo dɛ́ɛ́ná goŋaá a gúmbune bɛcába bá nnyaŋá yɛhɛ́.
40024044	Gɔ́ɔ, bɛɛnyɔ́ɔ tɔ́nɔ, bɛ́ɛ́mba nɔnɔ pɛnɛ́ɛ, goakɛ́ Moɔnɔ́ ba mɔtɔ a ŋgu úlé naá gigúlí gɛ́ɛgɛ no lɔ́mɔ́ no do íyíménée.»
40024045	«Ánɛ́ɛ a lɔ́mɔ́ kanɛ́ uyogóní ba pídefide gɔnɔ́ dóógínyóolú o? A lɔ́mɔ́ mɔ́ɔnyɔ ogɔ́nɔ́ɔ bɛhɛ́ a mo díliminyemú naá mɔ́ nnyaŋá go go indenye basɔ́gɔ́ɔ boyogóní, a bó fáanana manyáanya naá gɛcamɛna.
40024046	Besé makɔ́nɔ́ na uyogóní ba ndiemi, ogɔ́nɔ́ɔ bɛhɛ́ a amɔ́ a nco gunde, a báá mo gídé a yɔgɔnɔ buelí moánɛ.
40024047	Mammana, ŋgaá nyó oyáná caá, ogɔ́nɔ́ɔ a ŋga mo dílímínyée go go indenye bonɔ́mɛ bɛ́hɛ́ buimée.
40024048	Kanɛ́ aáŋa a lɛ́ gɛbɛ́ gá uyogóní, a gaá bágálɛ́dɛ́ná a amɔ́: “Ogɔ́nɔ́ɔ bamɛ a á gɛ́gáa go nco gunde”,
40024049	a lɛ go ɛ́da go gide basɔ́gɔ́ɔ boyogóní, a nyáanya, a nyóanana na basɔ́gɔ́ɔ bɛnyóa.
40024050	Gɔ́ɔ ogɔ́nɔ́ɔ a ŋgaá ncó gunde buisí bɔ́ɔbɔ uyogóní a lɔ́mɔ́ a dɛ bágɛ́gánáa, naá gigúlí gɛ́ɛgɛ a lɔ́mɔ́ a dɛ íyíménée.
40024051	A ŋga mo gúnée, a mo déŋebie odɛ́nɛ́ yá bekuilí, naá hoóma háaha mbií na gobanda gá bigélédé mó lɔ́mɔ́.
40025001	«Gɔ́ɔ Bufuŋe bá mmoɛná bó ŋgaá bɛ́ɛ́mbá aŋa ncaba ya babóla bɔ́ɔ́dɔ́ báaba bá mbaá fadɛ́gɛ́ná go go ɛ́da gigólio gá ugiŋénú.
40025002	Bátáanɔ naá olɔŋɔ yábɔ́ bá mba lɛ́ biegu, báaba bátáanɔ bóntió na nciŋí.
40025003	Biegu bá babóla go gɔ́lɔ lámba sábɔ́ kanɛ go bábɛ́dɛgɛna megúdé móncodío.
40025004	Kanɛ́ báaba bá nciŋí, go gɔ́lɔ lámba sábɔ́ na megúdé móncodío naá mudógódógó.
40025005	Aŋa ugiŋénú a mbaá gɛ́gáa go bola, dɔnɔ́ɔ go gumbene babóla bɔ́ɔbɔ, biimée bá bɛ́ɛ́ ɛ́dá go dɔnɔ́ɔ.
40025006	Naá odɛ́má yá budúgú, nupópóo go dónogoga nó amɔ́: “Gobola gá ugiŋénú gɔ́gɔ́ɔ! Ɛ́dá no mo gólio.”
40025007	Gɔ́ɔ babóla bɔ́ɔbɔ biimée bá foyogamɔ́, go nébigenye lámba sábɔ́.
40025008	Biegu go oyana benciŋínciŋi bɛ́ amɔ́: “Có fáamɔ́ nɔnɔ megúdé mɛ́nyɔ́, goakɛ́ lámba sɛ́cɔ́ gá sɛ́ go fúe.”
40025009	Benciŋínciŋi go bó gundie bá amɔ́: “Akɛ́ɛ, má dɛ gaá háá go busío bɛ́cɔ́ nɛ́nyɔ́ kɛ́. Bó lɛ́ bese, no ɛ́da go ɔ́ndɔ mɛ́nyɔ́ naá bedúí.”
40025010	Gɛcamɛna gɛ́ɛgɛ bá mbaá fadɛ́gɛ́ná go go ɛ́da go ɔ́ndɔ megúdé, ugiŋénú go bola. Báaba bá mbaá bégedíe, go íŋene nɛhɛ́ naá ncíbo ya gigiŋe, gɔ́ɔ bá buigemú gɛasɛ́.
40025011	Naá nnyimé kanɛ́, babóla báaba bóncoó go úle bá báá bolá, bá amɔ́: “Ogɔ́nɔ́ɔ, ogɔ́nɔ́ɔ, có buunénéemú!”
40025012	Kanɛ́ gɛ́hɛ́ go gundie a amɔ́: “Mammana, ŋgaá nyó oyáná caá, cɛ nyó í íyíménée”.
40025013	“Gɛ́gáa nɔnɔ kanɛ́ pɔnyɛ́ɛ, goakɛ́ no do íyíménée akɛ́ buisí ɛ́na gigúlí.” .»
40026001	Aŋa Yésusu a mbaá dɔmbɔ́ go húunenye buimée bɔ́ɔbɔ, gɛ́hɛ́ go oyana behúúní|Uhúúní (disciple): bɛ́hɛ́ a amɔ́:
40026002	«No íyimene no amɔ́ gibíné gá Pásɛ́ka ya Beyúdene|Gibíné gá Pásɛ́ka ya Beyúdene (Pâques juive): gɛ́ á síéné medúgú máandɛ́. Bá gaá dúé Moɔnɔ́ ba mɔtɔ goŋaá bá mo gilene naá kolósi.»
40026003	Gɔ́ɔ bagɔ́nɔ́ɔ bá bedúmbí bɛbáágá naá Asaŋa na bafɛanɔ́ɔ bá gɛdɔŋɔ bá bábándɛgɛnamɔ́ naá ndáŋɛ ya Keyífe, Ufuŋe yá bagɔ́nɔ́ɔ ba bedúmbí bɛbáágá naá Asaŋa.
40026004	Gáábɔ́ go húme ukelú goŋaá bá gumbene Yésusu naá nɛɔsɛgɔ, bá mo óna.
40026005	Bá gálagala bá amɔ́: «Dɛ dɛ háánánáa go mo gumbene gɛcamɛna gá gibíné, go go ásɛgɛna goŋaá batɔ bá dɛ ubíe ologodo naá boɛ́nɔ.»
40026006	Naá gɛcamɛna moánɛ, Yésusu a mba lɛ́ naá tɛ́sɔnɔ ya Beteníi, naá nnyaŋá ya mɔtɔ mɔ́ɔnyɔ a mbaá nómáa kúnú ufíno yɛ́hɛ́ Símono.
40026007	Aŋa Yésusu a mbaá ŋá a ná lɛ́ go nyáanya, okɔ́dɔ ummue go úle a bíí íŋéné na idógódógó hɛ́ɛhɛ bá mbaá gedíe na ɛdánɛ́ ná ntɔ́nɔ nɛ́ɛnɛ bá dɔ́ŋɔnɔmɔ́ bá amɔ́ alabátɛlɛ. Hɛ́ mba lɛ́ dácɛ na alabɛ́nda ba ntɔ́nɔ, gɛ́hɛ́ go ɛ́da go udenine Yésusu alabɛ́nda moánɛ go odóɛ.
40026008	Aŋa behúúní|Uhúúní (disciple): bɛ́hɛ́ bá mbɛɛ́ ɛ́ná boóma moánɛ, gáábɔ́ go duge odɛ́má bá amɔ́: «Kanɛ́ bá díeŋiemú alabɛ́nda mɔ́ɔnyɔ háalá goakɛ́ o?
40026009	Bá á lɛ ba go mo dúe go muinyí gɛca, bá abana basógasoga.»
40026010	Yésusu a á lɛncá nɔ́ɔnɔ go bó oyana kanɛ́ a amɔ́: «Go busío báakɛ́ no dugenyemú okɔ́dɔ mɔ́ɔnyɔ odɛ́má o? Bɔ́ɔbɔ a yɔgɛdɛnɔmɔ́ go busío bámɛ bó lɛ́ besé makɔ́nɔ́.
40026011	Mammana, no ŋga bɛ́ɛ́mbá na basógasoga bɛcamɛna biimée. Kanɛ́ yɔmɔ́ɔ, cɛ ná bɛ́ɛmba gɔgɔ́ nɛnyɔ́ bɛcamɛna biimée.
40026012	Guude gɔ́ɔgɔ a ŋgudenemú alabɛ́nda mɔ́ɔnyɔ, bó lɔ́mɔ́ go go gedie nnyɔ́dɔ yamɛ go gimie gá yɛ́.
40026013	Ŋgaá nyó oyáná mammana caá: naá cí iŋkimée, hoóma hiimée háaha bá ŋgaá dúményée Gɛnɔ́gɔ́ gá Cɔ́mɔ gɛ́ɛgɛ, bá ŋgo oyáa tɔ́nɔ boóma bɔ́ɔbɔ okɔ́dɔ mɔ́ɔnyɔ a báá ná ŋaáa, batɔ bá mo béeniŋenye go bɔ́.»
40026014	Gɔ́ɔ ummue naá Bɛɔdɔ́ɔ na bɛ́andɛ́ bá behúúní, ufíno yɛ́hɛ́ Yódasɛ Ɛsɛkalɛ́ɔtɛ, ɛ ɛ́damɔ́ gíde bagɔ́nɔ́ɔ bá bedúmbí bɛbáágá naá Asaŋa.
40026015	Go bó oyana a amɔ́: «No páamɔ́ ŋkádɛ, caá nyó dúene Yésusu o?» Gɔ́ɔ bá banamɔ́ bɛkɔ́ŋɔ bá muinyí nitíno na bɛ́ɔ́dɔ́ bá báá mo íŋéné.
40026016	A dúme hɔ́ɔlɔ́, Yódasɛ go ɛ́da go fúmbe gɛnɔ́gɔ́ gá gɛcamɛna go go bó dúene Yésusu.
40026017	Budúgú bá busío bá gibíné gá bɛlɛ́dɛ bá kanɛ ondɔ yá go fudugenye|Ondɔ yá go fudugenye (levain, levure):, behúúní|Uhúúní (disciple): bá Yésusu go nco mo úhune bá amɔ́: «O lɛ́galɛgamɔ́ goŋaá dɛ ɛ́da go gedinye manyáanya má gibíné gá Pásɛ́ka ya Beyúdene|Gibíné gá Pásɛ́ka ya Beyúdene (Pâques juive): áhanɛ́ɛ o?»
40026018	Gɛ́hɛ́ go bó gundie a amɔ́: «Ɛ́dá nɔnɔ naá tɛ́sɔnɔ, naá dénée, no mo oyana no amɔ́: “Iloodio a amɔ́: gɛcamɛna gámɛ gɛ á háá; naá maamɔ́ɔ gɔ́ɔ kaá ná leebényée gibíné gá Pásɛ́ka ya Beyúdene olɔŋɔ na behúúní bámɛ”.»
40026019	Behúúní go ŋa aŋa a mbaá bó lɔsɛ́nɔ́, bá báá gedíe manyáanya má gibíné gá Pásɛ́ka ya Beyúdene.
40026020	Hɛɔbɔ́bɔ́ɔ hɛ́ obana, Yésusu go lukumene naá tábɛ́la na Bɛɔdɔ́ɔ na bɛ́andɛ́ bá behúúní;
40026021	gɛcamɛna gɛ́ɛgɛ bá mbaá lɔmɔ́ bá ná lɛ́ go nyáanya, gɛ́hɛ́ go oyɛda a amɔ́: «Ŋgaá nyó oyáná mammana caá: ummue naá bɛɛnyɔ́ɔ a gaá túé.»
40026022	Behúúní bɛ́hɛ́ go ɛ́da go bécíkilenye odɛ́má, bá mo úhene go ummue go ummue bá amɔ́: «Daadáa, a dɛ báá yɔmɔ́ɔ, ábɔ?»
40026023	Gɛ́hɛ́ go bó gundie a amɔ́: «Mɔ́ɔnyɔ a dúmenemú gɛlɛ́dɛ gɛ́hɛ́ olɔŋɔ namɛ naá usóyóo, mɔ́ɔ a gaá ná túé.
40026024	Moɔnɔ́ ba mɔtɔ a gaá gúé aŋa Ŋgɔ́ŋɛ́ sɛ́ oyamɔ́ go busío bɛ́hɛ́. Kanɛ́ mahana makɔ́nɔ́ go mɔ́ɔnyɔ a gaá ná mo dúé. Gó mba lɛ́ ba go bɛ́ɛmba bese go mɔtɔ ba ndiemi goŋaá a dɛ bébíéné.»
40026025	Yódasɛ mɔ́ɔnyɔ a mbaá lɔmɔ́ a mo dúenene go mo úhune a amɔ́: «Iloodio, a dɛ báá yɔmɔ́ɔ, ábɔ?» Yésusu go mo gundie a amɔ́: «Go ó oyɛ́dá.»
40026026	Gɛcamɛna gɛ́ɛgɛ bá mbaá lɛ́ bá nyáanya, Yésusu go gɔ́lɔ gɛlɛ́dɛ, a báá béhiigí Asaŋa, gɛ́hɛ́ go gɛ́ gɛ́sagɛsa, go íŋene behúúní|Uhúúní (disciple): bɛ́hɛ́ a amɔ́: «Gɔ́lɔ́ nɔnɔ no nyáa, bɔ́ɔbɔ bó lɔ́mɔ́ nnyɔ́dɔ yamɛ.»
40026027	Naá nnyimé, gɛ́hɛ́ go gɔ́lɔ ɛnnyóɛ́ná na mɔgɛ́bɔ kɔ́ɔ, a báá béhiigí Asaŋa, go bó íŋene a amɔ́: «Nyóɛ́na nɔnɔ bɛɛnyɔ́ biimée,
40026028	mammana, bɔ́ɔbɔ bó lɔ́mɔ́ manɔ́ŋɔ́ mámɛ, manɔ́ŋɔ́ má Gɛlada bugúle|Gɛlada bugúle (Alliance): na Asaŋa, máama má lɔ́mɔ́ udúgéelú go gɛca gá batɔ, go ihéehinye há bɛlɔgɔ.
40026029	Ŋgaá nyó oyáná mammana caá: cɛ ŋgá gɔnɔ nyóɛna mɔgɛ́bɔ máama gó lama gó ɛ́da héme naá buisí bɔ́ɔbɔ ka ŋgaá nyóɛ́ná má mafáa olɔŋɔ nɛnyɔ́ naá Bufuŋe bá Baaba.»
40026030	Naá nnyimé ya go ágana ɛsagɔ ya bileebie; gáábɔ́ go fíde pɛ́ go go ɛ́da naá ogɔndɔ yá Boolifíe|Boolifíe (oliviers):.
40026031	Yésusu go oyana behúúní bɛ́hɛ́ a amɔ́: «Bɛɛnyɔ́ɔ biimée no gaá tɛ́ɛ́ná mokáa na budúgú bá ínoni. Mammana, bó lɛ́ naá Ŋgɔ́ŋɛ́ goŋaá: “Nnó óna umbeŋíbéŋí, bɛdómbáa bá buufe bɛ́ lɛ go sálamanda hoóma hiimée.”
40026032	Kanɛ́ aŋa nná fúfugemú, nnɛ́ ɛ́da nyó gɛ́gana naá Gelilée.»
40026033	Píele go gɔ́lɔ dogálɔ go mo oyana a amɔ́: «Akɛ́ biimée púmú bá go dɛ́ɛna mokáa, yɔmɔ́ɔ cɛ ŋgá go dɛ́ɛna.»
40026034	Gɔ́ɔ Yésusu a mo gundiemú a amɔ́: «Ŋgaá go oyáná mammana caá, na budúgú bɔ́ɔbɔ, otóotoɛ yá goŋaá gɛnɔ́mɛ gá ŋgɔɔ́ gɛ́ dádɛda, o gaá ŋá o báa go mbásáŋona ɛŋɛndɔ ɛdadɔ́.»
40026035	Píele a amɔ́ gɛ́hɛ́ aá: «Akɛ́ bó húme goŋaá kúe olɔŋɔ nahɔ, akɛ́ɛ, cɛ gaá go básáŋóná.» Nɔ́ɔ gɔ́ɔ behúúní|Uhúúní (disciple): báaba bóncodío biimée bá mbaá lɔmɔ́ bá gálagala caŋa mmue.
40026036	Yésusu na behúúní|Uhúúní (disciple): bɛ́hɛ́ go bola naá hoóma hémmue háaha bá dɔ́ŋɔnɔmɔ́ bá amɔ́ Gɛtɛsɛmanɛ́ɛ, gɛ́hɛ́ go bó oyana a amɔ́: «Síéne nɔnɔ háalá, yɔmɔ́ɔ mmanɛ go ɛ́da bósógolonyo héení.»
40026037	Gɔ́ɔ a gɔ́lɔmɔ́ Píele na bahaŋa bá Sebedée báandɛ́ olɔŋɔ nɛhɛ́, gɛ́hɛ́ go bayɛga go ɔ́bɔnɔ bofoá, a sómbasomba odɛ́má.
40026038	A báá lɛ gó bó oyana kanɛ́ a amɔ́: «Odɛ́má yámɛ yó lɛ́ dácɛ na mecíkílí má nigúe. Gɛ́gáa nɔnɔ háalá, dɛ no kúle.»
40026039	Gɛ́hɛ́ go báyɛkɛna naá busío, go bádába mɔŋgɔlɛ́, go ɛ́da go bósógolonyo a amɔ́: «Eé Baaba, boóma bá ndɔlɛ bó do báá naá maamɔ́ɔ, tóŋónɛ́náamɔ́ ɛnnyóɛ́ná há makánya hɛ́ɛhɛ. Akɛ́ nɔ́ɔnɔ moánɛ, bó do báŋaáa aŋa yɔmɔ́ɔ ndɛ́galɛgamɔ́, goana go ndɛ́ga yahɔ.»
40026040	Gɛ́hɛ́ go gɔnɔ nco gunde na nnyimé anáa behúúní bɛ́hɛ́ bá mbaá lɔmɔ́, go bó gíde go dɔnɔ́ɔ. A báá lɛ gó oyana Píele a amɔ́: «Bó dúfenye goŋaá no lɛ́ kanɛ go bɛa bogaaga bá go kúlide namɛ akɛ́ gigúlí gímmue!
40026041	Kúlée nɔnɔ, no bósógolonyo goŋaá no do obɛ́ná naá magálá má ɛsɔgɛdɔ. Ɛdɛ́má yɛnyɔ́ ɛ lɛ́ dácɛ na bɛnɔ́gɔ́ bá mbééníŋínyí, kanɛ́ nnyɔ́dɔ ɛ lɛ́ na bonɔ́nɔ́.»
40026042	Yésusu go gɔnɔ yáŋɛmɛda, ɛ ɛ́da a bósógolonyo a amɔ́: «Eé Baaba, aáŋa o do báá ba go tóŋonɛna ɛnnyóɛ́ná hɛ́ɛhɛ kanɛ goŋaá nnyóɛna, ŋgáa ndɛ́ga yahɔ ɛ bóhóogio.»
40026043	Gɔ́ɔ a gɔnɔmɔ́ nco gundidene anáa behúúní bɛ́hɛ́ bá mbaá lɔmɔ́, gɛ́hɛ́ go gɔnɔ bó huenye go dɔnɔ́ɔ; goakɛ́ dɔnɔ́ɔ dó mba lɛ́ dácɛ naá bɔ́ oŋgíso.
40026044	Gɛ́hɛ́ go bó síe, a báá gɔnɔ́ yáŋɛmɛda, go ɛ́da go bósógolonyo go ɔŋɛndɔ yá gádadɔ́ɔ, a fitenye dogálɔ dúmmue eé dúmmue.
40026045	Aŋa a mbaá ncó gunde anáa behúúní bɛ́hɛ́, gɛ́hɛ́ go bó oyana a amɔ́: «Dúmbényée nɔnɔ go ɛ́dana go dɔnɔ́ɔ, no dúuge! Kanɛ́ gɛcamɛna gɛ́ á bolá gɛ́ɛgɛ bá gaá ná dúé Moɔnɔ́ ba mɔtɔ naá ɛmbɔ́gɔ ya bologílógí.
40026046	Fadɛ́gɛ́na nɔnɔ dɛ no dómba. Ɛ́ná nɔnɔ, mɔtɔ mɔ́ɔnyɔ a túenenemú a ná lɛ́ hɔ́ɔ.»
40026047	Yésusu a gá lɛ́ na dogálɔ naá nyuudé, Yódasɛ, ummue mɔ́ɔnyɔ naá Bɛɔdɔ́ɔ na bɛ́andɛ́ bá behúúní, go úle a báá bolá olɔŋɔ na gitúu gá batɔ báaba bá mbaá lɛ na kalafɔ gɔnɔ́ na ŋkɛ́báa. Bagɔ́nɔ́ɔ bá bedúmbí bɛbáágá naá Asaŋa, na bafɛanɔ́ɔ bá gɛdɔŋɔ, bɔ́ɔ bá mbaá bó dómá.
40026048	Yódasɛ, mɔ́ɔnyɔ a mbaá lɛ ba go mo dúe, a mbi íŋéné gitúu gá batɔ gɛ́ɛgɔ gilincie a amɔ́: «Mɔtɔ mɔ́ɔnyɔ kaá ná mo gɔ́lɔ́ kude, a lɔ́mɔ́ mɔ́ɔ, mo gumbénéemú nɔnɔ.»
40026049	Yódasɛ a bolana, gɛ́hɛ́ go báyɛkɛna Yésusu a amɔ́: «Iloodio, ŋgaá go bédíigie.» Gɔ́ɔ a mo gɔ́lɔmɔ́ kude.
40026050	Yésusu go mo oyana a amɔ́: «Ugúle bamɛ, ŋaáa buelí buimée bɔ́ɔbɔ o báá nú úlé go bɔ́.» Basɔ́gɔ́ɔ báaba bóncodío go úle, gáábɔ́ go yɔkɛnɔ Yésusu, bá báá mo gumbéné.
40026051	Kanɛ́ ummue mɔ́ɔnyɔ naá gɛbágá gá Yésusu, go somona kalafɔ yɛhɛ́, go canɛda uyogóní ba Ufuŋe yá bedúmbí bɛbáágá naá Asaŋa, a báá mo sólóná udúu.
40026052	Gɔ́ɔ Yésusu a mo oyanamɔ́ a amɔ́: «Gundíe kalafɔ yahɔ naá cágá, goakɛ́ uŋkimée mɔ́ɔnyɔ a somonamɔ́ kalafɔ go go óna mɔtɔ, bá ŋga mo óná na kalafɔ.
40026053	O béeniŋenye go amɔ́, cɛ bósó ba go baŋɛdɛna Baaba, a tómɛna bitúu bitúu bá bɛɛ́ŋgɛlɛsɛ|Ɛ́ŋgɛlɛsɛ (ange): godɔ́ɔdɔ lí?
40026054	Nɛɛ́nɛ kanɛ́, Ŋgɔ́ŋɛ́ sɛ́ɛsɛ sɛ́ oyamɔ́ sɛ́ amɔ́ boóma bɔ́ɔbɔ bó háanana go báŋa nɔ́ɔnɔ sɛ́ gaá nɛ́ ɛ́nánɛ́náa?»
40026055	Yésusu go gálɛda gitúu gá batɔ a amɔ́: «No ŋgúlenine na kalafɔ na ŋkɛ́báa go go nco kumbene, no ɔ́ ɔ́bɔ́ no amɔ́ ndɛ́ uŋgúníní batɔ lí? Mmba lɛ́ nɛnyɔ́ miisí miimée, ndukíi naá Nnyaŋá ya Asaŋa|Nnyaŋá ya Asaŋa (Maison de Dieu/Temple): kúunenye hɔ́ɔ, no lɛ́ kanɛ go kumbene.
40026056	Kanɛ́ bó á báŋaáa go go hóogio bɔ́ɔbɔ bó mbaá lɛ ɔ́ŋɔ́ɔlú naá kálata sá mbúsí sá Asaŋa|Mbúsí ya Asaŋa (Prophète):.» Gɔ́ɔ behúúní|Uhúúní (disciple): bɛ́hɛ́ biimée bá mo dɛ́ɛnamɔ́ mokáa, bá báá díínée.
40026057	Gɔ́ɔ báaba bá mbaá gumbéné Yésusu, bɛ́ ɛ́damɔ́ nɛhɛ́ naá Keyífe, Ufuŋe yá bedúmbí bɛbáágá naá Asaŋa, anáa muloodio má gicele na bafɛanɔ́ɔ bá gɛdɔŋɔ bá mbaá lɔ́mɔ́ bábándɛ́gɛ́náalú.
40026058	Píele naá bɛ́hɛ́ boayá, a mba lɛ́ a síene a fídene Yésusu gɛyábá gó bɛ́ɛ́ ɛ́dá húme naá nnyaáŋgadɛ́ɛ ya ndáŋɛ ya Ufuŋe yá bedúmbí bɛbáágá naá Asaŋa. I í íŋéné naá nnyaáŋgadɛ́ɛ, gɛ́hɛ́ go lukumene émmuée na bebeŋíbéŋí go go ɛ́na aŋa bó gaá nɛ́ ɛ́dá súgidinye.
40026059	Kanɛ́, bagɔ́nɔ́ɔ bá bedúmbí bɛbáágá naá Asaŋa na batɔ biimée báaba naá Nɛgála nɛgɔ́nɔ́ go ɛ́da go fúmbe gɛmbɛ́ná gá go ubie Yésusu naá gɛsɛnɛ goŋaá bá sómba bá amɔ́ a háanana na nigúe.
40026060	Kanɛ́ bá dɛ mbá bɛa, akɛ́ aŋa degédegé ya batɔ ɛ mbaá lɛ ɛ nco dɛ́lɛmana na bɛsɛnɛ bá kanɛ kɔ́ɔ. Naá go ɛ́da súgidinye, batɔ báandɛ́ go nco sɛncɛmɛda,
40026061	bá gálagala bá amɔ́: «Mɔtɔ mɔ́ɔnyɔ a mbo oyɛ́dá a amɔ́: “Ndɛ́ ba go gada Nnyaŋá ya Asaŋa yɛ́ɛyɛ, kunde nyɛ fóaga naá nnyimé ya medúgú mádadɔ́”.»
40026062	Ufuŋe yá bedúmbí bɛbáágá naá Asaŋa go fadɛgɛna yó amɔ́ gɛ́hɛ́ aá: «O do gundényée boóma o? Batɔ báaba bó oyamɔ́ ŋkádɛ náana go busío báhɔ o?»
40026063	Yésusu go máma pɔ́ɔ́. Ufuŋe yá bedúmbí bɛbáágá naá Asaŋa yó amɔ́ gɛ́hɛ́ yó amɔ́: «Ŋgaá bálɛáa go ufíno yá Asaŋa ogɔ́sɔ, goŋaá o có oyana ɛ́na maamɔ́ɔ, o lɔ́mɔ́ Mesíi|Kilítusu (Christ):, Moɔnɔ́ ba Asaŋa.»
40026064	Yésusu go mo gundie a amɔ́: «Go ó oyɛ́dá. Kanɛ́ ŋgaá nyó oyáná daŋɛ́daŋɛ caá: gó bayɛga godɔ́ɔdɔ no ŋgɛ ɛ́ná Moɔnɔ́ ba mɔtɔ ndukíi naá boayá bá ombɔ́gɔ onɔ́mɛ bá Asaŋa Bogaaga Buimée, a gɔnɔ go ɛ́da go úlene naá bidu bá mmoɛná.»
40026065	Gɔ́ɔ Ufuŋe yá bedúmbí bɛbáágá naá Asaŋa yó lafamɔ́ bɛla bɛ́hɛ́ a amɔ́: «A á sɛgáa Asaŋa. No á mo ɔ́bɔ́ aŋa a sɛgamɔ́ Asaŋa. Dɛ gaá gɔnɔ́ fúmbe batɔ bóntió bá go mo sɔ́mɔnɔ lí!
40026066	Dɛ́nyɔ́ no amɔ́ nɛɛ́nɛ o?» Batɔ biimée go gundie bá amɔ́: A lɛ́ na gɛoba, a háanana na nigúe.
40026067	Gɔ́ɔ bɛ́ ɛ́damɔ́ go mo cábana bɛdɛ́ go busío, bá mo dóɛdana bibúme, bóncodío bá mo lába ɛmbɔ́lɛ́ bá amɔ́:
40026068	«Lɛncá, maamɔ́ɔ Mesíi, có oyánáamɔ́ mɔ́ɔnyɔ a báá ná go góbá.»
40026069	Píele a mba lɛ́ ndukíi go hanyɔ́ naá nnyaáŋgadɛ́ɛ; okɔ́dɔ ba masɔ́mɔ ba Ufuŋe yá bedúmbí bɛbáágá naá Asaŋa go mo báyɛkɛna a amɔ́ gɛ́hɛ́ a amɔ́: «Maamɔ́ɔ tɔ́nɔ o mba lɛ́ olɔŋɔ na Yésusu, mɔtɔ ba Bégelilée mɔ́ɔnyɔ!»
40026070	Píele go básáŋona naá oŋgíso yá mɔtɔ uŋkimée a amɔ́: «Cɛ íyi bɔ́ɔbɔ o lɛ́galɛgamɔ́ go oyɛda.»
40026071	Gɔ́ɔ ɛ ɛ́damɔ́ ɛ ɛ́dana anáa gɛasɛ́, okɔ́dɔ ba masɔ́mɔ untió a á mo ɛ́ná, go oyana batɔ báaba bá mbaá lɛ́ hɔ́ɔ a amɔ́: «Mɔtɔ mɔ́ɔnyɔ a mba lɛ́ olɔŋɔ na Yésusu ba Násalɛdɛ.»
40026072	Kɔ́ɔ Píele a gɔnɔmɔ́ básáŋona a báá bálɛáa a amɔ́: «Cɛ íyíménée mɔtɔ mɔ́ɔnyɔ!»
40026073	Aŋa moɔnɔ́ ba gɛcamɛna a mbaá dómbá, batɔ báaba bá mbaá lɛ hɔ́ɔ go báyɛkɛna Píele bá amɔ́ gɛ́hɛ́ aá: «Mammana, o lɛ́ ummue mɔ́ɔnyɔ naá bɔ́ɔ: goakɛ́ gogálagala gáhɔ gó dúfenye nɔ́ɔnɔ.»
40026074	Gɔ́ɔ ɛ ɛ́damɔ́ go oya a amɔ́: «Aáŋa mbelebele, ŋgáa Asaŋa a céesenye; cɛ íyíménée mɔtɔ mɔ́ɔnyɔ.» Hɔ́ɔ na hɔ́ɔ, gɛnɔ́mɛ gá ŋgɔɔ́ go dómba go dádɛda.
40026075	Gɔ́ɔ Píele a dómbamɔ́ go béeniŋinye nogálɔ ná Yésusu nɔ́ɔnɔ a mbaá mo gálɛ́dá a amɔ́: «Otóotoɛ yá goŋaá gɛnɔ́mɛ gá ŋgɔɔ́ gɛ́ dádɛda, o gaá ŋá o báa go mbásáŋona ɛŋɛndɔ ɛ́dadɔ́.» Gɛ́hɛ́ go húme, a báá dúmbúgé na mbií gɛbɛ́ gɛbɛ́.
40027001	Na gɛyɛ́nɛ́ túlúbú, bagɔ́nɔ́ɔ bá bedúmbí bɛbáágá naá Asaŋa na bafɛanɔ́ɔ bá gɛdɔŋɔ go ŋa nɛganda, bá báá húmé ukelú go go óna Yésusu.
40027002	Naá nnyimé ya go mo góda iŋgolí, gáábɔ́ go ɛ́da nɛhɛ́, bá báá mo íŋéné gá ŋgɔ́mɔnɔ Pɛlátɛ.
40027003	Gɔ́ɔ Yódasɛ mɔ́ɔnyɔ a mbaá dúé Yésusu, ɛ ɛ́nana goŋaá bá á sómbá gɛsɛnɛ gɛ́hɛ́, go bɛa mecíkílí naá odɛ́má, go ɛ́da go go gundie bɛkɔ́ŋɔ bá muinyí nitíno na bɛ́ɔ́dɔ́ bɛ́ɛbɛ a mbaá bódá naá bagɔ́nɔ́ɔ bá bedúmbí bɛbáágá naá Asaŋa na bafɛanɔ́ɔ bá gɛdɔŋɔ.
40027004	Ɛ ɛ́da a gálagala a amɔ́: «Ŋgaá lɔgɔ́ɔ aŋa túemú mɔ́ɔnyɔ a lɔ́mɔ́ kanɛ gɛoba.» Kanɛ́ bɔ́ɔ go mo gundie bá amɔ́: «Bó do có núúnée, bó lɔ́mɔ́ gɛsɛnɛ gáhɔ.»
40027005	Yódasɛ go nɔɔ muinyí naá Nnyaŋá ya Asaŋa, go húme a bɛ́ɛ́ ɛ́dá bádóŋa.
40027006	Bagɔ́nɔ́ɔ bá bedúmbí bɛbáágá naá Asaŋa go báda muinyí bá amɔ́: «Bó do háánánáa goŋaá dɛ mó ága naá bonɔ́mɛ bá Nnyaŋá ya Asaŋa, goakɛ́ bó lɛ́ muinyí má manɔ́ŋɔ́.»
40027007	Naá nnyimé ya go yɔŋɔ, gáábɔ́ go húme ukelú goŋaá bɔ́ ɔ́ndɔ ntɛ́mɛ́ ya umií muséní, go go mienene biinyí hɔ́ɔ.
40027008	Go busío moánɛ gɔ́ɔ bá mbaá dɔ́ŋɛ́nɔ́ ntɛ́mɛ́ ya ndiemi bá amɔ́, «ntɛ́mɛ́ ya manɔ́ŋɔ́» gó lama gó nco go éme ínoni.
40027009	Nɔ́ɔ gɔ́ɔ nogálɔ ná mbúsí ya Asaŋa|Mbúsí ya Asaŋa (Prophète): Selemíi|Selemíi (Jérémie): nó mbɛɛ́ ɛ́nánɛ́náa. Nogálɔ moánɛ nó lɔ́mɔ́: «Bá mba gɔ́lɔ́ bɛkɔ́ŋɔ bá muinyí nitíno na bɛ́ɔ́dɔ́; bó lɔ́mɔ́ bɛɔŋóná bɛ́ɛbɛ baaná bá Ɛ́sɛlahɛ́ɛlɛ bá mbaá sómbá go busío bɛ́hɛ́.
40027010	Bá báá mó íŋéné go go ɔ́ndɔ ntɛ́mɛ́ ya umií muséní, aŋa gɔ́ɔgɔ Daadáa a mbaá ŋgoyáná.»
40027011	Yésusu a á dɛ́lɛ́mɛ́ná naá busío ba Pɛlátɛ, Pɛlátɛ go mo úhune a amɔ́: «O lɛ́ ufuŋe yá Beyúdene lí?» Yésusu go mo gundie a amɔ́: «Go ó oyɛ́dá.»
40027012	Kanɛ́ a dɛ mbá gundie boóma naá bɛsɔ́mɛnɔ bá bagɔ́nɔ́ɔ bá bedúmbí bɛbáágá naá Asaŋa na bafɛanɔ́ɔ bá gɛdɔŋɔ.
40027013	Gɔ́ɔ Pɛlátɛ a mo úhunemú a amɔ́: «O do ɔ́bɔ́nɔ́ɔ bɛsɔ́mɛnɔ bɛ́ɛbɛ bá go sɔ́mɔnɔmɔ́ o?»
40027014	Yésusu go mo obɛna gɛmámɔ́, gɛmámɔ́ gɛ́ɛgɛ gɛ́ mbaá ŋaáa goŋaá Pɛlátɛ a békúke.
40027015	Nnyómá iŋkimée naá gɛcamɛna gá gibíné gá Pásɛ́ka ya Beyúdene, ŋgɔ́mɔnɔ a mba lɛ́ a húmenye mɔtɔ ummue naá ncíbo ya gɛaŋɔ́ mɔ́ɔnyɔ gɛdɔŋɔ gɛ́ úhenemú.
40027016	Gɔ́ɔ upelípélí ummue ba tó, ufíno yɛ́hɛ́ Yésusu Balábasɛ, a mba lɛ́ naá ncíbo ya gɛaŋɔ́.
40027017	Aŋa gitúu gá batɔ gɛ́ mbaá lɛ bábándɛ́gɛ́náalú, Pɛlátɛ go bú úhune a amɔ́: «No lɛ́galɛgamɔ́ goŋaá nnyó dɛ́ɛnɛna ánɛ́ɛ naá batɔ báandɛ́ báaba: Yésusu Balábasɛ, lí, Yésusu mɔ́ɔnyɔ bá dɔ́ŋɔnɔmɔ́ bá amɔ́ Mesíi|Kilítusu (Christ): o?»
40027018	Mammana, a mba lɛ́ íyimene goŋaá bá mba dúé Yésusu go hɛagá.
40027019	Gɛcamɛna gɛ́ɛgɛ a mbaá lɔmɔ́ naá nɛgála, okɔ́dɔ bɛhɛ́ go mo dómɛna cɔ́mɔ a amɔ́: «O do hóámá o do íŋéné naá gɛsɛnɛ gá mɔtɔ mɔ́ɔnyɔ. A lɛ́ usi ba mɔtɔ, goakɛ́ mbɔ́ ɔ́bɛgɔnɔ naá ndɛmá na budúgú bá ínoni yɛ́ɛyɛ go busío bɛ́hɛ́.»
40027020	Bagɔ́nɔ́ɔ bá bedúmbí bɛbáágá naá Asaŋa na bafɛanɔ́ɔ bá gɛdɔŋɔ go ɛ́da go gínigenye bitúu bá batɔ goŋaá bú úhune Pɛlátɛ a bó dɛ́ɛnɛna Balábasɛ, o óna Yésusu.
40027021	Pɛlátɛ go gɔnɔ gɔ́lɔ dogálɔ, go bó úhune a amɔ́: «Ohanɛ́ naá batɔ bá báandɛ́ báaba no lɛ́galɛgamɔ́ goŋaá nnyó dɛ́ɛnɛna o?» Gáábɔ́ go gundie bá amɔ́: «Balábasɛ».
40027022	Pɛlátɛ a amɔ́ gáábɔ́ aá: «Kaá ná ŋaáa kanɛ́ nɛɛ́nɛ na Yésusu mɔ́ɔnyɔ bá dɔ́ŋɔnɔmɔ́ bá amɔ́ Mesíi o?» Biimée go gundie bá amɔ́: «Mo gilénéemú naá kolósi!»
40027023	Gɛ́hɛ́ go gɔnɔ bó úhune a amɔ́: «Gɛbɛ́ kanɛ́ gɛ́hanɛ́ a á ná ŋaáa o?» Kanɛ́ bɔ́ɔ bɛ́ ɛ́dana naá busío bá ánca na bogaaga bá amɔ́: «Mo gilénéemú naá kolósi!»
40027024	Aŋa Pɛlátɛ a mbɛɛ́ ɛ́ná goŋaá a dúmbenye gɛcamɛna gɛ́hɛ́ godugúnú, ologodo pɛnɛ́ɛ go go oba. Gɛ́hɛ́ go gɔ́lɔ miimpo, a báá básogá ɛmbɔ́gɔ naá busío bá gitúu gá batɔ, a gálagala a amɔ́: «Cɛ báá na boóma naá nigúe ná mɔtɔ mɔ́ɔnyɔ, bó lɔ́mɔ́ gɛsɛnɛ gɛ́nyɔ́.»
40027025	Gɛdɔŋɔ giimée go gundie gɛ́ amɔ́: «Ŋgáa manɔ́ŋɔ́ mɛ́hɛ́ má có obɛna bɛɛcɔ́ɔ na baaná bɛ́cɔ́ kɛ́.»
40027026	Gɔ́ɔ Pɛlátɛ a bó dɛ́ɛnɛnamɔ́ Balábasɛ. Naá boayá bá Yésusu, a báá manɛ́ fáa bogaaga bá go mo sóala bɛságɔ. Naá nnyimé, gɛ́hɛ́ go mo íŋene goŋaá bá mo gilene naá kolósi.
40027027	Bisimbi bá ŋgɔ́mɔnɔ go gɔ́lɔ Yésusu, go íŋene nɛhɛ́ naá ndáŋɛ. Gáábɔ́ go bándɛgɛna bisimbi bíntió, bɛ́ báá mo géŋgélídíe.
40027028	Bá báá lɛ gó mo úlie bɛla bɛ́hɛ́, bá báá mo ágá gɛmbɛ́lɛŋɛnyɛ gá kaba.
40027029	Bá báá nogá ɛdada há bufuŋe na cɛ́ndɛ́, bá báá mo sɔnɛ́gɔ́ go odóɛ. Bá báá mo ágá ombalɔ go ombɔ́gɔ onɔ́mɛ yɛ́hɛ́; bá mo gulenine enúu, bá mo hɔnɔ bɛ́ ɛ́da bá gálagala bá amɔ́: «Mbédíígí, ufuŋe yá Beyúdene.»
40027030	Bá mo cábana bɛdɛ́, bá gɔ́lɔnɔ ombalɔ, bá mo óndana go odóɛ na yɔ́.
40027031	Aŋa bá mbaá dɔmbɔ́ go mo hɔnɔ, gáábɔ́ go mo úlie gɛmbɛ́lɛŋɛnyɛ gá kaba, bá báá gundíe go mo ága bɛla bɛ́hɛ́. Gáábɔ́ go ɛ́da nɛhɛ́ go go ɛ́da mo gilene naá kolósi.
40027032	Bá húmene naá tɛ́sɔnɔ, gáábɔ́ go lumene na mɔtɔ ummue ba tɛ́sɔnɔ ya Siléene, ufíno yɛ́hɛ́ Símono, bisimbi go mo gaŋa goŋaá a bádóɛgɛna kolósi|Kolósi (Croix): ya Yésusu.
40027033	Bɛ́ ɛ́ ɛ́dá bola naá hoóma háaha bá dɔ́ŋɔnɔmɔ́ bá amɔ́ Gologóta, nɔ́ɔnɔ gó lɛ́ aá «hoóma háaha há fóananamɔ́ giŋóŋkólóŋó gá odóɛ».
40027034	Gáábɔ́ go mo fáa mɔgɛ́bɔ nebígínyéelú na ondɔ yá go noanana; kanɛ́ aŋa a mbaá mɔ́ ɔ́bɛ́dɛ́nɔ́, a báá lɛ gó inye go bónyo.
40027035	Naá nnyimé ya go mo gilene naá kolósi, gáábɔ́ go abɛdana bɛla bɛ́hɛ́ go adɔ.
40027036	Bá báá lukúméné hɔ́ɔlɔ́ go go mo beŋebeŋe.
40027037	Bá mbɔ ɔ́ŋɔ́ naá gɛgɔ́gɔ́ mbɔ́gɔ́ ya gɛsɛnɛ gá Yésusu go gúe go gɛ́, bá báá ágá naá kolósi mmoɛná. Bá mbɔɔ́ ɔ́ŋɔ́ bá amɔ́: «Mɔ́ɔnyɔ a lɔ́mɔ́ Yésusu, ufuŋe yá Beyúdene.»
40027038	Bá báá gilénée tɔ́nɔ bahándá báandɛ́ gɛcamɛna gímmue eé gímmue na Yésusu, onyɔ moánɛ naá yɛhɛ́ kolósi, mɔ́ɔnyɔ naá boayá bá ombɔ́gɔ onɔ́mɛ, mɔ́ɔnyɔ naá boayá bá ombɔ́gɔ odádɛ́.
40027039	Batɔ báaba bá mbaá lɛ bá dómbana hɔ́ɔ, bá mba lɛ́ bá gide ɛdóɛ bɛ́ ɛ́da bá mo sɛga;
40027040	bá amɔ́ gɛ́hɛ́ aá: «Maamɔ́ɔ mɔ́ɔnyɔ o mbaá lɛ o lɛ́galɛga go gada Nnyaŋá ya Asaŋa go go fóaga intió go medúgú táŋɛ́ mádadɔ́, bósódíomú maamɔ́ɔ moatɛ́; aáŋa o lɛ́ Moɔnɔ́ ba Asaŋa, siisé naá kolósi aá!»
40027041	Caŋa mmue na bagɔ́nɔ́ɔ bá bedúmbí bɛbáágá naá Asaŋa, muloodio má gicele na bafɛanɔ́ɔ bá gɛdɔŋɔ, bá mo hɔnɔ bá amɔ́:
40027042	«A á sódónyóo batɔ bóntió, a dɛ bósó ba go bósódio mɔ́ɔ moatɛ́! A lɛ́ ufuŋe yá batɔ bá Ɛ́sɛlahɛ́ɛlɛ! Ŋgáa a siise godɔ́ɔdɔ naá kolósi, manɛ́ dɛ gaá ná ágá odɛ́má yɛ́cɔ́ naá mɔ́ɔ.
40027043	A mba ágá odɛ́má yɛ́hɛ́ naá Asaŋa, ŋgáa Asaŋa a mo sódio godɔ́ɔdɔ aáŋa a mo maamana, a mbo oyɛ́dá a amɔ́: “Ndɛ́ Moɔnɔ́ ba Asaŋa.”»
40027044	Akɛ́ tɔ́nɔ bahándá báandɛ́ báaba bá mbaá bó giléné naá kolósi gɛcamɛna gímmue eé gímmue bá mo sɛga caŋa táŋɛ́ mmue.
40027045	Go tólóbóo, mbíno go dómba go oba naá gɛdɔŋɔ giimée, gó bɛ́ɛ́ ɛ́dá húme bigúlí bɛ́dadɔ́.
40027046	Go bigúlí bɛ́dadɔ́ bɛ́ɛbɔ, Yésusu go áncɛda ukelú naá mmoɛná a amɔ́: «Elíi, Elíi, lámá sabakatanɛ́ɛ?» Nɔ́ɔnɔ gó lɛ́ aá: «Asaŋa bamɛ, Asaŋa bamɛ, o túfiemú nnyimé náana goakɛ́ o?»
40027047	Batɔ bóntió naá báaba bá mbaá lɔmɔ́ hɔ́ɔ, bá mo ɔ́bɔnɔ a gálagala nɔ́ɔnɔ, go oyɛda bá amɔ́: «Mɔ́ɔ múnyúu a dɔ́ŋɔnɔmɔ́ Elíi|Elíi (Elie):.»
40027048	Mɔtɔ ummue mɔ́ɔnyɔ naá olɔŋɔ yábɔ́ go dómba go ɛ́da a díine, a báá dúmé giyugú naá gɛtóánɔ́ɔ gá mɔgɛ́bɔ, a báá gɛ́ cékígínyée naá ombalɔ, gɛ́hɛ́ go mo dóŋio goŋaá a libige ukelú.
40027049	Báaba bóntió bá amɔ́: «Gɛ́gɛ́dɛ́na, dɛ ɛ́na aáŋa Elíi a gaá ncó mo sódio.»
40027050	Gɔ́ɔ kanɛ́ Yésusu a gɔnɔmɔ́ go áncɛda ukelú naá mmoɛná, gɛ́hɛ́ go obɛnɛna.
40027051	Naá gɛcamɛna moánɛ, sanda ya goodo yɛ́ɛyɛ ɛ mbaá lɔmɔ́ ɛ sómba Nnyaŋá ya Asaŋa go cómba ɛ́handɛ́, go salɛga go biseli bɛ́andɛ́, gó bayɛga gɛmmoɛnáa gó nco héme gɛmbádáa. Cí ɛ báá yiŋkímídé, bɛdánɛ́dánɛ́ bɛ́ báá bumébúmée,
40027052	bɛbɛ́lá bɛ́ báá bébuunée, gɛca gá bɛlɔ́ŋɔ́ bɛ́ɛbɛ bɛ́ mbaá lɔmɔ́ bɛ́ olimonyo Asaŋa bɛ́ báá fúfúgénée.
40027053	Aŋa bɛ́ mbaá húménée naá bɛbɛ́lá, tɔ́nɔ naá nnyimé ya kúme gɛbɛ́lá ya Yésusu, gáábɔ́ go íŋene naá gimmúmpúu gá tɛ́sɔnɔ ya Yolósalɛmɛ anáa batɔ degédegé bá mbaá bó lɛ́máa.
40027054	Aŋa bá mbɛɛ́ ɛ́ná cí ɛ báá yiŋkímídé na moóma mɔ́ɔmɔ mó mbaá bádómbánáa, ogɔ́nɔ́ɔ ba bisimbi ntɛdɛ na bisimbi bɛ́ɛbɛ bɛ́ mbaá lɔmɔ́ nɛhɛ́, bɛ́ beŋebeŋe Yésusu go bɛa bofoá makɔ́nɔ́, bó oya bá amɔ́: «Mammana, mɔtɔ mɔ́ɔnyɔ a mba lɛ́ Moɔnɔ́ ba Asaŋa.»
40027055	Bakɔ́dɔ degédegé bá mba lɛ́ hɔ́ɔ bá núune naá gɛyábá; bá mbaá lɔmɔ́ bakɔ́dɔ báaba bá mbaá lɛ bá bienene Yésusu gó ɛ́da bayɛga naá Gelilée, bá mo óhigonyo go masɔ́mɔ.
40027056	Naá olɔŋɔ yábɔ́, Malɛ́a|Malɛ́a (Marie): ba tɛ́sɔnɔ ya Magadaláa, Malɛ́a mɔ́ɔnyɔ nnyeedíi ba Sáakɛ na Yósɛbɛ|Yósɛbɛ (Joseph):, gɔnɔ́ na nnyeedíi ba bahaŋa bá Sebedée.
40027057	Aŋa hɛɔbɔ́bɔ́ɔ hɛ́ mboó obá, gɛnɔ́mɛ gímmue gá tɛ́sɔnɔ ya Alɛmatɛ́ɛ, ufíno yɛ́hɛ́ Yósɛbɛ, go úle a báá bolá. A mba lɛ́ tɔ́nɔ ɛ́yáalú uhúúní ba Yésusu.
40027058	Yósɛbɛ go ɛ́da naá Pɛlátɛ go go mo úhune gigúe gá Yésusu. Pɛlátɛ go fáa bogaaga bá báá mo íŋéné.
40027059	Yósɛbɛ go gɔ́lɔ gigúe a báá gɛ́ máŋánáa naá nnɔ́mbɔ́ ya gɛla,
40027060	gɛ́hɛ́ go ɛ́da gɛ́ bídiginye naá gɛbɛ́lá gɛfáa gɛ́ɛgɛ bá mbaá ŋá bá báá go dímene Yósɛbɛ naá gɛdánɛ́dánɛ́; gɔ́ɔ a tíŋgilidiemú gɛantá gá ɛdánɛ́ go go buige miíŋene má gɛbɛ́lá, gɛ́hɛ́ go gunde.
40027061	Malɛ́a ba Magadaláa na Malɛ́a mɔ́ɔnyɔ uncodío, bá mba lɛ́ hɔ́ɔ ndukíi cɛŋɛ na gɛbɛ́lá.
40027062	Naá gobélie, buisí bá gogedegedie sábadɛ, bagɔ́nɔ́ɔ bá bedúmbí bɛbáágá naá Asaŋa na Befelisiéŋe|Befelisiéŋe (Pharisiens):, go ɛ́da bɔ́ɔ biimée naá Pɛlátɛ,
40027063	bá amɔ́ gɛ́hɛ́ aá: «Ogɔ́nɔ́ɔ, dɛ dɛ bófoolónyóo goŋaá umbelíbélí mɔ́ɔnyɔ a gá lɛ́ ogɔ́sɔ, a mbo oyɛ́dá a amɔ́: “Naá nnyimé ya medúgú mádadɔ́, nná fúfuge”.
40027064	Kanɛ́ íŋéne bogaaga goŋaá bá beŋebeŋe gɛbɛ́lá, gó ɛ́da go éme naá medúgú mádadɔ́; go goŋaá behúúní|Uhúúní (disciple): bɛ́hɛ́ bá dɛ ncó go íbe gigúe gɛ́hɛ́, bá lɛ go ɛ́da go oyanɛna gɛdɔŋɔ bá amɔ́, a á fúfúgénée. Aáŋa caá nɔ́ɔnɔ, yɛ́ɛyɔ ŋkanɔ́ yɛ́ɛyɔ ɛ gaá dómbá ya busío.»
40027065	Pɛlátɛ a amɔ́ gáábɔ́ aá: «Bisimbi bɛ́bɔ́ɔ, ɛ́dá no beŋebeŋe gɛbɛ́lá aŋa no lɛ́galɛgamɔ́.»
40027066	Bá báá lɛ gó ɛ́da kanɛ́ na bisimbi bá gibeŋe; bá báá fɛdɛ́ ɛdánɛ́ ná go buige miíŋene má gɛbɛ́lá, bá báá dílímínyée bisimbi bá gibeŋe.
40028001	Aŋa buisí bá sábadɛ|Sábadɛ (sabbat): bó mbaá maná, na gɛyɛ́nɛ́ gá buisí bá busío bá gɛanyɛ, Malɛ́a|Malɛ́a (Marie): ba Magadaláa na Malɛ́a mɔ́ɔnyɔ uncodío, bú úlemú go go nco go ɛ́na gɛbɛ́lá.
40028002	Hɔ́ɔ na hɔ́ɔ, cí go dómba go yiŋkimide na bogaaga; ɛ́ŋgɛlɛsɛ|Ɛ́ŋgɛlɛsɛ (ange): ba Daadáa go ɛ́da go úle naá mmoɛná, a báá tíŋgílídíe gɛantá gá ɛdánɛ́, a báá lukúméné kɔ́ɔ.
40028003	A mba lɛ́ begibegi, gɛla gɛ́hɛ́ gimmúmpúu makɔ́nɔ́ aŋa ndɛbɛ.
40028004	Bebeŋíbéŋí gɛbɛ́lá go bɛa bofoá, bá bɛ́ɛ́ ɛ́dá go dagadana, bá báá gundé aŋa begúe.
40028005	Kanɛ́ ɛ́ŋgɛlɛsɛ go gɔ́lɔ dogálɔ, go oyana bakɔ́dɔ a amɔ́: «Bɛɛnyɔ́ɔ, no do bɛáa bofoá, ŋgíyimene caá no fúmbemú Yésusu mɔ́ɔnyɔ bá mbaá giléné naá kolósi.
40028006	A dɛ báá háalá. Mammana, a á fúfúgé aŋa a mboó oyɛ́dá. Úlé nɔnɔ, no nco go ɛ́na hoóma háaha bá mbaá mo bídígínyée.
40028007	Ɛ́dá nɔnɔ fɛaŋɔ no oyana behúúní|Uhúúní (disciple): bɛ́hɛ́ no amɔ́: “A á fúfúgé naá kadɛ́gadɛ́ɛ ya begúe. Moatɛ́ a á dóánánáa go go ɛ́da nyó gɛ́gana naá Gelilée; hɔ́ɔ háa no ná mo ɛ́namɔ́.” Boóma bɔ́ɔbɔ mbáá ná lɔmɔ́ goŋaá nnyó oyana bɔ́bɔ́ɔ.»
40028008	Bakɔ́dɔ go dómba go úlukie naá gɛbɛ́lá bɔ́ɔ na bofoá, bɔ́ɔ na bɛyaŋa dácɛ. Gáábɔ́ go ɛ́da go oyana behúúní bɛ́hɛ́ cɔ́mɔ yɛ́ɛyɔ.
40028009	Hɔ́ɔ na hɔ́ɔ, Yésusu go úle giluméní nabɔ́, go bó oyana a amɔ́: «Ŋgaá nyó bédíígíe.» Bakɔ́dɔ go mo báyɛkɛna, bá báá gulé enúu go go gumbene bɛgɔ́ndɔ́ bɛ́hɛ́, gáábɔ́ go ɛ́da go mo búlugenye.
40028010	Gɔ́ɔ Yésusu a bó oyanamɔ́ a amɔ́: «No do bɛáa bofoá; ɛ́dá nɔnɔ no oyana bolimóní bámɛ goŋaá, ŋgáa bɛ́ ɛ́da naá Gelilée, hɔ́ɔ háa bá gaá ná ŋgɛ́ná.»
40028011	Bá gá lɛ́ go pɛ́, nɛnamá ná bebeŋíbéŋí gɛbɛ́lá go ɛ́da naá tɛ́sɔnɔ go go oyana bagɔ́nɔ́ɔ bá bedúmbí bɛbáágá naá Asaŋa, buimée bɔ́ɔbɔ bó mbaá bádómbánáa.
40028012	Bɔ́ɔbɔ moánɛ, go lumene na bafɛanɔ́ɔ bá gɛdɔŋɔ go nɛganda, gáábɔ́ go íŋene bebeŋíbéŋí gɛbɛ́lá gɛca gá muinyí.
40028013	Bá amɔ́ gáábɔ́ aá: «Oyɛ́da nɔnɔ no amɔ́: “Behúúní bɛ́hɛ́ bá báá nco mo íbe na budúgú, gɛcamɛna gɛ́ɛgɛ dɛ báá lɔmɔ́ go dɔnɔ́ɔ.”
40028014	Gó gunde, gɛsɛnɛ moánɛ gɛ́ amɔ́ gɛ́ oba naá edúu yá ŋgɔ́mɔnɔ, bɛɛcɔ́ɔ báa dɛ gaá ná ŋaáa goŋaá a dɛ́ɛna gɛsɛnɛ, no do luméné na gɛdɔmbɔ.»
40028015	Gáábɔ́ go gɔ́lɔ muinyí, bá báá ŋaáa aŋa bá mbaá bó lɔsɛ́nɔ́. Kɔ́ɔ ŋgoyáamɔ́ yɛ́ɛyɛ ɛ mbaá saáa naá Beyúdene, gó nco go éme ínoni.
40028016	Behúúní|Uhúúní (disciple): bɔ́ɔ́dɔ́ na ummue go ɛ́da naá Gelilée naá ogɔndɔ yɔ́ɔyɔ Yésusu a mbaá bó oyáná.
40028017	Aŋa bá mbaá mo ɛ́ná, bá báá lɛ gó ɛ́da go mo búlugenye; kanɛ́ bóncodío bá mba lɛ́ na cuŋí.
40028018	Yésusu go bó báyɛkɛna, go bó oyana a amɔ́: «Asaŋa a lɛ́ páalú nɛgaŋa niimée naá mmoɛná na naá cí.
40028019	Ɛ́dá nɔnɔ kanɛ́, no íyienye batɔ behúúní bámɛ naá bɛdɔŋɔ biimée bɛ́ɛbɛ naá cí, no bó yumeninye go ufíno yá Isée, na yá Moɔnɔ́, na yá Gimmúmpúu gá Giliíli|Gimmúmpúu gá Giliíli (Saint Esprit):.
40028020	No bó húunenye goŋaá bá beŋe buimée bɔ́ɔbɔ mmbaá nyó lɔsɛ́nɔ́. Gɔnɔ́ íyíme nɔnɔ goŋaá, ndɛ́ nɛnyɔ́ miisí miimée gó ɛ́da húme aŋa cí ɛ ŋgaá maná.»
41001001	Mabayɛga má Gɛnɔ́gɔ́ gá Cɔ́mɔ gɛ́ɛgɛ gɛ́ oyamɔ́ gɛɔyɔ gá Yésu Kilítu, [Moɔnɔ́ ba Asaŋa] mámáa.
41001002	Naá kálata ya mbúsí ya Asaŋa Iseyíi, bó lɛ́ ɔ́ŋɔ́ɔlú goŋaá: «Ɛ́ná, ŋgaá dúényée mɔtɔ bamɛ ba bosɔ́mɔ naá busío gáhɔ, goŋaá a gedegedie pɛ́ yahɔ.»
41001003	Ukelú yá mɔtɔ yó mba lɛ́ yó dónogogana naá giolóo gá bodɛ́agadɛ́ yó amɔ́: Gedégédíe nɔnɔ pɛ́ ya Daadáa, bónónáa nɔnɔ ŋŋɛndɛ́ná sɛ́hɛ́.
41001004	Gó moánɛ Sáŋa Begiyuminye a buyugugemú naá giolóo gá bodɛ́agadɛ́, a yumeninye batɔ ɛ ɛ́da a bó oyanɛna a amɔ́: Núgíe nɔnɔ gɛɔyɔ gɛ́nyɔ́, no béyuminye, manɛ́ Asaŋa a ná héehinyemú bɛlɔgɔ bɛ́nyɔ́.
41001005	Gɛcɛcá gá batɔ gá go ɛ́da go úle naá Yudée na biimée báaba bá Yolósalɛmɛ bɛ́ ɛ́damɔ́ go úlene naá Sáŋa; bó oya bɛoba bábɔ́ daŋɛ́daŋɛ, a bó yumeninye naá Yɔlɔdɛ́ŋɛ.
41001006	Gɛla gɛ́ɛgɛ Sáŋa a mbaá lɛ a bɛga gɛ́ mba lɛ́ gedíelú na binúmpe bá nnyama yɛ́ɛyɛ bá dɔ́ŋɔnɔmɔ́ bá amɔ́ samóo, kandáa ya gɛɔbɔ básómbɛ́náalú go nosɛ́ŋɛ́. A mba lɛ́ a bédúge na bɛatatalá na megúdé má póɔ́ŋɛ́.
41001007	Sáŋa a mba lɛ́ o oyanɛna gitúu gá batɔ cɔ́mɔ ya Asaŋa a amɔ́: «Mɔtɔ ummue u úlene naá nnyimé yamɛ, a lɛ́ gɛgaaga a tómbana, cɛ háánánáa naá odɛ́nɛ́ yá go gudimene, pulune nuelí ná nnaadɛna sɛ́hɛ́.
41001008	Yɔmɔ́ɔ ŋgaá nyó yuménínyée na miimpo, mɔ́ɔ a ná nyó yumeninye na Gimmúmpúu gá Giliíli.»
41001009	Naá gɛcamɛna moánɛ gíiní, gɔ́ɔ Yésusu a mbɛɛ́ ɛ́dá fadɛgɛna naá tɛ́sɔnɔ ya Násalɛdɛ ba Gelilée go go úle naá osaá yá Yɔlɔdɛ́ŋɛ; Sáŋa go mo yuminye hɔ́ɔ.
41001010	Hɔ́ɔ na hɔ́ɔ, aŋa Yésusu a mbaá lɔmɔ́ a húmene naá miimpo, gɛ́hɛ́ go ɛ́na mmoɛná ɛ bébuune, Gimmúmpúu gá Giliíli go mo siisene aŋa mmɛŋá.
41001011	Gɛ́hɛ́ go ɔ́bɔ ukelú yó ɛ́da go úlene naá mmoɛná yó oya yó amɔ́: «O lɛ́ Moɔnɔ́ bamɛ ba odɛ́má, ŋgaá ágá bɛyaŋa bámɛ biimée naá maamɔ́ɔ.»
41001012	Hɔ́ɔ na hɔ́ɔ, Giliíli ba Asaŋa a báá lɛ gó ɛ́da nɛhɛ́ naá giolóo gá bodɛ́agadɛ́.
41001013	A mba gɛ́gáa hɔ́ɔ medúgú otíno áhandɛ́, Sátana a mo gogona. A mba lɛ́ ɔ ɔyɔ émmuée na nnyama sá gɛsɔgɔ. Bɛɛ́ŋgɛlɛsɛ bá mo yɔgɔnɛnɔ.
41001014	Naá nnyimé ya go gumbene Sáŋa, bá báá mo ágá naá ncíbo ya gɛaŋɔ́, Yésusu go ɛ́da naá Gelilée. A mba lɛ́ a dúmenye Gɛnɔ́gɔ́ gá Cɔ́mɔ gá Asaŋa, o oyanɛna batɔ a amɔ́:
41001015	«Gɛcamɛna gɛ́ á háá, Bufuŋe bá Asaŋa bó á báyɛkɛ́ná. Núgíe nɔnɔ gɛɔyɔ gɛ́nyɔ́, no oliminyo gɛnɔ́gɔ́ gá Cɔ́mɔ.»
41001016	Yésusu ɛ ɛnda naá cɔ́lɔ ya máŋɛ́ má Gelilée, gɛ́hɛ́ go ɛ́na bonóbí moɔbɔ́ báandɛ́, Símono na ondimóní Andɛlɛ́ɛ, bá nɔɔnɔnɔ mafɔ́ɔ́dɔ́ɔ naá máŋɛ́.
41001017	Yésusu go bó oyana a amɔ́: «Mbienéemú nɔnɔ, nná nyó íyie bonóbí batɔ.»
41001018	Bá báá lɛ gó dómba go síe bá báá cecúgíe mafɔ́ɔ́dɔ́ɔ mábɔ́, bá báá mo biené.
41001019	Yésusu a á gɔnɔ́ báyɛkɛdɛna naá busío go ɛ́na bahaŋa bá Sebedée báandɛ́, Sáakɛ na ondimóní Sáŋa. Bá mba lɛ́ naá gilué, bá gedegedie mafɔ́ɔ́dɔ́ɔ mábɔ́.
41001020	Yésusu go dómba go bó dɔ́ŋɛnɔ. Bɔ́ɔ tɔ́nɔ go dómba go síe isée babɔ́ Sebedée na boyogóní bɛ́hɛ́ naá gilué, go mo biene.
41001021	Yésusu na behúúní bɛ́hɛ́ go bola naá tɛ́sɔnɔ ya Kapɛlɛnahɔ́mɛ. Go buisí bá sábadɛ, gɛ́hɛ́ go íŋene naá nnyaŋá ya mbósógólí, go ɛ́da go húunenye.
41001022	Batɔ bá mba lɛ́ na bibékúkí na mbɔ́dɔ yɛhɛ́ ya go húunenye, goakɛ́ a mba lɛ́ a bó húunenye aŋa mɔtɔ mɔ́ɔnyɔ a bɛananamɔ́ nɛgaŋa, caá akɛ́ aŋa muloodio má bicele.
41001023	Mɔtɔ ba gɛgáda gá giliíli go bɛ́ɛmba hɔ́ɔ naá nnyaŋá ya mbósógólí; gɛ́hɛ́ go áncɛda ukelú naá mmoɛná a amɔ́:
41001024	«Yésusu ba Násalɛdɛ, ɛkádɛ o fúmbemú nɛcɔ́ o? O lɔ́mɔ́ úléelú go go nco có fúugie lí? Ŋgíyimene ánɛ́ɛ o lɔ́mɔ́: o lɔ́mɔ́ Gimmúmpúu mɔ́ɔnyɔ Asaŋa a mbaá dómá.»
41001025	Kɔ́ɔ Yésusu a áncɛdɛnamɔ́ gɛgáda gá giliíli gɛ́ɛgɔ a báá gɛ́ gálɛ́dá a amɔ́: «Buigé nyuudé, o húme naá mɔtɔ mɔ́ɔnyɔ!»
41001026	Gɛgáda gá giliíli go dómba go mo búgulidie, gɛ́ báá húmé naá mɔ́ nnyɔ́dɔ gɛ́ ɛ́da gɛ́ ágana kóokóo.
41001027	Batɔ biimée go ɛ́da go békúke, bá búúhenihenine bá amɔ́: «Bɔ́ɔbɔ náana ŋkádɛ o? Gɛpáa gá gohúunenye gɛ́gɛ́ɛ na nɛgaŋa dácɛ! A gálagala akɛ́ na bɛgáda bá biliíli bɛ́ mo ɔ́bɛnɔnɔ!»
41001028	Ufíno yá Yésusu go dómba go saa hoóma hiimée naá gigísi gá cí gá Gelilée.
41001029	Yésusu a á húmé naá nnyaŋá ya mbósógólí, gɛ́hɛ́ go ɛ́da olɔŋɔ na Sáakɛ na Sáŋa naá nnyaŋá ya Símono na Andɛlɛ́ɛ.
41001030	Kanɛ́ naá ncíbo, nnyeedíi ba ogánɛ́ Símono a mba lɛ́ mbɛ́dɛ́ɛ, nnyɔ́dɔ ɛ báá go bólɛga. Gɔ́ɔ bó oyanamɔ́ Yésusu.
41001031	Yésusu a á báyɛkɛ́ná, go mo gumbene go ombɔ́gɔ a báá mo fedígínyée, hɔ́ɔ na hɔ́ɔ, nnyɔ́dɔ ya okɔ́dɔ go fuuge, mɔ́ɔnyɔ a báá lɛ gó dómba go go bó ala.
41001032	Na hɛɔbɔ́bɔ́ɔ, buisí bó báa go fúe púmú, batɔ bá báá lɛ gó ɛ́da go úlenine Yésusu na bɔgɔnɔ́gɔnɔ mbɔ́dɔ mbɔ́dɔ, na batɔ bá bɛgáda bá biliíli.
41001033	Kɔ́ɔ batɔ biimée báaba naá tɛ́sɔnɔ bá ncomɔ́ béhunde naá gɛasɛ́ gá nnyaŋá.
41001034	Yésusu a báá lɛ gó ɛ́da go éŋugenye bɔgɔnɔ́gɔnɔ mbɔ́dɔ mbɔ́dɔ, a gúne gɛca gá bɛgáda bá biliíli; a dɛ bɛ́ fáá pɛ́ ya go gálɛda, goakɛ́ bɛ́ mba lɛ́ bɛ́ íyimene ánɛ́ɛ a lɔ́mɔ́.
41001035	Aŋa gó mbaá bélíe, Yésusu go húme na gɛyɛ́nɛ́ túlúbú, mobínobínó má gá lɛ́, go ɛ́da naá giolóo gá hoóma, go oba go bósógolonyo hɔ́ɔ.
41001036	Símono na biimée báaba bá mbaá lɛ nɛhɛ́ go ɛ́da go go mo fúmbe.
41001037	Aŋa bá mbɛɛ́ ɛ́dá mo gíde, bá báá lɛ gó mo oyana bá amɔ́: «Batɔ biimée bá go fúmbe.»
41001038	Kanɛ́ Yésusu go bó oyana a amɔ́: «Ŋgáa dɛ no ɛ́da hoóma hóntió, naá motɔtɔ́ŋɔ má maayá. Hɔ́ɔ tɔ́nɔ, cɛmɛganana go dúmenye Gɛnɔ́gɔ́ gá Cɔ́mɔ: mammana, ndɔ́mɔ́ úléelú go busío moánɛ.»
41001039	Gɔ́ɔ Yésusu ɛ ɛ́damɔ́ ɛ ɛnda naá bɛdɔŋɔ bá Gelilée biimée, ɛ ɛ́da o oya Gɛnɔ́gɔ́ gá Cɔ́mɔ naá nnyaŋá sábɔ́ sá mbósógólí, a gúne bɛgáda bá biliíli.
41001040	Gɔ́ɔ ukúnúkunu ummue a ncomɔ́ gule enúu go ɛ́da go béyéeyenye Yésusu a amɔ́: «Aáŋa o lɛ́galɛga, o lɛ́ ba go cogona.»
41001041	Mahana go gɔ́lɔ Yésusu, a á gaanóná ombɔ́gɔ go mo báláfɛna a amɔ́ gɛ́hɛ́ aá: «Ndɛ́galɛga, bɛ́ɛ́mba sogónáalú.»
41001042	Hɔ́ɔ na hɔ́ɔ, mɔtɔ go dúmbie go éŋuge, kúnú yɛhɛ́ ɛ báá maná.
41001043	Yésusu go dómba go mo gúlugie na mbébégene, a amɔ́:
41001044	«O bébeŋe, o do oyáná mɔtɔ boóma, kanɛ́ ɛ́dá bédúfie naá udúmbí bɛbáágá naá Asaŋa, o fáa go gɛsogona gáhɔ gɛbáágá gɛ́ɛgɛ Mɔ́sɛsɛ a mbaá sómbá, bó gaá dúfíe mɔtɔ uŋkimée goŋaá go é éŋúgé.»
41001045	Mɔtɔ moánɛ a á fídé pɛ́, gɔ́ɔgɔ gá goŋaá a buige nyuudé nɛ́hɛ́, go ɛ́da a gúmenye hoóma hiimée aŋa Yésusu a lɔ́mɔ́ mo éŋúgíelú. Go boóma moánɛ, Yésusu a dɛ mbáa lɛ bá go gɔnɔ go íŋene naá tɛ́sɔnɔ mmue daláŋɛ́ dalaŋɛ. Gɛ́hɛ́ go bɔ́gɔ́gɛdɔ go ɛ́da go gɛ́ga naá hoóma há kanɛ nnyaŋá, akɛ́ nɔ́ɔnɔ, batɔ bá mba lɛ́ bá mo úlenine maayá miimée.
41002001	Naá nnyimé ya baaná bá medúgú, gɔ́ɔ Yésusu a ncomɔ́ gunde naá tɛ́sɔnɔ ya Kapɛlɛnahɔ́mɛ. Batɔ báaba naá tɛ́sɔnɔ gó ɔ́bɔ goŋaá Yésusu a ná lɛ́ naá nnyaŋá.
41002002	Gitúu gá batɔ go nco bábándɛgɛna bá báá hóógó naá nnyaŋá dácɛ, nnɛɛnɔ́ ɛbaná ɛ dɛ mbáá lɛ gɔnɔ́ hɔ́ɔ, akɛ́ naá gɛasɛ́. Yésusu a mba lɛ́ a bó oyanɛna Gɛnɔ́gɔ́ gá Cɔ́mɔ gá Asaŋa.
41002003	Batɔ bóncodío go bola, bénni bú úle bá bɛga gɛcɛ́gɛlɛ gá mɔtɔ.
41002004	Aŋa batɔ bá mbaá lɛ naá nnyaŋá dácɛ, bá dɛ ɛ́ná pɛ́ ya go ɛnda bɛ́ ɛ́da bola nɛhɛ́ anáa Yésusu. Gáábɔ́ go fága gɛasɛ́ naá mpɔnɔ́ mmoɛná, bá báá dúmbíe dokandá dɔ́ɔdɔ gɛcɛ́gɛlɛ gɛ́ mbaá lɔmɔ́ kɔ́ɔ mbɛ́dɛ́ɛ naá gɛasɛ́ moánɛ, go mo siisie anáa Yésusu a mbaá lɔmɔ́.
41002005	Aŋa Yésusu a mbɛɛ́ ɛ́ná goŋaá bá ágana odɛ́má yábɔ́ naá mɔ́ɔ, go oyana gɛcɛ́gɛlɛ a amɔ́: «Moɔnɔ́ bamɛ, bá á go hééhínyée bɛlɔgɔ báhɔ.»
41002006	Nɛnamá ná muloodio má gicele nɛ́ mba lɛ́ hɔ́ɔ ndukíi. Mó báá lɛ gó ɛ́da go bágálɛnagalɛna naá ɛdɛ́má mó amɔ́:
41002007	«Nɛɛ́nɛ mɔtɔ mɔ́ɔnyɔ a gálagalamɔ́ náana o? A sɛga Asaŋa. Mɔtɔ ohanɛ́ a lɔ́mɔ́ ba go héehineninye bɛlɔgɔ aáŋa caá Asaŋa mokáa!»
41002008	Hɔ́ɔ na hɔ́ɔ, Yésusu go íyime mbééníŋínyí sɛ́ɛsɛ batɔ bá mbaá lɛ na sɛ́ naá ɛdɛ́má, gɛ́hɛ́ go bó gálɛda a amɔ́: «Goakɛ́ no lɔ́mɔ́ na mbɔ́dɔ sá mbééníŋínyí aŋa sɛ́ɛsɔ nɔ́ɔnɔ naá ɛdɛ́má yɛnyɔ́ o?
41002009	Bóhanɛ́ bó lɔ́mɔ́ fɛaŋɔ go oyana gɛcɛ́gɛlɛ: “Bá á go hééhínyée bɛlɔgɔ báhɔ”, ɛ́na lí, “Fadɛ́gɛ́na, gɔ́lɔ́ dokandá dáhɔ, ɛndá o”?
41002010	Ɛɛ́ɛŋ! Kanɛ́ goŋaá no íyime no amɔ́ Moɔnɔ́ ba mɔtɔ a bɛanana nɛgaŋa ná go héehinenye bɛlɔgɔ naá cí háalá, go oyana gɛcɛ́gɛlɛ a amɔ́:
41002011	“Ŋgaá go oyáná caá: fadɛ́gɛ́na, o gɔ́lɔ dokandá dáhɔ, go ɛ́da naá mamɔ́ nnyaŋá”.»
41002012	Mɔtɔ go fadɛgɛna, go dómba go gɔ́lɔ dokandá dɛ́hɛ́, go húme naá oŋgíso yá batɔ biimée, gáábɔ́ go ɛ́da go békúke, bá búlugenye Asaŋa, bá gálagala bá amɔ́: «Dɛ gá báasa dɛ dɛ ɛ́ná mbɔ́dɔ ya boóma aŋa yɛ́ɛyɛ náana.» olɔŋɔ na behúúní bɛ́hɛ́; gɛca gá bogólí tásɛ na bologílógí go nco bó bégídene. Bá mba lɛ́ degédegé báaba bá mbaá lɛ bá mo bienene.
41002016	Aŋa muloodio má gicele mɔ́ɔmɔ mó lɔ́mɔ́ naá giimbó gá Befelisiéŋe mó mbɛɛ́ ɛ́ná goŋaá Yésusu a nyáanya na mbɔ́dɔ sá batɔ moánɛ, mó báá lɛ gó úhune behúúní bɛ́hɛ́ mó amɔ́: «Goakɛ́ a nyáanyamɔ́ olɔŋɔ na bogólí tásɛ na bologílógí o?»
41002017	Yésusu ɔ ɔ́ ɔ́bɔ́ dogálɔ dábɔ́ dɔ́ɔdɔ, go bó oyana a amɔ́: «Caá akɛ́ batɔ báaba bá lɔ́mɔ́ bá dɛ nómáa bɔ́ɔ bá fúmbemú ugóódíníní, bá lɔ́mɔ́ bɔgɔnɔ́gɔnɔ. Ndɛ́ kanɛ go úle go go nco dɔ́ŋɔnɔ bɛtɛ́nɛ́ɛ bá batɔ, kanɛ́ bologílógí.»
41002018	Naá gɛcamɛna gɛ́ɛgɛ behúúní bá Sáŋa Begiyuminye na Befelisiéŋe bá mbaá lɔmɔ́ bá bécelene manyáanya, gɔ́ɔ batɔ bú úlemú, go úhune Yésusu bá amɔ́: «Bɛcamɛna bɛ́ lɛ́ hɔ́ɔ bɛ́ɛbɛ behúúní bá Sáŋa Begiyuminye na báaba bá Befelisiéŋe bá bécelenemú manyáanya, behúúní báhɔ bɔ́ɔ bá lɔ́mɔ́ bá dɛ bécelénée goakɛ́ o?»
41002019	Yésusu go bó gundie a amɔ́: «Batɔ báaba bá lɔ́mɔ́ dɔ́ŋɛ́nɔ́ɔlú naá gibíné gá gigiŋe bá lɛ́ ba go bécelene manyáanya gɛcamɛna gɛ́ɛgɛ ugiŋénú a gá lɔ́mɔ́ nabɔ́ o? Gɛcamɛna giimée gɛ́ɛgɛ ugiŋénú a gá lɔ́mɔ́ nabɔ́, bá dɛ bósó bá go bécelene manyáanya.
41002020	Kanɛ́ medúgú má úlene, bá ná bó úlinye ugiŋénú, kɔ́ɔ bá ŋgaá bécelénée manyáanya.»
41002021	«Mɔtɔ a dɛ gídée gilunú gá gɛla na gigísi gá gɛla gɛfáa; goŋaá gigísi gá gɛla gɛfáa gɛ́ɛgɛ bá gídenemú gɛ́ gaá bécílídé gɛ́ gɔ́gɛdɔ gá gilunú, gilefi gɛ́ gɔnɔ go áyɛkanɛna.
41002022	Bá dɛ fɛgáa gɛkɔ́sɔ gá mɔgɛ́bɔ naá bilunú bá kɔbɛ sá bɛɔbɔ, bó amɔ́ bó bɛ́ɛmba nɔ́ɔnɔ, mɔgɛ́bɔ má gaá ŋaáa goŋaá bilunú bá kɔbɛ bɛ́ gúdegude, o yímie oŋɛndɔ yúmmue mɔgɛ́bɔ na kɔbɛ kɛ́; go gɛkɔ́sɔ gá mɔgɛ́bɔ, tɔ́nɔ gɛpáa gá kɔbɛ.»
41002023	Go buisí bá sábadɛ búmmue, Yésusu go nco fɛ́lɛda naá ntɛ́mɛ́ sá belée. Behúúní bɛ́hɛ́ go ɛ́da go sóga bɛondá bá sɛ́, bɛ́ ɛ́da bɛ́ ɛnda,
41002024	Befelisiéŋe go ɛ́da go oyanɛna Yésusu bá amɔ́: «Núúnée bɔ́ɔbɔ behúúní báhɔ bá ŋananamɔ́ go buisí bá sábadɛ! Bó lɛ́ gicele.»
41002025	Yésusu go bó gundie a amɔ́: «No gá báasa no do banáa boóma bɔ́ɔbɔ Défidi a mbaá ŋaáa buisí búmmue bɔ́ɔbɔ a mbaá lɛ ɔ ɔ́bɔnɔ ncaná o? Mɔ́ɔ moatɛ́ na batɔ bɛ́hɛ́ bá mba lɛ́ bá lɛ́galɛga go nyáanya.
41002026	Naá gɛcamɛna gá Abɛatáalɛ, Ufuŋe yá bedúmbí bɛbáágá naá Asaŋa, Défidi a mbií íŋéné naá Nnyaŋá ya Asaŋa a báá nyáá bɛlɛ́dɛ bá bɛbáágá bɛ́ɛbɛ bedúmbí bɛbáágá naá Asaŋa bákáa bá lɔ́mɔ́ na bogaaga bá go nyáa, a báá fáá tɔ́nɔ báaba bá mbaá lɛ olɔŋɔ nɛhɛ́ o?»
41002027	Yésusu go gɔnɔ bó oyana a amɔ́: «Asaŋa a mbi iyídé buisí bá sábadɛ go besé ya mɔtɔ. A lɛ́ kanɛ go gedie mɔtɔ go busío bá sábadɛ, go go mo íyie gɛɔlɛ́ gá yɛ́.
41002028	Gɔ́ɔ moánɛ, Moɔnɔ́ ba mɔtɔ a lɔ́mɔ́ ogɔ́nɔ́ɔ ba sábadɛ.»
41003001	Gɛ́hɛ́ go gɔnɔ go íŋene naá nnyaŋá ya mbósógólí mmue. Mɔtɔ ummue a mba lɛ́ hɔ́ɔ na ombɔ́gɔ ugúe.
41003002	Batɔ go ágɛna Yésusu oŋgíso go go ɛ́na aáŋa a gaá mo éŋúgíe go buisí bá sábadɛ. Bá mba lɛ́ bá fúmbe go mo sɔ́mɛnɔ.
41003003	Yésusu go oyana mɔtɔ mɔ́ɔnyɔ a mbaá lɛ na ombɔ́gɔ ugúe a amɔ́: «Fadɛ́gɛ́na hɔ́ɔlɔ́ naá oŋgíso yá mɔtɔ uŋkimée.»
41003004	Yésusu go úhune kanɛ́ batɔ báaba bá mbaá lɛ hɔ́ɔ a amɔ́: «Gicele gɛ́cɔ́ gɛ́ oyamɔ́ nɛɛ́nɛ o?» Dɛ sɛmɛgananamɔ́ go ŋanana besé buisí bá sábadɛ lí, dɛ ŋanana gɛbɛ́ o? Ɛ́na lí, dɛ sɛmɛgananamɔ́ go sódio mɔtɔ lí, dɛ mo dɛ́ɛna a gúe o? Batɔ go gúdumidene pɔ́ɔ́.
41003005	Yésusu a á bédíbíédíbíe na mpímí mɔtɔ uŋkimée, tɔ́nɔ na mahana naá odɛ́má, go oyana mɔtɔ mɔ́ɔnyɔ a amɔ́: «Gaanóna ombɔ́gɔ yáhɔ.» Gɛ́hɛ́ go yó gaanona, yó báá dúmbíe go éŋuge.
41003006	Befelisiéŋe bá húmene naá nnyaŋá ya mbósógólí, gáábɔ́ go dómba go ɛ́da go cumbé na batɔ bá giimbó gá Elóode go go fúmbe pɛ́ sá go óna Yésusu.
41003007	Gɔ́ɔ Yésusu a mbaá bɔ́gɔ́gɛ́dɔ́ olɔŋɔ na behúúní bɛ́hɛ́ naá cɔ́lɔ ya máŋɛ́ má Gelilée. Gitúu gá batɔ gɛ́ báá lɛ gó mo biene, báaba bɛ́ ɛ́da fadɛgana naá gɛdɔŋɔ gá Gelilée na gá Yudée.
41003008	Báaba bóncodío bɛ́ ɛ́da go úlene naá tɛ́sɔnɔ ya Yolósalɛmɛ, gɛayá gá Idumée, báaba gɔnɔ́ naá boayá búunú bá osaá yá Yɔlɔdɛ́ŋɛ, bóncodío gɔnɔ́ bɛ́ ɛ́da go úlene gɛayá gɛ́ɛgɛ mekúígíi na tɛ́sɔnɔ ya Tíile na ya Sídono. Gɛcɛcá gá batɔ moánɛ gɛ́ mba lɛ́ gɛ́ úlenine Yésusu goŋaá gɛ́ mba lɛ́ gɛ́ ɔ́bɔnɔ meŋiigíe mɛ́hɛ́.
41003009	Aŋa Yésusu a mbɛɛ́ ɛ́ná goŋaá batɔ bá ná lɛ́ go dídigenine bá mo óda, go oyana behúúní bɛ́hɛ́ goŋaá bá mo fúmbene gilué u úlukie naá cɔ́lɔ, i íŋene naá miimpo na gɛ́ go go bó gálagala kanɛ gɛdɔmbɔ.
41003010	Mammana, aŋa a mbeé éŋúgényée gɛcɛcá gá batɔ, bɔgɔnɔ́gɔnɔ mbɔ́dɔ mbɔ́dɔ bá báá lɛ gó ɛ́da go bégínigenye go go mo báláfɛna bé éŋugene.
41003011	Aŋa gɔ́ɔgɔ tɔ́nɔ bɛgáda bá biliíli bɛ́ mbaá lɛ bɛ́ mo núune, bɛ́ mba lɛ bɛ́ mo obanɛna naá bɛgɔ́ndɔ́, bɛ́ oya ukelú naá mmoɛná bɛ́ amɔ́: «O lɛ́ Moɔnɔ́ ba Asaŋa.»
41003012	Kanɛ́ Yésusu go bɛ́ bébégidine a amɔ́ bɛ́ dɛ hóámá bɛ́ dɛ oyáná mɔtɔ ánɛ́ɛ a lɔ́mɔ́.
41003013	Gɔ́ɔ Yésusu a bólɛgamɔ́ naá ogɔndɔ mmoɛná go dɔ́ŋɛnɔ batɔ báaba a mbaá lɛ a maamana, bá búú úlénée.
41003014	Naá tɛ́mádɛ́má yabɔ́, gɛ́hɛ́ go iyide batɔ bɔ́ɔ́dɔ́ na báandɛ́ [báaba a mbaá bó fínídínyée a amɔ́ baapótɛlɛ], bá gɛ́ga nɛhɛ́, a bó dómana go go dúmenye nogálɔ ná Asaŋa,
41003015	gɔnɔ́ a bó fáanana nɛgaŋa ná go gúne bɛgáda bá biliíli.
41003016	Batɔ bɔ́ɔ́dɔ́ na báandɛ́ báaba Yésusu a mbi iyídé bábáa: Símono, mɔ́ɔnyɔ Yésusu a mbaá mo fáá ufíno yúntió a amɔ́ Píele,
41003017	Sáakɛ na ondimóní bɛhɛ́ Sáŋa, biimée báandɛ́ bahaŋa bá Sebedée, báaba Yésusu a mbaá bó logá a amɔ́ «Boanɛlɛyɛ́sɛ», nɔ́ɔnɔ gó lɛ́ aá «batɔ báaba bá fóananamɔ́ mbalámandáa»,
41003018	Andɛlɛ́ɛ, Fílibi, Betelemíi, Motíosi, Tómasɛ, Sáakɛ ohaŋa ba Alɛfɛ́ɛ, Tadɛ́ɛ, Símono, ba go noanana goŋaá gɛdɔŋɔ gɛ́hɛ́ gɛ́ bábɛa,
41003019	na Yódasɛ Ɛsɛkalɛ́ɔtɛ, mɔ́ɔnyɔ ba go dúe Yésusu.
41003020	Gɔ́ɔ Yésusu a mbaá gundé naá nnyaŋá olɔŋɔ na behúúní bɛ́hɛ́. Gitúu gá batɔ go gɔnɔ bábándɛgɛna naá boayá bɛ́hɛ́ mbɔ́dɔ ya goŋaá mɔ́ɔ moatɛ́ na behúúní bɛ́hɛ́ bá dɛ bɛáa gɛcamɛna gá go nyáa boóma.
41003021	Aŋa ncíbo yɛhɛ́ ya batɔ ɛ mbɔɔ́ ɔ́bɔ́ bosɔ́mɔ moánɛ, go fadɛgɛna go go ɛ́da mo gɔ́lɔ, goakɛ́ ɛ mba lɛ́ ɛ gálagala yɛ amɔ́: «Nɛɛ́nɛ! Mɔtɔ mɔ́ɔnyɔ a ná lɛ́ na buegu lí?»
41003022	Muloodio má gicele mɔ́ɔmɔ mó mbɛɛ́ ɛ́dá go úle naá Yolósalɛmɛ, mó mba lɛ́ mó oya mó amɔ́: «A bɛanana bogaaga bá Belesebúlu, ombɛ́ ba mɔtɔ.» Mó mba lɛ́ mó gɔnɔ go oya mó amɔ́: «Bó lɔ́mɔ́ na bogaaga bá ufuŋe yá bɛgáda bá biliíli gɔ́ɔ a bɛ́ gúnemú.»
41003023	Kanɛ́ Yésusu go mó dɔ́ŋɛnɔ go mó ágɛna ncaba yɛ́ɛyɛ a amɔ́: «Sátana a lɛ́ ba go gɔnɔ bégúne mɔ́ɔ moatɛ́ moatɛ lí?
41003024	Aáŋa batɔ bá bufuŋe búmmue bá básalasala bɔ́ɔ na bɔ́ɔ, bufuŋe bɔ́ɔbɔ bó gaá fúé.
41003025	Caŋa táŋɛ́ mmue aáŋa batɔ bá ncíbo mmue bá básalasala bɔ́ɔ na bɔ́ɔ, ncíbo ya ndiemi ɛ gaá fúé.
41003026	Nɔ́ɔ gɔ́ɔ tɔ́nɔ, aáŋa Sátana a bénuugenye mɔ́ɔ ba moatɛ́ moatɛ, a amɔ́ a básalasala, bogaaga bɛ́hɛ́ bó do gɛɛ́ ɛ́dáná naá busío, bó gaá maná.
41003027	Mɔtɔ a dɛ báá ba go íŋene naá nnyaŋá ya sɔ́gɔ́ mɔtɔ mɔ́ɔnyɔ a lɔ́mɔ́ gɛgaaga, a gɔ́lɔ bonɔ́mɛ bɛ́hɛ́ kanɛ go dóana go mo góda iŋgolí; aŋa a ŋamɔ́ a báá go mo góda iŋgolí, a ná lɛ́ ba goŋaá a gɔ́lɔ bonɔ́mɛ buimée bɔ́ɔbɔ naá nnyaŋá yɛ́ɛyɔ.
41003028	«Mammana, ŋgaá nyó oyáná caá, Asaŋa a ŋga hééhínyée batɔ go bɛlɔgɔ bábɔ́ biimée na cigí sábɔ́ iŋkimée.
41003029	Kanɛ́ mɔtɔ mɔ́ɔnyɔ a ŋgaá sɛgɛ́dá Gimmúmpúu gá Giliíli, ba ndiemi Asaŋa a dɛ ŋgá mo héehinye, goŋaá a á ŋaáa gɛlɔgɔ gɛ́ɛgɛ Asaŋa a ŋga ŋá a dɛ bófoolío.»
41003030	Yésusu a mba lɛ́ a bó gálagala nɔ́ɔnɔ goŋaá bá mba lɛ́ bó oya bá amɔ́, «a lɛ́ na gɛgáda gá giliíli».
41003031	Gɔ́ɔ nnyeedíi na bolimóní bá Yésusu bú úlemú bá báá bolá; gáábɔ́ go lɔbɛnɔ go hanyɔ́, go dóma mɔtɔ goŋaá ɛ ɛ́da mo dɔ́ŋɛnɔ.
41003032	Gitúu gá batɔ gɛ́ mba lɛ́ ndukíi gɛ́ báá go mo géŋgelidie. Bá báá lɛ gó mo oyana bá amɔ́: «Yigúédíi na batɛ́ɔbɛnɔ bá lɛ́ go hanyɔ́, bá go fúmbe.»
41003033	Yésusu go bó gundie a amɔ́: «Ánɛ́ɛ a lɔ́mɔ́ mmaáa o? Baánɛ́ɛ bá lɔ́mɔ́ gɔnɔ́ bolimóní bámɛ o?»
41003034	Yésusu go bédíbedibie batɔ báaba bá mbaá lɔmɔ́ ndukíi bá báá go mo géŋgelidie, gɛ́hɛ́ go bó oyana a amɔ́: «Núúnée nɔnɔ, mmaáa na bolimóní bámɛ bɔ́ɔ bábáa.
41003035	Mammana, mɔtɔ uŋkimée mɔ́ɔnyɔ ɔ ɔyɔmɔ́ aŋa Asaŋa a maamanamɔ́, mɔ́ɔ a lɔ́mɔ́ ondimóní bamɛ, na nnyeedíi bamɛ.»
41004001	Gɔ́ɔ Yésusu a gɔnɔmɔ́ go ɛ́da go go húunenye naá cɔ́lɔ ya máŋɛ́ má Gelilée. Bitúu bitúu bá batɔ go mo géŋgelidie, bó báá ŋaáa goŋaá a bólɛga gilué naá máŋɛ́, a lukumene kɔ́ɔ. Bitúu bá batɔ go kíkene naá cɔ́lɔ mekúígíi na gilué gɛ́ɛgɛ a mbaá lɔmɔ́ kɔ́ɔ.
41004002	A mba lɛ́ a bó húunenye gɛcɛcá gá moóma go ncaba a amɔ́ gáábɔ́ a amɔ́:
41004003	«Bódólígínyóomú nɔnɔ náana. Mɔtɔ ummue a mba hémé go go kasana masámá.
41004004	A lɛ́ naá go kasana nɔ́ɔnɔ, masámá móncodío go oba go pɛ́ gimbúlúu; munoní mó búú úlé, mó báá nyáá púmú. .»
41004013	Gɔ́ɔ Yésusu a bó úhunemú a amɔ́: «Ábɔ, no do ɔ́bɔ́nɔ́ɔ ncaba yɛ́ɛyɛ lí? Kanɛ́ nɛɛ́nɛ no lɔ́mɔ́ ba go ɔ́bɔ ncaba sɛ́ɛsɛ síntió o?»
41004014	«Mɔtɔ ba go kasana masámá a lɔ́mɔ́ mɔ́ɔnyɔ o oyamɔ́ nogálɔ ná Asaŋa.
41004015	Batɔ bóntió bá lɛ́ caŋa táŋɛ́ mmue aŋa bá lɛ́ “go pɛ́ gimbúlúu” gɔ́ɔgɔ bó oyamɔ́ nogálɔ ná Asaŋa. Gɛcamɛna gɛ́ɛgɛ bá nó ɔ́bɔnɔmɔ́, Sátana a lɛ go bola a nco go úlie nogálɔ nɔ́ɔnɔ nó ná lɔ́mɔ́ naá ɛdɛ́má yabɔ́.
41004016	Caŋa táŋɛ́ mmue, batɔ bóntió bɔ́ ɔ́bɔnɔ Nogálɔ moánɛ aŋa “naá hoóma há adánɛ́”. Hɔ́ɔ na hɔ́ɔ, bá nó bódólonyo, bá nó gɛ́ndɛgɛna na bɛyaŋa.
41004017	Kanɛ́ aŋa masámá, bá dɛ nó dɛ́ɛ́ná nó sume ɛŋaŋá naá gɛɔyɔ gábɔ́. Batɔ moánɛ bá bɛ́dɛgana nogálɔ ná Asaŋa go moɔnɔ́ ba gɛcamɛna. Aŋa gɔ́ɔgɔ gɛdɔmbɔ na noséésényée mó bó bolɛnamɔ́ go busío bá Nogálɔ, bá dómba go umbe gioliminyo.
41004018	«Batɔ bóntió gɔnɔ́ bá bɛanana Nogálɔ nɔ́ɔnɔ aŋa “masámá naá musíníni”. Gɔ́ɔgɔ bá báá ná manɛ́ go nó bódólonyo,
41004019	na mecíkílí má gɛɔyɔ, na golɛ́galɛga gá bonɔ́mɛ bá mbele, na mbééníŋínyí mbɔ́dɔ mbɔ́dɔ, moóma mɔ́ɔmɔ muimée mó lɛ go bó íŋenine naá gɛɔyɔ gábɔ́, mó mɔ́mɛnɔ Nogálɔ, nó lɔbɛnɔ kanɛ go ága gɛsamɔ́.
41004020	Kanɛ́ batɔ bóntió bá bɛanana Nogálɔ moánɛ “aŋa masámá máama naá gɛnɔ́gɔ́ gá cí”; bá bódólonyo Nogálɔ, bá nó gɛ́ndɛgɛna, bá ágana bɛondá: gɛ́ɛgɛ gɛondá camɔ́ “nitíno na sɛ́ɔ́dɔ́, gɛ́ɛgɛ otíno ádadɔ́, gíntió gɔnɔ́ camɔ́ ntɛdɛ”.»
41004021	Yésusu a báá lɛ gó gɔnɔ bó úhune a amɔ́: «Mɔtɔ a nébigenyemú lámba go go nco yɛ ága naá iséní gadɛ́ɛ, ɛ́na naá ombɛ́dɛ́ cí lí? Ábɔ, caá bá yɛ ɛdɛganamɔ́ naá gɛɛdɛ́gɛ́ná gá yɛ́ o?
41004022	Boóma buimée bɔ́ɔbɔ bó lɔ́mɔ́ naá nɛɔsɛgɔ, bó ŋga húmé naá hanyɔ́. Akɛ́ bɔ́ɔbɔ bá ŋananamɔ́ naá nnindíi bó ŋga húmé naá gise.
41004023	Aáŋa mɔtɔ a lɛ́ na edúu ɔ ɔ́bɔ!»
41004024	Yésusu go gɔnɔ bó oyana a amɔ́: «Bébeŋéemú nɔnɔ go moóma mɔ́ɔmɔ no ɔ́bɔnɔmɔ́! Bá ŋga gɔ́lɔ́ go busío bɛ́nyɔ́ mɛ́da máama no lɔ́mɔ́ na má go basɔ́gɔ́ɔ, bá gɔnɔ dúmbidinye.
41004025	Mammana, mɔtɔ mɔ́ɔnyɔ a bɛananamɔ́, bá ŋga gɔnɔ́ mo gídene; kanɛ́ mɔ́ɔnyɔ a lɔ́mɔ́ a dɛ bɛanánáa, bá ŋgu úlíe akɛ́ sɔŋɛ yɛ́ɛyɛ a bɛananamɔ́.»
41004026	Yésusu go gɔnɔ gálɛda a amɔ́: «Bufuŋe bá Asaŋa bó fóananɛna aŋa mɔtɔ ummue mɔ́ɔnyɔ a mbaá kasánáa camɔ́ naá ntɛ́mɛ́ yɛhɛ́.
41004027	Naá nnyimé ya go kasana, gɛ́hɛ́ go gunde a báá bɛ́dɛ́mɛ́ná ɛ ɛ́dana dɔnɔ́ɔ budúgú buimée, na sisíi a fadɛgɛna. Naá gɛcamɛna gɛ́ɛgɔ, camɔ́ sɛ́ síene sɛ́ bábasana, sɛ́ bágomana, mɔ́ɔ a dɛ íyímé aŋa bó báŋananamɔ́.
41004028	Cí moatɛ́ moatɛ ɛ dóananamɔ́ go besenye mbɔ́gɔ́ sá magónɛ́dá, naá nnyimé hɔ́ɔlɔ́ camɔ́ sɛ́ gónɛna naá gɛondá gadɛ́ɛ.
41004029	Gɛcamɛna gɛ́ɛgɛ camɔ́ sɛ́ báá ná manɛ́ go gónɛna, mɔtɔ ba ntɛ́mɛ́ a lɛ go bayɛga masáŋa.»
41004030	Yésusu go gɔnɔ go oyɛda a amɔ́: «Dɛ lɔ́mɔ́ ba go gɔ́lɔ gieninye gɛ́hanɛ́ gɛ́ɛgɛ gɛ́ fóananɛnamɔ́ na Bufuŋe bá Asaŋa, ɛ́na lí kasɛ́á ncaba dɛ lɔ́mɔ́ ba go ága go go bó eninye o?
41004031	Bufuŋe bá Asaŋa bó lɔ́mɔ́ caŋa táŋɛ́ mmue aŋa camɔ́ ya motáladɛ, gɛcamɛna gɛ́ɛgɛ bá yɛ gónamɔ́, ɛ lɛ́ ɛcaácamɔ́ go camɔ́ iŋkimée sɛ́ɛsɛ naá cí.
41004032	Kanɛ́ aŋa bá ŋamɔ́ bá báá go yɛ góna, ɛ báá basá, ɛ báá gomá, ɛ báá dómbá magónɛ́dá miimée, ɛ lɛ go ɛ́da go ágana bɛantá bá ɛtáfɛ bɛ́ɛbɛ munoní mó lɔ́mɔ́ ba go nco fóaga aŋaanɔ naá gifií gá bɔ́.»
41004033	Na mbɔ́dɔ sá ncaba aŋa sɛ́ɛsɛ náana, gɔ́ɔ Yésusu a mbaá lɔmɔ́ a bó dúmeninye Nogálɔ. A mba lɛ́ a bó húunenye nɔ́ɔnɔ nɛnamá ná goŋaá mɔtɔ uŋkimée mɔ́ɔnyɔ a mbaá lɔmɔ́ a mo bódólonyo a mba lɛ́ ba go mo ɔ́bɔ bese bese.
41004034	A dɛ mbáa lɛ a bó gálagala kanɛ go ága ncaba, kanɛ́ aŋa a síenemú na behúúní bɛ́hɛ́, a lɛ go bó falonɛna ncaba sɛ́ɛsɔ iŋkimée púmú.
41004035	Hɛɔbɔ́bɔ́ɔ há buisí moánɛ, Yésusu go oyana behúúní bɛ́hɛ́ a amɔ́: «Ŋgáa dɛ no yooga naá cɔ́lɔ boayá búunú.»
41004036	Gáábɔ́ go síe bá báá dɛ́ɛ́ná gitúu gá batɔ gɛ́ɛgɛ gɛ́ mbaá lɔmɔ́ gɛ́ úlene, gɛ́ bábánda go go bódólonyo nogálɔ ná Asaŋa. Behúúní bá Yésusu go mo gɔ́lɔ, go ɛ́da nɛhɛ́ naá gilué gɛ́ɛgɛ a mbaá lɛ kɔ́ɔ. Bilué bíntió bɛ́ mba lɛ́ mekúígíi nɛhɛ́.
41004037	Hɔ́ɔ na hɔ́ɔ, gɛantáanta gá puŋe go ɛ́da go fufe, gilué gɛ́ bɛ́ɛ́ ɛ́dá go hóogono miimpo.
41004038	Yésusu a mba lɛ́ naá nnyimé ya gilué, ɛ ɛ́dana dɔnɔ́ɔ, odóɛ naá kááda. Behúúní bɛ́hɛ́ bá báá lɛ gó mo foyona, bɛ́ ɛ́da bá mo gálagala bá amɔ́: «Iloodio, gogúe gɛ́cɔ́ gɔ́gɔ́ɔ, nɛɛ́nɛ o gɛ́gamɔ́ aŋa bó do go fóánɛ́náa náana o?»
41004039	Aŋa Yésusu a mbaá foyógá, gɛ́hɛ́ go áncɛdɛna puŋe, a báá gálɛ́dá miimpo má máŋɛ́ a amɔ́: «Pɔ́ɔ́! Súgé hɔ́ɔlɔ́.» Puŋe ɛ báá dúmbíe go yɔyɔ, miimpo má dɛ mbá gɔnɔ búugebugie gilué.
41004040	Gɔ́ɔ Yésusu u úhunemú behúúní bɛ́hɛ́ a amɔ́: «Nɛɛ́nɛ no lɔ́mɔ́ na bofoá makɔ́nɔ́ náana o? No gá lɛ́ no do ágá odɛ́má yɛ́nyɔ́ naá Asaŋa lí?»
41004041	Kanɛ́ bá mba lɛ́ na bofoá makɔ́nɔ́, gáábɔ́ go ɛ́da go bágálɛnagalɛna bá amɔ́: «Kasɛ́á mbɔ́dɔ ya mɔtɔ yɛ́yɛ́ɛ náana, ya goŋaá akɛ́ ufufu, akɛ́ máŋɛ́ mó mo ɔ́bɛnɔnɔ o?»
41005001	Gɔ́ɔ Yésusu na behúúní bɛ́hɛ́ bá mbaá yoogá máŋɛ́ má Gelilée, go go bola boayá búunú naá gɛdɔŋɔ gá Béyeleseniéŋe.
41005002	Aŋa bá mbaá siisé naá gilué, hɔ́ɔ na hɔ́ɔ, mɔtɔ ummue ba gɛgáda gá giliíli a húmene naá bɛbɛ́lá go úle giluméní nɛhɛ́.
41005003	Kɛ́gɛ́ná yɛhɛ́ ɛ mbaá lɛ naá bɛbɛ́lá. Mɔtɔ a dɛ mbáa lɛ a gɔnɔ bɛanana bogaaga bá go mo gumbene go go mo góda iŋgolí, akɛ́ na magala.
41005004	Bɛcamɛna bíntió, bá mba lɛ́ bá góda bɛgɔ́ndɔ́ bɛ́hɛ́ na duelí dá bɛkɔ́ŋɔ, ɛmbɔ́gɔ yɛhɛ́ na magala tíŋítíŋí. Akɛ́ nɔ́ɔnɔ, a mba lɛ́ a gása duelí dá bɛkɔ́ŋɔ dɔ́ɔdɔ na magala kɛ́. Mɔtɔ a dɛ mbáa lɛ tɔ́nɔ a bɛanana bogaaga bá go mo mánɛgɛna, akɛ́ bá go mo mémie pɔ́ɔ́.
41005005	Bɛcamɛna biimée, aŋa siisíi aŋa budúgú, a mba lɛ́ a lémpe naá bɛbɛ́lá, a gɔsɔ a bólɛga naá ɛgɔndɔ, ɛ ɛ́da a ágana kóokóo, a bácana na adánɛ́.
41005006	Aŋa a mbɛɛ́ ɛ́ná Yésusu a gɛɛ́ ɛ́da go úlene páábɔ́, mɔtɔ go gɔ́lɔ odɛ́dá go nco gule enúu naá busío bɛ́hɛ́.
41005007	Gɛ́hɛ́ go áncɛda na ukelú ogɔ́nɔ́ a amɔ́: «Yésusu, Moɔnɔ́ ba Asaŋa ba Páábɔ́ naá Mmoɛná, o fúmbemú ŋkádɛ́ namɛ o? Sɔ́kɔlɛ go ufíno yá Asaŋa, o do páá noséésényée.»
41005008	Mammana, Yésusu a mba mo oyáná a amɔ́: «Gɛgáda gá giliíli, húmé naá mɔtɔ mɔ́ɔnyɔ.»
41005009	Kanɛ́ Yésusu a báá lɛ gó mo úhune a amɔ́: «Ufíno yáhɔ yó lɔ́mɔ́ ánɛ́ɛ o?» Gɛ́hɛ́ go mo gundie a amɔ́: «Ufíno yámɛ yó lɔ́mɔ́ Nɛgósa, goŋaá dɛ lɛ́ degédegé.»
41005010	A báá lɛ gó ɛ́da go bósógolonyo Yésusu a latɛnana goŋaá a dɛ bɛ́ gúné bɛ́ dɛ húmé naá gigísi gá cí gɛ́ɛgɔ.
41005011	Kanɛ́ hɔ́ɔ hɔ́ɔlɔ́, gɛayáa gá ogɔndɔ, buufe bá ŋgɔnɔ́bɛ́ bó mba lɛ́ bó nyáanya.
41005012	Bɛgáda bá biliíli bɛ́ɛbɔ go ɛ́da go béyéeyenye Yésusu bɛ́ amɔ́: «Có dómáamɔ́ naá ŋgɔnɔ́bɛ́ dɛ íŋenene kɔ́ɔ.»
41005013	Gɛ́hɛ́ go oliminyo. Bɛgáda bá biliíli bɛ́ báá lɛ gó húmene naá mɔtɔ, go íŋenene naá ŋgɔnɔ́bɛ́. Buufe buimée bá ŋgɔnɔ́bɛ́ go ɛ́da kíkide naá ogɔndɔ go nco bésugune naá máŋɛ́ cuuu, go fúe púmú naá miimpo.
41005014	Bebeŋíbéŋí ŋgɔnɔ́bɛ́ bá báá díínée, go cekie naá tɛ́sɔnɔ na naá nnyimé ya gɛdɔŋɔ boóma bɔ́ɔbɔ bó mbaá bádómbánáa. Batɔ go úle kanɛ́ go go nco go ɛ́na boóma moánɛ.
41005015	Aŋa bá mbaá ncó bola naá Yésusu, gáábɔ́ go ɛ́na mɔtɔ mɔ́ɔnyɔ a mbaá lɛ a bɛanana gɛca gá bɛgáda bá biliíli. A mba lɛ́ ndukíi, na bɛla go nnyɔ́dɔ, nciŋí yɛhɛ́ ɛ báá go nco gunde. Kɔ́ɔ bá bɛamɔ́ bofoá.
41005016	Batɔ báaba bá mbɛɛ́ ɛ́ná boóma bɔ́ɔbɔ buimée, go oyana báaba bá mbaá bolá nnyimé boóma bɔ́ɔbɔ bó mbaá bolɛ́ná mɔtɔ ba bɛgáda bá biliíli na ŋgɔnɔ́bɛ́.
41005017	Gɔ́ɔ bɛ́ ɛ́damɔ́ go béyéeyenye Yésusu goŋaá u úlukie naá gɛdɔŋɔ gábɔ́.
41005018	Gɛcamɛna gɛ́ɛgɛ Yésusu a mbaá ŋá a ná lɛ́ go bólɛgana naá gilué, mɔtɔ mɔ́ɔnyɔ bɛgáda bá biliíli bɛ́ mbaá húmé naá mɔ́ nnyɔ́dɔ go mo úhune goŋaá bá lɔbɛnɔ nɛhɛ́.
41005019	Yésusu a dɛ mbó oliminyo go lɔbɛnɔ nɛhɛ́, kanɛ́ a báá mo oyáná a amɔ́: «Gundé naá mamɔ́ nnyaŋá naá boahɔ, o bó oyanɛna buimée bɔ́ɔbɔ Daadáa a ná go ŋaáa go ŋgɛ́na mahana yɛhɛ́.»
41005020	Mɔtɔ moánɛ go dómba go biene pɛ́, go bayɛga go dúmenye naá gigísi gá cí ufíno yá gɛ́ Tɛ́sɔnɔ Sɛ́ɔ́dɔ́, buimée bɔ́ɔbɔ Yésusu a mbaá ŋaáa go busío bɛ́hɛ́. Batɔ biimée bá mba lɛ́ bá mo bódólonyo, bá békúke.
41005021	Gɔ́ɔ Yésusu na behúúní bɛ́hɛ́ bá gɔnɔmɔ́ nco gunde [naá gilué] naá cɔ́lɔ ya gɛsɔmbɔsɔ́mbɔ́ɔ boayá bɔ́ɔbɔ. Gɛca gá batɔ gɛ́ báá lɛ gó mo géŋgelidie. A mba lɛ́ tɛ́nɛ́ɛ naá cɔ́lɔ.
41005022	Ogɔ́nɔ́ɔ ba nnyaŋá ya mbósógólí ummue ufíno yɛ́hɛ́ Yeyílusu go úle a báá bolá. Aŋa a mbɛɛ́ ɛ́ná Yésusu, a báá lɛ gó cúbimene naá busío bɛ́hɛ́,
41005023	ɛ ɛ́da a mo béyéeyenye, a mo yidenye a amɔ́: «Moádɔmbɔ́ bamɛ ba okɔ́dɔ a ná lɛ́ nigúe nɛ́nɛ́ɛ, gɛɔyɔ gɛ́gɛ́ɛ. Sɔ́kɔlɛ, úlé o mo dála ɛmbɔ́gɔ goŋaá e éŋuge, ɔ ɔyɔ.»
41005024	Yésusu nɛhɛ́ na Yeyílusu go biene pɛ́. Gitúu gá batɔ makɔ́nɔ́ gɛ́ mba lɛ́ gɛ́ mo bienene gɛ́ mo óda.
41005025	Kanɛ́ okɔ́dɔ ummue a mba lɛ́ hɔ́ɔ mɔ́ɔnyɔ a mbaá lɛ a nóma ogɔnɔ́ yá go húmene manɔ́ŋɔ́. Yó mbaá ŋá yó báá go ŋa naá nnyɔ́dɔ yɛhɛ́ nnyómá sɛ́ɔ́dɔ́ na ɛ́handɛ́.
41005026	A mba ŋá a báá go ɔ́bɛgɔnɔ makɔ́nɔ́ naá ɛmbɔ́gɔ ya gɛca gá bogóódíníní, a báá dúé bonɔ́mɛ bɛ́hɛ́ buimée. Akɛ́ nɔ́ɔnɔ a dɛ mbé éŋuge, ogɔnɔ́ yɛ́hɛ́ yó ɛ́dana naá busío yó áyɛkanɛna.
41005027	Aŋa okɔ́dɔ mɔ́ɔnyɔ a mbɔɔ́ ɔ́bɔ́ bá gúmenye Yésusu, gɛ́hɛ́ go íŋene naá gitúu gá batɔ, naá nnyimé ya Yésusu go báláfɛna gɛla gɛ́hɛ́.
41005028	A mba lɛ́ a bágálɛnagalɛna a amɔ́: «Caá mbáláfɛna goana akɛ́ bɛla bɛ́hɛ́, keé éŋúgé.»
41005029	Hɔ́ɔ na hɔ́ɔ, ogɔnɔ́ yɛ́hɛ́ yá go húmene manɔ́ŋɔ́ yó báá sómbɛ́gɛ́ná, go bɔ́ɔ́bɔ goŋaá e é éŋúgé.
41005030	Naá gɛcamɛna moánɛ, Yésusu go dómba go lɛnca goŋaá bogaaga bó á húmé naá mɔ́ nnyɔ́dɔ. A á bábondóná naá kadɛ́gadɛ́ɛ ya gitúu, go úhune a amɔ́: «Ánɛ́ɛ a báláfɛnamɔ́ bɛla bámɛ o?»
41005031	Behúúní bɛ́hɛ́ go mo gundie bá amɔ́: O do ɛ́nánáa gitúu gá batɔ gɛ́ɛgɛ gɛ́ go ódamɔ́ maayá miimée, maamɔ́ɔ o gɔnɔ go úhune go amɔ́: «Ánɛ́ɛ a mbáláfɛnamɔ́ o?»
41005032	Yésusu go ɛ́da go bédíbedibie naá gitúu go go lɛnca ánɛ́ɛ a mbaá mo báláfɛ́ná.
41005033	Okɔ́dɔ a lɛncana bɔ́ɔbɔ bó mbaá bádómbánáa naá nnyɔ́dɔ yɛhɛ́, go ɛ́da a tatana na bofoá buimée, a báá ncó bɔ́nɔ naá bɛgɔ́ndɔ́ bá Yésusu cí, a báá mo oyáná mammana iŋkimée.
41005034	Yésusu go mo oyana a amɔ́: «Ombóla bamɛ, gioliminyo gáhɔ gɛ́ á go sódío, ɛ́dá naá buumbénú, éŋúge ogɔnɔ́ yáhɔ.»
41005035	Yésusu a gá lɛ́ na dogálɔ naá nyuudé, batɔ bá bosɔ́mɔ naá nnyaŋá ya ogɔ́nɔ́ɔ ba nnyaŋá ya mbósógólí go úle bá báá bolá go mo oyana bá amɔ́: «Ombóla bahɔ a báá go síene a gúe, o gá gɔnɔmɔ́ génegenye Iloodio goakɛ́ o?»
41005036	Yésusu a mba lɛ́ ɔ ɔ́bɔnɔ dogálɔ dɔ́ɔdɔ aŋa a dɛ ɔ́bɔ́nɔ́ɔ, gɛ́hɛ́ go oyana ogɔ́nɔ́ɔ ba nnyaŋá ya mbósógólí mɔ́ɔnyɔ a amɔ́: «O do bɛáa bofoá, ágá goana odɛ́má yáhɔ naá Asaŋa.»
41005037	Yésusu a lɛ́ kanɛ go dɛ́ɛna mɔtɔ untió a mo díligene, goana Píele, Sáakɛ na Sáŋa mɔ́ɔnyɔ a lɔ́mɔ́ ondimóní ba Sáakɛ.
41005038	Bɛ́ ɛ́ ɛ́dá bola naá nnyaŋá ya ogɔ́nɔ́ɔ ba nnyaŋá ya mbósógólí, Yésusu go ɛ́na batɔ bá bégide, bá baŋa, bá ágana kóokóo.
41005039	Gɛ́hɛ́ go íŋene naá ncíbo go úhune batɔ bɔ́ɔbɔ a amɔ́: «Ɛkádɛ gɛ́ lɔ́mɔ́ gá go bégide na mbií náana o? Moádɔmbɔ́ mɔ́ɔnyɔ a dɛ báá gúe, a lɔ́mɔ́ go dɔnɔ́ɔ.»
41005040	Gɔ́ɔ batɔ bɛ́ ɛ́damɔ́ go mo hɔɔnɔ. Yésusu go dúmbie go ága mɔtɔ uŋkimée go hanyɔ́, a bíí íŋéné na isée na nnyeedíi bá moádɔmbɔ́, olɔŋɔ na behúúní bɛ́hɛ́ bádadɔ́. Kɔ́ɔ bɛ́ ɛ́damɔ́ naá nɛgɛlɛ́, anáa moádɔmbɔ́ a mbaá lɛ mbɛ́dɛ́ɛ.
41005041	Yésusu go mo gumbene go ombɔ́gɔ, go mo oyana a amɔ́: «“Talɛ́tá kumi”, nɔ́ɔnɔ gó lɛ́ aá: “Moádɔmbɔ́ ba okɔ́dɔ mɔ́ɔnyɔ, ndɔ́mɔ́ caá, fadɛ́gɛ́na”.»
41005042	Moádɔmbɔ́ ba okɔ́dɔ mɔ́ɔnyɔ a mba lɛ́ na nnyómá sɛ́ɔ́dɔ́ na ɛ́handɛ́, gɛ́hɛ́ go dómba go fadɛgɛna go bayɛga go ɛnda. Batɔ bɛ́ ɛ́ ɛ́ná boóma moánɛ, go ɛ́da go békúke makɔ́nɔ́.
41005043	Yésusu go bó bébégidine a amɔ́ bá dɛ ŋaáa goŋaá mɔtɔ untió i íyime boóma bá ndiemi. Gɛ́hɛ́ go gɔnɔ bó oyana a amɔ́: «Fáá nɔnɔ moádɔmbɔ́ mɔ́ɔnyɔ manyáanya.»
41006001	Yésusu u ú úlúkíe hɔ́ɔlɔ́, go ɛ́da naá gɛdɔŋɔ gɛ́hɛ́ gá mbíényée olɔŋɔ na behúúní bɛ́hɛ́.
41006002	Go buisí bá sábadɛ, Yésusu go íŋene naá nnyaŋá ya mbósógólí go ɛ́da go húunenye. Gɛcɛcá gá batɔ gɛ́ɛgɛ gɛ́ mbaá lɛ gɛ́ mo bódólonyo go ɛ́da go békúke, bá gálagala bá amɔ́: «Moóma mɔ́ɔmɔ mó ɛ́damɔ́ mo úlenine áhanɛ́ɛ? Mbɔ́dɔ ya nciŋí ɛhanɛ́ yɛ́yɛ́ɛ a lɔ́mɔ́ bɛáalú o? Gɔnɔ́ nɛgaŋa ná go ŋanana bɛsɛɔ nɛ́ɛnɛ a lɔ́mɔ́ na nɛ́ nɛ́ ɛ́damɔ́ mo úlenine áhanɛ́ɛ o?
41006003	Ábɔ, caá mɔ́ɔ a lɔ́mɔ́ ufúégí nnyaŋá, ohaŋa ba Malɛ́a gɔnɔ́ bondimóní bá banɔ́mɔtɔ́ bábáa bá lɔ́mɔ́ Sáakɛ, Yósɛsɛ, Yúude gɔnɔ́ na Símono o? Ábɔ, caá bondimóní bɛ́hɛ́ bá bakɔ́dɔ bábáa dɛ lɔ́mɔ́ nabɔ́ háalá dɛ ɔyɔ émmuée o?» Moóma mɔ́ɔmɔ mó mbaá lɛ mó bó legene goŋaá bá dɛ ágá odɛ́má yábɔ́ naá mɔ́ɔ mɔ́mɔ́ɔ.
41006004	Gɔ́ɔ Yésusu a bó oyanamɔ́ a amɔ́: «Mbúsí ya Asaŋa ɛ dɛ báá na ufíno naá gɛdɔŋɔ gɛ́hɛ́ gá mbíényée, akɛ́ naá boɛhɛ́, akɛ́ naá ncíbo yɛhɛ́ ya batɔ.»
41006005	Yésusu a lɛ́ kanɛ go bɛa pɛ́ ya go ŋa gɛsɛɔ akɛ́ gá gímmue naá tɛ́sɔnɔ yɛhɛ́ ya mbíényée, gó do dómbáa goana godálɛgana gá nɛnamá ná bɔgɔnɔ́gɔnɔ ɛmbɔ́gɔ sɔŋɛ, a bó éŋugenye.
41006006	A mba lɛ́ a békúke mbɔ́dɔ yabɔ́ ya kanɛ go ágana odɛ́má yábɔ́ naá Asaŋa. Yésusu a mba lɛ́ ɛ ɛ́da ɛ ɛnda go bɛdɔŋɔ go bɛdɔŋɔ, a húunenye batɔ.
41006007	Gɔ́ɔ a dɔ́ŋɛnɔmɔ́ behúúní bɛ́hɛ́ bɔ́ɔ́dɔ́ na báandɛ́, go ɛ́da go bó dómana báandɛ́ go báandɛ́, a báá bó fáá nɛgaŋa go bɛgáda bá biliíli.
41006008	A báá lɛ gó bó lɔsɛnɔ a amɔ́: «No do hóámá no do gɔ́lɔ́ boóma bá oŋɛndɔ, goana gidímbo; no do gɔ́lɔ́ akɛ́ gɛlɛ́dɛ, akɛ́ gɛgada, ɛ́na lí muinyí mbɔ́dɔ ɛhanɛ́ɛ má go ága naá gɛgada.
41006009	No báága nnaadɛna, na gɛla táŋɛ́ gímmue.»
41006010	Yésusu gɔnɔ́ gáábɔ́ a amɔ́: «Gɔ́ɔgɔ no ná ŋamɔ́ no íŋene naá nnyaŋá mmue, bá báá nyó gɛ́ndɛ́gɛ́ná bese hɔ́ɔ, gɛ́gáa nɔnɔ hɔ́ɔ gó ɛ́da go éme naá godómba gɛ́nyɔ́.
41006011	Kanɛ́ no amɔ́ no bola naá hoóma hémmue, bá amɔ́ bí inye go nyó gɛ́ndɛgɛna, ɛ́na lí bí inye go nyó bódóliginyo, úlúkíe nɔnɔ hɔ́ɔ, no bégidide bibúu bá bɛgɔ́ndɔ́ bɛ́nyɔ́; bá gaá bɛáa gɛlɔsɛnɔ hɔ́ɔlɔ́.»
41006012	Gɔ́ɔ behúúní bá bienemú pɛ́, gáábɔ́ go ɛ́da bó oyanɛna batɔ goŋaá bá núgie gɛɔyɔ gábɔ́.
41006013	Bá mba lɛ́ bá gúne gɛca gá bɛgáda bá biliíli, bá fúenene bɔgɔnɔ́gɔnɔ megúdé, bá bó éŋugenye.
41006014	Aŋa ufíno yá Yésusu yó mbaá ŋá yó ná lɛ́ go gúme hoóma hiimée, gɔ́ɔ ufuŋe Elóode ɛ ɛ́damɔ́ go ɔ́bɔnɔ batɔ bá gálagala. Bó oya bá amɔ́: «A lɔ́mɔ́ Sáŋa Begiyuminye mɔ́ɔnyɔ bá mbaá lɔmɔ́ ónáalú mɔ́ɔ a á ná fúfúgé. Boóma moánɛ bɔ́ a bɛananamɔ́ nɛgaŋa ná go ŋanana bɛsɛɔ.»
41006015	Batɔ bóncodío bá amɔ́: «A lɔ́mɔ́ Elíi.» Báaba gɔnɔ́ bá amɔ́: «Bó lɔ́mɔ́ mbúsí ya Asaŋa mmue aŋa mbúsí sá Asaŋa sɛ́ɛsɛ sɛ́ mbaá lɛ cóá.»
41006016	Aŋa Elóode a mbɔɔ́ ɔ́bɔ́ boóma bɔ́ɔbɔ batɔ bá mbaá lɛ bá gálagala, go oyɛda a amɔ́: «Sáŋa Begiyuminye mɔ́ɔnyɔ yɔmɔ́ɔ mmbaá dómá batɔ bá báá mo sómbá odóɛ mɔ́ɔ a á ná ncó gunde naá gɛɔyɔ.»
41006017	Mammana, Elóode mɔ́ɔ a mbaá fáá bogaaga bá go gumbene Sáŋa, bá mo nɔɔ naá ncíbo ya gɛaŋɔ́, go busío bá goŋaá a mba giŋé Ɛlɔdɛ́adɛ, ogánɛ́ ondimóní Fílibi; goakɛ́ Sáŋa a mba lɛ́ o oyanɛna Elóode a amɔ́ «O do bɛanánáa bogaaga bá go gɔ́lɔ ogánɛ́ tɛ́ɔbɛnɔ.»
41006019	Gó gunde Ɛlɔdɛ́adɛ a mba lɛ́ a bɛlabɛla Sáŋa, a fúmbe pɛ́ ya go mo óna. Ɛlɔdɛ́adɛ a mba fúmbée gɛcamɛna makɔ́nɔ́ goŋaá Elóode a mo ágɛna bó óna Sáŋa, bó báá mo sugé.
41006020	Elóode moatɛ́ a mba lɛ́ a díine Sáŋa, goakɛ́ a mba lɛ́ i íyimene a amɔ́ Sáŋa a lɛ́ gɛtɛ́nɛ́ɛ gá mɔtɔ, gɔnɔ́ gimmúmpúu. Elóode a lɛ go ɛ́da go mo beŋebeŋe. Gɛcamɛna gɛ́ɛgɛ Elóode a mbaá lɛ a bódólonyo dogálɔ dá Sáŋa, dó mba lɛ́ dó mo bueŋenye naá odɛ́má; kanɛ́ akɛ́ nɔ́ɔnɔ, a mba lɛ́ a mo bódólonyo na bɛyaŋa.
41006021	Buisí búmmue, gɔ́ɔ ufuŋe Elóode a ŋamɔ́ gibíné go go leebie nnyómá yɛhɛ́ ya nobébíényée. Gɛ́hɛ́ go dɔ́ŋɔnɔ bagɔ́nɔ́ɔ bá gɛdɔŋɔ gɛ́hɛ́, bagɔ́nɔ́ɔ bá bisimbi na bafɛanɔ́ɔ bá batɔ báaba naá Gelilée. Buisí bá ndiemi bó báá lɛ gó bɛ́ɛmba bá mmagɔ go busío bá ogɛ́ Ɛlɔdɛ́adɛ.
41006022	Gɛcamɛna gá gibíné gɛ́ á háá, ombóla ba Ɛlɔdɛ́adɛ go íŋene naá ncíbo ya gibíné go go bíne. A báá nɔ́ɔ́ Elóode na batɔ biimée báaba bá mbaá lɛ hɔ́ɔ.
41006023	Ufuŋe go oyana ombóla mɔ́ɔnyɔ a amɔ́: «Boóma buimée bɔ́ɔbɔ o gaá ná ŋgɔŋɛ́nɔ́ kaá go bó fáá, akɛ́ bó bɛ́ɛmba gigísi gá tɛ́mádɛ́má ya gɛdɔŋɔ gámɛ.»
41006024	Ombóla go húme, go oyana nnyeedíi a amɔ́: «Ndɔ́mɔ́ ba go ɔŋɛnɔ ɛkádɛ?» Nnyeedíi go mo oyana a amɔ́: «Odóɛ yá Sáŋa Begiyuminye.»
41006025	Ombóla go nco gunde fɛaŋɔ go oyana Ufuŋe a amɔ́: «Ndɛ́galɛga caá o páa odóɛ yá Sáŋa Begiyuminye naá gɛmbalɛ́ŋa gá usóyóo godɔ́ɔdɔ godɔ́ɔdɔ.»
41006026	Boóma bɔ́ɔbɔ bó mba séésényée ufuŋe akɛ́báamɔ́, kanɛ́ a dɛ mbáa lɛ ba go gɔnɔ ŋa kóka, goakɛ́ a mba ŋá a báá go bálɛa naá oŋgíso yá batɔ biimée báaba a mbaá bó dɔ́ŋɔ́nɔ́ɔ naá gibíné.
41006027	Gɔ́ɔ Elóode a dómbamɔ́ go dóma gisimbi gá gibeŋe goŋaá gɛ́ ɛ́da sómba Sáŋa Begiyuminye odóɛ, gɛ́ nco gunde na yɔ́. Gisimbi gɛ́ báá lɛ gó ɛ́da naá ncíbo ya gɛaŋɔ́, go sómba Sáŋa odóɛ.
41006028	A báá lɛ gó yó ága naá gɛmbalɛ́ŋa gá usóyóo, go nco gunde na yɔ́, go íŋene ombóla, ombóla a báá fáá nnyeedíi.
41006029	Behúúní bá Sáŋa aŋa bá mbɔ ɔ́bɔ́ nigúe nɛ́hɛ́, gáábɔ́ go ɛ́da gɔ́lɔ gikekulu gɛ́hɛ́ bá báá miée.
41006030	Gɔ́ɔ baapótɛlɛ báaba Yésusu a mbaá lɔmɔ́ bó dómáalú báandɛ́ go báandɛ́ bá ncomɔ́ gunde go mo gíde anáa a mbaá lɔmɔ́, bá báá mo oyáná buimée bɔ́ɔbɔ bá mbaá ŋaáa na buimée bɔ́ɔbɔ bá mbaá húúnényée.
41006031	Kanɛ́ batɔ báaba bá mbaá lɔmɔ́ bú úlene anáa Yésusu a mbaá lɔmɔ́ bá mba lɛ́ gɛca, báaba bú úle bá dómba, báaba bá gɔnɔ nco gunde. Yésusu na behúúní bɛ́hɛ́ bá dɛ mbáá lɛ bá gɔnɔ bɛanana gɛcamɛna gá goŋaá bá lɛ́ ba go lukumene bá nyáanya. Gɔ́ɔ Yésusu a bó oyanamɔ́ a amɔ́: «Bɛɛnyɔ́ɔ, úlé nɔnɔ dɛ no ɛ́da naá hoóma háaha há lɔ́mɔ́ gɛyáŋɛ́, anáa batɔ bá lɔ́mɔ́ bá dɛ bɛ́ɛ́mbá hɔ́ɔ, no dúugide go moɔnɔ́ ba gɛcamɛna.»
41006032	Gáábɔ́ go bólɛga naá gilué bákáa, go ɛ́da naá hoóma háaha há lɔ́mɔ́ gɛyáŋɛ́.
41006033	Batɔ bá mba lɛ́ bó ɛ́náalú bá ná lɛ́ go ɛ́dana halaháláa, nɛnamá makɔ́nɔ́ nɛ́ báá bó lɛncá. Kɔ́ɔ bɛ́ ɛ́damɔ́ go ɛ́da káfakafa naá tɛ́sɔnɔ iŋkimée, bú úle bá díine go cí, go dóana go ɛ́da bola naá hoóma háaha Yésusu na behúúní bɛ́hɛ́ bá mbaá lɔmɔ́ bɛ́ ɛ́dana hɔ́ɔ.
41006034	Aŋa Yésusu a mbaá siisé naá gilué, gɛ́hɛ́ go ɛ́na bitúu bitúu bá batɔ. Mahana go mo gɔ́lɔ go busío bábɔ́, goakɛ́ bá mba lɛ́ aŋa bɛdómbáa bá kanɛ ombeŋíbéŋí.
41006035	Yésusu go ɛ́da go húunenye batɔ bɔ́ɔbɔ moóma gɛca. Kanɛ́ aŋa buisí bó mbaá ŋá bó ná lɛ́ páábɔ́, behúúní go mo báyɛkɛna go mo oyana bá amɔ́: «Hoóma háaha há lɛ́ gɛyáŋɛ́, gɔnɔ́ gɛcamɛna gɛ́ ná lɛ́ páábɔ́.
41006036	Gúlúgíe batɔ báaba; bɛ́ ɛ́da naá nnyaŋá sá boyogóní ntɛ́mɛ́ na naá bɛdɔŋɔ bá mekúígíi, bɔ́ ɔ́ndɔ manyáanya.»
41006037	Yésusu go bó gundie a amɔ́: «Bɛɛnyɔ́ɔ moatɛ́ bó fáamɔ́ nɔnɔ manyáanya.» Bɔ́ɔ bá amɔ́: «Dɛ dɛ manɛ́ akɛ́ bɛanana mantɛdɛ máandɛ́ má bɛkɔ́ŋɔ bá muinyí goŋaá dɛ ɛ́da go ɔ́ndɔ bɛlɛ́dɛ kɔ́ɔ dɛ nco fáa batɔ báaba bá nyáa.»
41006038	Yésusu go bó oyana a amɔ́: «Ɛ́dá no ɛ́na ombanɔ yá bɛlɛ́dɛ yɔ́ɔyɔ no lɔ́mɔ́ na yɔ́. Aŋa bá mbɛ ɛ́dá bana, go nco gunde go mo oyana bá amɔ́: Dɛ lɛ́ na bɛlɛ́dɛ bɛ́táanɔ na moɔbɔ́ móandɛ́.»
41006039	Yésusu go oyana behúúní bɛ́hɛ́ goŋaá ŋgáa bá lukumenenye batɔ biimée go biimbó go biimbó naá mbínyí mmoɛná.
41006040	Batɔ go lukumenene go ɛlɔŋɔ ya batɔ ntɛdɛ, na ɛlɔŋɔ ya batɔ otíno áhandɛ́ na bɔ́ɔ́dɔ́.
41006041	Gɔ́ɔ Yésusu a gɔ́lɔmɔ́ bɛlɛ́dɛ bá bɛ́táanɔ na moɔbɔ́ móandɛ́ mɔ́ɔmɔ, a báá búlúgíe oŋgíso go mmoɛná, go béhiigi Asaŋa. Gɛ́hɛ́ go gɛ́sa bɛlɛ́dɛ, i íŋenene behúúní, bɔ́ɔ bá abana mɔtɔ uŋkimée. A báá abáa tɔ́nɔ moɔbɔ́ má móandɛ́ go batɔ biimée.
41006042	Batɔ biimée bá báá nyáányáa bá báá hóógío.
41006043	Bá báá gɔ́lɔ́ bigísi bá bɛlɛ́dɛ bɛ́ɛbɛ bɛ́ mbaá síéné, bɛ́ mba lɛ́ bɛ́ hóogono ncada sɛ́ɔ́dɔ́ na ɛ́handɛ́, tɔ́nɔ na bigísi bá moɔbɔ́ bɛ́ɛbɛ bɛ́ mbaá síéné.
41006044	Biimée báaba bá mbaá nyáá bɛlɛ́dɛ bá mba lɛ́ ombanɔ yá batɔ banɔ́mɔtɔ́ tɔ́sɛnɔ ɛ́táanɔ.
41006045	Hɔ́ɔ na hɔ́ɔ naá nnyimé, Yésusu go oyana behúúní bɛ́hɛ́ goŋaá bá bólɛga naá gilué, bá dóanana naá cɔ́lɔ ya máŋɛ́ boayá búunú, gɛayá gá tɛ́sɔnɔ ya Bɛcayɛ́da, naá gɛcamɛna moánɛ, mɔ́ɔ moatɛ́ a gúlugenye batɔ.
41006046	Yésusu a á maná go gúlugie batɔ, gɛ́hɛ́ go bólɛga naá ogɔndɔ go mbósógólí.
41006047	Mbíno ɛ mba ladá Yésusu mokáa a gá lɛ́ naá kɔndɔ boayá bɔ́ɔbɔ. Gilué gɛ́ ná lɛ́ naá tɛ́mádɛ́má ya miimpo na behúúní bɛ́hɛ́ kɔ́ɔ.
41006048	Yésusu a núune aŋa behúúní bɛ́hɛ́ bá bégidemú go go bosa gilué, goakɛ́ ufufu yó mba lɛ́ yó bó úlenine cɛŋɛ, na ŋgɔɔ́ ya otóotoɛ háalá, go úle ɛ ɛnda naá miimpo mmoɛná anáa behúúní. A báá ŋaáa aŋa a á bó dómbá.
41006049	Behúúní bá mo ɛ́nana ɛ ɛnda naá miimpo mmoɛná, go fege goŋaá bó lɔ́mɔ́ nnyɔlɛ, gáábɔ́ go ɛ́da go ánca.
41006050	Mammana, biimée bá mba lɛ́ mo ɛ́náalú, nciŋí ɛ báá bó ságɛ́nɛ́ná na bofoá. Kanɛ́ hɔ́ɔ na hɔ́ɔ Yésusu go bó gálɛda a amɔ́: Nigégé, a lɔ́mɔ́ yɔmɔ́ɔ, no do bɛáa bofoá.
41006051	Gɛ́hɛ́ go bólɛga naá gilué olɔŋɔ nabɔ́, ufufu yó báá dómbá go yɔyɔ. Behúúní bɛ́hɛ́ bá mba lɛ́ na gɛantáanta gá bibékúkí,
41006052	goakɛ́ bá dɛ mbɔ́ ɔ́bɔ gɛsɛɔ gɛ́ɛgɛ Yésusu a mbaá ŋaáa go go degie bɛlɛ́dɛ. Ɛdɛ́má yabɔ́ ɛ dɛ mbáá lɛ buunéelú go go oliminyo boóma bɔ́ɔbɔ Yésusu a mbaá ŋaáa.
41006053	Bá á yoogá miimpo, gáábɔ́ go bola naá gigísi gá cí gá Gɛnɛsalɛ́dɛ, bá bíí íŋéné.
41006054	Gɔgɔ́ aŋa bá mbaá siisé naá gilué, batɔ go lɛnca Yésusu.
41006055	Batɔ go ɛ́da bá díine gɛdɔŋɔ giimée, bá gɔ́lɔnɔ bɔgɔnɔ́gɔnɔ go dokandá, bɛ́ ɛ́dana nabɔ́ hoóma hiimée háaha bá mbaá lɛ bɔ́ ɔ́bɔnɔ goŋaá a lɛ́ hɔ́ɔ.
41006056	Hoóma hiimée háaha Yésusu a mbaá lɛ a bola hɔ́ɔ, naá bɛdɔŋɔ, naá tɛ́sɔnɔ, akɛ́ naá mofágáfágá, batɔ bú úlene na bɔgɔnɔ́gɔnɔ, bá bó dule naá indukí ya agósa yá gɛdɔŋɔ; bá mo béyéeyenye goŋaá ŋgáa o oliminyo onyɔ moánɛ a báláfɛna goana udúu yá gɛla gɛ́hɛ́. Gɔ́ɔ biimée báaba bá mbaá lɛ bá mo bálafa, bá mba lɛ́ bé éŋugene.
41007001	Gɔ́ɔ nɛnamá ná Befelisiéŋe na nɛnamá ná muloodio má gicele bá go ɛ́da go úle naá Yolósalɛmɛ bá ncomɔ́ bábánda bá báá ágɛ́ná Yésusu gieŋí.
41007002	Gáábɔ́ go ɛ́na goŋaá naá behúúní bá Yésusu, bóncodío bá lɛ́ hɔ́ɔ báaba bá nyáanyamɔ́ na biílo, nɔ́ɔnɔ gó lɛ́ aá kanɛ go soga ɛmbɔ́gɔ aŋa gɔ́ɔgɔ caŋa sá gɛdɔŋɔ sɛ́ oyamɔ́.
41007003	Kanɛ́ Befelisiéŋe aŋa Beyúdene bóntió, biimée bá bienene gohúunenye gá biisée bábɔ́; bá dɛ nyáányáa kanɛ go básoga ɛmbɔ́gɔ aŋa gɔ́ɔgɔ gó háananamɔ́.
41007004	Naá goncogunde gá nyonyí, bá dɛ nyáányáa kanɛ go básoga: bá bɛanana gɔnɔ́ gɛcɛcá gá caŋa gɛ́ɛgɛ biisée bábɔ́ bá mbaá bó dúmbínyée aŋa: gosoga gá kɔ́bɔ, na muséní, na bɛmbalɛ́ŋa bá isóyóo ya bɛkɔ́ŋɔ, [na ɛmbɛ́dɛ́ kɛ́].
41007005	Gɔ́ɔ kanɛ́ Befelisiéŋe na muloodio má gicele bú úhunemú Yésusu bá amɔ́: «Go busío báakɛ́ behúúní báhɔ bá lɔ́mɔ́ bá dɛ bienénée caŋa sá biisée bɛ́cɔ́, bá nyáanya ɛmbɔ́gɔ na biílo o?»
41007006	Yésusu go bó oyana a amɔ́: «Bekuilí báaba, mbúsí ya Asaŋa Iseyíi ɛ mba gálágáláa mammana, goakɛ́ bó lɛ́ ɔ́ŋɔ́ɔlú go busío bɛ́nyɔ́ goŋaá, Asaŋa a amɔ́: Boɛ́nɔ bɔ́ɔbɔ bó mbúlugenye goana na nyuudé, kanɛ́ odɛ́má yábɔ́ yó lɛ́ halaháláa namɛ;
41007007	mbúlugie yabɔ́ go busío bámɛ ɛ lɛ́ godugúnú, goakɛ́ bicele bɛ́ɛbɛ bá húunenyemú bɛ́ lɔ́mɔ́ bɛ́ɛbɛ bá batɔ moatɛ́ go báágɛnana.
41007008	No dɛ́ɛnana bicele bá Asaŋa go boayá go go bienene caŋa sá biisée bɛ́nyɔ́.»
41007009	Yésusu gáábɔ́ gɔnɔ́ a amɔ́: «No íyimenemú go umbe gicele gá Asaŋa bese na bese go go bɛ́dɛgɛna caŋa sá biisée bɛ́nyɔ́.
41007010	Mammana, Mɔ́sɛsɛ a mbo oyɛ́dá a amɔ́: “Hálámána tɛ́ɔ na yigúédíi”, gɔnɔ́ “mɔ́ɔnyɔ a yɔmɛnɔmɔ́ isée ɛ́na nnyeedíi, noséésényée nɛ́hɛ́ nó lɔ́mɔ́ nigúe.”
41007011	Kanɛ́ bɛɛnyɔ́ɔ no oya no amɔ́: “Mɔtɔ a lɛ́ ba go oyana isée ɛ́na nnyeedíi a amɔ́: gidúgune gɛ́ɛgɛ ŋgaá ná lɛ́ bá go go fáa gɛ́ ɛ́ ɛ́yá kolobána, gɔ́ɔgɔ gó lɛ́ aá gɛbáágá gɛ́ɛgɛ gɛ́ lɔ́mɔ́ fonáalú”.
41007012	No á dɛ́ɛ́ná mɔtɔ mɔ́ɔnyɔ goŋaá a dɛ gɔnɔ́ go óhiginyo isée ɛ́na nnyeedíi.
41007013	Nɔ́ɔnɔ no fúgune nogálɔ ná Asaŋa, no nó hɛŋa na caŋa sá biisée bɛ́nyɔ́ sɛ́ɛsɛ no húunenyemú, no gɔnɔ ŋanana gɛcɛcá gá moóma aŋa gɛ́ɛgɔ nɔ́ɔnɔ.»
41007014	Gɔ́ɔ Yésusu a gɔnɔmɔ́ dɔ́ŋɛnɔ gitúu gá batɔ a amɔ́ gáábɔ́ a amɔ́: «Mbódólígínyóomú nɔnɔ biimée, no gunde no ɔ́bɔ.
41007015	Boóma bá go íŋene naá nnyɔ́dɔ ya mɔtɔ bó mo ága biílo naá oŋgíso yá Asaŋa bó do báá. Kanɛ́ bɔ́ɔbɔ bó húmenemú naá gadɛ́ɛ gá mɔtɔ bɔ́ bó mo áganamɔ́ biílo. [
41007016	Aáŋa no bɛanana edúu, no ɔ́bɔ boóma moánɛ bese!»]
41007017	Aŋa Yésusu a mbaá yáŋɛ́mɛ́dɛ́ná gitúu gá batɔ a bɛ́ɛ́ ɛ́dá go íŋene naá nnyaŋá, behúúní bɛ́hɛ́ go mo úhune goŋaá a bó falonɛna ncaba yɛ́ɛyɔ.
41007018	Yésusu go bó oyana a amɔ́: «Bɛɛnyɔ́ɔ no lɛ́ tɔ́nɔ kanɛ nciŋí o? No do bósó go íyimene goŋaá boóma bá go ɛ́da go úle naá hanyɔ́ bó íŋene naá gadɛ́ɛ gá mɔtɔ bó gunde bó mo ága biílo naá oŋgíso yá Asaŋa bó do báá hɔ́ɔ o?
41007019	Mammana, boóma moánɛ bó do íŋénénée naá mɔ́ odɛ́má, kanɛ́ bó ɛ́danamɔ́ naá ɛsɔdɔ bó gunde bó húme bó ɛ́da naá gɛbɛ́lábɛ́lá. Yésusu a mba lɛ́ o oya naá dogálɔ dɔ́ɔdɔ goŋaá moóma má go nyáa muimée mó lɛ́ kanɛ biílo.»
41007020	Gɛ́hɛ́ go gɔnɔ bó oyana a amɔ́: «Boóma bɔ́ɔbɔ bó húmenemú naá gadɛ́ɛ gá mɔtɔ bɔ́ bó mo áganamɔ́ biílo.
41007021	Mammana, naá gadɛ́ɛ gá mɔtɔ, naá odɛ́má yɛ́hɛ́ gɔ́ɔ bɛgáda bá mbééníŋínyí bɛ́ húmenemú hɔ́ɔ bɛ́ɛbɛ bɛ́ mo dómanamɔ́ goŋaá ɔ ɔyɔ gɛbɛ́ aŋa: buíbi, ŋgónana, goŋanana gá gɛdáŋa, go fídene gɛɔyɔ gá hanyɔ́, hɛagá, gɛlalaga gá odɛ́má, moloolio, gobéséesidinye go boóma bá sɔ́gɔ́ɔ, gobéségisegi, gɛɔyɔ gá mmɛndɛ́ɛ, godíeŋedieŋie gá ufíno yá sɔ́gɔ́ɔ, kanɛ nciŋí go moóma má bese.
41007023	Moóma mobɛ́ muimée mɔ́ɔmɔ mó húmenemú naá gadɛ́ɛ gá mɔtɔ, mó gunde mó mo ágana biílo naá oŋgíso yá Asaŋa.»
41007024	Yésusu u ú úlúkíe hɔ́ɔlɔ́, go ɛ́da naá gigísi gá cí gá tɛ́sɔnɔ ya Tíile. Gɛ́hɛ́ go íŋene naá nnyaŋá mmue, kanɛ́ a dɛ mbáá lɛ a lɛ́galɛga goŋaá mɔtɔ i íyime, akɛ́ nɔ́ɔnɔ, a dɛ mbáá lɛ ba go gɛ́ga naá nɛɔsɛgɔ.
41007025	Okɔ́dɔ ummue a mba lɛ́ a bɛanana ombóla bɛhɛ́ mɔ́ɔnyɔ gɛgáda gá giliíli gɛ́ mbaá lɛ gɛ́ mo génegenye. Gɔ́ɔ okɔ́dɔ ba ndiemi ɔ ɔ́bɔmɔ́ bá buŋe ufíno yá Yésusu. Hɔ́ɔ na hɔ́ɔ, gɛ́hɛ́ go nco gule enúu naá busío bɛ́hɛ́.
41007026	Okɔ́dɔ mɔ́ɔnyɔ a dɛ mbáá lɛ mbéní ya Beyúdene, a mbaá lɛ mbíényée ya gɛdɔŋɔ gá Fenesíi, naá gɛayá gá Silíi. Gɛ́hɛ́ go bósógolidio Yésusu goŋaá a húmie gɛgáda gá giliíli naá ombóla bɛhɛ́.
41007027	Yésusu go mo gundie a amɔ́: «Manɛ́ dɛ́ɛ́na baábayɔ́ bá nyáanya bá hóogio, goakɛ́ bó do fɛanánáa go gɔ́lɔ gɛlɛ́dɛ gá baábayɔ́ o fáa baaná bá mbóa.»
41007028	Okɔ́dɔ go oyana Yésusu a amɔ́: «Daadáa, bó lɛ́ mammana, hálá kanɛ́ baaná bá mbóa bá bédúgemú na pumbú sɛ́ɛsɛ baábayɔ́ bá belegedenyemú naá cí ya tábɛ́la.»
41007029	Yésusu a amɔ́ gá okɔ́dɔ a amɔ́: «Go busío bá kundíemú yahɔ yɛ́ɛyɔ, gundé, gɛgáda gá giliíli gɛ́ báá go húme naá ombóla bahɔ.»
41007030	Okɔ́dɔ a á gundé naá mɔ́ nnyaŋá, go gíde ombóla bɛhɛ́ naá ombɛ́dɛ́ a báa go máma pɔ́ɔ́. Gɛgáda gá giliíli gɛ́ mba ŋá gɛ́ báa go húme naá mɔ́ nnyɔ́dɔ.
41007031	Gɔ́ɔ Yésusu u úlukiemú naá tɛ́sɔnɔ ya Tíile, a báá dómbá naá tɛ́sɔnɔ ya Sídono, a báá bácaá gigísi gá cí gá Tɛ́sɔnɔ sɛ́ɔ́dɔ́ go go nco gundine gɛayá gá máŋɛ́ má Gelilée.
41007032	Batɔ go mo úline na gɛndɔ́kɔ́ɔ gá mɔtɔ, gɛ́ gɔnɔ́ gɛ́ dɛ gálágáláa bese. Bá báá lɛ gó bósógolidio Yésusu goŋaá a mo dála ɛmbɔ́gɔ e éŋuge.
41007033	Yésusu go gɔ́lɔ mɔtɔ mɔ́ɔnyɔ naá bɔ́ɔ báandɛ́, go yáŋɛmɛdɛna gitúu gá batɔ. Yésusu go mo sɔgɔlɛdɔ edúu na monɔɔ́nnɔɔ́, a báá cábɛ́dá bɛdɛ́, go báláfɛna gɛlɛ́mbɛ gá mɔtɔ moánɛ na bɛ́.
41007034	Gɛ́hɛ́ go fediginye busío go mmoɛná a báá hélúmídé. Gɔ́ɔ a gálɛdamɔ́ mɔtɔ a amɔ́: «Ɛfáta», nɔ́ɔnɔ gó lɛ́ aá «bébuunéemú.»
41007035	Hɔ́ɔ na hɔ́ɔ, edúu yá mɔtɔ go dómba go buunuge, gɛlɛ́mbɛ gɛ́hɛ́ gɛ́ báá béfulúné tɔ́nɔ, go dúme go gálagala kanɛ gɛdɔmbɔ.
41007036	Yésusu go lɔsɛnɔ batɔ biimée goŋaá bá dɛ hóámá bá dɛ bó oyɛ́dá go mɔtɔ. Kanɛ́ akɛ́ aŋa a mbaá lɛ a bó lɔsɛnɔnɔ nɔ́ɔnɔ, bɔ́ɔ bé élinenye na go oya boóma moánɛ.
41007037	Batɔ bá mba lɛ́ na gobékúke makɔ́nɔ́, bá gálagala bá amɔ́: «Buimée bɔ́ɔbɔ a ŋananamɔ́ bó lɛ́ goana bese á bese, a ŋanana goŋaá bɛndɔ́kɔ́ɔ bɛ́ ɔ́bɔnɔ, bimmúke bɛ́ gálagala.»
41008001	Naá medúgú moánɛ méení, gɛcɛcá gá batɔ gɛ́ mba gɔnɔ́ bábándɛgɛna naá boayá bá Yésusu. Aŋa bá mbaá lɛ kanɛ gɔnɔ́ boóma bá go nyáa, gɛ́hɛ́ go dɔ́ŋɛnɔ behúúní bɛ́hɛ́ a amɔ́ gáábɔ́ a amɔ́:
41008002	«Ŋgɛ́nana gɛcɛcá gá batɔ gɛ́ɛgɛ mahana, goakɛ́ medúgú mádadɔ́ mámáa bá lɔ́mɔ́ namɛ, bá dɛ bɛanánáa boóma bá go nyáa.
41008003	Caá mbó gúlugie na ncaná, bá gaá yɛ́mɛ́lɛ́dá go pɛ́ na yɛ́, goakɛ́ gɛca gɛ́ lɛ́ naá olɔŋɔ yábɔ́ gɛ́ɛgɛ gɛ́ mbɛɛ́ ɛ́dá fadɛgana halaháláa.»
41008004	Behúúní bɛ́hɛ́ go mo úhune bá amɔ́: «Bɛɛcɔ́ɔ bábáa halaháláa na gɛdɔŋɔ. Dɛ gaá ná gɔ́lɔ́ manyáanya má ŋaá má háa go go dúge batɔ biimée báaba áhanɛ́ɛ o?»
41008005	Yésusu go bó úhune a amɔ́: «No lɛ́ na bɛlɛ́dɛ bínikíi hɔ́ɔlɔ́ o?» Behúúní go mo gundie bá amɔ́: «Bɛ́ lɛ́ bɛ́táanɔ na bɛ́andɛ́.»
41008006	Gɔ́ɔ o oyanamɔ́ batɔ goŋaá bá lukumenene go cí. Gɛ́hɛ́ go gɔ́lɔ bɛlɛ́dɛ bɛ́táanɔ na bɛ́andɛ́ bɛ́ɛbɔ a báá béhiigí Asaŋa, a báá bɛ́ gɛ́sáa, i íŋenene behúúní bɛ́hɛ́ goŋaá bá abana mɔtɔ uŋkimée. Kɔ́ɔ bá mbaá abánáa batɔ.
41008007	Bá mba lɛ́ tɔ́nɔ na baaná bá moɔbɔ́ sɔŋɛ. Yésusu go gɔnɔ béhiigi Asaŋa, a bíí íŋéné behúúní bɛ́hɛ́ moɔbɔ́ mɔ́ɔmɔ goŋaá bá abana batɔ biimée.
41008008	Batɔ go nyáanya bá báá hóógío. Bá báá gɔ́lɔ́ bigísi bá bɛlɛ́dɛ bɛ́ɛbɛ bɛ́ mbaá síénénée, bá báá gundé na bɛ́; bɛ́ mba lɛ́ bɛ́ hóogono ncada ɛ́táanɔ na ɛ́handɛ́.
41008009	Batɔ bɔ́ɔbɔ bá mba lɛ́ ombanɔ yá go héme batɔ tɔ́sɛnɔ ínni. Naá nnyimé ya manyáanya Yésusu go gúlugie gitúu gá batɔ gɛ́ɛgɔ.
41008010	Mɔ́ɔ go dómba go bólɛga naá gilué olɔŋɔ na behúúní bɛ́hɛ́, gáábɔ́ go ɛ́da naá gɛdɔŋɔ gá Dalamanóta.
41008011	Gɔ́ɔ Befelisiéŋe bú úlemú bá báá bolá, gáábɔ́ go bayɛga cuŋí na Yésusu; aŋa bá mbaá lɛ bá maamana go mo dámbɛna, gáábɔ́ go mo úhune goŋaá a ŋa gieninye gá gobékúke gɛ́ɛgɛ gɛ́ dúfenyemú goŋaá ɛ ɛ́damɔ́ go úlene naá Asaŋa.
41008012	Yésusu a á hélúmídé makɔ́nɔ́, go gálɛda a amɔ́: «Goakɛ́ batɔ bá ínoni báaba bú úhenemú gieninye gá gobékúke? Mammana, ŋgaá nyó oyáná caá, bá dɛ ná bɛa gieninye gá gobékúke akɛ́ gímmue.»
41008013	Gɔ́ɔ a dómbamɔ́ go bó síe hɔ́ɔlɔ́, go bólɛga gɔnɔ́ naá gilué na behúúní bɛ́hɛ́ go go ɛ́da naá cɔ́lɔ yɛ́ɛyɛ intió.
41008014	Behúúní bá Yésusu bá mba lɛ́ bófoolíolú go gɔ́lɔ bɛlɛ́dɛ, goana táŋɛ́ gímmue gɛ́ɛgɛ bá mbaá lɔmɔ́ na gɛ́ naá gilué.
41008015	Yésusu go bó lɔsɛnɔ a amɔ́: «Bébeŋéemú nɔnɔ bese na ondɔ yá go fudugenye uguŋe yá Befelisiéŋe na yɔ́ɔyɔ yá ufuŋe Elóode.»
41008016	Gɔ́ɔ behúúní bɛ́hɛ́ bɛ́ ɛ́damɔ́ go bágálɛnagalɛna go dogálɔ dá Yésusu goakɛ́ bá dɛ mbáa lɛ na bɛlɛ́dɛ.
41008017	Yésusu go lɛnca boóma bɔ́ɔbɔ bá mbaá lɔmɔ́ bá bágálɛnagalɛna, go bó úhune a amɔ́: «No gá lɛ́ no do ɔ́bɔ́ lí no gá lɛ́ kanɛ go gumbene naá odóɛ o? Nciŋí yɛnyɔ́ ɛ gá lɛ́ ɛ dɛ bébuuné lí?
41008018	No bɛanana oŋgíso yá kanɛ go ɛ́nana lí, no bɛananamɔ́ edúu yá kanɛ go ɔ́bɔnɔ o? No do gɔnɔ́ béeniŋenye tɔ́nɔ lí?
41008019	Gɛcamɛna gɛ́ɛgɛ mmbaá gɛ́sáa bɛlɛ́dɛ bɛ́táanɔ go go abana batɔ batɔ́sɛnɔ bátáanɔ, no mba lɛ́ hóógíolú ncada ínikí sá bigísi bá bɛlɛ́dɛ sɛ́ɛsɛ no mbaá gúlúgé na sɛ́ o?» Gáábɔ́ go mo gundie bá amɔ́: «Ncada sɛ́ɔ́dɔ́ na ɛ́handɛ́.»
41008020	«Caŋa táŋɛ́ mmue gɔ́ɔgɔ mmbaá gɛ́sáa bɛlɛ́dɛ bɛ́táanɔ na bɛ́andɛ́ go go abana batɔ batɔ́sɛnɔ bénni, no mba lɛ́ hóógíolú ncada sá bigísi bá bɛlɛ́dɛ ínikí sɛ́ɛsɛ no mbaá gúlúgé na sɛ́ o?» Gáábɔ́ go mo gundie bá amɔ́: «Ncada ɛ́táanɔ na ɛ́handɛ́.»
41008021	Yésusu go gɔnɔ bó oyana a amɔ́: «Akɛ́ nɔ́ɔnɔ no gá lɛ́ no do ɔ́bɔ́ lí?»
41008022	Gɔ́ɔ Yésusu na behúúní bá bolamɔ́ naá tɛ́sɔnɔ ya Bɛcayɛ́da, batɔ go úle na ugélígeli naá boayá bá Yésusu bá báá mo bósógólídío goŋaá a mo báláfɛna.
41008023	Yésusu go gɔ́lɔ ugélígeli go ombɔ́gɔ, go húme nɛhɛ́ naá gɛdɔŋɔ gɛ́ɛgɔ. Gɛ́hɛ́ go cábɛda bɛdɛ́ a báá mo ágá go oŋgíso, a báá mo dálá ɛmbɔ́gɔ, a báá lɛ gó mo úhune a amɔ́: «Go ɛ́nana boóma lí?»
41008024	Ugélígeli a á fuuné oŋgíso go oyɛda a amɔ́: «Ŋgɛ́nana batɔ, bá lɛ́ aŋa mɛɛ́tɛ, kanɛ́ bɛ́ ɛnda.»
41008025	Yésusu go gɔnɔ mo dála ɛmbɔ́gɔ go oŋgíso, mɔtɔ go bayɛga go ɛ́nana bese bese, bigélí bɛ́hɛ́ bɛ́ báá maná, a bɛ́ɛ́ ɛ́dá go ɛ́nana moóma muimée aŋa mó lɔ́mɔ́.
41008026	Yésusu go mo gúlugie a báá mo oyáná a amɔ́: «Dómbáná goana go tómbana naá mamɔ́ nnyaŋá, o do bédúfíe go gɛdɔŋɔ.»
41008027	Gɔ́ɔ Yésusu ɛ ɛ́damɔ́ olɔŋɔ na behúúní naá bɛdɔŋɔ bɛ́ɛbɛ bɛ́ lɔ́mɔ́ mekúígíi na Sɛsalɛ́ɛ ba Fílibi. Go pɛ́ hɔ́ɔlɔ́, gɛ́hɛ́ go bó úhune a amɔ́: «Batɔ bó oyamɔ́ bá amɔ́ ndɔ́mɔ́ ánɛ́ɛ o?»
41008028	Bá báá lɛ gó mo gundie bá amɔ́: «Batɔ bó oya bá amɔ́ o lɔ́mɔ́ Sáŋa Begiyuminye; bóncodío bá amɔ́ o lɔ́mɔ́ Elíi; bóncodío gɔnɔ́ bá amɔ́ o lɔ́mɔ́ mbúsí ya Asaŋa mmue.»
41008029	Kɔ́ɔ a bó úhunemú a amɔ́: «Kanɛ́ bɛɛnyɔ́ɔ, no oyamɔ́ no amɔ́ ndɔ́mɔ́ ánɛ́ɛ o?» Píele a á gɔ́lɔ́ dogálɔ, go mo gundie a amɔ́: «O lɔ́mɔ́ Kilítusu.»
41008030	Gɛ́hɛ́ go bó lɔsɛnɔ na mbébégidine goŋaá bá dɛ hóámá bá dɛ oyáná mɔtɔ ánɛ́ɛ a lɔ́mɔ́.
41008031	Gɔ́ɔ Yésusu a bayɛgamɔ́ go húunenye behúúní bɛ́hɛ́, a bó oyanɛna a amɔ́: «Gó háanana goŋaá Moɔnɔ́ ba mɔtɔ a lumene na gɛɔ́bɛgɔ makɔ́nɔ́; bafɛanɔ́ɔ bá gɛdɔŋɔ, bagɔ́nɔ́ɔ bá bedúmbí bɛbáágá naá Asaŋa na muloodio má gicele bá mo umbe, batɔ bá mo óna, kanɛ́ naá nnyimé ya medúgú mádadɔ́, a fúfuge.»
41008032	A mba lɛ́ a bó oyanɛna moóma mɔ́ɔmɔ daŋɛ́daŋɛ. Píele go mo gɔ́gɛdɔ go boayá, go ɛ́da go mo goomanɛna a amɔ́ caá akɛ́ nɔ́ɔnɔ.
41008033	Yésusu a á bábondóná, a núune behúúní bɛ́hɛ́, go áncana Píele a amɔ́: «Tɔ́ŋɔ́mɛ́dɛ́náamɔ́ háalá! Sátana, ɛ́dá naá yɔmɔ́ nnyimé! O lɛ́ gikumí naá pɛ́ yamɛ ya bosɔ́mɔ. Mammana, mbééníŋínyí sáhɔ sɛ́ dɛ bósó sá Asaŋa, sɛ́ lɔ́mɔ́ sá batɔ.»
41008034	Yésusu go dɔ́ŋɛnɔ gitúu gá batɔ olɔŋɔ na behúúní go bó oyana amɔ́: «Aáŋa mɔtɔ a lɛ́galɛga go mbiene, ŋgáa a dɔmbɔ go ɔyɔ go gɛ́hɛ́ gá moatɛ́, a kélemene bɛdɔmbɔ, a lɛ go mbiene.
41008035	Mammana, mɔtɔ mɔ́ɔnyɔ a lɛ́galɛgamɔ́ go sódio gɛɔyɔ gɛ́hɛ́ a ná gɛ́ yímie; kanɛ́ mɔ́ɔnyɔ a ŋgaá yímíe gɛɔyɔ gɛ́hɛ́ go busío bámɛ gɔnɔ́ go busío bá Gɛnɔ́gɔ́ gá Cɔ́mɔ a ŋga gɛ́ sódío.
41008036	Mɔtɔ a amɔ́ a bóda cí iŋkimée, a soa obɔ moánɛ na gɛɔyɔ gɛ́hɛ́, kasɛ́á besé a lɔ́mɔ́ ba go dáŋaba o?
41008037	Boóma bó lɛ́ hɔ́ɔ bɔ́ɔbɔ mɔtɔ a lɔ́mɔ́ ba go íŋene go go fáŋa gɛɔyɔ gɛ́hɛ́ o?
41008038	Mammana, mɔtɔ a amɔ́ a nóanana odóɛ namɛ gɔnɔ́ na dogálɔ dámɛ naá tɛ́mádɛ́má ya batɔ bá ínoni báaba bá fíidenyemú Asaŋa nnyimé bá gɔnɔ lɔgɔ makɔ́nɔ́, Moɔnɔ́ ba mɔtɔ a ŋga mo nóɛ́ná tɔ́nɔ odóɛ gɔ́ɔgɔ a ŋguú úlé naá nigúmi ná Asaŋa Isée na bimmúmpúu bá bɛɛ́ŋgɛlɛsɛ.»
41009001	Yésusu go gɔnɔ bó oyana a amɔ́: «Mammana, ŋgaá nyó oyáná caá, batɔ bóntió naá báaba bá lɔ́mɔ́ háalá, bá dɛ ŋgá gúenene kanɛ goŋaá bɛ́ ɛ́ ɛ́ná Bufuŋe bá Asaŋa bó úlene na bogaaga.»
41009002	Naá nnyimé ya medúgú mátáanɔ na búmmue, Yésusu go gɔ́lɔ Píele, Sáakɛ na Sáŋa, go yáŋɛmɛda nabɔ́ bákáa naá giyéŋéŋkée gá ogɔndɔ. Yésusu go dómba go bénúgie naá oŋgíso yábɔ́.
41009003	Bɛla bɛ́hɛ́ bɛ́ báá gundé begibegi, bɛ́ púmene mbɔ́dɔ yɛ́ɛyɛ mɔtɔ naá cí a lɔ́mɔ́ a dɛ bɛ́ɛ́mbá ba go púmenye.
41009004	Behúúní bá bádadɔ́ go nco teme Mɔ́sɛsɛ na Elíi bá báá go basa; bó oya ŋkanɔ́ na Yésusu.
41009005	Píele go gɔ́lɔ kanɛ́ dogálɔ go oyana Yésusu a amɔ́: «Iloodio, bó lɛ́ bese goŋaá dɛ bɛ́ɛmba háalá; ŋgáa dɛ dábɛga bincumu bɛ́dadɔ́: gáhɔ gímmue, gá Mɔ́sɛsɛ gímmue, gá Elíi gímmue.»
41009006	Moatɛ́ a dɛ mbáa lɛ íyimene boóma bá go oyɛda, mammana, mɔ́ɔ moatɛ́ na behúúní báaba bóncodío bá mba lɛ́ na mayayɔ́ makɔ́nɔ́.
41009007	Nogálámbá go úle nó báá bó boɛgɛ́ná, ukelú go dónogoga naá nogálámbá yó amɔ́: «Mɔ́ɔnyɔ mɔ́ɔ a lɔ́mɔ́ Moɔnɔ́ bamɛ ba odɛ́má. Mo bódólónyóomú nɔnɔ.»
41009008	Hɔ́ɔ na hɔ́ɔ behúúní go ɛ́da go egelegele, bá dɛ gɔnɔ́ go ɛ́na mɔtɔ uncodío, goana Yésusu mɔ́ɔnyɔ bá mbaá lɛ nɛhɛ́.
41009009	Aŋa bá mbaá ŋá bá ná lɛ́ go siisene ogɔndɔ, Yésusu go bó lege goŋaá bá dɛ hóámá bá dɛ oyáná mɔtɔ boóma bɔ́ɔbɔ bá mbɛɛ́ ɛ́ná gó ɛ́da héme aŋa Moɔnɔ́ ba mɔtɔ a ŋgaá fúfúgé naá kadɛ́gadɛ́ɛ ya begúe.
41009010	Gáábɔ́ go bɛ́dɛgɛna gɛlɔsɛnɔ gá Yésusu gɛ́ɛgɔ, bɛ́ ɛ́da bá búúheninene bá amɔ́: «Ɛkádɛ gɛ́ lɔ́mɔ́ gofúfuge gɔ́ɔgɔ naá kadɛ́gadɛ́ɛ ya begúe o?»
41009011	Behúúní go mo úhune bá amɔ́: «Goakɛ́ muloodio má gicele mó oyamɔ́ mó amɔ́ Elíi a háanana go manɛ go úle o?»
41009012	Gɛ́hɛ́ go bó gundie a amɔ́: «Kanɛ cuŋíi, Elíi a háanana go manɛ go úle, a díliminye buimée. Kanɛ́ goakɛ́ Ŋgɔ́ŋɛ́ sɛ́ oyamɔ́ goŋaá Moɔnɔ́ ba mɔtɔ a ná lumenene na bɛdɔmbɔ makɔ́nɔ́, bá mo fánɛnafanɛna o?
41009013	Kanɛ́ ŋgaá nyó oyáná mammana caá: Elíi a báá go úle, batɔ bá báá ŋaáa buimée bɔ́ɔbɔ bá mbaá lɛ́gálɛ́gáa go ŋa nɛhɛ́, gɔgɔ́ aŋa Ŋgɔ́ŋɛ́ sɛ́ oyamɔ́ go busío bɛ́hɛ́.»
41009014	Gɔ́ɔ Yésusu olɔŋɔ na behúúní bɛ́hɛ́ báaba a mbaá bɔ́gɔ́gɛ́dɔ́ nabɔ́ bá mbaá bolá mekúígíi na behúúní báaba bóncodío, gáábɔ́ go ɛ́na gitúu gá batɔ gɛ́ báa go bó ágɛna gieŋí, muloodio má gicele mó suŋe na behúúní bɔ́ɔbɔ.
41009015	Aŋa gitúu gá batɔ gɛ́ɛgɔ gɛ́ mbaá gundíe oŋgíso gɛ́ bɛ́ɛ́ ɛ́ná Yésusu, bá báá békúkée makɔ́nɔ́, bá báá kúlúgúgé go go mo bédíigie.
41009016	Yésusu go úhune behúúní a amɔ́: «No suŋemú ɛkádɛ nabɔ́ o?»
41009017	Mɔtɔ naá gitúu go mo gundie a amɔ́: «Iloodio, mbúu úle na ohaŋa bamɛ naá maamɔ́ɔ; a lɛ́ na gɛgáda gá giliíli gɛ́ɛgɛ gɛ́ mo legenemú go gálɛda.
41009018	Hoóma hiimée háaha gɛ́ mo gumbenemú, gɛ́ mo góba go cí, ɛ ɛ́da go émenye mbúcú, a banda bigélédé, a dómba go canagaga; mbóo oyana behúúní báhɔ goŋaá bá gúne gɛgáda gá giliíli moánɛ, gɛ́ báá bó yágɛ́gɛ́ná.»
41009019	Yésusu go gɔ́lɔ dogálɔ go bó oyana a amɔ́: «Ogɛlɛ yá edúu bɛlɔ́kɔ́, nná bɛ́ɛmba nɛnyɔ́ gó ɛ́da héme nikíníi o? Nná nyó bénúmitenye gó ɛ́da héme nikíníi o? Ŋgúlénéemú nɔnɔ nɛhɛ́ háalá.»
41009020	Gɔ́ɔ bú úlemú nɛhɛ́ naá boayá bá Yésusu. Aŋa gɛgáda gá giliíli gɛ́ɛgɔ gɛ́ mbɛɛ́ ɛ́ná Yésusu, gá gɛ́ go búgulidie moádɔmbɔ́ na bogaaga, a bóó obá go cí, a bébígisenye, a húmenye mbúcú.
41009021	Yésusu go úhune isée ba moádɔmbɔ́ a amɔ́: «Bɛcamɛna bínikíi gɔ́ɔ bó mo ŋananamɔ́ náana o?» Isée a amɔ́: «Gó bayɛga na boábayɔ́ bɛ́hɛ́.
41009022	Gɛcamɛna gíntió, gɛgáda gá giliíli gɛ́ lɛ́ go bɛ́ɛmba gɛ́ mo nɔɔ naá íyuke ɛ́na akɛ́ naá miimpo go go mo óna. Kanɛ́ aáŋa o lɛ́ ba goŋaá o ŋa boóma, có óhígínyóomú go mahana máhɔ go busío bɛ́cɔ́.»
41009023	Yésusu go mo gundie a amɔ́: «O gálagalamɔ́ go amɔ́: Aáŋa o lɛ́ ba go ŋa boóma! Boóma bó do bósó hɔ́ɔ bá go suge mɔtɔ mɔ́ɔnyɔ a áganamɔ́ odɛ́má yɛ́hɛ́ naá Asaŋa.»
41009024	Hɔ́ɔ na hɔ́ɔ, isée ba moádɔmbɔ́ go áncɛda ukelú naá mmoɛná a amɔ́: «Ŋgágana odɛ́má naá Asaŋa! Ŋgóhígínyóomú goakɛ́ cɛ latɛ́nánáa go ágana odɛ́má.»
41009025	Yésusu ɛ ɛ́nana gitúu gá batɔ gɛ́ béhunde naá boayá bábɔ́, gɛ́hɛ́ go áncɛdɛna gɛgáda gá giliíli a amɔ́: «Gɛbɛ́ gá giliíli gɛ́ɛgɛ gɛ́ legenemú mɔtɔ go gálɛda, ɛ́na lí go ɔ́bɔnɔ, ŋgaá go oyáná caá, húmé naá moádɔmbɔ́ mɔ́ɔnyɔ, o do gɔnɔ́ nco gunde akɛ́ gɔnɔ́ go buisí bá búmmue.»
41009026	Gɛbɛ́ gá giliíli go ága kóokóo, gɛ́ báá búgúlídíe moádɔmbɔ́ na bogaaga, gá gɛ́ go húme. Moádɔmbɔ́ go lɔbɛnɔ aŋa a lɛ́ ugúe; bɛ́ ɛ́nana nɔ́ɔnɔ, naá gitúu gá batɔ, gɛca gɛ́ mba lɛ́ gɛ́ oya gɛ́ amɔ́: «A á manɛ́ná.»
41009027	Kanɛ́ Yésusu go mo gɔ́lɔ go ombɔ́gɔ, a báá mo fedígínyée, moádɔmbɔ́ a báá dɛ́lɛ́mɛ́ná tɛ́nɛ́ɛ dagadaga.
41009028	Aŋa Yésusu a mbɛɛ́ ɛ́dá naá nnyaŋá, bá ná lɛ́ bɔ́ɔ na bɔ́ɔ, behúúní bɛ́hɛ́ bá báá lɛ gó mo úhune bá amɔ́: «Ɛkádɛ́ gɛ́ báá ná có legé bɛɛcɔ́ɔ go gúne gɛgáda gá giliíli gɛ́ɛgɛ o?»
41009029	Yésusu go bó gundie a amɔ́: «Mbɔ́dɔ ya gɛgáda gá giliíli aŋa yɛ́ɛyɛ náana bá yɛ gúnemú goana na mbósógólí.»
41009030	Gɔ́ɔ Yésusu na behúúní bɛ́hɛ́ bú úlukiemú hɔ́ɔlɔ́, gáábɔ́ go báca gɛdɔŋɔ gá Gelilée. A dɛ mbáa lɛ a lɛ́galɛga goŋaá mɔtɔ i íyime anáa a mbaá lɔmɔ́.
41009031	Mammana, a mba lɛ́ a húunenye behúúní bɛ́hɛ́ a amɔ́: «Bá ná dúe Moɔnɔ́ ba mɔtɔ go ɛmbɔ́gɔ ya batɔ; bá ná mo óna, aŋa bá ná ŋamɔ́ bá báá go mo óna, a lɛ go fúfuge naá nnyimé ya medúgú mádadɔ́.»
41009032	Kanɛ́ behúúní bá dɛ mbɔ́ ɔ́bɔ nogálɔ nɔ́ɔnɔ naá cí, bá báá dííné go mo úhune boóma.
41009033	Gɔ́ɔ bá ncomɔ́ gunde na nnyimé naá Kapɛlɛnahɔ́mɛ. Aŋa bá mbií íŋéné naá ncíbo, Yésusu go úhune behúúní a amɔ́: «No úlemú no suŋene suŋene ɛkádɛ go pɛ́ o?»
41009034	Gɔ́ɔ bá gúdumidenemú pɔ́ɔ́, goakɛ́ naá pɛ́, bá mba lɛ́ bá suŋene suŋene go go íyime ánɛ́ɛ a lɔ́mɔ́ gɛkɔ́nɔ́nɔ́ɔ a dómba basɔ́gɔ́ɔ.
41009035	Aŋa Yésusu a mbaá lukúméné, gɛ́hɛ́ go dɔ́ŋɛnɔ Bɛɔdɔ́ɔ na bɛ́andɛ́ bá behúúní go bó oyana a amɔ́: «Aáŋa mɔtɔ a lɛ́galɛga go bɛ́ɛmba mɔtɔ ba busío, a háanana go bɛ́ɛmba ba mesúgudinye go batɔ biimée, a gunde a bɛ́ɛmba uyogóní ba biimée.»
41009036	Kɔ́ɔ a gɔ́lɔmɔ́ moádɔmbɔ́ ummue go mo díliminye naá kadɛ́gadɛ́ɛ yabɔ́, a báá mo bɔ́lɔ́lɛ́gɛ́nɔ́, go bó oyana a amɔ́:
41009037	«Mɔ́ɔnyɔ a gɛ́ndɛgɛnamɔ́ moádɔmbɔ́ aŋa mɔ́ɔnyɔ go busío bámɛ, a kɛ́ndɛgɛnamɔ́ yɔmɔ́ɔ moatɛ́, gɔnɔ́ mɔ́ɔnyɔ a kɛ́ndɛgɛnamɔ́; a dɛ bósó yɔmɔ́ɔ mɔ́ɔ a kɛ́ndɛgɛnamɔ́, a gɛ́ndɛgɛnamɔ́ Mɔ́ɔnyɔ a lɔ́mɔ́ tómáalú.»
41009038	Sáŋa go oyana Yésusu a amɔ́: «Iloodio, dɛ bɛ́ɛ ɛ́na mɔtɔ mɔ́ɔnyɔ a lɔ́mɔ́ a dɛ bɛ́ɛ́mbá nɛcɔ́ a gúne bɛgáda bá biliíli a buŋe ufíno yáhɔ. Dɛ báá ŋá dɛ amɔ́ dɛ mo lege.»
41009039	Kanɛ́ Yésusu go oyɛda a amɔ́: «No do mo legé: mɔtɔ a dɛ bósó ba go ŋa gɛsɛɔ a buŋe ufíno yámɛ, hɔ́ɔ na hɔ́ɔ ɛ ɛ́da go kálagala go dobɛ́.
41009040	Mammana, mɔ́ɔnyɔ a lɔ́mɔ́ a dɛ có nuigényée a lɛ́ nnyimé yɛcɔ́.
41009041	Mɔtɔ mɔ́ɔnyɔ a ŋgaá nyó fáá miimpo go go ɔ́bɔnɛnɔ gɛ́nyɔ́ na Kilítusu, mammana, ŋgaá nyó oyáná caá: a dɛ ŋgá yímie bɛsoɛná bɛ́hɛ́.
41009042	«Uŋkimée mɔ́ɔnyɔ a ŋamɔ́ goŋaá ummue táŋɛ́ naá baábayɔ́ báaba bá áganamɔ́ odɛ́má yábɔ́ naá yɔmɔ́ɔ o obɛna naá gɛlɔgɔ, bó lɛ́ bese nɛhɛ́ bá mo gódana go ukelú gɛantá gá ɛdánɛ́ ná go gola, bá mo nɔɔ naá máŋɛ́.
41009043	Aáŋa ombɔ́gɔ yáhɔ yó go dómana goŋaá o lɔgɔ, yó sómbáamɔ́; bó lɛ́ bese go busío báhɔ o bɛa gɛɔyɔ gá kanɛ mesúge na ombɔ́gɔ yúmmue, gó dómba aŋa o lɔ́mɔ́ ba go ɛ́da naá gɛbɔlɔ́gɔdɔ gá íyuke há kanɛ go fúenene na ɛmbɔ́gɔ yahɔ iŋkimée ɛhandɛ́. [
41009044	Naá hoóma moánɛ, ŋkibi sɛ́ɛsɛ sɛ́ bogodonyomú nnyɔ́dɔ sɛ́ dɛ gúénénée, íyuke hɛ́ dɛ fúénénée hɔ́ɔ.]
41009045	Aáŋa gɛgɔ́ndɔ́ gáhɔ gɛ́ go dómana goŋaá o lɔgɔ, gɛ́ sómbáamɔ́; bó lɛ́ bese go busío báhɔ goŋaá o bɛa gɛɔyɔ gá kanɛ mesúge na gɛgɔ́ndɔ́ gímmue, gó dómba aŋa o lɔ́mɔ́ ba go ɛ́da naá gɛbɔlɔ́gɔdɔ gá íyuke há kanɛ go fúenene na bɛgɔ́ndɔ́ báhɔ biimée bɛ́andɛ́. [
41009046	Naá hoóma moánɛ, ŋkibi sɛ́ɛsɛ sɛ́ bogodonyomú nnyɔ́dɔ sɛ́ dɛ gúénénée, íyuke hɛ́ dɛ fúénénée hɔ́ɔ.]
41009047	Aáŋa niíso náhɔ nɛ́ go dómana goŋaá o lɔgɔ, nɛ́ báláamɔ́ o nɛ́ umbe halaháláa nahɔ; bó lɛ́ bese go busío báhɔ goŋaá go íŋene naá Bufuŋe bá Asaŋa na gigélí, bó dómba goŋaá bá go nɔɔ naá gɛbɔlɔ́gɔdɔ gá íyuke há kanɛ go fúenene na oŋgíso yáhɔ eŋkimée,
41009048	anáa ŋkibi sɛ́ lɔ́mɔ́ sɛ́ dɛ gúénénée, íyuke hɛ́ dɛ fúénénée.
41009049	Bá ŋga ágɛ́ná mɔtɔ uŋkimée íyuke naá nnyɔ́dɔ go go mo sogona.
41009050	Masɛgɛ má lɛ́ gɛnɔ́gɔ́ gá boóma, kanɛ́ má amɔ́ má sola, bá lɔ́mɔ́ bá go gɔnɔ má simidie nakɛ́ɛ o? Bɛáa nɔnɔ masɛgɛ naá bɛɛnyɔ́ɔ moatɛ́ moatɛ, no ɔyɔ naá buumbénú bɛɛnyɔ́ɔ na bɛɛnyɔ́ɔ.»
41010001	Yésusu u ú úlúkíe hɔ́ɔlɔ́, go ɛ́da naá gigísi gá cí gá Yudée, a báá bácaá osaá yá Yɔlɔdɛ́ŋɛ. Gɔ́ɔ gɔnɔ́ bitúu bitúu bá batɔ bɛ́ mbaá bábándɛ́gɛ́ná naá boayá bɛ́hɛ́, gɛ́hɛ́ go ɛ́da go bó húunenye, aŋa gɔ́ɔgɔ a mbaá lɔmɔ́ u úle a ŋanana bɛcamɛna biimée.
41010002	Befelisiéŋe bóncodío go mo báyɛkɛna, go mo dámbɛna na ŋgúhune yɛ́ɛyɛ bá amɔ́: «Mɔtɔ a bɛanana bogaaga bá go inye ogɛ́ lí?»
41010003	Yésusu go bó gundie na ŋgúhune yɛ́ɛyɛ a amɔ́: «Gicele gɛ́hanɛ́ Mɔ́sɛsɛ a mbaá nyó ágɛ́ná o?»
41010004	Kɔ́ɔ bá mo oyana bá amɔ́: «Mɔ́sɛsɛ a mba fáá bogaaga bá go ɔ́ŋɔ kálata yɛ́ɛyɛ ɛ dúfenyemú goŋaá nɛbáná nɛ́ á maná, o lo go gúne okɔ́dɔ bahɔ.»
41010005	Gɔ́ɔ Yésusu a bó oyanamɔ́ a amɔ́: «Aáŋa Mɔ́sɛsɛ a mba nyó ágɛ́ná gicele gɛ́ɛgɔ, bó lɔ́mɔ́ go gɛlalaga gɛ́nyɔ́ gá odɛ́má.
41010006	Naá gobayɛga gá cí, Asaŋa a mba bó gedíe onɔ́mɔtɔ́ na okɔ́dɔ.
41010007	Go busío moánɛ gɔ́ɔ onɔ́mɔtɔ́ a ná húmemú naá nnyaŋá ya biisée, [a bágódɛna okɔ́dɔ bɛhɛ́]
41010008	biimée báandɛ́ bá bɛ́ɛmba nnyɔ́dɔ táŋɛ́ mmue. Hɔ́ɔlɔ́ bá dɛ báá gɔnɔ́ báandɛ́, goana nnyɔ́dɔ táŋɛ́ mmue.
41010009	Mɔtɔ kanɛ́ a dɛ ádóná bɔ́ɔbɔ Asaŋa a mbaá nebígínyée.»
41010010	Aŋa Yésusu a mbaá gundé naá nnyaŋá, behúúní bɛ́hɛ́ bá báá lɛ gó gɔnɔ mo úhune ŋgúhune símmue eé símmue naá gɛsɛnɛ gá goádona nɛbáná.
41010011	Gɛ́hɛ́ go bó oyana a amɔ́: «Mɔtɔ a amɔ́ i inye ogɛ́ a báá giŋé okɔ́dɔ uncodío, a á ŋaáa gɛdáŋa naá busío bá okɔ́dɔ bɛhɛ́ ba otóotoɛ.
41010012	Caŋa táŋɛ́ mmue, okɔ́dɔ mɔ́ɔnyɔ i inyemú onɔ́mɛ a báá giŋé onɔ́mɔtɔ́ uncodío, a á ŋaáa gɛdáŋa.»
41010013	Gɔ́ɔ batɔ bú úlinemú Yésusu na baábayɔ́ goŋaá a bó dálana ɛmbɔ́gɔ go go bó fona. Behúúní bɛ́hɛ́ go lege batɔ bɔ́ɔbɔ.
41010014	Aŋa Yésusu a mbɛɛ́ ɛ́ná boóma moánɛ, gɛ́hɛ́ go ɔ́bɔ gokánya naá odɛ́má, go gálɛda behúúní bɛ́hɛ́ a amɔ́: «Dɛ́ɛ́na nɔnɔ baábayɔ́ bú úlene mekúígíi namɛ, no do bó legé. Bufuŋe bá Asaŋa bó lɔ́mɔ́ go busío bá batɔ báaba bá lɔ́mɔ́ aŋa bɔ́ɔ.
41010015	Mammana, ŋgaá nyó oyáná caá; mɔtɔ mɔ́ɔnyɔ a ná ŋamɔ́ a dɛ olímínyóo Bufuŋe bá Asaŋa aŋa moádɔmbɔ́ o olimonyomú, a dɛ ŋgí íŋene hɔ́ɔ.»
41010016	Yésusu a báa lɛ gó ɛ́da go gɔ́lɔnɔ baábayɔ́ ummue go ummue, a bó dálana ɛmbɔ́gɔ go go bó fona..»
41010020	Mɔtɔ go mo oyana a amɔ́: «Ogɔ́nɔ́ɔ, ndɛ́ bɛ́dɛ́gɛ́náalú bɛlɔsɛnɔ bɛ́ɛbɔ biimée gó bayɛga na bohaŋa bámɛ.»
41010021	Yésusu go mo núunide na gɛnɔ́ɔ́nɛ́nɔ́, go mo oyana a amɔ́: «Boóma búmmue táŋɛ́ bó gá go taŋanɛna; ɛ́dá, dúé buimée bɔ́ɔbɔ o lɔ́mɔ́ na bɔ́, go abana basógasoga, nɔ́ɔnɔ gɔ́ɔ o ná bɛamɔ́ bonɔ́mɛ naá mmoɛná; naá nnyimé úlé, mbienéemú.»
41010022	Aŋa mɔtɔ a mbɔɔ́ ɔ́bɔ́ dogálɔ dɔ́ɔdɔ, nnyɔ́dɔ yɛhɛ́ go bádɛ́ɛnɛna, go biene pɛ́ ɛ ɛ́da a súŋe busío, mammana a mba lɛ́ na bonɔ́mɛ degédegé.
41010023	Yésusu a á núúnídé naá boayá bɛ́hɛ́, go oyana behúúní bɛ́hɛ́ a amɔ́: «Bó ná bɛ́ɛmba ndɔlɛ makɔ́nɔ́ goŋaá batɔ báaba bá lɔ́mɔ́ na bonɔ́mɛ bí íŋene naá Bufuŋe bá Asaŋa!»
41010024	Dogálɔ dɛ́hɛ́ dɔ́ɔdɔ dó mba yuŋgúlídíe behúúní bɛ́hɛ́. Yésusu go bó fitinye a amɔ́: «Baaná bámɛ, bó lɛ́ ndɔlɛ makɔ́nɔ́ go go íŋene naá Bufuŋe bá Asaŋa!
41010025	Bó lɛ́ fɛaŋɔ goŋaá gɛantá gá nnyama aŋa samóo gɛ́ dómba naá gɛasɛ́ gá nnɔndɔ, kanɛ́ ndɔlɛ goŋaá onɔ́mɛnɔmɛ ba mɔtɔ i íŋene naá Bufuŋe bá Asaŋa.»
41010026	Behúúní bá mba gɔnɔ́ békúke akɛ́báamɔ́; bá bágálɛnagalɛna bá amɔ́: «Bá lɔ́mɔ́ bá go sódio kanɛ́ ánɛ́ɛ o?»
41010027	Yésusu go bó ágɛna oŋgíso go bó oyana a amɔ́: «Naá busío bá batɔ, bó lɛ́ ndɔlɛ, kanɛ́ caá akɛ́ naá Asaŋa, mammana, boóma bá ndɔlɛ bó do báá naá Asaŋa.»
41010028	Gɔ́ɔ Píele o oyanamɔ́ Yésusu a amɔ́: «Bese! Bɛɛcɔ́ɔ dɛ mba síé dɛ báá dɛ́ɛ́ná buimée dɛ báá go fídé.»
41010029	Yésusu go oyɛda a amɔ́: «Mammana mammana, mɔtɔ a amɔ́ a síe a báá dɛ́ɛ́ná nnyaŋá, bolimóní bá banɔ́mɔtɔ́ na bá bakɔ́dɔ, nnyeedíi, isée, baaná ɛ́na ntɛ́mɛ́ sɛ́hɛ́ go busío bámɛ na go busío bá Gɛnɔ́gɔ́ gá Cɔ́mɔ,
41010030	moóma mɛ́hɛ́ mɔ́ɔmɔ a dɛ́ɛnamɔ́ mɔ́ɔmɔ, mó ŋgɛ ɛ́dá bíene na bɔ́ɔbɔ bó bíenye moóma ntɛdɛ naá gɛɔyɔ gɛ́hɛ́ gɛ́ɛgɛ naá cí háalá, nnyaŋá, bolimóní bá banɔ́mɔtɔ́ na bá bakɔ́dɔ, bennyeedíi, baaná, ntɛ́mɛ́ síncodío, tɔ́nɔ na doséésényée, gó gunde a bɛa gɛɔyɔ gá kanɛ mesúge naá cí yɛ́ɛyɛ yɛ úlenemú.
41010031	Kanɛ́ gɛca gá báaba bá lɔ́mɔ́ bá busío godɔ́ɔdɔ bá ŋga bɛ́ɛ́mbá bá nnyimé; tɔ́nɔ gɛca gá báaba bá lɔ́mɔ́ bá nnyimé godɔ́ɔdɔ, bá ŋga bɛ́ɛ́mbá bá busío.»
41010032	Bá mba lɛ́ go pɛ́ bá bólɛgana naá Yolósalɛmɛ, Yésusu ɛ ɛnda naá busío bábɔ́. Behúúní bɛ́hɛ́ bá báa lɛ gó bɛ́ɛmba na mayayɔ́, báaba bá mbaá lɛ bá bó bienene bá mba lɛ́ tɔ́nɔ na bofoá go nnyɔ́dɔ. Gɔ́ɔ Yésusu a gɔnɔmɔ́ gɔ́lɔ Bɛɔdɔ́ɔ na bɛ́andɛ́ a báá bɔ́gɔ́gɛ́dɔ́ nabɔ́, go ɛ́da go bó oyanɛna bɔ́ɔbɔ bó mbaá lɛ ba go mo bolɛna a amɔ́:
41010033	«Ɛ́ná nɔnɔ, goɛ́da gɛ́cɔ́ gɔ́gɔ́ɔ naá Yolósalɛmɛ. Hɔ́ɔ gɔ́ɔ bá gaá ná túé go bagɔ́nɔ́ɔ bá bedúmbí bɛbáágá naá Asaŋa na muloodio má gicele, yɔmɔ́ɔ, Moɔnɔ́ ba mɔtɔ. Bɔ́ɔbɔ bá gaá sómbá goŋaá a háanana na nigúe, bá lɛ go mo íŋene go batɔ bá kanɛ go olimonyo Asaŋa.
41010034	Batɔ bá ndiemi bá ná mo fánɛnafanɛna, bá mo cábana bɛdɛ́, bá mo sóala bɛságɔ, bá mo óna. Kanɛ́ naá nnyimé ya medúgú mádadɔ́ a lɛ go fúfuge.»
41010035	Kɔ́ɔ bahaŋa bá Sebedée báandɛ́, Sáakɛ nɛhɛ́ na Sáŋa bá báyɛkɛnamɔ́ Yésusu bá báá lɛ gó mo oyana bá amɔ́: «Iloodio, dɛ lɛ́galɛga goŋaá o ŋa boóma bɔ́ɔbɔ dɛ gaá ná go úhúné go busío bɛ́cɔ́.»
41010036	Yésusu go bó úhune a amɔ́: «No lɛ́galɛgamɔ́ goŋaá ŋŋa ɛkádɛ go busío bɛ́nyɔ́ o?»
41010037	Bá amɔ́ gɛ́hɛ́ bá amɔ́: «Dɛ lɛ́galɛgamɔ́ dɛ amɔ́; aŋa o ná ŋamɔ́ o ná lɛ́ naá undukí yáhɔ yá bufuŋe, o có lukumenye ummue naá boayá báhɔ bá ombɔ́gɔ onɔ́mɛ, mɔ́ɔnyɔ untió naá yɔ́ɔyɔ yá odádɛ́.»
41010038	Yésusu go bó gundie a amɔ́: «No do bósó go íyimene boóma bɔ́ɔbɔ no ɔŋɔnɔmɔ́. No lɛ́ ba go nyóɛna ɛnnyóɛ́ná hɛ́ɛhɛ yɔmɔ́ɔ kaá ná nyóɛ́ná, no gunde no bɛa giyuminye gɛ́ɛgɛ kaá ná bɛáa lí?»
41010039	Bá amɔ́ gɛ́hɛ́ aá: «Dɛ lɛ́ ba go hɛ́ nyóɛna.» Yésusu go bó oyana a amɔ́: «Ɛɛ́ɛŋ! No gaá nyóɛ́ná ɛnnyóɛ́ná hɛ́ɛhɛ yɔmɔ́ɔ kaá ná nyóɛ́ná no gunde no bɛa giyuminye gɛ́ɛgɛ yɔmɔ́ɔ kaá ná bɛáa.
41010040	Kanɛ́, naá gɛ́ɛgɛ gá go lukumene mɔ́ɔnyɔ naá boayá bá ombɔ́gɔ onɔ́mɛ yámɛ, mɔ́ɔnyɔ naá bɔ́ɔbɔ bá odádɛ́, a dɛ bósó yɔmɔ́ɔ mɔ́ɔ ndɔ́mɔ́ ba go sómba nɔ́ɔnɔ; goakɛ́ indukí moánɛ ɛ lɔ́mɔ́ go báaba Asaŋa a mbaá gedíe go busío bábɔ́.»
41010041	Aŋa behúúní bɔ́ɔ́dɔ́ báaba bóncodío bá mbɔɔ́ ɔ́bɔ́ boóma bɔ́ɔbɔ, gáábɔ́ go ɔ́bɛnɔ Sáakɛ na Sáŋa mpímí.
41010042	Gɔ́ɔ Yésusu a bó dɔ́ŋɛnɔmɔ́ bɔ́ɔ biimée go bó oyana a amɔ́: «No íyimene bɛɛnyɔ́ɔ moatɛ́ goŋaá báaba bá lɔ́mɔ́ aŋa mefuŋe má gɛdɔŋɔ bí íligene batɔ bábɔ́ na masɔ́mɔ, bɛgaaga bɛ́ bó míneminie.
41010043	Bó do báá nɔ́ɔnɔ naá kadɛ́gadɛ́ɛ yɛnyɔ́. Kanɛ́ aáŋa mɔtɔ a lɛ́galɛga go bɛ́ɛmba ogɔ́nɔ́ɔ naá kadɛ́gadɛ́ɛ yɛnyɔ́, a háanana go bɛ́ɛmba mɔ́ɔnyɔ a yɔgɔnɔmɔ́ go busío bɛ́nyɔ́.
41010044	Gó gɔnɔ gunde, aáŋa mɔtɔ a lɛ́galɛga go bɛ́ɛmba ba busío naá kadɛ́gadɛ́ɛ yɛnyɔ́, ŋgáa a bííyie gɛɔlɛ́ gá biimée.
41010045	Mammana, Moɔnɔ́ ba mɔtɔ a mbuú úlé, caá akɛ́ goŋaá batɔ bá mo bɔ́yɔgɔnɛnɔ, kanɛ́ goŋaá, mɔ́ɔ a bɔ́yɔgɔnɛnɔ batɔ, a gunde i íŋene gɛɔyɔ gɛ́hɛ́ go go fáŋa gɛcɛcá gá batɔ.»
41010046	Gɔ́ɔ Yésusu olɔŋɔ na behúúní bɛ́hɛ́ bá ncomɔ́ bola naá tɛ́sɔnɔ ya Yelíko. Naá gɛcamɛna gɛ́ɛgɛ bá mbaá ŋá bá ná lɛ́ go húmene naá tɛ́sɔnɔ yɛ́ɛyɔ olɔŋɔ na gitúu gá batɔ, ugélígeli ummue ufíno yɛ́hɛ́ Beletimée, ohaŋa ba Timée, a mba lɛ́ ndukíi naá boayá bá pɛ́, ɔ ɔŋɔnɔ hɔ́ɔ.
41010047	Aŋa a mbɔɔ́ ɔ́bɔ́ a amɔ́ Yésusu ba Násalɛdɛ mɔ́ɔ a dómbanamɔ́, gɛ́hɛ́ go bayɛga go ánca ukelú naá mmoɛná a amɔ́: «Yésusu, ohaŋa ba Défidi, ŋgɛ́náamɔ́ mahana.»
41010048	Gɛca gá batɔ go ɛ́da go mo kóndiokondio goŋaá a buige nyuudé. Kanɛ́ mɔ́ɔ ɛ ɛ́dana naá busío a ánca makɔ́nɔ́ a amɔ́: «Ohaŋa ba Défidi, ŋgɛ́náamɔ́ mahana!»
41010049	Yésusu go dɛ́lɛmɛna go gálɛda a amɔ́: «Mo dɔ́ŋɛ́nɔ́ɔmɔ́ nɔnɔ!» Gɔ́ɔ bá mo dɔ́ŋɛnɔmɔ́ bá báá mo oyáná bá amɔ́: «Bágɛ́ndɛ́náamɔ́, fadɛ́gɛ́na, a go dɔ́ŋɔnɔ.»
41010050	Gɔ́ɔ mɔtɔ a dúmbiemú go búumbene ménnyimée gɛla gɛ́hɛ́, go lúduge a bɛ́ɛ́ ɛ́dá naá Yésusu.
41010051	Yésusu go mo úhune a amɔ́: «O lɛ́galɛgamɔ́ goŋaá ŋŋa ɛkádɛ go busío báhɔ o?» Ugélígeli go mo gundie a amɔ́: «Iloodio, ŋaáa goŋaá ŋgɛ́nanɛna.»
41010052	Yésusu a amɔ́ gɛ́hɛ́ aá: «Ɛ́dá, gioliminyo gáhɔ gɛ́ á go éŋúgíe.» Hɔ́ɔ na hɔ́ɔ, mɔtɔ go dómba go bayɛga go ɛ́nanɛna, a bɛ́ɛ́ ɛ́dá go bienene Yésusu.
41011001	Yésusu na behúúní bɛ́hɛ́ bá mbaá ŋá bá ná lɛ́ go báyɛkana go go bola naá Yolósalɛmɛ, bá ná lɛ́ mekúígíi na bɛdɔŋɔ bá bɛ́andɛ́ bɛ́ɛbɛ bɛ́ lɔ́mɔ́, Bɛ́tɛ́fasɛ na Beteníi, go go ɛ́da bola naá ogɔndɔ yá magónɛ́dá má Boolifíe. Gɛ́hɛ́ go dóma behúúní báandɛ́ naá behúúní bɛ́hɛ́
41011002	a amɔ́ gáábɔ́ a amɔ́: «Ɛ́dá nɔnɔ naá gɛdɔŋɔ gɛ́ɛgɔ gɛ́ lɔ́mɔ́ naá busío bɛ́nyɔ́ gɛ́ɛgɔ. Gɔgɔ́ aŋa no gaá ná bolá hɔ́ɔ, no gaá gídé moɔnɔ́ ba abaŋa bɛbɛa súnígéelú, mɔtɔ a gá lɛ́ a dɛ mo bólɛ́gá. Mo súdúnéemú nɔnɔ, no úle nɛhɛ́.
41011003	Mɔtɔ a amɔ́ a nyó úhune a amɔ́: “Bɔ́ɔbɔ no ŋananamɔ́ nɔ́ɔnɔ ŋkádɛ o?” Mo oyánáamɔ́ nɔnɔ no amɔ́: “Daadáa mɔ́ɔ a lɔ́mɔ́ ncaná nɛhɛ́.”» A gaá mo gundíe háalá godɔ́ɔdɔ godɔ́ɔdɔ.
41011004	Behúúní bɔ́ɔbɔ go biene pɛ́, go gíde moɔnɔ́ ba abaŋa bɛbɛa súnígéelú naá busío bá gɛasɛ́ gá nnyaŋá, naá boayá bá pɛ́, go mo súdune.
41011005	Batɔ bóncodío báaba bá mbaá lɔmɔ́ hɔ́ɔ go bó úhune bá amɔ́: «Ɛkádɛ gɛ́gɔ́ɔ no ŋananamɔ́ o? Goakɛ́ no súdunemú moɔnɔ́ ba abaŋa bɛbɛa mɔ́ɔnyɔ o?»
41011006	Behúúní bɔ́ɔbɔ go bó gundie aŋa Yésusu a mbaá bó oyáná. Batɔ bɔ́ɔbɔ go bó dɛ́ɛna.
41011007	Gáábɔ́ go úlene Yésusu na moɔnɔ́ ba abaŋa bɛbɛa mɔ́ɔnyɔ, bá báá anáa bɛla bábɔ́ naá mɔ́ nnyimé, Yésusu go lukumene kɔ́ɔ naá mmoɛná.
41011008	Kɔ́ɔ gɛca gá batɔ gɛ́ ɛ́damɔ́ go ana bɛla bábɔ́ go pɛ́, bóncodío bá ágana bitimbó bɛ́ɛbɛ bá mbaá lɛ bɛ́ ɛ́da bá fafa.
41011009	Báaba bá mbaá lɔmɔ́ bá mo gɔ́gɔ naá busío na báaba bá mbaá lɔmɔ́ bá mo bienene bá ánca bá amɔ́: «
41011010	Gɛfona gɛ́ bɛ́ɛmba na bufuŋe bɔ́ɔbɔ bó úlenemú, bufuŋe bá isée bɛcɔ́ Défidi.
41011011	Gɔ́ɔ Yésusu i íŋenemú naá Yolósalɛmɛ, gɛ́hɛ́ go ɛ́da naá Nnyaŋá ya Asaŋa. Naá nnyimé ya go bédíbidinye boóma buimée hɔ́ɔ, gɔnɔ́ aŋa bó mbaá ŋá bó ná lɛ́ hɛɔbɔ́bɔ́ɔ, gɛ́hɛ́ go biene pɛ́ olɔŋɔ na behúúní bɛ́hɛ́ bɔ́ɔ́dɔ́ na báandɛ́ go go gunde naá Beteníi.
41011012	Aŋa gó mbaá bélíe, naá goúlukie gáábɔ́ naá tɛ́sɔnɔ ya Beteníi, Yésusu go ɔ́bɔ ncaná.
41011013	Gɛ́hɛ́ go ɛ́na halaháláa mbɔ́gɔ́ ya bufiigíe na bɛányɛ makɔ́nɔ́; a báá lɛ gó báyɛkɛna anáa cí go go ɛ́na aáŋa bɛsamɔ́ bɛ́ lɛ́ kɔ́ɔ. Aŋa a mbaá ncó bola anáa cí, go gíde boɛ́tɛ goana bɛányɛ aá bɛányɛ, goakɛ́ bó do mbáa lɛ gɛcamɛna gá bɛsamɔ́ go úme.
41011014	Gɔ́ɔ Yésusu a gálɛdamɔ́ go bufiigíe bɔ́ɔbɔ a amɔ́: «Mɔtɔ a dɛ ŋgá gɔnɔ nyáa bɛsamɔ́ báhɔ!» A gálagala nɔ́ɔnɔ, behúúní bɛ́hɛ́ bá mo bódólonyo.
41011015	Gɔ́ɔ bá bolamɔ́ naá Yolósalɛmɛ. Yésusu go íŋene naá Nnyaŋá ya Asaŋa, go ɛ́da go gúne batɔ báaba bá mbaá lɔmɔ́ bá ŋanana nyonyí hɔ́ɔ; a dɛ́anana tábɛ́la sá benúgí muinyí na indukí ya bedúí mmɛŋá go cí.
41011016	A mba legé goŋaá mɔtɔ a dɛ gɔnɔ́ fɛ́lɛda na boóma bá go dúe naá Nnyaŋá ya Asaŋa.
41011017	Gɔ́ɔ ɛ ɛ́damɔ́ go bó húunenye a bó oyanɛna a amɔ́: «Ábɔ, bó do báá ɔ́ŋɔ́ɔlú goŋaá: bá ŋga dɔ́ŋɔ́nɔ́ɔ Nnyaŋá yamɛ bá amɔ́ “nnyaŋá ya mbósógólí” go mɛɛ́nɔ miimée. Kanɛ́ bɛɛnyɔ́ɔ no báá go yɛ íyie nɛbɔ́ɔsɛgɔ ná biíbi.»
41011018	Aŋa bagɔ́nɔ́ɔ bá bedúmbí bɛbáágá naá Asaŋa na muloodio má gicele bá mbɔ ɔ́bɔ́ boóma bɔ́ɔbɔ Yésusu a mbaá ŋaáa, gáábɔ́ go ɛ́da go fúmbe pɛ́ ya go mo óna. Mammana, bá mba lɛ́ bá mo díine go goŋaá gitúu gá batɔ gɛ́ɛgɛ gɛ́ mbaá lɔmɔ́ hɔ́ɔ, gohúunenye gá Yésusu gó mba bó báláfɛ́ná naá odɛ́má.
41011019	Aŋa nyɔbɔ́ nɛ́ mboó obá, Yésusu na behúúní bɛ́hɛ́ bá báa lɛ gó úlukie naá tɛ́sɔnɔ yɛ́ɛyɔ.
41011020	Gó bélenye na gɛyɛ́nɛ́ túlúbú, gáábɔ́ go gɔnɔ nco dómba anáa bufiigíe, gó bó gíde bó báa go gúe na ɛŋaŋá kɛ́.
41011021	Píele go béeniŋinye dogálɔ dɔ́ɔdɔ Yésusu a mbaá gálɛ́dá bufiigíe, go oyana Yésusu a amɔ́: «Iloodio, yíkéne, bufiigíe bɔ́ɔbɔ go á ná yɔmɛ́nɔ́ bó báa go kóta.»
41011022	Yésusu go gundie a amɔ́: «Ágá nɔnɔ odɛ́má yɛ́nyɔ́ naá Asaŋa.
41011023	Mammana, ŋgaá nyó oyáná caá, mɔtɔ a amɔ́ a gálɛda ogɔndɔ yɔ́ɔyɔ a amɔ́: “Úlúkíe hɔ́ɔlɔ́ go ɛ́da bɔ́nɔ naá máŋɛ́”, ba ndiemi aáŋa a dɛ bɛáa cuŋí naá odɛ́má, a bóó olímínyóo naá odɛ́má yɛ́hɛ́ goŋaá boóma bɔ́ɔbɔ a gálagalamɔ́ bó ɛ́nanɛna, Asaŋa a gaá mo fáá obɔ moánɛ.
41011024	Boóma moánɛ bɔ́ nnyó oyanamɔ́ caá, buimée bɔ́ɔbɔ no ɔŋɛnɔmɔ́ naá mbósógólí, olímínyóo nɔnɔ goŋaá no á bó bɛáa, gɔ́ɔ no gaá ná bó bɛáa.
41011025	Gɔ́ɔgɔ no dɛ́lɛmɛnamɔ́ go go bósógolonyo, aáŋa no bɛanana gɛsɛnɛ na mɔtɔ, mo hééhínyéemú nɔnɔ, goŋaá Isée bɛnyɔ́ mɔ́ɔnyɔ a lɔ́mɔ́ naá mmoɛná a nyó héehinye tɔ́nɔ go bɛoba bɛ́nyɔ́.»
41011026	[Kanɛ́ aáŋa no do hééhínyée basɔ́gɔ́ɔ, Isée bɛnyɔ́ mɔ́ɔnyɔ a lɔ́mɔ́ naá mmoɛná a dɛ ná bósó go nyó héehinye tɔ́nɔ go bɛoba bɛ́nyɔ́.]
41011027	Gɔ́ɔ Yésusu na behúúní bɛ́hɛ́ bá ncomɔ́ gunde naá Yolósalɛmɛ. Aŋa a mbaá lɛ a gɔsɔ a bólɛga naá Nnyaŋá ya Asaŋa, bagɔ́nɔ́ɔ bá bedúmbí bɛbáágá naá Asaŋa, muloodio má gicele na bafɛanɔ́ɔ bá gɛdɔŋɔ go mo báyɛkɛna
41011028	bá amɔ́ gɛ́hɛ́ bá amɔ́: «O ŋananamɔ́ moóma moánɛ na kasɛ́á nɛgaŋa o? Ánɛ́ɛ a lɔ́mɔ́ go íŋénéelú nɛgaŋa ná go mó ŋanana o?»
41011029	Yésusu go bó gundie a amɔ́: «Yɔmɔ́ɔ nnyó nɔɔ tɔ́nɔ ŋgúhune táŋɛ́ mmue. No amɔ́ no kundinye, manɛ́ kaá ná nyó oyáná go nɛgaŋa nɛ́hanɛ́ ŋŋananamɔ́ moóma moánɛ.
41011030	Giyuminye gɛ́ɛgɛ Sáŋa a mbaá lɛ a yumeninye batɔ gɛ́ mbaá lɛ gɛ́ ɛ́da go úlene áhanɛ́ɛ: naá Asaŋa lí, naá batɔ o? Kundínyéemú nɔnɔ!»
41011031	Gáábɔ́ go ɛ́da go bébidebide bá amɔ́: «Dɛ amɔ́ dɛ gundie dɛ amɔ́ “Naá Asaŋa”, a gaá có úhúné a amɔ́: “Goakɛ́ kanɛ́ no mbií inyé go mo oliminyo o?”
41011032	Kanɛ́ dɛ gaá nó oyɛ́dá dɛ amɔ́: “Naá batɔ o”?» Bá mba lɛ́ na bofoá go gitúu gá batɔ. Mammana, mɔtɔ uŋkimée a mba lɛ́ a gɔ́lɔnɔ Sáŋa goŋaá a lɛ́ mammana mbúsí ya Asaŋa.
41011033	Kɔ́ɔ bá gundiemú Yésusu bá amɔ́: «Dɛ dɛ íyíménée.» Yésusu go bó oyana tɔ́nɔ a amɔ́: «Akɛ́ yɔmɔ́ɔ cɛ gaá nyó oyáná nɛgaŋa nɛ́ɛnɛ ŋŋananamɔ́ moóma mɔ́ɔmɔ na nɛ́.»
41012001	Gɔ́ɔ Yésusu ɛ ɛ́damɔ́ go bó gálagala go ncaba a amɔ́: «Mɔtɔ ummue a mba bɔ́ŋɔ́ ntɛ́mɛ́ ya magónɛ́dá má bɛsamɔ́ bá mɔgɛ́bɔ; a báá yɛ dúméné omɛndɛ́, a báá gedíe osá, a báá fóágá tɔ́nɔ nnyaŋá ya mmoɛná go ogɛ́ga. Kɔ́ɔ a yɛ íŋenemú go gɛdɛ́nɔ go boyogóní bá go dɛŋa mɔgɛ́bɔ, mɔ́ɔ a bɛ́ɛ́ ɛ́dá go oŋɛndɔ.»
41012002	Aŋa mɔtɔ ba ntɛ́mɛ́ a mbaá lɛncɛ́gɛ́ná gɛcamɛna gá masáŋa, gɛ́hɛ́ go dóma uyogóní bɛhɛ́ ummue naá boyogóní bá go dɛŋa mɔgɛ́bɔ goŋaá bá mo dómɛna bɛ́hɛ́ bodáŋɔ.
41012003	Bɔ́ɔbɔ go gumbene mɔtɔ ba bosɔ́mɔ, bá báá mo gidée, bá báá mo gúlúgíe ɛmbɔ́gɔ ɛhandɛ́.
41012004	Mɔtɔ ba ntɛ́mɛ́ go dóma uyogóní uncodío, ba ndiemi, bá báá mo gidée go odóɛ go odóɛ, bɛ́ ɛ́da bá mo sɛga.
41012005	Gɛ́hɛ́ go gɔnɔ dóma uyogóní uncodío, mɔ́ɔnyɔ mɔ́ɔ boyogóní bá go dɛŋa mɔgɛ́bɔ bá mboó óná, caŋa táŋɛ́ mmue gɔ́ɔ bá mbaá ŋanánáa na gɛca gá boyogóní gɛ́ɛgɛ a mbaá lɛ a dómana, bá gide báaba, bó óna bóncodío.
41012006	«Mɔtɔ ba ntɛ́mɛ́ a báa lɛ gó síene na moɔnɔ́ bɛhɛ́ ba odɛ́má. Gɛ́hɛ́ go súgudinye go bó dómɛna moɔnɔ́ moánɛ a amɔ́ gófɛnaá, bá gaá mo hálámáná.
41012007	Kanɛ́ boyogóní bá go dɛŋa mɔgɛ́bɔ bɔ́ɔbɔ go bágálɛdɛna bá amɔ́: “A lɔ́mɔ́ moɔnɔ́ ba bigíndé. Úlé nɔnɔ dɛ mo óna, bigíndé bɛ́ ŋgɛ ɛ́dá go ɔ́bɛnɔnɔ nɛcɔ́!”
41012008	Bá báá mo yɔkɛ́nɔ́, bá báá mo óná, bá búú umbé gigúe gɛ́hɛ́ halaháláa na ntɛ́mɛ́.»
41012009	Kɔ́ɔ Yésusu u úhunemú batɔ a amɔ́: «Gɔ́ɔ kanɛ́ mɔtɔ ba ntɛ́mɛ́ a ná ŋamɔ́ nɛɛ́nɛ o? Caá a ná nco gunde, o óna boyogóní bá go dɛŋa mɔgɛ́bɔ bɔ́ɔbɔ púmú, a gɔ́lɔ ntɛ́mɛ́ yɛhɛ́ a yɛ íŋene go batɔ bóncodío!
41012010	No lɛ́ kanɛ go bana naá Ŋgɔ́ŋɛ́ goŋaá: Ɛdánɛ́ nɛ́ɛnɛ befúégí bá mbuú umbé, nɛ́ nɛ́ lɔ́mɔ́ ɛ́yáalú ɛdánɛ́ ná bugído. Buelí bá Daadáa kanɛ́ bɔ́bɔ́ɔ: kasɛ́á boóma bá go békúke go oŋgíso yɛ́cɔ́!»
41012012	Gɔ́ɔ bɛ́ ɛ́damɔ́ go fúmbe pɛ́ ya go mo gumbene, kanɛ́ bá mba lɛ́ bá díine gitúu. Bá mba lɛncá goŋaá a mbaá ágá ncaba yɛ́ɛyɔ go busío bábɔ́. Gáábɔ́ go mo dɛ́ɛna, bɔ́ɔ bá báá dómbá.
41012013	Gɔ́ɔ bá dómɛnamɔ́ Yésusu nɛnamá ná Befelisiéŋe na nɛnamá ná batɔ bá giimbó gá Elóode go go mo dámbɛna na ŋgúhune.
41012014	Bɔ́ɔbɔ go úle go mo oyana bá amɔ́: «Iloodio, dɛ íyimene goŋaá go oya mammana; o do bɛanánáa bofoá na mbééníŋínyí sá batɔ, goakɛ́ o do díínée mɔtɔ go odɛ́nɛ́ yɛ́hɛ́. Kanɛ́ o húunenye pɛ́ sá Asaŋa na mammana iŋkimée. Có oyánáamɔ́ aáŋa naá gicele gɛ́cɔ́ bó lɛ́ bese goŋaá dɛ soanana muinyí má tásɛ ya ufuŋe ogɔ́nɔ́ Sɛsáalɛ, ɛɛ́ŋ ɛ́na lí akɛ́ɛ o? Dɛ háanana go soanana lí, dɛ dɛ soáa o?»
41012015	Yésusu a lɛncana bukuilí bábɔ́, go bó gundie amɔ́: «No támbana goakɛ́ o? Ŋgúlénéemú nɔnɔ na gɛkɔ́ŋɔ gá muinyí gímmue ŋgɛ́na!»
41012016	Gáábɔ́ go mo úlene na gímmue. Yésusu go bó úhune a amɔ́: «busío bɔ́ɔbɔ bó lɔ́mɔ́ enínyéelú kɔ́ɔ na ufíno yɔ́ɔyɔ yó lɔ́mɔ́ dɛlɛ́dáalú kɔ́ɔ, mó lɔ́mɔ́ má ánɛ́ɛ o?» Bɔ́ɔ go mo gundie bá amɔ́: «Mó lɔ́mɔ́ má ufuŋe ogɔ́nɔ́ Sɛsáalɛ.»
41012017	Yésusu go bó oyanamɔ́ a amɔ́: «Gundínyée nɔnɔ Sɛsáalɛ bɔ́ɔbɔ bó lɔ́mɔ́ bá Sɛsáalɛ, no gundinye Asaŋa bɔ́ɔbɔ bó lɔ́mɔ́ bá Asaŋa.» Bá mba lɛ́ na bibékúkí makɔ́nɔ́ na kundíemú yɛhɛ́. . Kɔ́ɔ bá mo úhunemú bá amɔ́:
41012019	«Iloodio, Mɔ́sɛsɛ a mba có íŋéné gɛlɔsɛnɔ gɛ́ɛgɛ ɔ́ŋɔ́ɔlú a amɔ́: Aáŋa mɔtɔ a bɛanana ondimóní, ondimóní mɔ́ɔnyɔ a báá gúé a báá síé okɔ́dɔ kanɛ baaná, gó háanana goŋaá ondimóní a gada gisí gɛ́ɛgɔ, a bíene baaná na gɛ́ naá ɛgoná há ondimóní mɔ́ɔnyɔ a mbaá gúé.
41012020	Bolimóní banɔ́mɔtɔ́ bá mba lɛ́ bátáanɔ na báandɛ́. Ba busío a mba giŋé a báá gúé kanɛ go síe baaná.
41012021	Ba gáandɛ́ɛ a báá gadá gisí gɛ́ɛgɔ, a báá gúé kanɛ go síe baaná. Ba gádadɔ́ɔ caŋa mmue.
41012022	Naá bɔ́ɔ biimée bátáanɔ na báandɛ́, bá mba gúé kanɛ go síe baaná. Naá nnyimé yabɔ́ biimée, okɔ́dɔ go gúe tɔ́nɔ.
41012023	Naá púfuge ya begúe, aŋa bá ŋgaá fúfúgé, a ŋgaá bɛ́ɛ́mbá ogánɛ́ ánɛ́ɛ o? Mammana, a mba lɛ́ okɔ́dɔ ba bɔ́ɔ biimée bátáanɔ na báandɛ́.»
41012024	Yésusu go bó gundie a amɔ́: «No bébelebele, goakɛ́ no do íyíménée Ŋgɔ́ŋɛ́, akɛ́ bogaaga bá Asaŋa.
41012025	Mammana, aŋa batɔ bá ŋgaá fúfúgénée naá begúe, banɔ́mɔtɔ́ na bakɔ́dɔ bá dɛ ŋgá giŋenine, kanɛ́ bá ŋga bɛ́ɛ́mbá aŋa bɛɛ́ŋgɛlɛsɛ naá mmoɛná.
41012026	Aŋa ŋgúhune ɛ núunemú púfuge ya begúe, no gá báasa no do banáa naá kálata ya Mɔ́sɛsɛ gigísi gɛ́ɛgɛ gɛ́ gálagalamɔ́ go tudú ya gɛlɛ́mbɛ gá íyuke go lola, aŋa Asaŋa a mbo oyáná Mɔ́sɛsɛ a amɔ́: “Ndɛ́ Asaŋa ba Ábalaháma, Asaŋa ba Ɛ́saga, Asaŋa ba Yɔ́kɔbɔ”.
41012027	A dɛ báá Asaŋa ba begúe, a lɔ́mɔ́ Asaŋa ba bɔgɔ́sɔ. No lɛ́ naá gonana moatɛ́ moatɛ.»
41012028	Gɔ́ɔ iloodio há bicele hímmue hɛ́ mbɔɔ́ ɔ́bɔ́ bá ná lɛ́ go bagɛnabagɛna. Hɛ́ bɛ́ɛ́ ɛ́ná goŋaá Yésusu a mba gundíe Beseduseyéŋe bɔ́ɔbɔ bese bese. Gɛ́hɛ́ go báyɛkɛna go mo úhune a amɔ́: «Naá bɛlɔsɛnɔ biimée, gɛ́hanɛ́ɛ gɛ́ lɔ́mɔ́ na bogaaga gɛ́ dómbana bɛ́ɛbɛ bíntió o?»
41012029	Yésusu go mo gundie a amɔ́: «Gá busío gɛ́ lɔ́mɔ́: Batɔ bá Ɛ́sɛlahɛ́ɛlɛ, bódólígínyóomú nɔnɔ bese. Daadáa, Asaŋa bɛcɔ́, a lɛ́ táŋɛ́ ummue.
41012030	O háanana go maamana Daadáa Asaŋa bahɔ na odɛ́má yáhɔ uŋkimée, na gɛɔyɔ gáhɔ giimée, na mbééníŋínyí yahɔ iŋkimée na bogaaga báhɔ buimée.
41012031	Gá gáandɛ́ɛ gɛ́ lɔ́mɔ́: O háanana go maamana sɔ́gɔ́ɔ aŋa maamɔ́ɔ moatɛ́. Gíncodío gá go dómba bɛ́ɛbɔ gɛ́ dɛ báá.»
41012032	Iloodio há bicele hɛ́ɛhɔ go gɔnɔ fediginye hɛ́ amɔ́: «Bese bese yɛ́yɔ́ɔ, Iloodio, boóma bɔ́ɔbɔ go oyamɔ́ bó lɛ́ mammana; Daadáa Asaŋa a lɛ́ táŋɛ́ ummue, uncodío a dɛ báá gɔnɔ́ hɔ́ɔ, goana mɔ́ɔ.
41012033	Mɔtɔ a háanana go mo maamana na odɛ́má yɛ́hɛ́ uŋkimée, na mbééníŋínyí yɛhɛ́ iŋkimée, na bogaaga bɛ́hɛ́ buimée, a gɔnɔ maamana sɔ́gɔ́ɔ aŋa mɔ́ɔ moatɛ́, bɔ́ɔbɔ bó lɛ́ na ndénégé bó dómba bɛbáágá bá nnyama biimée bɛ́ɛbɛ bá lókononyomú naá gɛdálɛ́ná na bɛbáágá mbɔ́dɔ iŋkimée.»
41012034	Yésusu ɛ ɛ́ ɛ́ná goŋaá mɔtɔ mɔ́ɔnyɔ a á mo gundíe bese, gɛ́hɛ́ go mo oyana a amɔ́: «O lɛ́ mekúígíi go go dɛ́ɛna Asaŋa a gúme naá gɛɔyɔ gáhɔ.» Naá nnyimé hɔ́ɔlɔ́, mɔtɔ a dɛ mbáa lɛ bá go kélemene go go mo nɔɔ ŋgúhune intió.
41012035	Aŋa Yésusu a mbaá lɛ a dúmbenye na go húunenye naá Nnyaŋá ya Asaŋa, gɛ́hɛ́ go úhune a amɔ́: «Nɛɛ́nɛ muloodio má bicele mó lɔ́mɔ́ má go oya mó amɔ́ Mesíi u úlenemú naá nogɔgɔ́ ná Défidi o?
41012036	Mammana, Défidi moatɛ́, aŋa Gimmúmpúu gá Giliíli a mbaá lɛ a mo oyanɛna, a mba gálɛ́dá a amɔ́: Daadáa Asaŋa a lɛ́ oyánáalú Daadáa bamɛ a amɔ́: Lukúméne naá boayá bá ombɔ́gɔ onɔ́mɛ yámɛ gó ɛ́da húme aŋa nná ŋamɔ́ goŋaá o níŋiside babɛlɔ́bɛlɔ báhɔ kɔndɔ́ go cí.
41012037	Défidi moatɛ́ a mo dɔ́ŋɔnɔ a amɔ́ Daadáa. Nɛɛ́nɛ a lɔ́mɔ́ tɔ́nɔ ba go úle naá nogɔgɔ́ nɛ́hɛ́ o? Gitúu gá batɔ gɛ́ɛgɛ gɛ́ mbaá lɛ hɔ́ɔ gɛ́ mba lɛ́ gɛ́ mo bódólonyo na bɛyaŋa makɔ́nɔ́.»
41012038	Kanɛ́ Yésusu a mba lɛ́ o oya naá gohúunenye gɛ́hɛ́ a amɔ́: «Békéŋékéŋéemú nɔnɔ go muloodio má bicele, mó maamana go ɛnɛnda na bɛdádálaga bá kaba, mó maamana goŋaá gásɛ́ bá á bó bédíígényée na mbúlugie naá indukí ya agósa yá gɛdɔŋɔ.
41012039	Mó maamana go lukumenene naá indukí ya busío naá nnyaŋá sá mbósógólí na naá bɛdágá.
41012040	Mó nyɛ́ɛna bisí bá bakɔ́dɔ, mó gɔnɔ ŋanana bɛntaálala bá mbósógólí go go bédúfenye naá batɔ. Bá ŋga bɛáa gɛantáanta gá noséésényée.»
41012041	Gɔ́ɔ Yésusu a lukumenemú cɛŋɛ na hoóma háaha bá mbaá lɛ bá ágana bɛbáágá bá muinyí naá Nnyaŋá ya Asaŋa. A núune aŋa gitúu gá batɔ gɛ́ mbaá lɛ gɛ́ nco nɔɔnɔnɔ muinyí kɔ́ɔ. Banɔ́mɛnɔmɛ gɛca bá mba lɛ́ bá sugunene muinyí makɔ́nɔ́.
41012042	Gɔ́ɔ osógasoga ba gisí gá okɔ́dɔ u úlemú, gɛ́hɛ́ go nco nɔɔ muinyí ŋginyí má bɛkɔ́ŋɔ móandɛ́, nɛnamá ná motótóla.
41012043	Yésusu go dɔ́ŋɛnɔ behúúní bɛ́hɛ́ go bó oyana a amɔ́: «Ŋgaá nyó oyáná mammana caá; osógasoga ba gisí gá okɔ́dɔ mɔ́ɔnyɔ a á fáá a báá dómbá batɔ biimée báaba bá ncomɔ́ nɔɔnɔnɔ muinyí naá gɛágɛ́ná bɛbáágá.
41012044	Mammana, biimée púmú bá báá nco go ágana muinyí mɔ́ɔmɔ mó á lɔmɔ́ mó do gɔnɔ́ bó dúgune. Kanɛ́ mɔ́ɔ, na gosóga gɛ́hɛ́ guimée, a báa nco fáa bɔ́ɔbɔ bó báá ná ŋá bó báa go mo síenine go gɛɔyɔ gɛ́hɛ́.»
41013001	Aŋa Yésusu a mbaá lɛ a húmene naá Nnyaŋá ya Asaŋa, uhúúní ummue naá behúúní bɛ́hɛ́ go mo gálɛda a amɔ́: «Iloodio, núúníde: kasɛ́á bɛnɔ́gɔ́ bá adánɛ́ gɔnɔ́ na mbɔ́dɔ sá bɛantáanta bá bɛfóaga!»
41013002	Yésusu go mo gundie a amɔ́: «Go ɛ́nana bɛantáanta bá bɛfóaga bɛ́ɛbɛ o? Aŋa o bɛ́ núunemú náana, akɛ́ ɛdánɛ́ ná nímmue nɛ́ dɛ ŋgá lɔbɔ dáláalú naá sɔ́gɔ́ɔ ɛdánɛ́ mmoɛná; bá ŋga buhée buimée bɔ́ɔbɔ púmú.»
41013003	Gɔ́ɔ Yésusu a lukumenemú naá ogɔndɔ yá magónɛ́dá má Boolifíe, cɛŋɛ na Nnyaŋá ya Asaŋa, Píele, Sáakɛ, Sáŋa na Andɛlɛ́ɛ, bɔ́ɔ bákáa nɛhɛ́, go mo úhune bá amɔ́:
41013004	«Có oyánáamɔ́ gɛcamɛna gɛ́ɛgɛ boóma moánɛ bó ŋgaá báŋaáa na gilincie gɛ́ɛgɛ gɛ́ ŋgaá dúfíe goŋaá moóma moánɛ mó ŋgɛ ɛ́nánɛ́náa.»
41013005	Gɔ́ɔ Yésusu a bayɛgamɔ́ go bó oyanɛna a amɔ́: «Bébeŋéemú nɔnɔ goŋaá mɔtɔ a dɛ nyó nenúgíe.
41013006	Batɔ degédegé bá ŋgu úlénée bá béfínenye go ufíno yámɛ, bó oya bá amɔ́: “Yɔmɔ́ɔ ndɔ́mɔ́ Kilítusu”. Bá ŋga ŋaáa goŋaá gɛca gá batɔ gɛ́ nana mammana ya pɛ́.
41013007	Aŋa no ŋgɔɔ́ ɔ́bɔ́nɔ́ɔ bó oya cɔ́mɔ sá bidé, na biuŋgúlú bá bidé, no do bɛáa bofoá, moóma moánɛ mó háanana go bola, kanɛ́ bó do ŋgá bɛ́ɛmba gomana gá cí.
41013008	Mammana, boɛ́nɔ búmmue bó ŋga nɔɔ́ɔ sɔ́gɔ́ɔ boɛ́nɔ bidé, bufuŋe bó ŋa nɔ́ɔ caŋa mmue na sɔ́gɔ́ɔ bufuŋe. Goyiŋkime gá cí na incíli mó ŋga bɛ́ɛ́mbá naá bigísi bá cí gɛca. Bó ŋga bɛ́ɛ́mbá aŋa mabayɛga má gɛɔ́bɛgɔ gá manómana má okɔ́dɔ go bíene.
41013009	Kanɛ́ bɛɛnyɔ́ɔ, bébeŋéemú nɔnɔ. Batɔ bá nɛ́ ɛ́dana nɛnyɔ́ naá nnyaŋá sá mógála na naá nnyaŋá sá mbósógólí, bá nyó sóala mobágɔ. Bá ŋga nyó dílíményée go cáágá naá busío bá baŋgɔ́mɔnɔ na naá mefuŋe go busío bámɛ, kɔ́ɔ no ŋga bɛ́ɛ́mbá ŋgominyo sámɛ naá busío bábɔ́.
41013010	Bó úhene goŋaá Gɛnɔ́gɔ́ gá Cɔ́mɔ gɛ́ manɛ bó oya naá mɛɛ́nɔ miimée.
41013011	Gɛcamɛna gɛ́ɛgɛ bá nɛ́ ɛ́damɔ́ nɛnyɔ́ go cáágá, no do gá lɛ́ go yóbimido go bɔ́ɔbɔ no ŋgoó oyáa. Kanɛ́ oyáa nɔnɔ dogálɔ dɔ́ɔdɔ bá ŋgaá nyó fáá naá gɛcamɛna moánɛ; mammana, caá bɛɛnyɔ́ɔ báa no ná gálagalamɔ́, a lɔ́mɔ́ Gimmúmpúu gá Giliíli.
41013012	Ondimóní a ŋga dúé ondimóní goŋaá bá mo óna, caŋa mmue isée a ŋa nɔ́ɔ go moɔnɔ́, baábayɔ́ bá ná békikilidinye bebíéní bábɔ́, bá ŋa goŋaá bá bó óna.
41013013	Batɔ biimée bá ŋga nyó bɛlábɛ́láa go busío bámɛ, kanɛ́ mɔ́ɔnyɔ a ŋgaá simbímídé, gó ɛ́da húme naá mamáná, Asaŋa a ŋga mo sódío.
41013014	«Aŋa no ŋgɛɛ́ ɛ́ná mɔ́ɔnyɔ bá dɔ́ŋɔnɔmɔ́ bá amɔ́: “Mɔtɔ ba Gikume” dɛ́lɛ́mɛ́náalú naá hoóma háaha a lɔ́mɔ́ a dɛ sɛmɛ́gánánáa hɔ́ɔ – ŋgáa umbení kálata ɔ ɔ́bɔ! gɔ́ɔ ŋgáa batɔ báaba bá ŋgaá bɛ́ɛ́mbá naá gɛdɔŋɔ gá Yudée bá salana naá ɛgɔndɔ.
41013015	Mɔ́ɔnyɔ a ŋgaá bɛ́ɛ́mbá naá balánda ba nnyaŋá mmoɛná, a dɛ siisé, a dɛ íŋéné naá mɔ́ ncíbo go go gɔ́lɔ boóma kɔ́ɔ.
41013016	Mɔ́ɔnyɔ a ŋgaá bɛ́ɛ́mbá naá ntɛ́mɛ́, a dɛ gundé na nnyimé go go gɔ́lɔ gɛla gɛ́hɛ́ gá isió.
41013017	Bakɔ́dɔ bá embume na báaba bá go yúuŋenye baaná bá ŋga bɛ́ɛ́mbá mahana makɔ́nɔ́ naá medúgú moánɛ.
41013018	Bósógólónyóomú nɔnɔ goŋaá moóma moánɛ mó do bolá naá gɛcamɛna gá gɛantá gá isió.
41013019	Mammana, medúgú moánɛ má ŋga bɛ́ɛ́mbá na gɛɔ́bɛgɔ aŋa bó gá báasamɔ́ bó do báŋaáa ɛ ɛ́da sɛŋɛda aŋa Asaŋa a mbaá gedíe cí na moóma muimée, gó gunde bó do ŋgá gɔnɔ báŋa akɛ́ go buisí.
41013020	Aáŋa gɔnɔ́ Daadáa Asaŋa a dɛ mbá sómba go une medúgú má ndiemi, gásɛ́ mɔtɔ a dɛ mbáa lɛ ba go sódio gɛɔyɔ gɛ́hɛ́. Kanɛ́ go busío bá batɔ báaba a mbií iyídé go go ɔyɔ nɛhɛ́, a mbu uné medúgú mɔ́ɔmɔ.
41013021	Gɔ́ɔ gó lɔ́mɔ́, mɔtɔ a amɔ́ a nyó oyana a amɔ́: “Yíkéne, Mesíi a lɛ́ háalá”, ɛ́na lí, o oyɛda a amɔ́ “a lɛ́ héení”, no do olímínyóo boóma bɔ́ɔbɔ a nyó oyanɛnamɔ́.
41013022	Mammana, bemesíi bá mbele na mbúsí sá mbele bá ŋga bológánáa. Bá ŋga ŋanánáa bieninye bá gobékúke na bɛsɛɔ go go fúmbe go nenugie akɛ́ báaba Asaŋa a mbií iyídé.
41013023	Kanɛ́ bɛɛnyɔ́ɔ, bébeŋéemú nɔnɔ, ŋgaá nyó dóógínyóo boóma buimée go ofalɔ.
41013024	«Kanɛ́ naá medúgú mɔ́ɔmɔ, naá nnyimé ya makánya go dómba, buisí bó ŋga fúé, ofɛ́ yó do gɔnɔ́ nomɛda.
41013025	Muotóti mó ŋga káfákáfáa go mmoɛná mó obana; gɔnɔ́ magaaga máama naá mmoɛná má dɛ gɔnɔ́ bɛa ndukúméníné.
41013026	Gɔ́ɔ bá ŋgɛɛ́ ɛ́ná Moɔnɔ́ ba mɔtɔ ɛ ɛ́da go úlene, géŋgélídíelú na bidu bá mmoɛná na bogaaga gɔnɔ́ na nigúmi dácɛ.
41013027	Gɔ́ɔ a ŋgaá dómá bɛɛ́ŋgɛlɛsɛ naá maayá má cí miimée go go bándɛgɛna batɔ báaba Asaŋa a mbií iyídé, gó bayɛga naá ombálá yá cí yɔ́ɔyɔ gó ɛ́da súge naá yɔ́ɔyɔ yúntió.
41013028	«Ɔ́bɔ́ nɔnɔ gieninye gɛ́ɛgɛ bá gɔ́lɔnɔmɔ́ go bogónɛ́dá bá bufiigíe: “Gɛcamɛna gɛ́ɛgɛ bɛtáfɛ bá bɔ́ bɛ́ gundemú bɛdɔmbɔ́, gɔnɔ́ bɛáncɛ bá bɔ́ bɛ́ báá bayɛ́gá go tɔsɔ, no íyimene no amɔ́ gɛnɔ́gɔ́ gá gɛcamɛna gɛ́ ná lɛ́ mekúígíi”.
41013029	Caŋa mmue, bɛɛnyɔ́ɔ tɔ́nɔ, aŋa no ŋgɛɛ́ ɛ́ná moóma mɔ́ɔmɔ, íyíme nɔnɔ goŋaá Moɔnɔ́ ba mɔtɔ a nco gundene godɔ́ɔdɔ godɔ́ɔdɔ, a lɛ́ naá bɛasɛ́ bɛ́nyɔ́.
41013030	Ŋgaá nyó oyáná mammana caá, batɔ bá ogɛlɛ yɔ́ɔyɔ bá dɛ ŋgá fúe biimée, kanɛ goŋaá moóma muimée mɔ́ɔmɔ mó á bolá.
41013031	Mmoɛná na cí mó ŋga maná, kanɛ́ dogálɔ dámɛ dó do ŋgá mana.
41013032	Mɔtɔ a dɛ íyíménée akɛ́ buisí ɛ́na lí gigúlí gá moóma moánɛ go bola, akɛ́ bɛɛ́ŋgɛlɛsɛ báaba naá mmoɛná, akɛ́ Moɔnɔ́, Baaba mokáa mɔ́ɔ i íyimenemú.
41013033	«Bébeŋéemú nɔnɔ bese, gɛ́gáa nɔnɔ pɔnyɛ́ɛ, goakɛ́ no do íyíménée gɛcamɛna aŋa gɛ́ ná bolamɔ́.
41013034	Bó ŋga bɛ́ɛ́mbá caŋa táŋɛ́ mmue aŋa mɔtɔ mɔ́ɔnyɔ ɛ ɛ́danamɔ́ go oŋɛndɔ, a síe a báá dɛ́ɛ́ná nnyaŋá yɛhɛ́ go gibeŋe go boyogóní bɛ́hɛ́, a fáa na onyɔ moánɛ buelí bá go ŋanana, a gunde a lɔsɛnɔ mɔtɔ ba go fɛ́fa gɛasɛ́ goŋaá a gɛ́ga pɔnyɛ́ɛ.
41013035	Gɛ́gáa nɔnɔ kanɛ́ pɔnyɛ́ɛ, goakɛ́ no do íyíménée gɛcamɛna gɛ́ɛgɛ mɔtɔ ba nnyaŋá a ŋgaá ncó gunde, bó lɛ́ ba go bɛ́ɛmba na hɛɔbɔ́bɔ́ɔ, akɛ́ na odɛ́má yá budúgú, akɛ́ naá godádɛda gá gɛnɔ́mɛ gá ŋgɔɔ́, ɛ́na lí na gɛyɛ́nɛ́.
41013036	Bébeŋéemú nɔnɔ goŋaá cɛ nyó sulúŋényée cɛ nyó gídé go dɔnɔ́ɔ.
41013037	Boóma bɔ́ɔbɔ nnyó oyanamɔ́ bɔ́ɔbɔ, ŋgoó oyɛ́dá go busío bá mɔtɔ uŋkimée caá: gɛ́gáa nɔnɔ pɔnyɛ́ɛ.»
41014001	Gibíné gá Pásɛ́ka ya Beyúdene na gibíné gá bɛlɛ́dɛ bá kanɛ ondɔ yá go fudugenye bɛ́ mbaá ŋá bɛ́ báá go síene medúgú máandɛ́. Bagɔ́nɔ́ɔ bá bedúmbí bɛbáágá naá Asaŋa na muloodio má gicele bá mba lɛ́ bá fúmbe pɛ́ ya go gumbene Yésusu naá nɛɔsɛgɔ goŋaá bá mo óna.
41014002	Bá mba lɛ́ bá bágálɛnagalɛna bá amɔ́: «Dɛ dɛ háánánáa go mo gumbene gɛcamɛna gá gibíné, go go ásɛgɛna goŋaá batɔ bá dɛ ubíe ologodo naá kadɛ́gadɛ́ɛ ya boɛ́nɔ.»
41014003	Naá gɛcamɛna moánɛ, Yésusu a mba lɛ́ naá tɛ́sɔnɔ ya Beteníi, naá nnyaŋá ya mɔtɔ mɔ́ɔnyɔ a mbaá nómáa kúnú, ufíno yɛ́hɛ́ Símono. Aŋa a mbaá ŋá a ná lɛ́ go nyáanya, okɔ́dɔ ummue go úle a bíí íŋéné na idógódógó hɛ́ɛhɛ bá mbaá gedíe na ɛdánɛ́ ná ntɔ́nɔ nɛ́ɛnɛ bá dɔ́ŋɔnɔmɔ́ bá amɔ́ alabátɛlɛ. Hɛ́ mba lɛ́ dácɛ na alabɛ́nda ba ntɔ́nɔ gedíelú na náalɛ ya go fofa. Gɛ́hɛ́ go hɛ́ áda, a búú udénínée Yésusu alabɛ́nda moánɛ go odóɛ.
41014004	Batɔ bóncodío báaba bá mbaá lɔmɔ́ hɔ́ɔ go duge odɛ́má, bá bágálɛnagalɛna bá amɔ́: «Kanɛ́ bá díeŋiemú alabɛ́nda mɔ́ɔnyɔ háalá goakɛ́ o?
41014005	Bá á lɛ bá go dúe alabɛ́nda mɔ́ɔnyɔ go muinyí mɔ́ɔmɔ bá lɔ́mɔ́ bá go soɛna uyogóní ntɛ́mɛ́ go nnyómá mmue, bá abana go basógasoga muinyí mɔ́ɔmɔ.» Gɔ́ɔ bá mbɔɔ́ ɔ́bɛ́gɛ́nɔ́ okɔ́dɔ moánɛ makɔ́nɔ́.
41014006	Kanɛ́ Yésusu go oyɛda a amɔ́: «Mo dɛ́ɛ́náamɔ́ nɔnɔ cacɔ́, no mo dugenye odɛ́má goakɛ́ o? Bɔ́ɔbɔ a yɔgɛdɛnɔmɔ́ go busío bámɛ bó lɛ́ bese makɔ́nɔ́.
41014007	Mammana, no ŋga bɛ́ɛ́mbá na basógasoga bɛcamɛna biimée, no lɛ́ ba go bó ŋanana besé aŋa no lɛ́galɛgamɔ́. Kanɛ́ yɔmɔ́ɔ cɛ ná bɛ́ɛmba gɔgɔ́ nɛnyɔ́ bɛcamɛna biimée.
41014008	Mɔ́ɔ a báa ŋa bɔ́ɔbɔ a báá ná lɔmɔ́ ba go ŋa. A báa dóana go fúenene nnyɔ́dɔ yamɛ alabɛ́nda go go yɛ gedie go gimie gá yɛ́.
41014009	Ŋgaá nyó oyáná mammana caá: Naá cí iŋkimée, hoóma hiimée háaha bá ŋgaá dúményée Gɛnɔ́gɔ́ gá Cɔ́mɔ gɛ́ɛgɛ, bá ŋgo oyáa tɔ́nɔ boóma bɔ́ɔbɔ okɔ́dɔ mɔ́ɔnyɔ a báá ná ŋaáa, batɔ bá mo béeniŋenye go bɔ́.»
41014010	Gɔ́ɔ Yódasɛ Ɛsɛkalɛ́ɔtɛ, ummue naá Bɛɔdɔ́ɔ na bɛ́andɛ́ bá behúúní, ɛ ɛ́damɔ́ gíde bagɔ́nɔ́ɔ bá bedúmbí bɛbáágá naá Asaŋa go go bó dúene Yésusu.
41014011	Aŋa bá mbɔɔ́ ɔ́bɔ́ cɔ́mɔ yɛ́ɛyɔ, gáábɔ́ go ɛ́da go békeelenye makɔ́nɔ́, bá báá mo dánɛ́ná muinyí má go mo fáa. Yódasɛ go ɛ́da go fúmbe gɛnɔ́gɔ́ gá gɛcamɛna gá go bó dúene Yésusu.
41014012	Budúgú bá busío bá gibíné gá bɛlɛ́dɛ bá kanɛ ondɔ yá go fudugenye, budúgú bɔ́ɔbɔ bá mbaá lɔmɔ́ bá sómba baaná bá bɛdómbáa nyɔlɔ́ go manyáanya má gibíné gá Pásɛ́ka ya Beyúdene, behúúní bá Yésusu go mo úhune bá amɔ́: «O lɛ́galɛgamɔ́ goŋaá dɛ ɛ́da go gedinye manyáanya má gibíné gá Pásɛ́ka ya Beyúdene áhanɛ́ɛ o?»
41014013	Yésusu go dóma behúúní bɛ́hɛ́ báandɛ́ a amɔ́ gáábɔ́ a amɔ́: «Ɛ́dá nɔnɔ naá tɛ́sɔnɔ, no gaá luméné na mɔtɔ ummue na iséní há miimpo go odóɛ, dómbá nɔnɔ go mo biene.
41014014	Hoóma háaha a gaá ní íŋéné, oyána nɔnɔ mɔtɔ ba nnyaŋá no amɔ́: “Iloodio u úhene a amɔ́: Cómba yɛ́ɛyɛ kaá ná nyáá gibíné gá Pásɛ́ka ya Beyúdene olɔŋɔ na behúúní bámɛ ɛ lɔ́mɔ́ áhanɛ́ɛ o?”
41014015	A gaá dómbá go nyó dúfie gɛantá gá cómba naá nnyaŋá mmoɛná gedíelú aŋa gó háananamɔ́, buimée hɔ́ɔ. Hɔ́ɔ háa no gaá ná có gedínyée manyáanya má gibíné.»
41014016	Behúúní go biene pɛ́, bá bɛ́ɛ́ ɛ́dá naá tɛ́sɔnɔ, gáábɔ́ go huenye boóma buimée aŋa Yésusu a mbaá bó oyáná, bá báá gedíe manyáanya má gibíné gá Pásɛ́ka ya Beyúdene.
41014017	Hɛɔbɔ́bɔ́ɔ hɛ́ obana, Yésusu go úle a báá bolá olɔŋɔ na Bɛɔdɔ́ɔ na bɛ́andɛ́ bá behúúní.
41014018	Aŋa bá mbaá lɛ ndukíi naá tábɛ́la go manyáanya, Yésusu go oyɛda a amɔ́: «Ŋgaá nyó oyáná mammana caá: ummue naá bɛɛnyɔ́ɔ a gaá túé, dɛ nyáanya na mɔ́ɔnyɔ moánɛ háalá.»
41014019	Aŋa behúúní bɛ́hɛ́ bá mbɔɔ́ ɔ́bɔ́ dogálɔ dɔ́ɔdɔ, bá báá lɛ gó ɛ́da go bécíkilenye odɛ́má, bá mo úhene go ummue go ummue bá amɔ́: «A dɛ báá yɔmɔ́ɔ, ábɔ o?»
41014020	Yésusu go bó gundie a amɔ́: «A lɔ́mɔ́ ummue naá bɛɛnyɔ́ɔ Bɛɔdɔ́ɔ na bɛ́andɛ́ mɔ́ɔnyɔ a dúmenemú gɛlɛ́dɛ gɛ́hɛ́ olɔŋɔ namɛ naá usóyóo.
41014021	Mammana, Moɔnɔ́ ba mɔtɔ a gaá gúé aŋa Ŋgɔ́ŋɛ́ sɛ́ oyamɔ́ go busío bɛ́hɛ́. Kanɛ́ mahana makɔ́nɔ́ go mɔ́ɔnyɔ a gaá ná mo dúé. Gó mba lɛ́ ba go bɛ́ɛmba bese go mɔtɔ ba ndiemi goŋaá a dɛ bébíéné.»
41014022	Gɛcamɛna gɛ́ɛgɛ bá mbaá lɛ bá nyáanya, Yésusu go gɔ́lɔ gɛlɛ́dɛ, a báá béhiigí Asaŋa, gɛ́hɛ́ go gɛ́ gɛ́sagɛsa, go bó íŋene a amɔ́: «Gɔ́lɔ́ nɔnɔ, bɔ́ɔbɔ bó lɔ́mɔ́ nnyɔ́dɔ yamɛ.»
41014023	Naá nnyimé, gɛ́hɛ́ go gɔ́lɔ ɛnnyóɛ́ná na mɔgɛ́bɔ kɔ́ɔ, a báá béhiigí Asaŋa, go bó íŋene bá báá bónyó bɔ́ɔ biimée púmú.
41014024	Gɛ́hɛ́ go bó oyana a amɔ́: «Bɔ́ɔbɔ bó lɔ́mɔ́ ɛnnyóɛ́ná há manɔ́ŋɔ́ mámɛ, manɔ́ŋɔ́ máama má lɔ́mɔ́ go go lada bugúle na Asaŋa, máama má lɔ́mɔ́ gɔnɔ́ udúgéelú go gɛca gá batɔ.
41014025	Ŋgaá nyó oyáná mammana caá: cɛ ŋgá gɔnɔ nyóɛna mɔgɛ́bɔ máama gó lama gó ɛ́da héme naá buisí bɔ́ɔbɔ ka ŋgaá nyóɛ́ná má mafáa naá Bufuŋe bá Asaŋa.» ”.
41014028	Kanɛ́ aŋa nná fúfugemú, nnɛ́ ɛ́da nyó gɛ́gana naá Gelilée.»
41014029	Píele go gɔ́lɔ dogálɔ go mo oyana a amɔ́: «Akɛ́ biimée púmú bá go dɛ́ɛna mokáa, yɔmɔ́ɔ cɛ ŋgá go dɛ́ɛna akɛ́ go buisí.»
41014030	Gɔ́ɔ Yésusu a mo gundiemú a amɔ́: «Ŋgaá go oyáná mammana caá, maamɔ́ɔ, ínoni yɛ́ɛyɛ, gɔnɔ́ na budúgú bɔ́ɔbɔ, otóotoɛ yá goŋaá gɛnɔ́mɛ gá ŋgɔɔ́ gɛ́ dádɛda ɛŋɛndɔ ɛhandɛ́, o gaá ŋá o báá go mbásáŋona ɛŋɛndɔ ɛdadɔ́.»
41014031	Píele go ɛ́da go élinenye a amɔ́: «Akɛ́ bó húme goŋaá kúe olɔŋɔ nahɔ, akɛ́ɛ, cɛ gaá go básáŋóná.» Nɔ́ɔ gɔ́ɔ biimée bá mbaá lɔmɔ́ bá gálagala caŋa mmue.
41014032	Yésusu na behúúní bɛ́hɛ́ go bola naá hoóma hémmue háaha bá dɔ́ŋɔnɔmɔ́ bá amɔ́ Gɛtɛsɛmanɛ́ɛ; gɛ́hɛ́ go bó oyana a amɔ́: «Síéne nɔnɔ háalá, yɔmɔ́ɔ mmanɛ go ɛ́da bósógolonyo.»
41014033	Gɔ́ɔ a gɔ́lɔmɔ́ Píele, Sáakɛ na Sáŋa olɔŋɔ nɛhɛ́. Gɛ́hɛ́ go bayɛga go ɔ́bɔnɔ bofoá, a sómbasomba odɛ́má.
41014034	Gɔ́ɔ a bó oyanamɔ́ a amɔ́: «Odɛ́má yámɛ yó lɛ́ dácɛ na mecíkílí má nigúe; gɛ́gáa nɔnɔ háalá, no kúle.»
41014035	Gɛ́hɛ́ go báyɛkɛna naá busío, go bádába mɔŋgɔlɛ́ go cí go ɛ́da go bósógolonyo goŋaá, amóŋa bó lɛ́ ba go báŋa, gɛcamɛna gá goɔ́bɛgɔnɔ gɛ́ɛgɛ gɛ́ ɛ́da halaháláa nɛhɛ́.
41014036	A mba lɛ́ o oya a amɔ́: «Ába, Baaba, boóma bá ndɔlɛ bó do báá naá maamɔ́ɔ. Tóŋónɛ́náamɔ́ ɛnnyóɛ́ná há makánya hɛ́ɛhɛ. Akɛ́ nɔ́ɔnɔ moánɛ, bó do báŋaáa aŋa yɔmɔ́ɔ ndɛ́galɛgamɔ́, goana go ndɛ́ga yahɔ.»
41014037	Gɛ́hɛ́ go gɔnɔ nco gunde na nnyimé go bó gíde go dɔnɔ́ɔ. A báá lɛ gó oyana Píele a amɔ́: «Símono, go ɛ́dana go dɔnɔ́ɔ o! O lɛ́ kanɛ go bɛa bogaaga bá go kúlide akɛ́ gigúlí gímmue!
41014038	Kúlée nɔnɔ, no bósógolonyo goŋaá no do obɛ́ná naá magálá má ɛsɔgɛdɔ. Ɛdɛ́má yɛnyɔ́ ɛ lɛ́ dácɛ na bɛnɔ́gɔ́ bá mbééníŋínyí, kanɛ́ nnyɔ́dɔ ɛ lɛ́ na bonɔ́nɔ́.»
41014039	Yésusu go gɔnɔ yáŋɛmɛda ɛ ɛ́da a bósógolonyo, a gálagala dogálɔ dúmmue eé dúmmue.
41014040	Gɔ́ɔ a gɔnɔmɔ́ nco gundidene anáa behúúní bɛ́hɛ́ bá mbaá lɔmɔ́, gɛ́hɛ́ go gɔnɔ bó huenye go dɔnɔ́ɔ; goakɛ́ bá mba lɛ́ oŋgíso yábɔ́ dácɛ na dɔnɔ́ɔ. Bá dɛ mbí íyime aŋa bá lɔ́mɔ́ bá go mo gundie.
41014041	Naá oŋɛndɔ yá gádadɔ́, gɛ́hɛ́ go nco gunde, go bó oyana a amɔ́: «Dúmbényée nɔnɔ na go ɛ́dana dɔnɔ́ɔ, no dúuge! Bó á háá kanɛ́. Gɛcamɛna gɛ́ á bolá gɛ́ɛgɛ bá gaá ná dúé Moɔnɔ́ ba mɔtɔ naá ɛmbɔ́gɔ ya bologílógí.
41014042	Fadɛ́gɛ́na nɔnɔ dɛ no dómba. Ɛ́ná nɔnɔ, mɔtɔ mɔ́ɔnyɔ a túenenemú a ná lɛ́ hɔ́ɔ.»
41014043	Hɔ́ɔ na hɔ́ɔ, Yésusu a gá lɛ́ na dogálɔ naá nyuudé, Yódasɛ, ummue mɔ́ɔnyɔ naá Bɛɔdɔ́ɔ na bɛ́andɛ́ bá behúúní, go úle a báá bolá, olɔŋɔ na gitúu gá batɔ báaba bá mbaá lɛ na kalafɔ gɔnɔ́ na ŋkɛ́báa. Bagɔ́nɔ́ɔ bá bedúmbí bɛbáágá naá Asaŋa, muloodio má gicele na bafɛanɔ́ɔ bá gɛdɔŋɔ, bɔ́ɔ bá mbaá bó dómá.
41014044	Yódasɛ mɔ́ɔnyɔ a mbaá lɛ ba go mo dúe a mbi íŋéné gitúu gá batɔ gɛ́ɛgɔ gilincie a amɔ́: «Mɔtɔ mɔ́ɔnyɔ kaá ná mo gɔ́lɔ́ kude, a lɔ́mɔ́ mɔ́ɔ, mo gumbénéemú nɔnɔ, no ɛ́da nɛhɛ́, no mo fɛ́fa bese.»
41014045	Yódasɛ a bolana, gɛ́hɛ́ go báyɛkɛna Yésusu a amɔ́: «Iloodio.» Gɔ́ɔ a mo gɔ́lɔmɔ́ kude.
41014046	Basɔ́gɔ́ɔ báaba bóncodío go úle, gáábɔ́ go yɔkɛnɔ Yésusu, bá báá mo gumbéné.
41014047	Kanɛ́ ummue naá batɔ báaba bá mbaá lɛ hɔ́ɔ, go somona kalafɔ yɛhɛ́, go canɛda uyogóní ba Ufuŋe yá bedúmbí bɛbáágá naá Asaŋa, a báá mo sólóná udúu.
41014048	Yésusu go gɔ́lɔ dogálɔ go bó oyana a amɔ́: «No ŋgúlenine na kalafɔ, na ŋkɛ́báa go go nco kumbene, no ɔ́ ɔ́bɔ́ no amɔ́ ndɛ́ uŋgúníní batɔ lí?
41014049	Miisí miimée, mmba lɛ́ nɛnyɔ́ naá Nnyaŋá ya Asaŋa kúunenye hɔ́ɔ, no lɛ́ kanɛ go kumbene. Kanɛ́ bó á báŋaáa go go hóogio bɔ́ɔbɔ bó mbaá lɛ ɔ́ŋɔ́ɔlú.»
41014050	Gɔ́ɔ biimée bá mo dɛ́ɛnamɔ́ mokáa, bá báá díínée.
41014051	Ohaŋa ba mɔtɔ ummue a mba lɛ́ u úle a bienene Yésusu, na sanda ya gɛla básómbɛ́náalú. Batɔ bóntió báaba bá mbaá lɛ hɔ́ɔ bá amɔ́ bá mo gumbene.
41014052	Ohaŋa mɔ́ɔnyɔ go béduyune sanda yɛ́ɛyɔ ménnyimée, go gúduge na odɛ́dá nnyɔ́dɔ gɔdɔɔ́.
41014053	Gɔ́ɔ bɛ́ ɛ́damɔ́ na Yésusu naá Ufuŋe yá bedúmbí bɛbáágá naá Asaŋa. Biimée go bábándɛgɛna: bagɔ́nɔ́ɔ bá bedúmbí bɛbáágá naá Asaŋa, bafɛanɔ́ɔ bá gɛdɔŋɔ na muloodio má gicele.
41014054	Píele a mba lɛ́ a síene a fídene Yésusu gɛyábá a bɛ́ɛ́ ɛ́dá húme naá nnyaáŋgadɛ́ɛ ya ndáŋɛ ya Ufuŋe yá bedúmbí bɛbáágá naá Asaŋa. Hɔ́ɔlɔ́, gɛ́hɛ́ go lukumene émmuée na bebeŋíbéŋí, go ɛ́da go ɔ́sɔbɔ mekúígíi na íyuke.
41014055	Bagɔ́nɔ́ɔ bá bedúmbí bɛbáágá naá Asaŋa na batɔ biimée báaba naá Nɛgála nɛgɔ́nɔ́ go ɛ́da go fúmbe gɛmbɛ́ná gá go ubie Yésusu naá gɛsɛnɛ goŋaá bá sómba bá amɔ́ a háanana na nigúe, kanɛ́ bá dɛ mbá gɛ́ bɛa.
41014056	Mammana, gɛca gá batɔ gɛ́ mba lɛ́ gɛ́ mo básómbanɛna, kanɛ́ bá dɛ mbáa lɛ bá húmene ukelú yúmmue naá bɛbásómbɛna bɛ́ɛbɔ.
41014057	Batɔ bóntió go gɔnɔ dɛ́lɛmɛna na gɛbásómbɛna gɛ́ɛgɛ, bá amɔ́:
41014058	«Dɛ mba mo ɔ́bɔ́ o oya a amɔ́: “Yɔmɔ́ɔ, nná gada Nnyaŋá ya Asaŋa yɛ́ɛyɛ batɔ bá mbaá fóágá na ɛmbɔ́gɔ, kunde póaga intió naá nnyimé ya medúgú mádadɔ́. Ya ndiemi ɛ dɛ ŋgá bɛ́ɛmba buelí bá ɛmbɔ́gɔ ya batɔ.”»
41014059	Akɛ́ naá ŋgoyáamɔ́ yɛ́ɛyɛ, bá dɛ mbáa lɛ ukelú yúmmue.
41014060	Ufuŋe yá bedúmbí bɛbáágá naá Asaŋa go fadɛgɛna naá tɛ́mádɛ́má ya nɛgála, go úhune Yésusu a amɔ́: «O do gundényée boóma o? Batɔ báaba bó oyamɔ́ ŋkádɛ náana go busío báhɔ o?»
41014061	Yésusu go máma pɔ́ɔ́, a dɛ gundíe boóma. Ufuŋe yá bedúmbí bɛbáágá naá Asaŋa go gɔnɔ mo úhune a amɔ́: «O lɔ́mɔ́ Mesíi, Moɔnɔ́ ba Asaŋa, Asaŋa mɔ́ɔnyɔ dɛ gúmenyemú lí?»
41014062	Yésusu go gundie a amɔ́: «Ɛɛ́ɛŋ, ndɛ́. No ŋgɛ ɛ́ná kanɛ́ Moɔnɔ́ ba mɔtɔ ndukíi naá boayá bá ombɔ́gɔ onɔ́mɛ bá Asaŋa Bogaaga Buimée, a gɔnɔ go úlene naá dogálámbá dá mmoɛná.»
41014063	Gɔ́ɔ Ufuŋe yá bedúmbí bɛbáágá naá Asaŋa a lafamɔ́ bɛla bɛ́hɛ́ a amɔ́: «Dɛ dɛ gaá gɔnɔ́ fúmbe batɔ bóntió bá go mo sɔ́mɔnɔ.
41014064	No á bɔ́ɔ́bɛ́nɔ́ aŋa a sɛgamɔ́ Asaŋa. Dɛ́nyɔ́ no amɔ́ nɛɛ́nɛ o?» Batɔ biimée go oyɛda bá amɔ́ a lɛ́ na gɛoba, a háanana na nigúe.
41014065	Batɔ bóntió naá olɔŋɔ yábɔ́ go ɛ́da go mo cábana bɛdɛ́, bá mo góda busío, bá mo dóɛdana bibúme, bá mo oyanɛna bá amɔ́: «Lɛncá mɔ́ɔnyɔ a go ŋananamɔ́ boóma moánɛ.» Bebeŋíbéŋí Nnyaŋá ya Asaŋa go gɔ́lɔ Yésusu, go ɛ́da go mo lába ɛmbɔ́lɛ́.
41014066	Aŋa Píele a mbaá ŋá a gá lɛ́ gɛmbádáa gá nnyaáŋgadɛ́ɛ, okɔ́dɔ ba masɔ́mɔ ummue ba Ufuŋe yá bedúmbí bɛbáágá naá Asaŋa go bola.
41014067	Gɛ́hɛ́ go ɛ́na Píele ɔ ɔ́sɔbɔ, go mo ágɛna oŋgíso go oyɛda a amɔ́: «Maamɔ́ɔ mɔtɔ mɔ́ɔnyɔ, o mba lɛ́ tɔ́nɔ na Yésusu, mɔtɔ ba Násalɛdɛ mɔ́ɔnyɔ.»
41014068	Kanɛ́ Píele go básáŋona a gálagala a amɔ́: «Cɛ íyi, gɔnɔ́ cɛ ɔ́bɔ́nɔ́ɔ boóma bɔ́ɔbɔ o lɛ́galɛgamɔ́ go oyɛda.» Gɔ́ɔ ɛ ɛ́damɔ́ ɛ ɛ́dana go go úlukie naá nnyaángadɛ́ɛ, ɛ ɛ́da anáa gɛasɛ́. [Gɛnɔ́mɛ gá ŋgɔɔ́ go dómba go dádɛda gɔ́gɔ́ɔ.]
41014069	Okɔ́dɔ ba masɔ́mɔ mɔ́ɔnyɔ go mo ɛ́na, go bayɛga go gɔnɔ go oyanɛna batɔ báaba bá mbaá lɛ hɔ́ɔ a amɔ́: «Mɔtɔ mɔ́ɔnyɔ a lɛ́ ummue mɔ́ɔnyɔ naá olɔŋɔ yábɔ́ cá!»
41014070	Píele go gɔnɔ básáŋona. Aŋa moɔnɔ́ ba gɛcamɛna a mbaá dómbá, batɔ báaba bá mbaá lɛ hɔ́ɔ go gɔnɔ gálɛda Píele bá amɔ́: «Mammana, o lɛ́ ummue mɔ́ɔnyɔ naá bɔ́ɔ, goakɛ́ maamɔ́ɔ tɔ́nɔ o lɛ́ ba Bégelilée.»
41014071	Gɔ́ɔ Píele ɛ ɛ́damɔ́ go oya a amɔ́: «Aáŋa mbelebele, ŋgáa Asaŋa a céesenye! Ŋgaá bálɛáa caá cɛ íyíménée mɔtɔ mɔ́ɔnyɔ no oyamɔ́ mɔ́ɔnyɔ.»
41014072	Hɔ́ɔ na hɔ́ɔ, gɛnɔ́mɛ gá ŋgɔɔ́ go dómba go dádɛda go oŋɛndɔ yá gáandɛ́ɛ. Píele go béeniŋinye nogálɔ ná Yésusu nɔ́ɔnɔ a mbaá mo gálɛ́dá a amɔ́: «Otóotoɛ yá goŋaá gɛnɔ́mɛ gá ŋgɔɔ́ gɛ́ dádɛda ɛŋɛndɔ ɛhandɛ́, o gaá ŋá o báa go mbásáŋona ɛŋɛndɔ ɛdadɔ́.» Aŋa Píele a mbaá bééníŋínyée nogálɔ ná Yésusu nɔ́ɔnɔ, gɛ́hɛ́ go dómba go húme a báá dúmbúgé na mbií.
41015001	Na gɛyɛ́nɛ́ túlúbú, bagɔ́nɔ́ɔ bá bedúmbí bɛbáágá naá Asaŋa go bábándɛgɛna go nɛganda olɔŋɔ na bafɛanɔ́ɔ bá gɛdɔŋɔ, muloodio má gicele, na batɔ biimée báaba naá Nɛgála nɛgɔ́nɔ́ ná gɛdɔŋɔ. Gáábɔ́ go góda Yésusu iŋgolí, go ɛ́da nɛhɛ́ bá báá mo íŋéné gá ŋgɔ́mɔnɔ Pɛlátɛ.
41015002	Pɛlátɛ go mo úhune a amɔ́: «O lɛ́ ufuŋe yá Beyúdene lí?» Yésusu go mo gundie a amɔ́: «Go ó oyɛ́dá.»
41015003	Bagɔ́nɔ́ɔ bá bedúmbí bɛbáágá naá Asaŋa bá báá lɛ gó ɛ́da go mo sɔ́mɔnɔ go gɛcɛcá gá bɛsɛnɛ.
41015004	Gɔ́ɔ Pɛlátɛ a gɔnɔmɔ́ mo úhune a amɔ́: «O do gundényée boóma go go bósódio lí? Go ɔ́bɔnɔ gɛcɛcá gá bɛsɛnɛ gɛ́ɛgɛ bá go obeninyemú go nnyɔ́dɔ yahɔ o?»
41015005	Kanɛ́ Yésusu go mo obɛna gɛmámɔ́, gɛmámɔ́ gɛ́ɛgɔ gɛ́ mbaá ŋaáa goŋaá Pɛlátɛ a békúke.
41015006	Nnyómá iŋkimée naá gɛcamɛna gá gibíné gá Pásɛ́ka ya Beyúdene, Pɛlátɛ a mba lɛ́ a húmenye mɔtɔ ummue naá ncíbo ya gɛaŋɔ́ mɔ́ɔnyɔ gɛdɔŋɔ gɛ́ úhunemú.
41015007	Kanɛ́ mɔtɔ ummue, ufíno yɛ́hɛ́ Balábasɛ, a mba lɛ́ naá ncíbo ya gɛaŋɔ́ na batɔ bóntió, goakɛ́ bá mbo óná mɔtɔ naá osaŋɔ́ yɔ́ɔyɔ yó mboó obá go go nuugenye bogɔ́nɔ́ɔ bá gɛdɔŋɔ gábɔ́.
41015008	Gitúu gá batɔ go ɛ́da kanɛ́ naá Pɛlátɛ, gɛ́ mo úhene goŋaá a hóogio ŋgɔŋɛnɔ yabɔ́ aŋa naá bofɛ́lánɔ́ bábɔ́.
41015009	Pɛlátɛ go bó úhune a amɔ́: «No lɛ́galɛgamɔ́ goŋaá nnyó dɛ́ɛnɛna ufuŋe yá Beyúdene lí?»
41015010	Mammana, Pɛlátɛ a mba lɛ́ i íyimene goŋaá bagɔ́nɔ́ɔ bá bedúmbí bɛbáágá naá Asaŋa bá mba lɛ́ dúelú Yésusu go hɛagá.
41015011	Bagɔ́nɔ́ɔ bá bedúmbí bɛbáágá naá Asaŋa bɔ́ɔbɔ go ɛ́da go gínigenye gitúu gá batɔ go goŋaá bú úhune Pɛlátɛ a bó dɛ́ɛnɛna Balábasɛ, caá akɛ́ Yésusu.
41015012	Pɛlátɛ go gɔnɔ go úhune gitúu gá batɔ a amɔ́: «Ŋnamɔ́ kanɛ́ ɛkádɛ na mɔ́ɔnyɔ no dɔ́ŋɔnɔmɔ́ no amɔ́ ufuŋe yá Beyúdene o?»
41015013	Gáábɔ́ go mo gundie bá ánca ukelú naá mmoɛná bá amɔ́: «Mo gilénéemú naá kolósi.»
41015014	Pɛlátɛ go bó úhune a amɔ́: «Gɛbɛ́ kanɛ́ gɛ́hanɛ́ a á ná ŋaáa o?» Bɔ́ɔ bɛ́ ɛ́dana naá busío bá ánca na bogaaga bá amɔ́: «Mo gilénéemú naá kolósi.»
41015015	Aŋa Pɛlátɛ a mbaá lɛ a lɛ́galɛga go óbio gitúu gá batɔ bese, gɛ́hɛ́ go bó dɛ́ɛnɛna Balábasɛ. Go Yésusu, a báá manɛ́ fáa bogaaga bá go mo sóala bɛságɔ. Naá nnyimé, gɛ́hɛ́ go mo íŋene goŋaá bá mo gilene naá kolósi.
41015016	Bisimbi go gɔ́lɔ Yésusu, go íŋene nɛhɛ́ naá ndáŋɛ. Gáábɔ́ go bándɛgɛna bisimbi bíntió, bɛ́ báá mo géŋgélídíe.
41015017	Bá báá lɛ gó ága Yésusu gɛmbɛ́lɛŋɛnyɛ gá kaba, bá báá nogá ɛdada há bufuŋe na cɛ́ndɛ́ bá báá mo sɔnɛ́gɔ́ go odóɛ., a mba lɛ́ a dómbana naá pɛ́ moánɛ, a nco gundene naá ntɛ́mɛ́. Bisimbi go mo gaŋa goŋaá a bádóɛgɛna kolósi ya Yésusu.
41015022	Gáábɔ́ go ɛ́da na Yésusu naá hoóma háaha bá dɔ́ŋɔnɔmɔ́ bá amɔ́ Gologóta, nɔ́ɔnɔ gó lɛ́ aá «hoóma háaha há fóananamɔ́ giŋóŋkólóŋó gá odóɛ.»
41015023	Aŋa bá mbaá bolá hɔ́ɔ, bá mba lɛ́ bá lɛ́galɛga go mo dóŋio mɔgɛ́bɔ nebígínyéelú na ondɔ yá gifuugie makánya, míile. Kanɛ́ Yésusu a mbi inyé go bónyo.
41015024	Gɔ́ɔ bá gilenemú Yésusu naá kolósi. Go go aba bɛla bɛ́hɛ́, bá báá bɛ́ nɔɔ́ɔ go adɔ go go íyime gɛ́ɛgɛ sɔ́gɔ́ɔ a gaá ná bɛáa.
41015025	Bó mba lɛ́ go bigúlí bɛ́nnámanyɛ́ na gímmue bá gɛyɛ́nɛ́ gɔ́ɔ bá mbaá mo giléné naá kolósi.
41015026	Ŋgɔ́ŋɛ́ yɛ́ɛyɛ ɛ mbaá lɛ ɛ dúfenye mbɔ́gɔ́ yá gɛsɛnɛ gá Yésusu go gúe go gɛ́ ɛ mba lɛ́ ɔ́ŋɔ́ɔlú náana: «Ufuŋe yá Beyúdene yɔ́yɔ́ɔ.»
41015027	Bá báá gilénée tɔ́nɔ bahándá báandɛ́ gɛcamɛna gímmue eé gímmue na Yésusu, onyɔ moánɛ naá yɛhɛ́ kolósi, mɔ́ɔnyɔ naá boayá bá ombɔ́gɔ onɔ́mɛ, mɔ́ɔnyɔ naá boayá bá ombɔ́gɔ odádɛ́. [
41015028	Gó mba báŋaáa nɔ́ɔnɔ goŋaá nogálɔ ná Asaŋa nɔ́ɔnɔ nó ɛ́nanɛna. Nó lɔ́mɔ́: Bá mba mo baná naá olɔŋɔ yá bepelípélí.]
41015029	Batɔ báaba bá mbaá lɛ bá dómbana hɔ́ɔ, bá mba lɛ́ bá gide ɛdóɛ bɛ́ ɛ́da bá mo sɛga, bá amɔ́ gɛ́hɛ́ bá amɔ́: «Ɛɛ́ɛŋ! Maamɔ́ɔ mɔ́ɔnyɔ o mbaá lɛ o lɛ́galɛga go gada Nnyaŋá ya Asaŋa go go fóaga intió go medúgú táŋɛ́ mádadɔ́,
41015030	bósódíomú maamɔ́ɔ moatɛ́, siisé naá kolósi aá!»
41015031	Caŋa mmue, bagɔ́nɔ́ɔ bá bedúmbí bɛbáágá naá Asaŋa na muloodio má gicele bá hɔnɔ Yésusu bɔ́ɔ na bɔ́ɔ bá amɔ́: «A á sódónyóo batɔ bóntió, a dɛ bósó ba go bósódio mɔ́ɔ moatɛ́!
41015032	Kanɛ́ ŋgáa Mesíi, ufuŋe yá batɔ bá Ɛ́sɛlahɛ́ɛlɛ a siise godɔ́ɔdɔ naá kolósi aá!» Dɛ amɔ́ dɛ ɛ́na boóma moánɛ, dɛ gaá ágá odɛ́má yɛ́cɔ́ naá mɔ́ɔ. Batɔ báaba bá mbaá lɛ naá kolósi naá boayá bá Yésusu bá mo sɛga tɔ́nɔ.
41015033	Go tólóbóo, mbíno go dómba go oba naá gɛdɔŋɔ giimée, gó bɛ́ɛ́ ɛ́dá húme bigúlí bɛ́dadɔ́.
41015034	Go bigúlí bɛ́dadɔ́ bɛ́ɛbɔ, Yésusu go áncɛda ukelú naá mmoɛná, a amɔ́: « o?»
41015035	Batɔ báaba bá mbaá lɔmɔ́ hɔ́ɔ bá mo ɔ́bɔnɔ a gálagala nɔ́ɔnɔ, go oyɛda bá amɔ́: «Bódólígínyóomú nɔnɔ, a ná lɛ́ go dɔ́ŋɔnɔ Elíi.»
41015036	Mɔtɔ ummue mɔ́ɔnyɔ naá olɔŋɔ yábɔ́ go ɛ́da a díine, a báá dúmé giyugú naá gɛtóánɔ́ɔ gá mɔgɛ́bɔ, a báá gɛ́ cékígínyée naá ombalɔ, gɛ́hɛ́ go mo dóŋio goŋaá a libige ukelú yɛ́hɛ́ kɔ́ɔ, o oya a amɔ́: «Gɛ́gɛ́dɛ́na nɔnɔ, dɛ ɛ́na aáŋa Elíi a gaá ncó mo siisie naá kolósi.»
41015037	Gɔ́ɔ kanɛ́ Yésusu a áncɛdamɔ́ ukelú ogɔ́nɔ́, gɛ́hɛ́ go obɛnɛna.
41015038	Sanda ya goodo yɛ́ɛyɛ ɛ mbaá lɔmɔ́ ɛ sala Nnyaŋá ya Asaŋa go biseli bɛ́andɛ́ go salɛga go biseli bɛ́andɛ́, gó bayɛga gɛmmoɛnáa gó nco héme gɛmbádáa.
41015039	Ogɔ́nɔ́ɔ ba bisimbi mɔ́ɔnyɔ a mbaá lɛ tɛ́nɛ́ɛ cɛŋɛ na Yésusu ɛ ɛ́nana mbɔ́dɔ yɛhɛ́ ya nigúe, go gálɛda a amɔ́: «Mammana, mɔtɔ mɔ́ɔnyɔ a mba lɛ́ Moɔnɔ́ ba Asaŋa.»
41015040	Bakɔ́dɔ bóntió tɔ́nɔ bá mba lɛ́ hɔ́ɔ bá núune naá gɛyábá. Naá olɔŋɔ yábɔ́, Malɛ́a ba tɛ́sɔnɔ ya Magadaláa, Malɛ́a mɔ́ɔnyɔ nnyeedíi ba Sáakɛ ba gifío na Yósɛsɛ, na Salóma tɔ́nɔ.
41015041	Bakɔ́dɔ bɔ́ɔbɔ bá mba lɛ́ bá mo bienene, bá mo óhigonyo go masɔ́mɔ gɛcamɛna gɛ́ɛgɛ a mbaá lɛ naá Gelilée. Bá mba lɛ́ gɔnɔ́ na gɛcɛcá gá bakɔ́dɔ gíntió gɛ́ɛgɛ gɛ́ mbɛɛ́ ɛ́dá olɔŋɔ na Yésusu naá Yolósalɛmɛ.
41015042	Aŋa hɛɔbɔ́bɔ́ɔ hɛ́ mboó oba, gɔ́ɔ Yósɛbɛ ba tɛ́sɔnɔ ya Alɛmatɛ́ɛ, u úlemú a báá bolá. A mba lɛ́ giidí gá mɔtɔ gímmue naá Nɛgála nɛgɔ́nɔ́, mɔ́ɔ tɔ́nɔ a mba lɛ́ a bɛanana toodo odɛ́máa ya goŋaá Bufuŋe bá Asaŋa bó úlene. Bó mba lɛ́ buisí bá go bégedegedie go sábadɛ, naá gobélie. Gó moánɛ, Yósɛbɛ a mbɛɛ́ ɛ́dá na nigégé niimée naá Pɛlátɛ go go mo úhune gigúe gá Yésusu, a gɛ́ mie otóotoɛ yá sábadɛ.
41015044	Kanɛ́ Pɛlátɛ a mba békúkée aŋa a mbɔɔ́ ɔ́bɔ́ goŋaá Yésusu a báa go gúe, gɛ́hɛ́ go oyɛda goŋaá bá dɔ́ŋɛnɔ ogɔ́nɔ́ɔ ba bisimbi go go mo úhune ɛ́na a báá gúe fueké.
41015045	Aŋa ogɔ́nɔ́ɔ ba bisimbi a mbaá mo oyáná goŋaá Yésusu a báá go gúe, Pɛlátɛ go fáa Yósɛbɛ bogaaga bá go gɔ́lɔ gigúe gá Yésusu.
41015046	Yósɛbɛ go ɔ́ndɔ nnɔ́mbɔ́ ya gɛla, gɛ́hɛ́ go úlie gigúe gá Yésusu naá kolósi, a báá gɛ́ máŋánáa naá nnɔ́mbɔ́ yɛ́ɛyɔ, go ɛ́da gɛ́ bídiginye naá gɛbɛ́lá gɛ́ɛgɛ bá mbaá dímé naá gɛdánɛ́dánɛ́. Gɔ́ɔ a tíŋgilidiemú gɛantá gá ɛdánɛ́ go go buige miíŋene má gɛbɛ́lá.
41015047	Malɛ́a ba Magadaláa na Malɛ́a mɔ́ɔnyɔ nnyeedíi ba Yósɛsɛ bá mba lɛ́ bá núune hoóma háaha bá mbaá mo ágá hɔ́ɔ.
41016001	Aŋa buisí bá sábadɛ bó mbaá dómbá, Malɛ́a ba Magadaláa, Malɛ́a nnyeedíi ba Sáakɛ, tɔ́nɔ na Salóma, gáábɔ́ go ɔ́ndɔ megúdé má go fofa go go ɛ́da fúenene gigúe gá Yésusu na má.
41016002	Na gɛyɛ́nɛ́ gá buisí bá busío bá gɛanyɛ, hɔ́ɔlɔ́ buisí bó báa go bála, gáábɔ́ go ɛ́da naá gɛbɛ́lá.
41016003	Bá mba lɛ́ bá bágálɛnagalɛna bá amɔ́: «Ánɛ́ɛ a gaá ná có tíŋgílídínyée ɛdánɛ́ nɛ́ɛnɛ naá nyuudé ná gɛbɛ́lá o?»
41016004	Kanɛ́ aŋa bá mbaá yíkéné, gáábɔ́ go ɛ́na goŋaá gɛantá gá ɛdánɛ́ moánɛ gɛ́ mba lɛ́ tíŋgílídíelú go boayá.
41016005	Gɔ́ɔ bí íŋenemú naá gɛbɛ́lá, go huenye ohaŋa ba mɔtɔ na gɛla gimmúmpúu ndukíi naá boayá bá ombɔ́gɔ onɔ́mɛ bá gɛbɛ́lá, bá báá lɛ gó bɛa bofoá.
41016006	Ohaŋa ba mɔtɔ mɔ́ɔyɔ go bó oyana a amɔ́: «No do bɛáa bofoá; no fúmbemú Yésusu ba Násalɛdɛ, mɔ́ɔnyɔ bá mbaá giléné naá kolósi; a á fúfúgé, a dɛ báá háalá. Ɛ́ná nɔnɔ, hoóma háaha bá mbaá mo bídígínyée háháa.
41016007	Ɛ́dá nɔnɔ godɔ́ɔdɔ no oyana behúúní bɛ́hɛ́ na Píele no amɔ́: “A á dóánáná go go ɛ́da nyó gɛ́gana naá Gelilée; hɔ́ɔ háa no ná mo ɛ́namɔ́, aŋa a mbaá nyó oyáná”.»
41016008	Bakɔ́dɔ go húme na odɛ́dá bá bɛ́ɛ́ ɛ́dá halaháláa na gɛbɛ́lá, goakɛ́ bá mba lɛ́ bá dagadana, nciŋí ɛ báá bó yíméné. Kanɛ́ bá dɛ mbó oyana mɔtɔ boóma, goakɛ́ bá mba lɛ́ na bofoá. [
41016009	Aŋa Yésusu a mbaá fufúgé na gɛyɛ́nɛ́ gá buisí bá busío bá gɛanyɛ, gɛ́hɛ́ go dóana go bédúfie gá Malɛ́a ba Magadaláa mɔ́ɔnyɔ Yésusu a mbaá gúné bɛgáda bá biliíli bɛ́táanɔ na bɛ́andɛ́ naá nnyɔ́dɔ yɛhɛ́.
41016010	Malɛ́a go ɛ́da go oyana batɔ báaba bá mbaá lɛ na Yésusu. Bɔ́ɔbɔ moánɛ bá mba lɛ́ go nigúe, bá baŋa.
41016011	Kanɛ́ aŋa bá mbɔɔ́ ɔ́bɔ́ okɔ́dɔ o oya a amɔ́ Yésusu a lɛ́ ogɔ́sɔ, mɔ́ɔ a báa mo ɛ́na, bá báá lɛ gó inye go mo oliminyo. .
41016016	Mɔtɔ uŋkimée mɔ́ɔnyɔ a ŋgo olímínyóo Gɛnɔ́gɔ́ gá Cɔ́mɔ gɛ́ɛgɛ a gunde a béyuminye, a ŋga bɛáa gisódio. Kanɛ́ mɔ́ɔnyɔ a ŋgi inyé go gɛ́ oliminyo, a ŋga bɛáa noséésényée.
41016017	Bɛsɛɔ bɛ́ɛbɛ batɔ báaba bá ŋgoó olímínyóo bá ŋgaá ŋánánáa go ufíno yámɛ bɛ́bɛ́ɛ: bá ŋga gúnée bɛgáda bá biliíli; bá ŋga gálágáláa bɛpáa bá dogálɔ bɛ́ɛbɛ bá mbaá lɔmɔ́ bá dɛ íyíménée cóá;
41016018	bá ŋga gumbénénée nnyɔ́gɔ kɔ́sɔ; bá amɔ́ bá bónyo ɛlɔgɔ, hɛ́ dɛ ŋgá bó ŋa boóma; bá ŋga dálánáa bɔgɔnɔ́gɔnɔ ɛmbɔ́gɔ bé éŋugene.»
41016019	Naá nnyimé ya Daadáa Yésusu go gálagala nɔ́ɔnɔ, Asaŋa go mo gɔ́lɔ naá mmoɛná, a báá mo lukúményée naá undukí yá bugúmigumi naá boayá bá ombɔ́gɔ onɔ́mɛ yɛ́hɛ́.
41016020	Gɔ́ɔ behúúní bɛ́hɛ́ bɛ́ ɛ́damɔ́ go dúmenye Gɛnɔ́gɔ́ gá Cɔ́mɔ go bɛdɔŋɔ biimée. Daadáa a mba lɛ́ a bó óhigonyo naá buelí bábɔ́, a gɔnɔ gíndenye Nogálɔ na bɛsɛɔ bɛ́ɛbɛ bá mbaá lɛ́ bá ŋanana go go dúfie goŋaá nó lɛ́ mammana.]
42001001	Bamɛ bá odɛ́má Tiofíli, batɔ gɛca bá mba sɛŋɛ́dá go ɔ́ŋɔ biidí bá masɛnɛ máama má mbaá bádómbánáa naá kadɛ́gadɛ́ɛ yɛcɔ́.
42001002	Bó mba lɛ́ gɔgɔ́ aŋa báaba bá mbaá lɔmɔ́ naá gobayɛga gá má bá mbaá có oyánɛ́náa, bɔ́ɔ bá ná lɔ́mɔ́ boyogóní bá nogálɔ.
42001003	Ŋgɛɛ́ ɛ́ná tɔ́nɔ bese naá bámɛ boayá, hɔ́ɔlɔ́ mbáá go fúmbe go búmmue go bummue, mbɛ́ɛ́ ɛ́ná naá mammana mbɔ́gɔ́ iŋkimée ya má, goŋaá mbɔ́ɔ́ ɔ́ŋɔ́ɔ moóma moánɛ bese bese naá kálata go busío báhɔ,
42001004	o gedie go íyime mammana ya kúunenye yɛ́ɛyɛ o lɔ́mɔ́ bɛáalú.
42001005	Naá gɛcamɛna gɛ́ɛgɛ Elóode|Elóode (Hérode): a mbaá lɛ ufuŋe yá Yudée, udúmbí bɛbáágá naá Asaŋa ummue a mba lɛ́ hɔ́ɔ ufíno Sakalɛ́a, naá olɔŋɔ yá bedúmbí bɛbáágá yá Ábɛa. Okɔ́dɔ bɛhɛ́ ufíno Ɛlɛ́sabɛdɛ, a mba lɛ́ naá cume ya batɔ ya Álɔŋɔ|Álɔŋɔ (Aaron):.
42001006	Bɔ́ɔ biimée báandɛ́ bá mba lɛ́ bɛtɛ́nɛ́ɛ bá batɔ naá oŋgíso yá Asaŋa, bá beŋebeŋe bicele na bisúnígéné bá Daadáa kanɛ kégíi.
42001007	Kanɛ́ bá mba lɛ́ kanɛ moɔnɔ́, goŋaá Ɛlɛ́sabɛdɛ a mba lɛ́ gɛhóádá, gɔnɔ́ bɔ́ɔ biimée báandɛ́ bá mbaá ŋá bá ná lɛ́ bilunú bá batɔ.
42001008	Gɛcamɛna gɛ́hɛ́ gá go ɛ́da yɔgɔnɔ buelí naá busío bá Asaŋa naá oŋɛndɔ yá olɔŋɔ yɛ́hɛ́ go bola.
42001009	Adɔ gá yá go mo iyide aŋa caŋa ya buelí bá bedúmbí bɛbáágá ɛ lɔ́mɔ́, ɛ ɛ́da lókonyo bolɔ naá Nnyaŋá ya Asaŋa ya Daadáa.
42001010	Gɛcamɛna gɛ́ɛgɛ bá mbaá lɛ bá lókononyo alabɛ́nda|Bolɔ (encens):, gɛdɔŋɔ giimée gɛ́ mba lɛ́ naá hanyɔ́, gɛ́ bósógolonyo.
42001011	Gɔ́ɔ ɛ́ŋgɛlɛsɛ|Ɛ́ŋgɛlɛsɛ (ange): ummue ba Asaŋa ɛ ɛ́nɛgɛnamɔ́ Sakalɛ́a, a mba lɛ́ tɛ́nɛ́ɛ naá boayá bá ombɔ́gɔ onɔ́mɛ yá gɛdálɛ́ná|Gɛdálɛ́ná (autel): gá bolɔ.
42001012	Aŋa Sakalɛ́a a mbaá mo ɛ́ná, nciŋí go mo yímene, bofoá bó báá mo gumbéné.
42001013	Ɛ́ŋgɛlɛsɛ go mo oyana a amɔ́: «Sakalɛ́a, o do bɛáa bofoá, Asaŋa ɔ ɔ́ ɔ́bɔ́ mbósógólí yahɔ. Okɔ́dɔ bahɔ, Ɛlɛ́sabɛdɛ, a ná go bíenine moɔnɔ́ onɔ́mɔtɔ́, o mo loga go amɔ́ Sáŋa.
42001014	A ná bɛ́ɛmba boóma bá mbékeelí na bɛyaŋa go busío báhɔ, batɔ degédegé bá ná yaŋa go gobébíene gɛ́hɛ́.
42001015	Mammana, a ná bɛ́ɛmba gɛantáanta gá mɔtɔ naá oŋgíso yá Daadáa. A dɛ ná nyóɛna mɔgɛ́bɔ, akɛ́ má bɛ́ɛmba mbɔ́dɔ ɛhanɛ́ɛ, a ná bɛ́ɛmba dácɛ na Gimmúmpúu gá Giliíli|Gimmúmpúu gá Giliíli (Saint Esprit): gó bayɛga naá gadɛ́ɛ gá nnyeedíi.
42001016	A ná ŋa goŋaá gɛca gá baaná bá Ɛ́sɛlahɛ́ɛlɛ bá nco gunde naá Daadáa Asaŋa babɔ́.
42001017	A nɛ́ ɛnda naá busío bá Asaŋa na giliíli, gɔnɔ́ na bogaaga bá Elíi|Elíi (Elie):, goŋaá a gundie ɛdɛ́má ya bebíéní naá baaná, a gunde a ŋa goŋaá belelí ɛdóɛ bá bɛa nciŋí ya bɛtɛ́nɛ́ɛ, a gedie gɛdɔŋɔ gɛ́ɛgɛ gɛ́ lɔ́mɔ́ pɛnɛ́ɛ go muúle má Daadáa.»
42001018	Kanɛ́ Sakalɛ́a go gundie ɛ́ŋgɛlɛsɛ a amɔ́: «Ɛkádɛ́ gá go ndincie boóma moánɛ goŋaá bó lɛ́ mammana. Yɔmɔ́ɔ mɔ́nyɔ́ɔ nná lɔ́mɔ́ gilunú, okɔ́dɔ bamɛ na gɛcɛcá gá nnyómá.»
42001019	Ɛ́ŋgɛlɛsɛ go mo gundinye a amɔ́: «Yɔmɔ́ɔ ndɔ́mɔ́ Gabɛlɛyɛ́ɛlɛ, kɛ́ga naá busío bá Asaŋa. Mɔ́ɔ a báá ná tómá goŋaá nco go gálagala, kunde ko oyana gɛnɔ́gɔ́ gá cɔ́mɔ gɛ́ɛgɛ.
42001020	Dogálɔ dámɛ dɔ́ɔdɔ dó ná ɛ́nanɛna naá gɛcamɛna gá dɔ́ go ɛ́nanɛna. Kanɛ́ aŋa o báá ná ágá cuŋí, o goó obá na gɛmámɔ́ gó ɛ́da go éme aŋa boóma moánɛ bó nɛ́ ɛ́nanɛnamɔ́.»
42001021	Naá gɛcamɛna gá ndiemi, gɛdɔŋɔ gɛ́ mba lɛ́ gɛ́ gɛ́gana Sakalɛ́a, gɛ́ békúke mbɔ́dɔ yɛ́ɛyɛ ɛ ɛ́damɔ́ gɛ́ga makɔ́nɔ́ naá Nnyaŋá ya Asaŋa.
42001022	Ɛ ɛ́ ɛ́dá héme hɔ́ɔ, a báá gó bɛ́ɛmba kanɛ bogaaga bá go gɔnɔ gálɛda, a bó oyana boóma. Gɛdɔŋɔ go íyime goŋaá a bɛ́ɛ ɛ́na giínigie hɔ́ɔ naá Nnyaŋá ya Asaŋa. Gɛ́hɛ́ go ɛ́da go bó gálagala goana na ɛmbɔ́gɔ, a báá lɔbɛ́nɔ́ gimmúke.
42001023	Medúgú mɛ́hɛ́ má buelí má á maná, gɛ́hɛ́ go gunde naá nnyaŋá.
42001024	Gɛcamɛna gɛ́ á dómbá, okɔ́dɔ bɛhɛ́ Ɛlɛ́sabɛdɛ go súge ibume, go bɔ́ɔsɛgɔ na nɛ́ ɛfɛ́ ɛtáanɔ naá mɔ́ nnyaŋá, ɛ ɛ́da a bágálɛnagalɛna a amɔ́:
42001025	«Gɛantá gá besé gɛ́gɛ́ɛ Asaŋa a ŋŋamɔ́ gɛ́ɛgɛ aŋa a gediemú goŋaá a ŋgúlie odóɛ gonóa yámɛ naá kadɛ́gadɛ́ɛ ya batɔ.»
42001026	Naá ofɛ́ yá gátáanɔ na gémmue yá ibume ná Ɛlɛ́sabɛdɛ, gɔ́ɔ Asaŋa a dómamɔ́ ɛ́ŋgɛlɛsɛ|Ɛ́ŋgɛlɛsɛ (ange): Gabɛlɛyɛ́ɛlɛ naá tɛ́sɔnɔ ya Násalɛdɛ ba gigísi gá cí gá Gelilée,
42001027	naá ombóla ba okɔ́dɔ, gɛɔŋɛnɔ gá mɔtɔ ufíno yɛ́hɛ́ Yósɛbɛ|Yósɛbɛ (Joseph): . A mba lɛ́ naá cume ya batɔ bá Défidi|Défidi (David):, ufíno yá ombóla ba okɔ́dɔ moánɛ yó mbaá lɛ Malɛ́a|Malɛ́a (Marie):.
42001028	Ɛ́ŋgɛlɛsɛ i í íŋéné, go oyana Malɛ́a a amɔ́: «Ŋgaá go bédíígíe, maamɔ́ɔ mɔ́ɔnyɔ o bɛamɔ́ gɛantá gá niibo ná Asaŋa, Daadáa a lɛ́ nahɔ.»
42001029	Naá nnyimé ya dogálɔ dá ɛ́ŋgɛlɛsɛ dɔ́ɔdɔ, nciŋí go yímene Malɛ́a, gɛ́hɛ́ go ɛ́da go búúhene aŋa mbɔ́dɔ ya mbédíígí moánɛ ɛ lɔ́mɔ́ naá cí.
42001030	Ɛ́ŋgɛlɛsɛ go mo gundie a amɔ́: «O do gɔ́lɔ́ bofoá, Malɛ́a; goakɛ́ Asaŋa a á go ŋaáa gɛantáanta gá niibo.
42001031	Ɛ́ná, o ná gɔ́lɔ ibume, o bíene moɔnɔ́ onɔ́mɔtɔ́, o mo loga Yésusu.
42001032	A ná bɛ́ɛmba gɛantáanta, bá ná mo dɔ́ŋɔnɔ bá amɔ́ Moɔnɔ́ bá Asaŋa ba Páábɔ́ naá Mmoɛná. Daadáa Asaŋa a ná mo fáa undukí yá bufuŋe yá isée kɔ́nɔ́ɔ Défidi.
42001033	Gɔ́ɔ a ná bɛ́ɛmbamɔ́ Ufuŋe yá nnyaŋá ya Yɔ́kɔbɔ go medúgú miimée, bufuŋe bɛhɛ́ bó do ŋgá mana.»
42001034	Malɛ́a go oyana ɛ́ŋgɛlɛsɛ a amɔ́: «Boóma moánɛ bó ná báŋamɔ́ nɛɛ́nɛ, yɔmɔ́ɔ kanɛ go íyime onɔ́mɔtɔ́ o?»
42001035	Ɛ́ŋgɛlɛsɛ go mo gundie a amɔ́: « Gimmúmpúu gá giliíli|Gimmúmpúu gá Giliíli (Saint Esprit): a ná go úline, bogaaga bá Asaŋa ba Páábɔ́ naá Mmoɛná bó ná go boa na gifií gá bɔ́. Go busío moánɛ gɔ́ɔ moɔnɔ́ mɔ́ɔnyɔ a ná bébíenemú a ná bɛ́ɛmbamɔ́ Gimmúmpúu, bá mo dɔ́ŋɔnɔ bá amɔ́ Moɔnɔ́ ba Asaŋa.
42001036	Ɛ́ná kanɛ́! Tɛ́ɔbɛnɔ Ɛlɛ́sabɛdɛ mɔ́ɔ tɔ́nɔ ɔ ɔ́ gɔ́lɔ́ ibume ná moɔnɔ́ onɔ́mɔtɔ́ naá bulunú bɛ́hɛ́, ɛfɛ́ ɛtáanɔ na yúmmue yɛ́yɛ́ɛ, mɔ́ɔ mɔ́ɔnyɔ bá mbaá lɔmɔ́ bá dɔ́ŋɔnɔ bá amɔ́ gɛhóádá,
42001037	goakɛ́ boóma bá go suge Asaŋa bó do báá.»
42001038	Malɛ́a go oyɛda a amɔ́: «Ndɛ́ uyogóní ba Daadáa, ŋgáa bó ŋŋa aŋa go oyamɔ́.» Gɔ́ɔ ɛ́ŋgɛlɛsɛ a dómbamɔ́.
42001039	Naá medúgú moánɛ mɔ́ɔmɔ, Malɛ́a|Malɛ́a (Marie): go bágáyɛga go go ɛ́da naá ɛgɔndɔ naá tɛ́sɔnɔ mmue yɛ́ɛyɛ naá Yudée.
42001040	Gɔ́ɔ i íŋenemú naá nnyaŋá ya Sakalɛ́a, go bedíigie Ɛlɛ́sabɛdɛ.
42001041	Gɔgɔ́ aŋa Ɛlɛ́sabɛdɛ a mbɔɔ́ ɔ́bɔ́ mbédíígí ya Malɛ́a, moɔnɔ́ bɛhɛ́ go ɛ́da dígimide na bogaaga naá gadɛ́ɛ gɛ́hɛ́. Gimmúmpúu gá Giliíli|Gimmúmpúu gá Giliíli (Saint Esprit): go dómba go hóogo Ɛlɛ́sabɛdɛ.
42001042	Gɛ́hɛ́ go áncɛda na bogaaga a amɔ́: «O lɛ́ fonáalú o dómbana bakɔ́dɔ biimée, moɔnɔ́ mɔ́ɔnyɔ a lɔ́mɔ́ naá gadɛ́ɛ gáhɔ a lɛ́ tɔ́nɔ fonáalú.
42001043	Ndɔ́mɔ́ ánɛ́ɛ goŋaá nnyeedíi ba Daadáa bamɛ u úle naá yɔmɔ́ɔ o?
42001044	Ɛ́ná, gɔ́ɔgɔ aŋa ŋgɔ́bɔmɔ́ mbédíígí yahɔ, gɔ́ɔ moádɔmbɔ́ ɛ ɛ́damɔ́ dígimide na bɛyaŋa naá gadɛ́ɛ gámɛ.
42001045	Besé makɔ́nɔ́ na okɔ́dɔ mɔ́ɔnyɔ a lɔ́mɔ́ olímínyóolú goŋaá: bɔ́ɔbɔ bá lɔ́mɔ́ mo oyánáalú bó ɛ́da go úlene naá Daadáa bó ná bóhóogio.»
42001046	Gɔ́ɔ Malɛ́a o oyɛdamɔ́ a amɔ́: «Odɛ́má yámɛ yó gúmenye Daadáa.
42001047	Giliíli gámɛ gɛ́ lɛ́ na bɛyaŋa makɔ́nɔ́ go busío bá Asaŋa, Uféŋí|Usódí (Sauveur): bamɛ,
42001048	goakɛ́, a báa béeniŋinye uyogóní bɛhɛ́ ba kanɛ ŋgénéménée. Ɛɛ́ɛŋ, a dúme godɔ́ɔdɔ na go busío buimée, ɛgɛlɛ ya batɔ iŋkimée ɛ ná ŋa yɛ oya yɛ amɔ́ ndɛ́ na besé makɔ́nɔ́,
42001049	goakɛ́ Asaŋa ba bogaaga buimée a lɛ́ ŋaáalú bɛantá bá moóma go busío bámɛ. Ufíno yɛ́hɛ́ yó lɛ́ gimmúmpúu.
42001050	Gɛnɔ́gɔ́ gɛ́hɛ́ gá odɛ́má gɛ́ báláfa báaba bá mo díinemú ɛgɛlɛ ɛɛ́ ɛgɛlɛ.
42001051	A lɛ́ ŋaáalú bɛantá bá moóma na bogaaga bá ombɔ́gɔ yɛ́hɛ́. A báá sénígíe bagayagáyáa.
42001052	A báá túlúnée bɛgaaga bá mefuŋe naá indukí ya má, a báá búlúgíe báaba bá bésiisenyemú,
42001053	A báá nuncényée bancanáncana na moóma má besé. A báá gúlúgényée banɔ́mɛnɔmɛ ɛmbɔ́gɔ ɛhandɛ́.
42001054	A báá sódío Ɛ́sɛlahɛ́ɛlɛ, uyogóní bɛhɛ́, a báá gɔnɔ́ dúfie gɛnɔ́gɔ́ gɛ́hɛ́ gá odɛ́má,
42001055	naá boayá bá Ábalaháma|Ábalaháma (Abraham): na cume ya batɔ bɛ́hɛ́ go busío buimée, aŋa gɔ́ɔgɔ a mbaá dánɛ́ná biisée bá biisée kɔ́nɔ́ɔ bɛ́cɔ́.»
42001056	Malɛ́a go gɛ́ga hɔ́ɔlɔ́ naá Ɛlɛ́sabɛdɛ boóma bá ɛfɛ́ ɛdadɔ́, gɛ́hɛ́ kanɛ́ go gunde naá nnyaŋá yɛhɛ́.
42001057	Aŋa gɛcamɛna gá Ɛlɛ́sabɛdɛ go bíene gɛ́ mbaá bolá, gɛ́hɛ́ go bíene moɔnɔ́ onɔ́mɔtɔ́.
42001058	Mebégu mɛ́hɛ́ na ncíbo yɛhɛ́ ya batɔ bɔ́ ɔ́ ɔ́bɔ́ goŋaá Asaŋa a lɛ́ mo ŋaáalú besé makɔ́nɔ́, gáábɔ́ go békeelenye nɛhɛ́.
42001059	Aŋa moádɔmbɔ́ a mbaá háá medúgú mánnámanyɛ́, gáábɔ́ go úle go go mo anca|Buencí (circoncision):. Bá mba lɛ́ bá lɛ́galɛga go mo loga Sakalɛ́a, ufíno yá Isée.
42001060	Kanɛ́ nnyeedíi go oyɛda a amɔ́: «Akɛ́ɛ, ufíno yɛ́hɛ́ yó ná bɛ́ɛmbamɔ́ Sáŋa.»
42001061	Gáábɔ́ go mo gundie bá amɔ́: «Mɔtɔ a dɛ bósó na ufíno yɔ́ɔyɔ naá ncíbo yahɔ ya batɔ.»
42001062	Gáábɔ́ go ɛ́da go gálagala Isée na ɛmbɔ́gɔ, bá mo úhene bá amɔ́: «Ufíno yóhanɛ́ o lɛ́galɛgamɔ́ goŋaá dɛ mo loga o?»
42001063	Sakalɛ́a go ɔŋɛnɔ gɛgɔ́gɔ́, go ɔ́ŋɔ kɔ́ɔ a amɔ́: «Ufíno yɛ́hɛ́ yó lɔ́mɔ́ Sáŋa.» Batɔ biimée go ɛ́da go békúke boóma moánɛ.
42001064	Hɔ́ɔ na hɔ́ɔ, nyuudé ná Sakalɛ́a go dómba go bébuune; gɛ́hɛ́ go ɛ́da go búlugenye Asaŋa, a mo gúmenye ukelú naá mmoɛná.
42001065	Gɔ́ɔ batɔ báaba naá hoóma hɔ́ɔhɔ hiimée bá gɔ́lɔmɔ́ bofoá. Moóma muimée mɔ́ɔmɔ mó mbaá bádómbánáa mɔ́ɔmɔ go ɛ́da go bóoya naá ɛgɔndɔ iŋkimée ya Yudée.
42001066	Biimée báaba bá mbaá lɛ bɔ́ ɔ́bɔnɔ bá gálagala moóma mɔ́ɔmɔ, go ɛ́da go bébide naá ɛdɛ́má bá gálagala bá amɔ́: «Moádɔmbɔ́ moánɛ a ná bɛ́ɛmbamɔ́ ŋkádɛ o?» Mammana, bogaaga bá Asaŋa bó mba lɛ́ nɛhɛ́.
42001067	Gɔ́ɔ Gimmúmpúu gá Giliíli|Gimmúmpúu gá Giliíli (Saint Esprit): a hóogomú Isée Sakalɛ́a, go ɛ́da go émenye dogálɔ dá Asaŋa a amɔ́:
42001068	«Ŋgáa Daadáa Asaŋa bá Ɛ́sɛlahɛ́ɛlɛ a gúme, goakɛ́ u ú úlé gióhiginyo, a báá fáŋá boɛ́nɔ bɛ́hɛ́.
42001069	A á có dómɛ́ná gɛgaaga gá Uféŋí naá nnyaŋá ya batɔ ya uyogóní bɛhɛ́ Défidi|Défidi (David):.
42001070	Bó lɛ́ boóma bɔ́ɔbɔ a mboó oyɛ́dá fueké fueké naá eŋgúdé yá bimmúmpúu bá mbúsí sá Asaŋa|Mbúsí ya Asaŋa (Prophète): sá cóá cóá.
42001071	A mba dáná goŋaá a gaá có dúgúné naá ɛmbɔ́gɔ ya báaba bá có nuigenyemú, na báaba bá có bɛlabɛlamɔ́.
42001072	Nɔ́ɔ gɔ́ɔ a dúfenyemú gɛnɔ́gɔ́ gɛ́hɛ́ gá odɛ́má naá biisée bɛ́cɔ́, a gɔnɔ béeniŋenye gimmúmpúu gɛ́hɛ́ gá gɛlada bugúle|Gɛlada bugúle (Alliance):,
42001073	gɔgɔ́ aŋa a mbaá bálɛ́a a báá dánɛ́ná Isée kɔ́nɔ́ɔ bɛcɔ́ Ábalaháma|Ábalaháma (Abraham):.
42001074	Hɔ́ɔlɔ́ a báa go có sódio naá ɛmbɔ́gɔ ya babɛlɔ́bɛlɔ bɛ́cɔ́, go goŋaá dɛ bɛa bogaaga bá go mo yɔgɔnɛnɔ kanɛ bofoá,
42001075	naá bummúmpúu na naá botɛ́nɛ́ɛ gadɛ́ɛ, naá medúgú mɛ́cɔ́ má gɛɔyɔ miimée.
42001076	Kanɛ́ maamɔ́ɔ moɔnɔ́ bámɛ, bá ná go dɔ́ŋɔnɔmɔ́ mbúsí ya Asaŋa ba Asaŋa Páábɔ́ naá Mmoɛná, goakɛ́ o nɛ́ ɛnda naá busío bá Daadáa go go mo gedinye gedinye pɛ́ sɛ́hɛ́.
42001077	O ná fáa boɛ́nɔ bɛ́hɛ́ nciŋí ya go lɛnca gisódio gábɔ́, aŋa a ná bó héehinyemú bɛlɔgɔ bábɔ́.
42001078	Go busío bá gɛantáanta gá gɛnɔ́gɔ́ gá odɛ́má gá Asaŋa bɛcɔ́, go gɛ́ gɔ́ɔ buisí bɔ́ɔbɔ naá mbálɛ́ná bó ŋgaá có ɛ́nɛ́gɛ́ná naá mmoɛná,
42001079	go go seemenye báaba bɔ́ ɔyɔmɔ́ naá bɛdɔmbɔ na naá bofoá bá nigúe, na go indenye gá ambaná yɛ́cɔ́ naá pɛ́ ya buumbénú.»
42001080	Moádɔmbɔ́ a mba lɛ́ a goma, giliíli gɛ́hɛ́ gɛ́ bégíndenye tɔ́nɔ. A mba gɛ́gáa naá giolóo gá bodɛ́agadɛ́ go ɛ́da héme naá buisí bɔ́ɔbɔ a mbɛɛ́ ɛ́dá bédúfie naá batɔ naá gɛdɔŋɔ gá Ɛ́sɛlahɛ́ɛlɛ.
42002001	Naá gɛcamɛna moánɛ gíiní, ufuŋe ogɔ́nɔ́ Sɛsáalɛ|Sɛsáalɛ (César/Empereur): Ógusu go fáa bogaaga bá go bana batɔ biimée báaba naá cí.
42002002	Ombanɔ yá busío yɔ́ɔyɔ yó mba báŋaáa gɛcamɛna gɛ́ɛgɛ Kilínusu a mbaá lɔmɔ́ ŋgɔ́mɔnɔ ba Silíi.
42002003	Mɔtɔ uŋkimée a mba lɛ́ ɛ ɛ́da bábana onyɔ moánɛ naá tɛ́sɔnɔ yɛhɛ́ ya mbíényée.
42002004	Yósɛbɛ|Yósɛbɛ (Joseph): tɔ́nɔ go fadɛgɛna naá tɛ́sɔnɔ ya Násalɛdɛ naá Gelilée, go go ɛ́da naá tɛ́sɔnɔ ya Bɛ́tɛlɛhɛ́mɛ naá Yudée, anáa ufuŋe Défidi|Défidi (David): a mbaá bébíéné, goakɛ́ a mba lɛ́ mɔ́ɔ moatɛ́ naá cume ya Défidi.
42002005	A mbɛ ɛ́dá goŋaá bá mo bana hɔ́ɔ olɔŋɔ na Malɛ́a|Malɛ́a (Marie): gɛɔŋɛnɔ gɛ́hɛ́; a mba lɛ́ na ibume.
42002006	Gɛcamɛna gɛ́ɛgɛ bá mbaá lɔmɔ́ naá Bɛ́tɛlɛhɛ́mɛ, buisí bɛ́hɛ́ bá go bíene go háa.
42002007	Gɛ́hɛ́ go bíene moɔnɔ́ onɔ́mɔtɔ́ bɛhɛ́ ba busío. A báá mo lɛŋáa na monandáa, go mo bídiginye naá gɛnyáányɛ́ná gá bidúgé, goakɛ́ undukí yó do mbáa lɛ hɔ́ɔ go busío bábɔ́ naá nnyaŋá ya biinyí.
42002008	Naá hoóma hémmue eé hémmue, bebeŋíbéŋí bidúgé bá mba lɛ́ hɔ́ɔ, bá beŋebeŋe bidúgé bábɔ́ naá bodɛ́agadɛ́ na budúgú.
42002009	Ɛ́ŋgɛlɛsɛ|Ɛ́ŋgɛlɛsɛ (ange): ummue ba Daadáa go bó basɛna, gise gá nigúmi gá Daadáa go ɛ́da go bó bonya. Gáábɔ́ go bɛa bofoá makɔ́nɔ́.
42002010	Ɛ́ŋgɛlɛsɛ go bó oyana a amɔ́: «No do bɛáa bofoá, goakɛ́ ŋgaá nyó úléné na gɛnɔ́gɔ́ gá cɔ́mɔ gɛ́ɛgɛ gɛ́ gaá ná fáá boɛ́nɔ buimée gɛcɛcá gá bɛyaŋa.
42002011	Na budúgú bá ínoni bɔ́ɔbɔ, naá tɛ́sɔnɔ ya Défidi|Défidi (David):, Usódí|Usódí (Sauveur): bɛnyɔ́ a báa bébíene, a lɔ́mɔ́ Mesíi|Kilítusu (Christ):, Daadáa.
42002012	Gibélincígínyí gɛ́ɛgɛ no gaá ná mo lɛncá go gɛ́ gɛ́gɛ́ɛ: no gaá gídé moɔnɔ́ odɔmbɔ́ lɛŋálɛŋá, bídígínyéelú naá gɛnyáányɛ́ná gá bidúgé.»
42002013	Hɔ́ɔ na hɔ́ɔ, gitúu gá bɛɛ́ŋgɛlɛsɛ bá mmoɛná go bénebiginye na ɛ́ŋgɛlɛsɛ mɔ́ɔnyɔ, gáábɔ́ go ɛ́da go búlugenye Asaŋa bá amɔ́:
42002014	«Nigúmi nɛ́ bɛ́ɛmba na Asaŋa páábɔ́ naá mmoɛná, naá cí, buumbénú bó bɛ́ɛmba go batɔ báaba a maamanamɔ́.»
42002015	Aŋa bɛɛ́ŋgɛlɛsɛ bá mbaá bó úlúkínyée go go gunde naá mmoɛná, bebeŋíbéŋí bidúgé go bágálɛdɛna bá amɔ́: «Ŋgáa dɛ no ɛ́da kanɛ́ naá Bɛ́tɛlɛhɛ́mɛ, dɛ ɛ́da go ɛ́na bɔ́ɔbɔ bó á ná bolá hɔ́ɔ, bɔ́ɔbɔ Daadáa a có linciemú.»
42002016	Gáábɔ́ go dómba go bágáyɛga go go ɛ́da hɔ́ɔ, bá báá huenyée Malɛ́a|Malɛ́a (Marie): na Yósɛbɛ|Yósɛbɛ (Joseph):, na moɔnɔ́ odɔmbɔ́ bídígínyéelú naá gɛnyáányɛ́ná gá bidúgé.
42002017	Aŋa bá mbaá mo ɛ́ná, gáábɔ́ go ɛ́da go oya boóma bɔ́ɔbɔ ɛ́ŋgɛlɛsɛ a mbaá bó oyáná go busío bá moɔnɔ́ odɔmbɔ́ mɔ́ɔnyɔ.
42002018	Biimée báaba bá mbaá lɔmɔ́ bá bódólonyo bebeŋíbéŋí bidúgé, bá mba lɛ́ bá békúke buimée bɔ́ɔbɔ bá mbaá lɔmɔ́ bá bó oyanɛna.
42002019	Kanɛ́ Malɛ́a mɔ́ɔ a mba lɛ́ a bɛ́dɛgana buimée bɔ́ɔbɔ naá odɛ́má yɛ́hɛ́, a gunde a bógoodo.
42002020	Gɔ́ɔ bebeŋíbéŋí bidúgé bá gundemú anáa bá mbɛɛ́ ɛ́dá go úle bɛ́ ɛ́da bá gúmenye Asaŋa, bá mo búlugenye go buimée bɔ́ɔbɔ bá mbɔɔ́ ɔ́bɔ́ bá báá gundé bá bɛ́ɛ́ ɛ́ná, bó mba lɛ́ gɔgɔ́ aŋa ɛ́ŋgɛlɛsɛ a mbaá bó oyáná.
42002022	Gɔ́ɔ gɛcamɛna gá go ŋa giséégé gá gɛsogona|Gɛsogona (purification): gɛ́ háamɔ́ gɔgɔ́ aŋa gicele gá Mɔ́sɛsɛ gɛ́ oyamɔ́. Bebíéní bá moádɔmbɔ́ go ɛ́da nɛhɛ́ naá tɛ́sɔnɔ ya Yolósalɛmɛ go go mo loodio naá Daadáa.
42002023	Aŋa bó lɔ́mɔ́ ɔ́ŋɔ́ɔlú naá gicele gá Daadáa goŋaá, bá ŋga yáŋóná moɔnɔ́ onɔ́mɔtɔ́ uŋkimée ba busío go buelí bá Daadáa.
42002024	Bá mba lɛ́ tɔ́nɔ ba go fáa gɛbáágá|Gɛbáágá (sacrifice): gá binúké bɛ́andɛ́ ɛ́na lí baaná bá mmɛŋá báandɛ́ aŋa gicele gímmue eé gímmue gɛ́ oyamɔ́.
42002025	Hɔ́ɔlɔ́ naá Yolósalɛmɛ, mɔtɔ ummue a mba lɛ́ hɔ́ɔ ufíno yɛ́hɛ́ Símiyono. Mɔtɔ moánɛ a mba lɛ́ gɛtɛ́nɛ́ɛ gá mɔtɔ, a hálamanana Asaŋa; a mba lɛ́ a gɛ́gana mɔ́ɔnyɔ a mbaá lɛ ba go sódio Ɛ́sɛlahɛ́ɛlɛ, Gimmúmpúu gá Giliíli|Gimmúmpúu gá Giliíli (Saint Esprit): a mba lɛ́ nɛhɛ́.
42002026	Gimmúmpúu gá Giliíli moánɛ a mba mo dóógínyóo goŋaá a dɛ ná gúe kanɛ goŋaá ɛ ɛ́ ɛ́ná Kilítusu|Kilítusu (Christ): mɔ́ɔnyɔ Daadáa a dómamɔ́.
42002027	Símiyono go ɛ́da naá Nnyaŋá ya Asaŋa|Nnyaŋá ya Asaŋa (Maison de Dieu/Temple): aŋa Giliíli a mbaá lɔmɔ́ a mo indenye. Aŋa bebíéní bá moádɔmbɔ́ Yésusu bá mbuú úlé go go nco hóogio bɔ́ɔbɔ gicele gɛ́ mbaá lɔmɔ́ gɛ́ oya go busío bɛ́hɛ́,
42002028	Símiyono go gɔ́lɔ moádɔmbɔ́, go ɛ́da go béhiigi Asaŋa a amɔ́:
42002029	«Daadáa, godɔ́ɔdɔ, tánɔ yahɔ ya ɛ́ ɛ́nánɛ́náa, o ná lɛ́ ba go dɛ́ɛna uyogóní bahɔ a gúe naá buumbénú,
42002030	goakɛ́, ŋgaá bɛ́ɛ́nɛ́ná na yɔmɔ́ oŋgíso yá moatɛ́ Usódí ba go nco go úle naá maamɔ́ɔ,
42002031	mɔ́ɔnyɔ o mbaá gedíe go busío bá mɛɛ́nɔ miimée.
42002032	A lɛ́ gise gɛ́ɛgɛ gɛ́ ŋgaá go lincíe go bɛdɔŋɔ bá cí, a ŋga bɛ́ɛ́mbá nigúmi ná Ɛ́sɛlahɛ́ɛlɛ, boɛ́nɔ báhɔ.»
42002033	Isée na nnyeedíi ba moádɔmbɔ́ bá mba lɛ́ bá békúke bɔ́ɔbɔ bá mbaá lɛ bá gálagala go busío bɛ́hɛ́.
42002034	Símiyono go bó fona, go oyana Malɛ́a|Malɛ́a (Marie):, nnyeedíi ba Yésusu a amɔ́: «Go busío bá moádɔmbɔ́ mɔ́ɔnyɔ, gɛca gá batɔ naá Ɛ́sɛlahɛ́ɛlɛ gɛ́ nó obana ɛ́na lí gɛ́ fadɛgana; a ná bɛ́ɛmba gieninye gá Asaŋa gɛ́ɛgɛ batɔ bá ŋgaá lɔbɔ́ bá dɛ húmé ukelú go gɛ́.
42002035	Nɔ́ɔnɔ gɔ́ɔ a ŋgaá ágá naá gise mbééníŋínyí sá gɛca gá batɔ sɛ́ɛsɛ sɛ́ lɔ́mɔ́ ɔsɛ́gɔ́ɔlú naá ɛdɛ́má yabɔ́. Kanɛ́ naá báhɔ boayá, makánya má ŋga go poló odɛ́má aŋa kalafɔ.»
42002036	Okɔ́dɔ ummue tɔ́nɔ a mba lɛ́ hɔ́ɔ, mbúsí ya Asaŋa, ufíno yɛ́hɛ́ Ána; ombóla ba Fánoɛlɛ, naá nigúli ná Asɛ́ɛlɛ. A mbaá ŋá a ná lɛ́ gilunú gá kɔɔkɛ. A mbɔ ɔyɔ́ɔ nnyómá ɛ́táanɔ na ɛ́handɛ́ na onɔ́mɛ mɔ́ɔnyɔ a mbaá giŋéné nɛhɛ́.
42002037	Naá nnyimé hɔ́ɔlɔ́, gɛ́hɛ́ go síene gisí, a báá líhée nnyómá otíno énni na ínni. Gɛɔyɔ gɛ́hɛ́ giimée gɛ́ mbaá lɛ naá Nnyaŋá ya Asaŋa, a yɔgɔnɛnɔ Asaŋa aŋa siisíi aŋa budúgú: a bécelene manyáanya, a bósógolonyo.
42002038	Gɛ́hɛ́ go bola naá gɛcamɛna gímmue eé gímmue, go ɛ́da go béhiigi Asaŋa. A gálagala go busío bá moádɔmbɔ́ go biimée báaba bá mbaá lɔmɔ́ bá gɛ́gana goŋaá Asaŋa a dúgune Yolósalɛmɛ.
42002039	Aŋa bebíéní bá Yésusu bá mbaá hóógío buimée bɔ́ɔbɔ gicele gá Daadáa gɛ́ úhenemú, gáábɔ́ go gunde naá Gelilée, naá tɛ́sɔnɔ yabɔ́ ya Násalɛdɛ.
42002040	Moádɔmbɔ́ a mba lɛ́ a goma, a bégíndenye. A mba lɛ́ na nciŋí dácɛ, Asaŋa tɔ́nɔ nnyimé yɛhɛ́.
42002041	Nnyómá iŋkimée, bebíéní bá Yésusu bá mba lɛ́ bɛ́ ɛ́dana naá Yolósalɛmɛ go gibíné gá Pásɛ́ka ya Beyúdene|Gibíné gá Pásɛ́ka ya Beyúdene (Pâques juive):.
42002042	Aŋa a mbaá hémé nnyómá sɛ́ɔ́dɔ́ na ɛ́handɛ́, bebíéní bá báá lɛ gó ɛ́da nɛhɛ́ naá Yolósalɛmɛ aŋa caŋa yabɔ́ ɛ mbaá lɔmɔ́.
42002043	Naá gibíné go mana, bɔ́ɔ bá báá gúlúgé, moádɔmbɔ́ Yésusu go síene naá Yolósalɛmɛ, bebíéní bɛ́hɛ́ bá dɛ íyímé.
42002044	Bá mba lɛ́ bá béeniŋenye goŋaá a gaá bɛ́ɛ́mbá olɔŋɔ na basɔ́gɔ́ɔ bábɔ́. Gáábɔ́ go ɛnda buisí buimée buimée, kanɛ́ gáábɔ́ go bayɛga go mo fúmbe naá batɔ bábɔ́ na naá miíyíméníné mábɔ́.
42002045	Aŋa ba mbaá lɔ́mɔ́ bá dɛ mo ɛ́ná, gáábɔ́ go nco gunde naá Yolósalɛmɛ, bú úle bá mo fúmbe.
42002046	Naá nnyimé ya medúgú mádadɔ́, kɔ́ɔ bá ncomɔ́ mo gíde naá Nnyaŋá ya Asaŋa|Nnyaŋá ya Asaŋa (Maison de Dieu/Temple):, ndukíi naá kadɛ́gadɛ́ɛ ya muloodio mogɔ́nɔ́, a bó bódólonyo, a bó nɔɔnɔnɔ ŋgúhune.
42002047	Biimée báaba bá mbaá lɛ bá mo bódólonyo bá mba lɛ́ bá békúke nciŋí ya kundíemú sɛ́hɛ́.
42002048	Aŋa bebíéní bá mbaá mo ɛ́ná, giekéné ga gɛ́ go bó gɔ́lɔ; nnyeedíi go mo úhune a amɔ́: «Moɔnɔ́ bámɛ, ɛkádɛ gɛ́gɛ́ɛ go á ná có ŋaáa náana o? Ɛ́ná goŋaá namɛ na tɛ́ɔ dɛ go fúmbe na bofoá.»
42002049	Gɛ́hɛ́ go bó gundie a amɔ́: «No púmbe goakɛ́ o? No do íyíménée no amɔ́ cɛmɛganana go yɔgɔnɔ masɔ́mɔ má Baaba o?»
42002050	Kanɛ́ bá dɛ mbá bóso go ɔ́bɔ boóma bɔ́ɔbɔ a mbaá bó oyáná naá cí.
42002051	A báá lɛ gó gunde na bebíéní bɛ́hɛ́ naá Násalɛdɛ na ŋgɔ́bɛnɔ iŋkimée. Nnyeedíi a mba lɛ́ a bɛ́dɛgana moóma mɔ́ɔmɔ muimée naá mɔ́ odɛ́má.
42002052	Yésusu a mba lɛ́ a goma naá nnyɔ́dɔ na naá nciŋí, Asaŋa nnyimé yɛhɛ́ na batɔ tɔ́nɔ.
42003001	Naá nnyómá ya buinyo ya bufuŋe bogɔ́nɔ́ bá Sɛsáalɛ|Sɛsáalɛ (César/Empereur): Tɛbɛ́ɛlɛ, Pɔ́nsɛ Pɛlátɛ mɔ́ɔ ŋgɔ́mɔnɔ ba Yudée, Elóode, ufuŋe yá Gelilée, ondimóní Fílibi, ufuŋe yá bigísi bá cí bɛ́ɛbɛ bɛ́ lɔ́mɔ́ Itulée na Telekoníte, Lɛsánɛasɛ, ufuŋe yá Ébilene,
42003002	Háanɛ nɛhɛ́ na Káyɛfɛ, bagɔ́nɔ́ɔ bá bedúmbí bɛbáágá naá Asaŋa. Go nnyómá moánɛ, gɔ́ɔ Asaŋa a gálagalamɔ́ Sáŋa, ohaŋa ba Sakalɛ́a naá giolóo gá bodɛ́agadɛ́.
42003003	Sáŋa go biene pɛ́, a báá bégéŋgélídíe gigísi gá cí giimée gá Yɔlɔdɛ́ŋɛ, o oyanɛna batɔ goŋaá bá núgie gɛɔyɔ gábɔ́, bá béyuminye, Asaŋa a héehinye bɛlɔgɔ bábɔ́.
42003004	Aŋa bó lɔ́mɔ́ ɔ́ŋɔ́ɔlú naá kálata ya mbúsí ya Asaŋa|Mbúsí ya Asaŋa (Prophète): Iseyíi goŋaá: «Ukelú yá mɔtɔ yó dónogogana naá giolóo gá bodɛ́agadɛ́ yó amɔ́: “Gedégédíe nɔnɔ pɛ́ ya Daadáa, bónónáa nɔnɔ ŋŋɛndɛ́ná sɛ́hɛ́”.»
42003005	Gídée nɔnɔ dufendu duimée, no sile ɛgɔndɔ iŋkimée na bɛɛnɛ biimée, bónónáa nɔnɔ mbónóŋgolío iŋkimée sá bɛbala, no yɛ́ya bɛgáda bá pɛ́;
42003006	gɔ́ɔ mɔtɔ uŋkimée a ŋgɛɛ́ ɛ́ná aŋa Asaŋa a có sódonyomú.
42003007	Gitúu gá batɔ gɛ́ mba lɛ́ gɛ́ úlenine Sáŋa goŋaá a bó yuminye. Mɔ́ɔ a lɛ go ɛ́da go bó gálagala a amɔ́: «Bɛɛnyɔ́ɔ pɛ́nɛ sɛ́ɛsɛ, ánɛ́ɛ a ná nyó fáá nciŋí ya go pamba go mpímí ya Asaŋa yɛ́ɛyɛ yɛ úlenemú o?
42003008	Dúfényée kanɛ́ nɔnɔ na meŋiigíe má bese, bó loodio goŋaá no á núgíe gɛɔyɔ gɛ́nyɔ́. Kanɛ́, no do ɛ́dá go bágálɛnagalɛna naá odɛ́má no amɔ́: “ Ábalaháma|Ábalaháma (Abraham): a lɛ́ isée kɔ́nɔ́ɔ bɛcɔ́.” Ɛɛ́ɛŋ, ŋgaá nyó oyáná caá, Asaŋa a lɛ́ ba go gɔ́lɔ adánɛ́ yáaya, yá ɛ́ya baaná bá Ábalaháma.
42003009	Moánɛ, iléŋú hɛ́ ná lɛ́ mekúígíi go go sómba ɛŋaŋá ya mɛɛ́tɛ; boɛ́tɛ buimée bɔ́ɔbɔ bó lɔ́mɔ́ bó do úmée bɛnɔ́gɔ́ bá bɛsamɔ́ bá bó sómba, bá bó nɔɔ naá íyuke.»
42003010	Kɔ́ɔ gitúu gɛ́ úhunemú Sáŋa gɛ́ amɔ́: «Dɛ háananamɔ́ go ŋa nɛ́ɛnɛ o?»
42003011	Gɛ́hɛ́ go bó gundie a amɔ́: «Mɔ́ɔnyɔ a bɛananamɔ́ bɛla bɛ́andɛ́, ŋgáa a fáa mɔ́ɔnyɔ a lɔ́mɔ́ a dɛ bɛanánáa gímmue. Mɔ́ɔnyɔ a lɔ́mɔ́ na boóma bá go nyáa, a ŋa caŋa táŋɛ́ mmue nɔ́ɔ.»
42003012	Bogólí tásɛ tɔ́nɔ bá búú úlíné Sáŋa goŋaá a bó yuminye, bá báá gó mo úhune bá amɔ́: «Iloodio, dɛ háananamɔ́ go ŋa nɛɛ́nɛ o?»
42003013	A báá bó gundíe a amɔ́: «No do ɛ́dá go suugenye batɔ goŋaá bá soanana tásɛ bó dómba bɔ́ɔbɔ gicele gɛ́ úhenemú.»
42003014	Bisimbi bɛ́ báá mo úhúné tɔ́nɔ bɛ́ amɔ́: «Bɛɛcɔ́ɔ dɛ háananamɔ́ go ŋa nɛɛ́nɛ o?» A báá bó gundíe a amɔ́: «No do bɔgɔ́ boóma bá mɔtɔ, ɛ́na lí, no do gaŋɛ́náa mɔtɔ na gɛsɛnɛ gá kanɛ kɔ́ɔ. Ɔ́bɔ́nɔ́ɔ nɔnɔ kanɛ́ bese na bɛsoɛná bɛ́nyɔ́.»
42003015	Aŋa boɛ́nɔ bó mbaá lɛ naá gogɛ́gana gá muúle má Mesíi|Kilítusu (Christ):, batɔ biimée bá búúhene naá ɛdɛ́má yabɔ́ bá amɔ́ ɛ́daga Sáŋa a gaá ná bɛ́ɛ́mbá Mesíi.
42003016	Gɛ́hɛ́ go gɔ́lɔ dogálɔ go bó oyana a amɔ́: «Yɔmɔ́ɔ nnyó yumeninye na miimpo, kanɛ́ mɔtɔ mɔ́ɔnyɔ a lɔ́mɔ́ na bogaaga a tómbana u úlene, cɛ háánánáa naá odɛ́nɛ́ yá go fulune nuelí ná nnaadɛna sɛ́hɛ́. Mɔ́ɔ, a ná nyó yumeninye naá Gimmúmpúu gá Giliíli|Gimmúmpúu gá Giliíli (Saint Esprit): na íyuke.
42003017	A lɛ́ na gifúne ŋkeŋé go ombɔ́gɔ go go úlenye bifúnú. A bɛ́dɛgana camɔ́ naá gɛɔ́lɔ gɛ́hɛ́, a lókononyo bifúnú naá íyuke há kanɛ go fúenene.»
42003018	Náana gɔ́ɔ Sáŋa a mbaá lɛ a fáanana boɛ́nɔ gɛca gá ɛsɔ́mɔ gíncodío gɔnɔ́ go go bó dúmeninye Gɛnɔ́gɔ́ gá Cɔ́mɔ.
42003019	Kanɛ́ Sáŋa a mba goomɛ́ná ufuŋe Elóode, goakɛ́, a mba giŋé Ɛlɔdɛ́adɛ, ogánɛ́ ondimóní, gɔnɔ́ na moóma mobɛ́ muimée mɔ́ɔmɔ a mbaá ŋanánáa.
42003020	Elóode go gɔnɔ ŋa gɛbɛ́ gá boóma gíncodío: a báá ágá Sáŋa naá ncíbo ya gɛaŋɔ́.
42003021	Naá nnyimé ya boɛ́nɔ buimée go béyuminye, Yésusu tɔ́nɔ a báá béyumínyée. Naá gɛcamɛna gɛ́ɛgɛ a mbaá lɛ a bósógolonyo, mmoɛná go bébuune.
42003022	Gimmúmpúu gá Giliíli|Gimmúmpúu gá Giliíli (Saint Esprit): go mo siisene, gɛ́ núunenine naá nnyɔ́dɔ aŋa yɛ́ɛyɛ ya mmɛŋá, ukelú go ɛ́da go úle naá mmoɛná yó amɔ́: «O lɛ́ Moɔnɔ́ bamɛ ba odɛ́má, bɛyaŋa bámɛ biimée bɛ́ lɔ́mɔ́ naá maamɔ́ɔ.»
42003023	Yésusu a mba lɛ́ a bɛanana boóma bá nnyómá nitíno na sɛ́ɔ́dɔ́ gɔ́ɔgɔ a mbaá bayɛ́gá buelí bɛ́hɛ́. A mba lɛ́, go gobéeniŋenye gá batɔ, ohaŋa ba Yósɛbɛ|Yósɛbɛ (Joseph):, ohaŋa bá Héli,
42003024	ohaŋa ba Mátatɛ, ohaŋa ba Léfi, ohaŋa ba Melekíi, ohaŋa ba Yánayɛ, ohaŋa ba Yósɛbɛ,
42003025	ohaŋa ba Matatɛ́asɛ, ohaŋa ba Ámoso, ohaŋa ba Néhume, ohaŋa ba Heselíi, ohaŋa ba Nágayɛ,
42003026	ohaŋa ba Maatɛ, ohaŋa ba Matatɛ́asɛ, ohaŋa ba Sɛ́mɛnɛ, ohaŋa ba Yósɛkɛ, ohaŋa ba Yóda,
42003027	ohaŋa ba Yoánana, ohaŋa ba Olɛ́sa, ohaŋa ba Solobabɛ́ɛlɛ, ohaŋa ba Selétiele, ohaŋa ba Nelíi,
42003028	ohaŋa ba Melekíi, ohaŋa ba Edíi, ohaŋa ba Kósama, ohaŋa ba Ɛlɛmadáma, ohaŋa ba Ɛ́lɛ,
42003029	ohaŋa ba Yésusu, ohaŋa ba Elieséele, ohaŋa ba Yólime, ohaŋa ba Mátatɛ, ohaŋa ba Léfi,
42003030	ohaŋa ba Símiyono, ohaŋa ba Yóda, ohaŋa ba Yósɛbɛ, ohaŋa ba Yónama, ohaŋa ba Elíekime,
42003031	ohaŋa ba Mɛlɛ́a, ohaŋa ba Mɛna, ohaŋa ba Mátata, ohaŋa ba Natáma, ohaŋa ba Défidi|Défidi (David):,
42003032	ohaŋa ba Yesée, ohaŋa ba Yóbɛdɛ, ohaŋa ba Búuse, ohaŋa ba Sáála, ohaŋa ba Nasɔ́ɔnɛ,
42003033	ohaŋa ba Amɛnadába, ohaŋa ba Adɛmɛ́ɛnɛ, ohaŋa ba Eléni, ohaŋa ba Ɛ́sɛlɔmɔ, ohaŋa ba Fálɛsɛ, ohaŋa ba Yóda,
42003034	ohaŋa ba Yɔ́kɔbɔ, ohaŋa ba Ɛ́saga, ohaŋa ba Ábalaháma|Ábalaháma (Abraham):, ohaŋa ba Tála, ohaŋa ba Nákɔlɔ,
42003035	ohaŋa ba Séluku, ohaŋa ba Olagóo, ohaŋa ba Fálɛkɛ, ohaŋa ba Ɛbɛ́ɛlɛ, ohaŋa ba Sala,
42003036	ohaŋa ba Kayɛnáma, ohaŋa ba Alafásadɛ, ohaŋa ba Seme, ohaŋa ba Nóe|Nóe (Noé):, ohaŋa ba Lamɛ́kɛ,
42003037	ohaŋa ba Matósala, ohaŋa ba Ɛ́nɔgɔ, ohaŋa ba Yálɛtɛ, ohaŋa ba Malɛ́lɛ́ɛlɛ, ohaŋa ba Kayɛnáma,
42003038	ohaŋa ba Enóse, ohaŋa ba Sɛ́tɛ, ohaŋa ba Ádama|Ádama (Adam):, ohaŋa ba Asaŋa.
42004001	Gɔ́ɔ Yésusu, dácɛ na Gimmúmpúu gá Giliíli|Gimmúmpúu gá Giliíli (Saint Esprit):, u úlukiemú naá máŋɛ́ má Yɔlɔdɛ́ŋɛ. Giliíli go mo gɔ́gɛdɔ naá giolóo gá bodɛ́agadɛ́.
42004002	Kɔ́ɔ a ŋamɔ́ hɔ́ɔ medúgú otíno áhandɛ́, ohándá a mo gogona. Medúgú mɔ́ɔmɔ miimée a dɛ mbáa lɛ a nyáanya. Kanɛ́ aŋa má mbaá maná, gɛ́hɛ́ go bɛa ncaná.
42004003	Ohándá go mo oyana a amɔ́: «Aáŋa o lɛ́ Moɔnɔ́ ba Asaŋa, gálɛ́da ɛdánɛ́ nɛ́ɛnɛ, nɛ́ ɛ́ya boóma bá go nyáa.»
42004004	Yésusu go mo gundie a amɔ́: «Bó lɛ́ ɔ́ŋɔ́ɔlú goŋaá: “Caá goana go manyáanya gɔ́ɔ mɔtɔ ɔ ɔyɔmɔ́”.»
42004005	Gɔ́ɔ ohándá a bólɛgamɔ́ nɛhɛ́ naá mmoɛná gúunú, go mo dúfie mefuŋe má cí miimée go moɔnɔ́ ba gɛcamɛna,
42004006	gɛ́hɛ́ go mo oyana a amɔ́: «Kaá go íŋéné nɛgaŋa niimée nɛ́ɛnɛ na nigúmi ná mefuŋe máama; muimée mó ɔ́bɔnɛnɔmɔ́ námɛ, ndɛ́ ba go fáá akɛ́ ánɛ́ɛ mɔ́ɔnyɔ ndɛ́galɛgamɔ́.
42004007	Go amɔ́ o mbúlugie, o gaá bɛáa muimée.»
42004008	Yésusu go mo gundie a amɔ́: «Bó lɛ́ ɔ́ŋɔ́ɔlú goŋaá: “Búlúgényée Daadáa Asaŋa bahɔ, o mo yɔgɔnɛnɔ goana mɔ́ɔ mokáa”.»
42004009	Gɔ́ɔ ohándá ɛ ɛ́damɔ́ nɛhɛ́ naá Yolósalɛmɛ, go mo búlugie naá tóndi ya Nnyaŋá ya Asaŋa|Nnyaŋá ya Asaŋa (Maison de Dieu/Temple):, a amɔ́ gɛ́hɛ́ a amɔ́: «Aáŋa o lɛ́ Moɔnɔ́ ba Asaŋa mammana, bécuméemú go cí, goakɛ́ bó lɛ́ ɔ́ŋɔ́ɔlú goŋaá:
42004010	“A ŋgi íŋéné bɛɛ́ŋgɛlɛsɛ|Ɛ́ŋgɛlɛsɛ (ange): bɛ́hɛ́ bogaaga, bá go beŋebeŋe”;
42004011	gɔnɔ́ “bá go nɛ́hanɛha na ɛmbɔ́gɔ yabɔ́, gɛgɔ́ndɔ́ gáhɔ gɛ́ dɛ kúkéné ɛdánɛ́”.»
42004012	Yésusu go mo gundie a amɔ́: «Bó lɛ́ ɔ́ŋɔ́ɔlú goŋaá: “O do ná gogona Daadáa Asaŋa bahɔ”.»
42004013	Aŋa ohándá a mbaá ŋá a báa go gogona Yésusu pɛ́ iŋkimée nɔ́ɔnɔ a dɛ mo bɛáa, gɛ́hɛ́ go mo síe, a báá dómbá go go gɛ́gana oŋɛndɔ yúncodío.
42004014	Gɔ́ɔ Yésusu a gundemú naá Gelilée dácɛ na bogaaga bá Gimmúmpúu gá Giliíli. Ufíno yɛ́hɛ́ go saa naá gigísi ga cí moánɛ giimée.
42004015	A mba lɛ́ a húunenye naá nnyaŋá sá mbósógólí|Nnyaŋá ya mbósógólí (Synagogue):, batɔ biimée bó oya nigúmi nɛ́hɛ́.
42004016	Yésusu ɛ ɛ́ ɛ́dá naá Násalɛdɛ anáa a mbaá gomá, gɛ́hɛ́ go íŋene naá nnyaŋá ya mbósógólí|Nnyaŋá ya mbósógólí (Synagogue): go buisí bá sábadɛ|Sábadɛ (sabbat):, bó mbaá lɛ naá caŋa yɛ́hɛ́. Gɔ́ɔ a fadɛgɛnamɔ́ go go bana.
42004017	Gáábɔ́ go mo íŋene kálata ya mbúsí ya Asaŋa|Mbúsí ya Asaŋa (Prophète): Iseyíi, go yɛ fulune, go ɛ́na hoóma háaha há mbaá lɔ́mɔ́ ɔ́ŋɔ́ɔlú goŋaá:
42004018	«Giliíli ba Daadáa a lɛ́ naá yɔmɔ́ɔ, goakɛ́ a mba ŋgiyídé goŋaá ŋgoyanɛna basógasoga Gɛnɔ́gɔ́ gá Cɔ́mɔ. A mba tómá goŋaá ŋgoyanɛna ŋkólío gosúduge gábɔ́, begélígeli bɛ́ ɛ́nanɛna, báaba bá lɔ́mɔ́ naá noséésényée bá súdugene,
42004019	kunde tóogonyo nnyómá yɛ́ɛyɛ Daadáa a ná dúfiemú niibo nɛ́hɛ́.»
42004020	Gɛ́hɛ́ go máŋa kálata, a báá gundínyée uyogóní, mɔ́ɔ go lukumene; batɔ biimée báaba bá mbaá lɔmɔ́ naá nnyaŋá ya mbósógólí go mo ágɛna oŋgíso.
42004021	Gɔ́ɔ ɛ ɛ́damɔ́ go bó oyanɛna a amɔ́: «Nogálɔ ná Ŋgɔ́ŋɛ́ nɔ́ɔnɔ no ɔ́bɔmɔ́ nɔ́ɔnɔ nó á bóhóógío ínoni yɛ́ɛyɛ.»
42004022	Batɔ biimée bá mba lɛ́ bá mo lɛ́ɛma, bá békúke biseyi bá dogálɔ bɛ́ɛbɛ a mbaá lɔmɔ́ a gálagala. Gáábɔ́ go ɛ́da go búúhene bá amɔ́: «Ábɔ caá ohaŋa ba Yósɛbɛ|Yósɛbɛ (Joseph): mɔ́nyɔ́ɔ o?»
42004023	Yésusu go bó oyana a amɔ́: «Mammana, nó gaá ŋgágɛ́ná ncaba yá goŋaá: “Ugóódíníní, bééŋúgíemú maamɔ́ɔ moatɛ́ moatɛ”. Dɛ lɛ́ ɔ́bɔ́nɔ́ ɔ́bɔ́nɔ́ buimée bɔ́ɔbɔ go á ná ŋanánáa naá Kapɛlɛnahɔ́mɛ, ŋaáa ɔbɔ moánɛ tɔ́nɔ naá gɛdɔŋɔ gáhɔ háalá.»
42004024	Gɛ́hɛ́ go ɛ́da na dogálɔ naá busío a amɔ́: «Ŋgaá nyó oyáná mammana caá, bá dɛ gɔ́lɔ́nɔ́ɔ mbúsí ya Asaŋa bese naá gɛdɔŋɔ gɛ́hɛ́ gá mbíényée.
42004025	Mammana, ŋgaá nyó oyáná caá, naá medúgú má Elíi|Elíi (Elie):, mbúsí ya Asaŋa, bisí bá bakɔ́dɔ bɛ́ mba lɛ́ makɔ́nɔ́ naá cí yá Ɛ́sɛlahɛ́ɛlɛ, aŋa dobólá dó mbaá ŋaáa nnyómá ɛ́dadɔ́ na gigísi dó do naáa, gó báá ŋaáa goŋaá gɛantá gá uncíli gɛ́ oba naá gɛdɔŋɔ giimée;
42004026	kanɛ́ akɛ́ nɔ́ɔnɔ, Asaŋa a dɛ mbá bóso go dóma Elíi naá gisí gá okɔ́dɔ gímmue gɛ́ɛgɛ naá Ɛ́sɛlahɛ́ɛlɛ. Kanɛ́ a mbaá mo dómá goana naá gisí gá okɔ́dɔ gɛ́ɛgɛ naá Salabɛ́ta, naá gɛdɔŋɔ gá Sídono.
42004027	Bekúnúkunu makɔ́nɔ́ bá mba lɛ́ naá Ɛ́sɛlahɛ́ɛlɛ naá gɛcamɛna gá mbúsí ya Asaŋa Elisée; kanɛ́ akɛ́ ummue naá bɔ́ɔ a dɛ mbé éŋuge, gó do dómbáa goana Naamáana|Naamáana (Naaman): ba gɛdɔŋɔ gá Silíi.»
42004028	Batɔ biimée báaba bá mbaá lɛ naá nnyaŋá ya mbósógólí gáábɔ́ go ɔ́bɔ mpímí makɔ́nɔ́ aŋa bá mbɔɔ́ ɔ́bɔ́ boóma moánɛ.
42004029	Gɔ́ɔ bá dúmbiemú go fadɛgana, bá báá mo hémíe naá tɛ́sɔnɔ. Go ɛ́da nɛhɛ́ naá hoóma háaha há mbaá lɛ há yóŋkimidono, anáa tɛ́sɔnɔ yabɔ́ ɛ mbaá lɛ fóágáalú, goŋaá bá mo dídige a nco go oba gɛmbádáa.
42004030	Kanɛ́ mɔ́ɔ, go bó sɔlɔmɛdɛnɔ, a báá dómbá.
42004031	Yésusu go ɛ́da naá Kapɛlɛnahɔ́mɛ, tɛ́sɔnɔ ya Gelilée mmue, a mba lɛ́ a húunenye batɔ buisí bá sábadɛ|Sábadɛ (sabbat):.
42004032	Bá mba lɛ́ na bibékúkí na mbɔ́dɔ yɛhɛ́ ya go húunenye, goakɛ́ dogálɔ dɛ́hɛ́ dó mba lɛ́ na nɛgaŋa niimée.
42004033	Mɔtɔ ba gɛgáda gá giliíli|Gɛgáda (mauvais esprit): go bɛ́ɛmba hɔ́ɔ naá nnyaŋá ya mbósógólí|Nnyaŋá ya mbósógólí (Synagogue):. Gɛ́hɛ́ go áncɛda ukelú naá mmoɛná a amɔ́:
42004034	«Nɛɛ́nɛ, Yésusu ba Násalɛdɛ, ɛkádɛ o fúmbemú nɛcɔ́ o? O lɔ́mɔ́ úléelú go go nco có fúugie lí? Ŋgíyimene ánɛ́ɛ o lɔ́mɔ́: o lɔ́mɔ́ Gimmúmpúu mɔ́ɔnyɔ Asaŋa a mbaá dómá.»
42004035	Yésusu go áncɛdɛna gɛgáda gá giliíli gɛ́ɛgɔ a báá gɛ́ gálɛ́dá a amɔ́: «Buíge nyuudé, o húme naá mɔtɔ mɔ́ɔnyɔ!» Gɛgáda gá giliíli go dómba go góba mɔtɔ mɔ́ɔnyɔ go cí naá kadɛ́gadɛ́ɛ yabɔ́, gɛ́ báá húmé naá mɔ́ nnyɔ́dɔ kanɛ go mo ŋa boóma bá gɛbɛ́.
42004036	Gɛantá gá bofoá go gɔ́lɔ batɔ biimée báaba bá mbaá lɛ hɔ́ɔ, gáábɔ́ go ɛ́da go bágálɛnagalɛna bá amɔ́: «Mbɔ́dɔ ya nogálɔ ɛhanɛ́ yɛ́yɛ́ɛ náana o? Mɔtɔ mɔ́ɔnyɔ a gálagala na nɛgaŋa gɔnɔ́ na bogaaga, bɛgáda bá biliíli bɛ́ húmene!»
42004037	Ufíno yɛ́hɛ́ go dómba go saa hoóma hiimée naá gigísi gá cí gɛ́ɛgɔ.
42004038	Aŋa Yésusu a mbaá hémé naá nnyaŋá ya mbósógólí|Nnyaŋá ya mbósógólí (Synagogue):, gɛ́hɛ́ go ɛ́da naá nnyaŋá ya Símono. Nnyeedíi ba ogánɛ́ Símono a mba ŋá a báá go bólɛga nnyɔ́dɔ makɔ́nɔ́. Gáábɔ́ go mo bósógolidio goŋaá a mo éŋugie.
42004039	Yésusu go mo báyɛkɛna, go áncɛdɛna gobólɛga gá nnyɔ́dɔ na bogaaga, gó báá dómbá go mo dɛ́ɛna. Hɔ́ɔ na hɔ́ɔ, okɔ́dɔ mɔ́ɔnyɔ go fadɛgɛna, go ɛ́da go bó ala.
42004040	Na kɛnca buisí, batɔ biimée báaba bá mbaá lɛ na bɔgɔnɔ́gɔnɔ mbɔ́dɔ mbɔ́dɔ go mo úlenine nabɔ́. Gɛ́hɛ́ go bó dálana ɛmbɔ́gɔ ummue go ummue a báá bó éŋúgényée.
42004041	Bɛgáda bá biliíli|Gɛgáda (mauvais esprit): tɔ́nɔ bɛ́ mba héménée naá batɔ gɛca, bɛ́ ɛ́da bɛ́ ánca bɛ́ amɔ́: «O lɛ́ Moɔnɔ́ ba Asaŋa!» Kanɛ́ mɔ́ɔ a lɛ go ɛ́da go bɛ́ lɔsɛnɔnɔ na bogaaga goŋaá bɛ́ dɛ gálágáláa, goakɛ́ bɛ́ mba lɛ́ bɛ́ íyimene bɛ́ amɔ́ a lɛ́ Mesíi|Kilítusu (Christ):.
42004042	Aŋa buisí bó mbaá bálá, Yésusu go húme, a bɛ́ɛ́ ɛ́dá naá giolóo gá hoóma. Bitúu bitúu bá batɔ go ɛ́da go mo fúmbe. Kanɛ́ aŋa bá mbɛɛ́ ɛ́dá mo gíde, gáábɔ́ go ɛ́da go fúmbe goŋaá a lukumene nabɔ́, a dɛ bó síé a dɛ dómbá.
42004043	Kanɛ́ Yésusu go bó oyana a amɔ́: «Cɛmɛganana go dúmenye Gɛnɔ́gɔ́ gá Cɔ́mɔ gá Bufuŋe bá Asaŋa naá tɛ́sɔnɔ sɛ́ɛsɛ síncodío tɔ́nɔ: mammana, Asaŋa a lɔ́mɔ́ tómáalú go busío moánɛ.»
42004044	Yésusu go ɛ́da o oya Gɛnɔ́gɔ́ gá Cɔ́mɔ naá nnyaŋá sá mbósógólí|Nnyaŋá ya mbósógólí (Synagogue): sɛ́ɛsɛ naá Yudée.
42005001	Kɔ́ɔ, buisí búmmue, Yésusu a bɛ́ɛmbamɔ́ tɛ́nɛ́ɛ naá cɔ́lɔ ya máŋɛ́ má Sɛnɛsalɛ́dɛ, gitúu go ɛ́da go nco mo óda go go bódólonyo dogálɔ dá Asaŋa.
42005002	Gɛ́hɛ́ go ɛ́na bilué bɛ́andɛ́ naá boayá bá miimpo, bonóbí báaba bá mbaá lɔmɔ́ kɔ́ɔ bá báá gó siise, bá soga mafɔ́ɔ́dɔ́ɔ mábɔ́.
42005003	Gɛ́hɛ́ go bólɛga naá gilué gímmue gɛ́ɛgɛ gɛ́ mbaá lɛ gɛ́ ɔ́bɔnɛnɔ na Símono. A báá lɛ gó oyana Símono goŋaá bá bɔ́gɔ́gɛdɔ sɔŋɛ na cɔ́lɔ. Gɔ́ɔ bá bɔ́gɔ́gɛdɔmɔ́, Yésusu go lukumene naá gilué, gɛ́hɛ́ go ɛ́da go húunenye bitúu bá batɔ bɛ́ɛbɔ.
42005004	Aŋa a mbaá dɔmbɔ́ go gálagala, gɛ́hɛ́ go oyana Símono a amɔ́: «Báyɛkɛ́náamɔ́ naá busío na gilué naá hoóma há go íŋenene makɔ́nɔ́, no nɔɔ mafɔ́ɔ́dɔ́ɔ mɛ́nyɔ́ go go gumbene moɔbɔ́.»
42005005	Símono go mo gundie a amɔ́: «Iloodio, dɛ á béséésényée budúgú buimée buimée dɛ dɛ gumbéné boóma, kanɛ́ go nnyuudé náhɔ, kaá nɔɔ́ɔ mafɔ́ɔ́dɔ́ɔ.»
42005006	Aŋa bá mbaá ŋaáa nɔ́ɔnɔ, gáábɔ́ go gumbene gɛcɛcá gá moɔbɔ́, mafɔ́ɔ́dɔ́ɔ mábɔ́ go ɛ́da go gásagasa.
42005007	Gáábɔ́ go ɛ́da go dɔ́ŋɔnɔ na igéyi basɔ́gɔ́ɔ báaba bá mbaá lɛ naá gilué gɛ́ɛgɛ gíntió goŋaá bú úle bá nco bó óhiginyo. Bú ú úlé, gáábɔ́ go gɔ́gɔ mafɔ́ɔ́dɔ́ɔ, go hóogio bilué biimée bɛ́andɛ́ na moɔbɔ́ dácɛ bɔmbɔ bɔmbɔ, bɛ́ báá bayɛ́gá go íŋenene naá miimpo.
42005008	Símono Píele ɛ ɛ́nana nɔ́ɔnɔ, go dómba go kuncene Yésusu enúu a amɔ́ gɛ́hɛ́ aá: «Daadáa, úlúkíe naá busío bámɛ, goakɛ́ ndɛ́ ulogílógí.»
42005009	A mbaá ŋaáa nɔ́ɔnɔ goŋaá a mba bɛáa bofoá makɔ́nɔ́, mɔ́ɔ na batɔ biimée báaba bá mbaá lɔmɔ́ olɔŋɔ nɛhɛ́, go mbɔ́dɔ ya gɛcɛcá gá moɔbɔ́ gɛ́ɛgɛ bá mbaá gumbéné.
42005010	Bó mba bɛ́ɛ́mbá tɔ́nɔ nɔ́ɔnɔ go begúle bá Símono báaba Sáakɛ na Sáŋa, baaná bá Sebedée. Yésusu go oyana Símono a amɔ́: «O do gɔ́lɔ́ bofoá. Gó bayɛga ínoni yɛ́ɛyɛ, o ná bɛ́ɛmbamɔ́ unóbí batɔ.»
42005011	Gɔ́ɔ bé émiemú bilué biimée naá kɔndɔ, go síe moóma muimée, bá báá mo biené.
42005012	Yésusu a á bɛ́ɛ́mbá naá tɛ́sɔnɔ mmue, gɔ́ɔ ukúnúkunu ummue a mo ɛ́namɔ́, gɛ́hɛ́ go nco mo obɛna busío go cí, a mo baŋana a amɔ́: «Daadáa, aáŋa o lɛ́galɛga, o lɛ́ ba go cogona.»
42005013	Yésusu a á gaanóná ombɔ́gɔ go mo báláfɛna a amɔ́ gɛ́hɛ́ aá: «Ndɛ́galɛga, bɛ́ɛ́mba sogónáalú!» Hɔ́ɔ na hɔ́ɔ, mɔtɔ go dómba go éŋuge ogɔnɔ́ yɛ́hɛ́ yá kúnú.
42005014	Gɔ́ɔ Yésusu a mo oyanamɔ́ a amɔ́: «O do hóámá o do oyáná mɔtɔ boóma moánɛ, ɛ́dá bédúfie goana naá udúmbí bɛbáágá naá Asaŋa, o gunde o fáa go gɛsogona|Gɛsogona (purification): gáhɔ gɛbáágá gɛ́ɛgɛ Mɔ́sɛsɛ a mbaá sómbá, nɔ́ɔnɔ bó gaá dúfíe mɔtɔ uŋkimée goŋaá go é éŋúgé.»
42005015	Akɛ́ nɔ́ɔnɔ, batɔ go ɛ́da naá busío bó oya ufíno yá Yésusu, bitúu bá batɔ bɛ́ ɛ́da bɛ́ bábánda go go ɔ́bɔnɔ dogálɔ dɛ́hɛ́, bá gunde bá bɛanana goéŋuge.
42005016	Kanɛ́ mɔ́ɔ, a mba lɛ́ a bɔ́gɔ́gɛdɔ naá hoóma háaha há lɔ́mɔ́ gɛyáŋɛ́ go go bósógolonyo hɔ́ɔ.
42005017	Buisí búmmue, Yésusu a mba lɛ́ a húunenye. Befelisiéŋe|Befelisiéŋe (Pharisiens): na muloodio má bicele bá mba lɛ́ hɔ́ɔ hɔ́ɔlɔ́ ndukíi. Bá mbɛ ɛ́dá fadɛgana naá bɛdɔŋɔ biimée bá Gelilée, bá Yudée na bá Yolósalɛmɛ. Daadáa Asaŋa a mba lɛ́ a dúfenye bogaaga bɛ́hɛ́ naá Yésusu, e éŋugenye bɔgɔnɔ́gɔnɔ.
42005018	Kɔ́ɔ batɔ bá bolamɔ́ na gɛcɛ́gɛlɛ bádóɛ́gɛ́náalú naá dókandá, bá fúmbe pɛ́ ya go íŋene nɛ́hɛ́ go go ɛ́da mo ága naá busío bá Yésusu.
42005019	Kanɛ́ aŋa bá mbaá lɛ bá dɛ bɛáa pɛ́ ya go mo íŋenye goŋaá batɔ bá mba lɛ́ gɛca, gáábɔ́ go bólɛga naá mpɔnɔ́ mmoɛná, go fága gɛasɛ́ hɔ́ɔ, go mo íŋenye na dokandá, bá báá mo siisíe hɔ́ɔlɔ́ naá kadɛ́gadɛ́ɛ ya batɔ naá busío bá Yésusu.
42005020	Aŋa Yésusu a mbɛɛ́ ɛ́ná mbɔ́dɔ yabɔ́ ya go ágana odɛ́má yábɔ́ naá mɔ́ɔ, go oyana gɛcɛ́gɛlɛ gɛ́ɛgɔ a amɔ́: «Bá á go hééhínyée bɛlɔgɔ báhɔ.»
42005021	Muloodio má gicele na Befelisiéŋe go ɛ́da go béeniŋenye, bá búúhene bá amɔ́: «Mbɔ́dɔ ya mɔtɔ ɛhanɛ́ yɛ́yɛ́ɛ ɛ sɛgamɔ́ Asaŋa o? Mɔtɔ ohanɛ́ a lɔ́mɔ́ ba go héehineninye bɛlɔgɔ aáŋa caá Asaŋa mokáa!»
42005022	Yésusu i í íyímé mbééníŋínyí sábɔ́, gɛ́hɛ́ go bó baga a amɔ́: «Goakɛ́ no lɔ́mɔ́ na mbɔ́dɔ sá mbééníŋínyí sɛ́ɛsɔ nɔ́ɔnɔ naá ɛdɛ́má yɛnyɔ́ o?
42005023	Bóhanɛ́ bó lɔ́mɔ́ fɛaŋɔ go oyɛda: “Bá á go hééhínyée bɛlɔgɔ báhɔ”, ɛ́na lí, “Fadɛ́gɛ́na, ɛndáa o”?
42005024	Ɛɛ́ɛŋ! Go goŋaá no íyime no amɔ́ Moɔnɔ́ ba mɔtɔ a bɛanana nɛgaŋa ná go héehinenye bɛlɔgɔ naá cí háalá, gɛ́hɛ́ go oyana gɛcɛ́gɛlɛ a amɔ́: “Ŋgaá go oyáná caá: fadɛ́gɛ́na, o gɔ́lɔ dokandá dáhɔ, go ɛ́da naá mamɔ́ nnyaŋá.”»
42005025	Hɔ́ɔ na hɔ́ɔ, gɛcɛ́gɛlɛ go úle a báá fadɛ́gɛ́na naá busío bábɔ́, a báá gɔ́lɔ́ dokandá dɛ́hɛ́ anáa a mbaá lɔmɔ́ mbɛ́dɛ́ɛ, go gunde naá nnyaŋá, ɛ ɛ́da a gúmenye Asaŋa.
42005026	Batɔ na gɛantá gá bibékúkí go ɛ́da go gúmenye Asaŋa; bofoá dácɛ naá nnyɔ́dɔ, bá gálagala bá amɔ́: «Dɛ ɛ́ ɛ́ná ínoni yɛ́ɛyɛ biseyi bá moóma.»
42005027	Naá nnyimé hɔ́ɔlɔ́, gɔ́ɔ Yésusu a hémemú, go ɛ́na ugólí tásɛ ummue ufíno yɛ́hɛ́ Léfi. A mba lɛ́ ndukíi naá hoóma háaha bá ncomɔ́ soanana muinyí má tásɛ. Yésusu go mo dɔ́ŋɛnɔ go mo oyana a amɔ́: «Mbienéemú.»
42005028	Gɔ́ɔ Léfi a cecugiemú buimée, go fadɛgɛna a báá mo biené.
42005029	Léfi go ŋa gɛantá gá gɛdágá naá nnyaŋá yɛhɛ́ go busío bá Yésusu. Gɛca gá bogólí tásɛ na batɔ bóncodío bá mba lɛ́ bá nyáanya tábɛ́la mmue olɔŋɔ nabɔ́.
42005030	Befelisiéŋe|Befelisiéŋe (Pharisiens): na muloodio má gicele mábɔ́ gooba go uŋguluŋgule, bó oyanɛna behúúní|Uhúúní (disciple): bɛ́hɛ́ bá amɔ́: «No nyáanyamɔ́ no gunde no nyóanana olɔŋɔ na bogólí tásɛ na bologílógí goakɛ́ o?»
42005031	Yésusu go gɔ́lɔ dogálɔ go bó oyana a amɔ́: «Caá akɛ́ batɔ báaba bá lɔ́mɔ́ bá dɛ nómáa bɔ́ɔ bá fúmbemú ugóódíníní, kanɛ́ bá lɔ́mɔ́ bɔgɔnɔ́gɔnɔ.
42005032	Ndɛ́ kanɛ go úle go go nco dɔ́ŋɔnɔ bɛtɛ́nɛ́ɛ bá batɔ, mmbu úlé go bologílógí goŋaá bá núgie gɛɔyɔ gábɔ́.»
42005033	Gáábɔ́ go mo oyana bá amɔ́: «Bɛcamɛna bɛ́ lɛ́ hɔ́ɔ bɛ́ɛbɛ behúúní|Uhúúní (disciple): bá Sáŋa bá bécelenemú manyáanya bá gɔnɔ bósógolonyo, caŋa mmue aŋa behúúní bá Befelisiéŋe|Befelisiéŋe (Pharisiens):, gɛcamɛna moánɛ báhɔ bá nyáanya, bá nyóanana mɔgɛ́bɔ!»
42005034	Yésusu go bó gundie a amɔ́: «No lɛ́ ba go ŋa goŋaá batɔ báaba bá lɔ́mɔ́ dɔ́ŋɛ́nɔ́ɔlú naá gibíné gá gigiŋe bá bécelene manyáanya gɛcamɛna gɛ́ɛgɛ ugiŋénú a gá lɔ́mɔ́ nabɔ́ o?
42005035	Kanɛ́ medúgú má úlene máama bá ná bó úlinye ugiŋénú, hɔ́ɔlɔ́ gɔ́ɔ bá ŋgaá bayɛ́gá go bécelene manyáanya.»
42005036	Yésusu go gɔnɔ bó ágɛna ncaba yɛ́ɛyɛ a amɔ́: «Mɔtɔ a dɛ bósó go gɔ́lɔnɔ gigísi naá gɛla gɛfáa go go gíde gá gilunú; amóŋa nɔ́ɔnɔ bá gaá lafá gɛla gá gɛfáa, gɔnɔ́ gigísi gɛ́ɛgɛ bá gɔ́lɔmɔ́ hɔ́ɔ gɛ́ dɛ gumbéníné na gilunú gá gɛla.
42005037	Bá dɛ fɛgáa gɛkɔ́sɔ gá mɔgɛ́bɔ naá bilunú bá kɔbɛ sá bɛɔbɔ, goŋaá bilunú bá kɔbɛ bɛ́ gaá gúdégúdée, mɔgɛ́bɔ má uduge, kɔbɛ sɛ́ sola.
42005038	Kanɛ́ bá sɛmɛgananamɔ́ go fɛga gɛkɔ́sɔ gá mɔgɛ́bɔ naá kɔbɛ sá páa.
42005039	Uŋkimée mɔ́ɔnyɔ a báá ná nyóá mɔgɛ́bɔ megúe a dɛ gɔnɔ́ maamana máama má mɔgɔ́sɔ, go ŋgoyáamɔ́ ya goŋaá: “Má megúe má má fɛananamɔ́ má dómba.”»
42006001	Kɔ́ɔ buisí bá sábadɛ|Sábadɛ (sabbat): gɔnɔ́ búmmue bá ofɛ́ yá busío, Yésusu go nco fɛ́lɛda naá ntɛ́mɛ́ sá belée. Behúúní|Uhúúní (disciple): bɛ́hɛ́ go ɛ́da go sóga bɛondá bá sɛ́, bá fombona, bá nyáanana.
42006002	Befelisiéŋe|Befelisiéŋe (Pharisiens): bóncodío go bó úhune bá amɔ́: «Ɛkádɛ no ŋananamɔ́ bɔ́ɔbɔ bó lɔ́mɔ́ gicele go buisí bá sábadɛ o?»
42006003	Yésusu go bo gundie a amɔ́: «No lɛ́ kanɛ akɛ́ go bana boóma bɔ́ɔbɔ Défidi|Défidi (David): a mbaá ŋaáa buisí búmmue bɔ́ɔbɔ a mbaá lɛ ɔ ɔ́bɔnɔ ncaná na batɔ bɛ́hɛ́ o?
42006004	A mbi íŋéné naá Nnyaŋá ya Asaŋa, a báá gɔ́lɔ́ bɛlɛ́dɛ bá bɛbáágá bɛ́ɛbɛ bedúmbí bɛbáágá naá Asaŋa bákáa bá lɔ́mɔ́ na bogaaga bá go nyáa; a báá nyáá na batɔ bɛ́hɛ́ kɛ́.»
42006005	Yésusu go gɔnɔ bó oyana a amɔ́: «Moɔnɔ́ ba mɔtɔ a lɛ́ ogɔ́nɔ́ɔ ba sábadɛ.»
42006006	Buisí bá sábadɛ|Sábadɛ (sabbat): búncoó, Yésusu go íŋene naá nnyaŋá ya mbósógólí|Nnyaŋá ya mbósógólí (Synagogue):, go ɛ́da go húunenye. Mɔtɔ ummue a mba lɛ́ hɔ́ɔ na ombɔ́gɔ onɔ́mɛ ugúe.
42006007	Muloodio má gicele na Befelisiéŋe|Befelisiéŋe (Pharisiens): go ágɛna Yésusu oŋgíso go go ɛ́na aáŋa a geé éŋúgíe mɔtɔ buisí bá sábadɛ, bá bɛa hɔ́ɔlɔ́ gɛlabɛ́ná go go mo sɔ́mɛnɔ.
42006008	Kanɛ́ Yésusu a mba lɛ́ i íyimene gobéeniŋenye gábɔ́, gɛ́hɛ́ go oyana mɔtɔ ba ombɔ́gɔ ugúe a amɔ́: «Fadɛ́gɛ́na, o dɛ́lɛmɛna hɔ́ɔlɔ naá oŋgíso yá mɔtɔ uŋkimée.» Mɔtɔ go dɛ́lɛmɛna tɛ́nɛ́ɛ.
42006009	Yésusu go bó gálɛda a amɔ́: «Nnyó úhene caá, gicele gɛ́cɔ́ gɛ́ oyamɔ́ gɛ á amɔ́ dɛ ŋanana besé buisí bá sábadɛ, lí dɛ ŋanana gɛbɛ́ o? Dɛ sódio mɔtɔ, lí dɛ mo dɛ́ɛna a gúe o?»
42006010	A á núúnídé batɔ biimée, gɛ́hɛ́ go oyana mɔtɔ a amɔ́: «Gaanóna ombɔ́gɔ yáhɔ.» Mɔtɔ go yó gaanona, ombɔ́gɔ yɛ́hɛ́ yó báá dómbá go éŋuge.
42006011	Mpímí go hóogo muloodio má gicele na Befelisiéŋe ɛdɛ́má dácɛ, gáábɔ́ go ɛ́da go fúmbe boóma bɔ́ɔbɔ bá lɔ́mɔ́ bá go ŋa na Yésusu.
42006012	Naá medúgú moánɛ mɔ́ɔmɔ, Yésusu go ɛ́da naá ogɔndɔ go go bósógolonyo, a báá bósógólónyóo Asaŋa budúgú buimée buimée.
42006013	Aŋa gó mbaá semídé, gɛ́hɛ́ go dɔ́ŋɛnɔ behúúní|Uhúúní (disciple): bɛ́hɛ́, go iyide bɔ́ɔ́dɔ́ na báandɛ́ kɔ́ɔ, a báá bó fínídínyée a amɔ́ baapótɛlɛ|Apótɛlɛ (Apôtre):.
42006014	Ifíno yabɔ́ yɛ́yɛ́ɛ: Símono, mɔ́ɔnyɔ Yésusu a mbaá mo logá a amɔ́ Píele, na Andɛlɛ́ɛ, ondimóní; Sáakɛ na Sáŋa, Fílibi na Betelemíi,
42006015	Motíosi na Tómasɛ, Sáakɛ, ohaŋa ba Alafɛ́ɛ, na Símono ba go noanana goŋaá gɛdɔŋɔ gɛ́hɛ́ gɛ́ bábɛa,
42006016	Yódasɛ, ohaŋa ba Sáakɛ, na Yódasɛ Ɛsɛkalɛ́ɔtɛ, mɔ́ɔ a mbaá lɛ ba go dúe Yésusu.
42006017	Yésusu a á siisé naá ogɔndɔ na Behúúní|Uhúúní (disciple): báaba a mbií íyídé, gɛ́hɛ́ go dɛ́lɛmɛna naá hoóma há lambɔlambɔ, na gɛcɛcá gá behúúní bóntió. Batɔ bóncodío gɛca bá mba lɛ́ tɔ́nɔ hɔ́ɔ, bɛ́ ɛ́da go úlene naá Yudée uŋkimée, naá Yolósalɛmɛ na naá tɛ́sɔnɔ sɛ́ɛsɛ sɛ́ lɔ́mɔ́ naá gɛayáa gá máŋɛ́, Tíile na Sídono.
42006018	Bá mbaá lɔmɔ́ úléné úléné go go ɔ́bɔnɔ dogálɔ dɛ́hɛ́, gɔnɔ́ goŋaá a bó éŋugenye ɛgɔnɔ́ yabɔ́. Báaba bá mbaá lɔmɔ́ na bɛgáda bá biliíli, bé éŋugene tɔ́nɔ.
42006019	Biimée bá mba lɛ́ bá fúmbe go mo báláfɛna go busío bá bogaaga bɔ́ɔbɔ bó mbaá lɛ bó húmene naá mɔ́ nnyɔ́dɔ, bó bó éŋugenye biimée.
42006020	Gɔ́ɔ Yésusu a núunidemú behúúní|Uhúúní (disciple): bɛ́hɛ́, go ɛ́da go oya a amɔ́: «Besé makɔ́nɔ́ na bɛɛnyɔ́ɔ báaba nó lɔ́mɔ́ basógasoga, Bufuŋe bá Asaŋa bó lɛ́ go busío bɛnyɔ́.
42006021	Besé makɔ́nɔ́ na bɛɛnyɔ́ɔ báaba nó lɔ́mɔ́ na ncaná godɔ́ɔdɔ, no ŋga nyáányáa no hóogio. Besé makɔ́nɔ́ na bɛɛnyɔ́ɔ báaba no baŋamɔ́ godɔ́ɔdɔ, no ŋga hɔnɔ́ɔ.
42006022	Besé makɔ́nɔ́ na bɛɛnyɔ́ɔ báaba batɔ bá nyó bɛlabɛlamɔ́, bá nyó pímepimemú, bá nyó sɛgamɔ́, bá gɔnɔ bude ufíno yɛ́nyɔ́ go busío bá Moɔnɔ́ bá mɔtɔ.
42006023	Békelényéemú nɔnɔ naá gɛcamɛna moánɛ, no fulefule na bɛyaŋa, bɛsoɛná bɛ́nyɔ́ bɛ́ lɛ́ makɔ́nɔ́nɔ́ɔ naá mmoɛná. Mammana, nɔ́ɔnɔ gɔ́ɔ biisée bábɔ́ bá mbaá lɛ bá míneminie mbúsí sá Asaŋa|Mbúsí ya Asaŋa (Prophète):.
42006024	Kanɛ́ gɛbɛ́ makɔ́nɔ́ na bɛɛnyɔ́ɔ báaba nó lɔ́mɔ́ bɛnɔ́mɛ, goakɛ́ no báá go bɛa bɛ́nyɔ́ bodáŋɔ.
42006025	Gɛbɛ́ makɔ́nɔ́ na bɛɛnyɔ́ɔ báaba no nyáanyamɔ́ no hóogonyo godɔ́ɔdɔ, goakɛ́ no ŋga súgúdínyée go ɔ́bɔnɔ ncaná. Gɛbɛ́ makɔ́nɔ́ na bɛɛnyɔ́ɔ báaba no hɔnɔmɔ́ godɔ́ɔdɔ, goakɛ́ egúe na mbií mó nyó gɛ́gana.
42006026	Gɛbɛ́ makɔ́nɔ́ nɛnyɔ́ aáŋa batɔ biimée bá nyó ségisegi, goakɛ́ nɔ́ɔnɔ gɔ́ɔ biisée bábɔ́ bá mbaá ŋanánáa na mbúsí sá mbele.
42006027	«Kanɛ́ bɛɛnyɔ́ɔ báaba no mbódólónyóomú, ŋgaá nyó oyáná caá, maamánáa nɔnɔ babɛlɔ́bɛlɔ bɛ́nyɔ́, no ŋanana báaba bá nyó bɛlabɛlamɔ́ besé.
42006028	Fonáa nɔnɔ báaba bá nyó yɔmɔmɔ́, no bósógolonyo go báaba bá nyó sómbanamɔ́ bɛamɔ́ɔ.
42006029	«Mɔtɔ a amɔ́ a go góba ombɔ́lɛ́ go nɛ́ɛnɛ ɛdáma, mo sɛncɛ́gɛ́náamɔ́ nɛ́ɛnɛ níntió. Mɔtɔ a amɔ́ a bɔgɔ gɛla gáhɔ gá isió, o do mo legé gɛ́ɛgɛ o bááganamɔ́ naá cí.
42006030	Fáá uŋkimée mɔ́ɔnyɔ a go ɔŋɔnɔmɔ́. Mɔtɔ a amɔ́ a gɔ́lɔ boóma báhɔ, o do mo úhúné.
42006031	Moóma muimée mɔ́ɔmɔ no lɛ́galɛgamɔ́ goŋaá batɔ bá nyó ŋɛɛna, bɛɛnyɔ́ɔ tɔ́nɔ bó ŋanánáamɔ́ nɔnɔ caŋa mmue.
42006032	«No amɔ́ no maamana báaba bá nyó maamanamɔ́, kasɛ́á bɛsoɛná no gaá ná bɛáa o? Akɛ́ bologílógí tɔ́nɔ bá maamana báaba bá bó maamanamɔ́.
42006033	Gɔnɔ́, no amɔ́ no ŋanana besé goana go báaba bá nyó ŋananamɔ́ besé, kasɛ́á bɛsoɛná no gaá ná bɛáa o? Akɛ́ bologílógí bá ŋanana nɔ́ɔ caŋa mmue.
42006034	Aáŋa no fáananamɔ́ ifínó goana go báaba bá lɔ́mɔ́ bá go nyó gundinye, kasɛ́á mbɔ́dɔ ya bɛsoɛná no gɛ́ganamɔ́ gɔnɔ́ o? Akɛ́ bologílógí bá fáanana tɔ́nɔ ifínó go bologílógí báaba bá lɔ́mɔ́ ba go bó gundinye.
42006035	Kanɛ́ maamánáa nɔnɔ babɛlɔ́bɛlɔ bɛ́nyɔ́, no bó ŋanana besé, no fáanana ifínó kanɛ go gɛ́gana boóma bá go nyó gundinye. Hɔ́ɔlɔ́ gɔ́ɔ no ŋgaá bɛáa bɛantáanta bá bɛsoɛná, no bɛ́ɛmba baaná bá Asaŋa ba Páábɔ́ naá mmoɛná, goakɛ́ mɔ́ɔ, a lɛ́ usi go báaba bá lɔ́mɔ́ bá dɛ íyíménée go fáanana bibéhiigí na báaba bá lɔ́mɔ́ bahándá.
42006036	«Bɛ́ɛ́mba nɔnɔ dácɛ na odɛ́má yá niibo aŋa Isée bɛnyɔ́ a lɔ́mɔ́ dácɛ na niibo.
42006037	No do bɛ́ɛ́mbá báaba bá sómbanamɔ́ basɔ́gɔ́ɔ bɛsɛnɛ, gɔ́ɔ Asaŋa a ŋgaá ŋá a dɛ nyó sómbánáa bɛɛnyɔ́ɔ tɔ́nɔ. No do ágánáa basɔ́gɔ́ɔ naá ncíbo ya gɛaŋɔ́, nɔ́ɔ gɔ́ɔ Asaŋa a ŋgaá ŋá a dɛ nyó ágá tɔ́nɔ naá ncíbo ya gɛaŋɔ́. Hééhínényée nɔnɔ basɔ́gɔ́ɔ, nɔ́ɔ gɔ́ɔ Asaŋa a ŋgaá nyó hééhínyée tɔ́nɔ.
42006038	Fáánánáa nɔnɔ basɔ́gɔ́ɔ, nɔ́ɔ gɔ́ɔ Asaŋa a ŋgaá nyó fáánánáa tɔ́nɔ. Bá ŋga sugúné naá gɛgada gɛ́nyɔ́ mɛ́da dácɛ, nɔdɔ́nɔ́ nɔdɔ́nɔ́, yihéné yihéné, gɛ ɛ́da gɛ́ udude. Bá ŋga gɔ́lɔ́ go busío bɛ́nyɔ́ mɛ́da máama no lɔ́mɔ́ na má go basɔ́gɔ́ɔ.»
42006039	Yésusu go gɔnɔ bó ágɛna ncaba yɛ́ɛyɛ a amɔ́: «Ugélígeli a dɛ bósó ba go gɔ́gɔ sɔ́gɔ́ɔ ugélígeli, ábɔ o? Aáŋa nɔ́ɔnɔ, bá goó obɛ́ná bɔ́ɔ biimée báandɛ́ naá gɛbɛ́lábɛ́lá.
42006040	Uhúúní|Uhúúní (disciple): a dɛ dómbánáa uhúúnínyí bɛhɛ́, kanɛ́ uhúúní uŋkimée mɔ́ɔnyɔ a hóonamɔ́ a bɛ́ɛ́ ɛ́dá meninye, a ŋga bɛ́ɛ́mbá aŋa uhúúnínyí bɛhɛ́.
42006041	Goakɛ́ o lɔ́mɔ́ bá go ɛ́na gifumbú gɛ́ɛgɛ gɛ́ lɔ́mɔ́ naá niíso ná tɛ́ɔbɛnɔ, o lɔbɛnɔ o do ɛ́ná boɛ́tɛ bɔ́ɔbɔ naá náhɔ o?
42006042	Nɛ́ɛnɛ o lɔ́mɔ́ bá go oyana tɛ́ɔbɛnɔ go amɔ́: “Ondimóní, ɔ́bɔ́ ko úlie gifumbú gɛ́ɛgɛ naá niíso náhɔ”, maamɔ́ɔ mɔ́ɔnyɔ o lɔ́mɔ́ o do bɛ́ɛ́mbá ba go ɛ́na boɛ́tɛ bɔ́ɔbɔ bó lɔ́mɔ́ naá niíso náhɔ o? Ukuilí mɔ́ɔnyɔ, dóána go búúlie boɛ́tɛ bɔ́ɔbɔ naá niíso náhɔ, hɔ́ɔlɔ́ gɔ́ɔ o gaá nɛ́ ɛ́nánɛ́náa bese, o lɛ go úlie gifumbú gɛ́ɛgɛ gɛ́ lɔ́mɔ́ naá niíso na tɛ́ɔbɛnɔ.
42006043	«Gɛnɔ́gɔ́ gá boɛ́tɛ gɛ́ dɛ úmée bɛbɛ́ bá bɛsamɔ́, tɔ́nɔ gɛbɛ́ gá boɛ́tɛ gɛ́ dɛ úmée bɛnɔ́gɔ́ bá bɛsamɔ́.
42006044	Bá lɛncanamɔ́ boɛ́tɛ buimée go bɛsamɔ́ bá bɔ́. Bá dɛ gásáa bíkodóo naá gɛ́loŋkáa, nɔ́ɔnɔ gɔ́ɔ bá lɔ́mɔ́ bá dɛ gásáa mulíómólíómóo naá molɛ́ŋa.
42006045	Usi ba mɔtɔ a gɔ́lɔnɔmɔ́ besé yɛhɛ́ naá bonɔ́mɛ bá busi bá odɛ́má yɛ́hɛ́. Ombɛ́ ba mɔtɔ a gɔ́lɔnɔ bobɛ́ bɛ́hɛ́ naá bonɔ́mɛ bɛ́hɛ́ bá bobɛ́; goakɛ́ bɔ́ɔbɔ nyuudé nɛ́ gálagalamɔ́, bó ɛ́damɔ́ go úlene naá godege gá bɔ́ɔbɔ naá odɛ́má.
42006046	«Ɛkádɛ́ kanɛ́ no tɔ́ŋɔnɔmɔ́ no amɔ́: “Daadáa, Daadáa!” aáŋa no do ŋanánáa bɔ́ɔbɔ ŋgoyamɔ́ o?
42006047	«Mɔtɔ uŋkimée mɔ́ɔnyɔ u úlemú naá yɔmɔ́ɔ, ɔ ɔ́bɔ yɔmɔ́ dogálɔ a gunde a ŋanana aŋa dó oyamɔ́, kaá nyó dúfíe púényí yɛhɛ́.
42006048	«A fóanana mɔtɔ mɔ́ɔnyɔ a mbaá fóágá nnyaŋá, a báá dímée bɛbɛ́lábɛ́lá bɛ́ bíí íŋéné, a báá dábɛ́gá mogoná naá gɛdánɛ́dánɛ́ mmoɛná. Gɛantá gá nobólá gɛ́ ɛ́dá go úle, miimpo go bombɛna nnyaŋá, kanɛ́ má báá lɔbɛ́nɔ́ má dɛ yɛ buhé, goakɛ́ ɛ mba lɛ́ fóágáalú bese bese.
42006049	«Kanɛ́ mɔtɔ mɔ́ɔnyɔ ɔ ɔ́bɔmɔ dogálɔ dámɛ, a báá lɔbɛ́nɔ́ a dɛ ŋaáa aŋa dó oyamɔ́, a fóanana mɔtɔ mɔ́ɔnyɔ a mbaá fóágá nnyaŋá yɛhɛ́ naá cí, a lɔbɛnɔ kanɛ go díme, i íŋenye. Miimpo gá má go bombɛna nnyaŋá, ɛ báá buhúgé busío buimée.»
42007001	Aŋa Yésusu a mbaá maná go oyanɛna boɛ́nɔ dogálɔ dɔ́ɔdɔ, gɛ́hɛ́ go ɛ́da naá tɛ́sɔnɔ ya Kapɛlɛnahɔ́mɛ.
42007002	Hɔ́ɔ hɔ́ɔlɔ́, ogɔ́nɔ́ɔ ba bisimbi ntɛdɛ a mba lɛ́ na gɛnɔ́gɔ́ gá uyogóní gɛ́ɛgɛ a mbaá lɛ a maamana makɔ́nɔ́. Kɔ́ɔ uyogóní mɔ́ɔnyɔ a mbaá lɛ a nóma degédegé, nigúe nɛhɛ́ mekúígíi.
42007003	Aŋa ogɔ́nɔ́ɔ ba bisimbi mɔ́ɔnyɔ a mbɔɔ́ ɔ́bɔ́ bá gálagala ufíno yá Yésusu, go mo dómɛna nɛnamá ná bafɛanɔ́ɔ bá batɔ bá Beyúdene goŋaá bɛ́ ɛ́da mo bósógolidio, a nco go éŋugie uyogóní bɛhɛ́.
42007004	Bɛ́ ɛ́ ɛ́dá bola mekúígíi na Yésusu, gáábɔ́ go ɛ́da go mo bósógolonyo, bá latɛnana bá amɔ́: «Mɔtɔ mɔ́ɔnyɔ a sɛmɛganana na gióhiginyo gáhɔ,
42007005	goakɛ́ a maamana gɛdɔŋɔ gɛ́cɔ́, gɔnɔ́ mɔ́ɔ a lɔ́mɔ́ có fóágɛ́náalú nnyaŋá yɛcɔ́ ya mbósógólí|Nnyaŋá ya mbósógólí (Synagogue):.»
42007006	Gɔ́ɔ Yésusu a bienemú pɛ́ olɔŋɔ nabɔ́, a mba ŋá a ná lɛ́ mekúígíi na nnyaŋá, ogɔ́nɔ́ɔ bá bisimbi go dóma begúle bɛ́hɛ́ bóntió goŋaá bá mo oyana bá amɔ́: «Daadáa, o do gɔ́lɔ́ gɛdɔmbɔ, cɛ háánánáa goŋaá go íŋene naá yɔmɔ́ nnyaŋá.
42007007	Go busío moánɛ bɔ́ mbáá ná bɛ́ɛ́ná boóma bá dugúnú goŋaá nco go dɛ́lɛmɛnɛna yɔmɔ́ɔ moatɛ́ moatɛ; kanɛ́ gálɛda goana nogálɔ númmue, uyogóní bamɛ e éŋuge.
42007008	Yɔmɔ́ɔ moatɛ́ moatɛ ŋgɔ́bɛnɔnɔ na ogɔ́nɔ́ɔ bamɛ, ndɛ́ na bisimbi bɛ́ɛbɛ bɛ́ ŋgɔ́bɔnɛnɔmɔ́. Ŋgoyana gímmue caá “Ɛ́dá”, gɛ́ ɛ́da, ŋgoyana gíncodío caá: “Úlé”, gɛ́ úle. Ŋgoyana uyogóní bamɛ caá “Ŋaáa gɛnáa”, a ŋa.»
42007009	Aŋa Yésusu a mbɔɔ́ ɔ́bɔ́ dogálɔ dá ogɔ́nɔ́ɔ ba bisimbi dɔ́ɔdɔ, gɛ́hɛ́ go békúke makɔ́nɔ́. Go bábondona, go oyana gitúu gá batɔ gɛ́ɛgɛ gɛ mbaá lɛ gɛ́ mo bienene a amɔ́: «Ŋgaá nyó oyáná mammana caá; akɛ́ naá gɛdɔŋɔ gá Ɛ́sɛlahɛ́ɛlɛ, ká báasa cɛ gídé mɔtɔ hɔ́ɔ a ágana odɛ́má yɛ́hɛ́ naá Asaŋa náana.»
42007010	Batɔ bá bosɔ́mɔ bá á gundé naá nnyaŋá ya ogɔ́nɔ́ɔ ba bisimbi, gáábɔ́ go gíde goŋaá uyogóní a ná lɛ́ bese.
42007011	Naá nnyimé yɛ́ɛyɔ, Yésusu go ɛ́da naá tɛ́sɔnɔ yɛ́ɛyɛ bá dɔ́ŋɔnɔmɔ́ bá amɔ́ Néyine, behúúní|Uhúúní (disciple): bɛ́hɛ́ na gitúu gá batɔ makɔ́nɔ́ bá bɛ́ɛ́ ɛ́dá olɔŋɔ nɛhɛ́.
42007012	Naá gɛcamɛna gɛ́ɛgɛ a mbaá lɛ mekúígíi na miíŋene má tɛ́sɔnɔ, batɔ bá mbaá ŋá bá ná lɛ́ go ɛ́dana na gigúe gá mɔtɔ gímmue go go ɛ́da mie. Bó mbaá lɛ gimmuée gá moɔnɔ́ ba gisí gá okɔ́dɔ. Gɛcɛcá gá batɔ gɛ́ɛgɛ naá tɛ́sɔnɔ gɛ́ mba lɛ́ olɔŋɔ nɛhɛ́.
42007013	Aŋa Daadáa a mbɛɛ́ ɛ́ná gisí gɛ́ɛgɔ, mahana go mo gɔ́lɔ naá odɛ́má go busío bɛ́hɛ́, go mo oyana a amɔ́: «Dɛ́ɛ́na mbií!»
42007014	A á báyɛkɛ́ná, go bádáfɛna gisímbí. Bebigí go dómba go dɛ́lɛmɛna. Yésusu go gálɛda a amɔ́: «Ohaŋa, ŋgaá go oyáná caá, fadɛ́gɛ́na!»
42007015	Gɔ́ɔ ohaŋa a fadɛgɛnamɔ́, a báá lukúméné, go ɛ́da go gálagala. Kɔ́ɔ Yésusu a gundinyemú okɔ́dɔ moɔnɔ́ bɛ́hɛ́.
42007016	Batɔ biimée báaba bá mbaá lɔ́mɔ́ hɔ́ɔ go gɔ́lɔ bofoá, bá bɛ́ɛ́ ɛ́dá go búlugenye Asaŋa bá amɔ́: «Gɛantáanta gá mbúsí ya Asaŋa|Mbúsí ya Asaŋa (Prophète): gɛ́ á bológá naá tɛ́mádɛ́má yɛcɔ́! Bá gunde bá gálagala bá amɔ́: Asaŋa u ú úlé go go nco go óhiginyo boɛ́nɔ bɛ́hɛ́.»
42007017	Gɔ́ɔ batɔ bɛ́ ɛ́damɔ́ go gálagala boóma bɔ́ɔbɔ Yésusu a mbaá ŋaáa naá gigísi gá cí gá Yudée giimée na naá bɛdɔŋɔ bá maayá.
42007018	Behúúní|Uhúúní (disciple): bá Sáŋa go mo oyanɛna boóma buimée bɔ́ɔbɔ Yésusu a mbaá ŋaáa. Kɔ́ɔ a dɔ́ŋɛnɔmɔ́ báandɛ́ naá olɔŋɔ yábɔ́,
42007019	go bó dóma naá Daadáa go go ɛ́da mo úhune bá amɔ́: «O lɛ́ “mɔ́ɔnyɔ u úlenemú” lí, dɛ háanana go gɛ́gana untió o?»
42007020	Aŋa bá mbaá ncó bola naá boayá bá Yésusu, gáábɔ́ go mo oyana bá amɔ́: «Sáŋa Begiyuminye a có dómamɔ́ goŋaá dɛ nco go úhune dɛ amɔ́: O lɛ́ “Mɔ́ɔnyɔ u úlenemú” lí, dɛ háanana go gɛ́gana untió o?»
42007021	Naá gɛcamɛna gímmue eé gímmue, Yésusu go éŋugie gɛca gá batɔ go ɛgɔnɔ́ yabɔ́, na bɛnɛ́mɔ bábɔ́, a báá bó dúgúnée go bɛgáda bá biliíli, a báá fuuné oŋgíso yá begélígeli gɛca.
42007022	Gɔ́ɔ a gundiemú batɔ bá bosɔ́mɔ a amɔ́: «Ɛ́dá nɔnɔ no oyanɛna Sáŋa boóma bɔ́ɔbɔ no báá nɛ́ ɛ́ná no bɔ́ɔ́ ɔ́bɔ́nɔ́ɔ: begélígeli bɛ́ ɛ́nanɛna, banɛ́mɔnɛmɔ bɛ́ ɛnda tɛ́nɛ́ɛ, bekúnúkunu bé éŋugene, bɔlɔ́kɔ́lɔkɔ bɔ́ ɔ́bɔnɔ, begúe bá fúfugene, bá dúmenye Gɛnɔ́gɔ́ gá Cɔ́mɔ naá basógasoga.
42007023	Besé makɔ́nɔ́ na mɔ́ɔnyɔ ka ŋgaá ŋá cɛ bɛ́ɛ́mbá gɛlɔŋɔ go busío bɛ́hɛ́.»
42007024	Aŋa batɔ bá bosɔ́mɔ báaba Sáŋa a mbaá lɛ dómáalú bá mbaá gundé, Yésusu go ɛ́da go gálagala go busío bá Sáŋa, o oyanɛna bitúu bá batɔ a amɔ́: «No lɔ́mɔ́ ɛ́dáalú go go ɛ́da núune ɛkádɛ naá giolóo gá bodɛ́agadɛ́ o? Ɛgɔɔ́ nɛ́ɛnɛ ufufu yó diiŋenyemú lí?
42007025	No mbɛɛ́ ɛ́dá núune kanɛ́ ŋkádɛ o? Mɔtɔ mɔ́ɔnyɔ a mbaá lɛ bálɛŋá bálɛŋá lí? Kanɛ́ batɔ báaba bá lɔ́mɔ́ bálɛŋá bálɛŋá bá gɛ́gamɔ́ naá ndáŋɛ sá mefuŋe!
42007026	No mbɛɛ́ ɛ́dá núune kanɛ́ ŋkádɛ o? Mbúsí ya Asaŋa|Mbúsí ya Asaŋa (Prophète): lí? Ɛɛ́ɛŋ, ŋgaá nyó oyáná caá, a dómbana moánɛ mbúsí ya Asaŋa.
42007027	Sáŋa a lɔ́mɔ́ mɔ́ɔnyɔ Ŋgɔ́ŋɛ́ sɛ́ oyamɔ́ go busío bɛ́hɛ́ sɛ́ amɔ́: “Ɛ́ná, ŋgaá dúényée mɔtɔ bamɛ ba bosɔ́mɔ naá busío gáhɔ; a ná gediegedie pɛ́ yahɔ naá busío báhɔ”.
42007028	Mammana, ŋgaá nyó oyáná caá: naá batɔ biimée báaba bakɔ́dɔ bá bíenemú, ummue ba go bɛ́ɛmba gɛantáa hɔ́ɔ a dómba Sáŋa a dɛ báá; asáa gɔgɔ́, mɔ́ɔnyɔ a lɔ́mɔ́ hɛandɛ́dɛ́dá naá Bufuŋe bá Asaŋa a lɛ́ gɛantáa a mo dómbana.»
42007029	«Batɔ biimée báaba bá mbaá lɛ bá mo bódólonyo, akɛ́ na bogólí tásɛ, bá mba lɛncá goŋaá Asaŋa a lɛ́ gɛtɛ́nɛ́ɛ, bá bóó olímínyóo goŋaá Sáŋa a bó yuminye.
42007030	Kanɛ́ Befelisiéŋe|Befelisiéŋe (Pharisiens): na muloodio má bicele, gáábɔ́ go umbe nɛkɛsa ná Asaŋa, bá bíí inyé go oliminyo goŋaá Sáŋa a bó yuminye.
42007031	Ndɔ́mɔ́ bá go eninye batɔ bá ogɛlɛ yɔ́ɔyɔ na ánɛ́ɛ o? Bá fóananamɔ́ ánɛ́ɛ o?
42007032	Bá fóananamɔ́ baábayɔ́ báaba bá lɔ́mɔ́ ndukíi naá hoóma há batɔ go bábánda, bá gálagala báaba go basɔ́gɔ́ɔ bá amɔ́: “Dɛ mba nyó ómbánáa osagɔ yá gibíné na ncolí no bíí inyé go bíne. Dɛ báá dóndídío osagɔ yá nigúe, no bíí inyé go baŋa.”
42007033	«Mammana, Sáŋa Begiyuminye a mbu úlé, a dɛ nyáá gɛlɛ́dɛ, a dɛ nyóɛ́ná mɔgɛ́bɔ, no amɔ́: “A lɛ́ na gɛgáda gá giliíli|Gɛgáda (mauvais esprit):.”
42007034	Moɔnɔ́ ba mɔtɔ u ú úlé, a nyáanya, a nyóanana mɔgɛ́bɔ, no amɔ́: “Ɛ́ná, mɔtɔ mɔ́ɔnyɔ a lɛ́ unyéényí gɔnɔ́ gɛnyóa, ugúle ba bogólí tásɛ na bologílógí.”
42007035	Kanɛ́ Nciŋíi ba Asaŋa a mba bóloodío tɛ́nɛ́ɛ go baaná bɛ́hɛ́ biimée.»
42007036	Gɔ́ɔ moɔnɔ́ ba Befelisiéŋe|Befelisiéŋe (Pharisiens): a dɔ́ŋɛnɔmɔ́ Yésusu go manyáanya naá mɔ́ nnyaŋá. Yésusu go íŋene naá nnyaŋá, a báá lukúméné naá tábɛ́la go manyáanya.
42007037	Gɔ́ɔ ulogílógí bá okɔ́dɔ ummue mɔ́ɔnyɔ a mbaá lɛ a gɛ́ga naá tɛ́sɔnɔ yɛ́ɛyɔ i íyimemú goŋaá Yésusu a lɛ naá nnyaŋá ya moɔnɔ́ ba Béfelisiéŋe a nyáanya. Gɛ́hɛ́ go úle na idógódógó hɛ́ɛhɛ bá mbaá gedíe na ɛdánɛ́ ná ntɔ́nɔ nɛ́ɛnɛ bá dɔ́ŋɔnɔ bá amɔ́ alabátɛlɛ, hɛ́ mba lɛ́ na alabɛ́nda kɔ́ɔ dácɛ.
42007038	Gɛ́hɛ́ go dɛ́lɛmɛna naá nnyimé ya Yésusu, naá bɛgɔ́ndɔ́ bɛ́hɛ́. A baŋa, a yukukenye bɛgɔ́ndɔ́ bá Yésusu na biósino bɛ́hɛ́, a bɛ́ fúune na cóɛ sɛ́hɛ́, a bɛ́ bágóda, a bɛ́ sugunenine alabɛ́nda.
42007039	Aŋa moɔnɔ́ bá Befelisiéŋe mɔ́ɔnyɔ a mbaá dɔ́ŋɛ́nɔ́ Yésusu a mbɛɛ́ ɛ́ná nɔ́ɔnɔ, go ɛ́da go bágálɛna galɛna a amɔ́: «Aáŋa gɔ́ɔ mɔtɔ mɔ́ɔnyɔ a lɔ́mɔ́ mammana mbúsí ya Asaŋa|Mbúsí ya Asaŋa (Prophète):, gásɛ́ i í íyímé ánɛ́ɛ a lɔ́mɔ́ okɔ́dɔ mɔ́ɔnyɔ a mo báláfamɔ́ gɔnɔ́ na boóma bɔ́ɔbɔ a lɔ́mɔ́: a lɛ́ ulogílógí bá okɔ́dɔ.»
42007040	Yésusu go fediginye dogálɔ, go oyana moɔnɔ́ bá Befelisiéŋe a amɔ́: «Símono, ndɛ́ na boóma bá go go oyana.» Símono go gundie a amɔ́: «Iloodio, gálɛ́da.» Kanɛ́ Yésusu go dúme go oya a amɔ́:
42007041	«Batɔ báandɛ́ bá mba lɛ́ bá bɛananɛna mɔtɔ ufínó. Mɔ́ɔnyɔ bɛkɔ́ŋɔ bá muinyí mantɛdɛ mátáanɔ, mɔ́ɔnyɔ untió otíno áhandɛ́ na bɛ́ɔ́dɔ́.
42007042	Kanɛ́ aŋa mó mbaá bó sugé go gundie, mɔtɔ mɔ́ɔnyɔ go bó dɛ́ɛnɛna bɔ́ɔ biimée báandɛ́ ifínó yabɔ́. Kanɛ́ naá bɔ́ɔ biimée báandɛ́, ohanɛ́ a lɔ́mɔ́ bá go dómba go lɛ́galɛga mɔtɔ mɔ́ɔnyɔ o?»
42007043	Símono go mo gundie a amɔ́: «Pege caá, a lɔ́mɔ́ mɔ́ɔnyɔ bá mbaá mo dɛ́ɛ́nɛ́ná gɛantá gá ufínó.» Yésusu go mo oyana a amɔ́: «Go ó oyɛ́dá mammana.», kanɛ́ mɔ́ɔ, a á ŋgudénínée alabɛ́nda go bɛgɔ́ndɔ́.
42007047	Boóma moánɛ bɔ́ɔ ko oyanamɔ́ caá, bó lɔ́mɔ́ go gɛcɛcá gɛ́hɛ́ gá bɛlɔgɔ gɛ́ɛgɛ Asaŋa a á ná mo hééhínyée gɔ́ɔ a dúfiemú gɛantá gá gɛnɔ́ɔ́nɛ́nɔ́. Kanɛ́ mɔtɔ mɔ́ɔnyɔ bá mo héehinyemú sɔŋɛ, a dúfenye goana sɔŋɛ ya gɛnɔ́ɔ́nɛ́nɔ́.»
42007048	Gɛ́hɛ́ go oyana kanɛ́ okɔ́dɔ a amɔ́: «Ŋgaá go hééhínyée bɛlɔgɔ báhɔ.»
42007049	Báaba bá mbaá lɛ nɛhɛ́ naá tábɛ́la go oba go bágálɛnagalɛna bá amɔ́: «Mɔtɔ ohanɛ́ mɔ́nyɔ́ɔ a lɔ́mɔ́ bá go héehineninye akɛ́ bɛlɔgɔ o?»
42007050	Yésusu go oyana okɔ́dɔ a amɔ́: «Gioliminyo gáhɔ gɛ á go sódío, ɛ́dá naá buumbénú.»
42008001	Yésusu gɛ́hɛ́ go ɛ́da naá busío, ɛ ɛ́da ɛ ɛnda go tɛ́sɔnɔ na bɛdɔŋɔ, a dúmenye Gɛnɔ́gɔ́ gá Cɔ́mɔ gá Bufuŋe bá Asaŋa. A mba lɛ́ olɔŋɔ na behúúní bɛ́hɛ́ bɔ́ɔ́dɔ́ na báandɛ́,
42008002	na bakɔ́dɔ báaba a mbaá bó úlíe bɛgáda bá biliíli|Gɛgáda (mauvais esprit):, a báá bó éŋúgíe go ɛgɔnɔ́ yabɔ́. Bakɔ́dɔ moánɛ bá mbaá lɛ náana: Malɛ́a|Malɛ́a (Marie): ba Magadaláa mɔ́ɔnyɔ Yésusu a mbaá mo úlíe bɛgáda bá biliíli bɛ́táanɔ na bɛ́andɛ́,
42008003	Sáánɛ, okɔ́dɔ ba Kósa, umbeŋíbéŋí ba masɔ́mɔ má ufuŋe Elóode; Sosána na bakɔ́dɔ gɛca, bɔ́ɔ bá mbaá lɛ bá dúgune Yésusu na behúúní bɛ́hɛ́ na bɔ́ɔbɔ bá mbaá lɛ bá bɛanana.
42008004	Aŋa bitúu bitúu bá batɔ bɛ́ mbaá lɛ bɛ́ bábánda, batɔ bá fadɛgana naá tɛ́sɔnɔ iŋkimée, bó úlene naá mɔ́ɔ, gɛ́hɛ́ go ɛ́da go oya go ncaba a amɔ́:
42008005	«Uyogóní ummue a mba hémé go go kasana masámá naá ntɛ́mɛ́ yɛhɛ́. A lɛ́ naá go kasana nɔ́ɔnɔ, masámá móncodío go oba go pɛ́ gimbúlúu; bá báá má naadánáa, munoní mó búú úlé, mó báá nyáá púmú.
42008006	Masámá móncodío má bóó obá naá cí ya adánɛ́: gɔgɔ́ aŋa má mbaá dandá má basa, má báá gó ɛ́da go ɔlɔnɔ, má báá gúénénée; goakɛ́ sumbusumbu ɛ dɛ mbá lɛ hɔ́ɔ.
42008007	Masámá móncodío má bóó obá naá musíníni, kanɛ́ aŋa mó mbaá besínyée, mó báá mɔ́mɛ́nɔ́ɔ magónɛ́dá.
42008008	Kɔ́ɔ móncodío mó obamɔ́ naá gɛnɔ́gɔ́ gá cí, má báá basáa, má báá ágánáa bɛondá ntɛdɛ go ntɛdɛ.» Aŋa a mbaá maná go oya ncaba yɛ́ɛyɔ, gɛ́hɛ́ go gálɛda ukelú naá mmoɛná a amɔ́: «Mɔ́ɔnyɔ a lɔ́mɔ́ na edúu go go ɔ́bɔnɔ, ɔ ɔ́bɔ!» .»
42008011	«Kanɛ́ ncaba yɛ́ɛyɛ ɛ lɔ́mɔ́ naá cí náana: masámá má lɔ́mɔ́ nogálɔ ná Asaŋa.
42008012	Batɔ bóncodío bá lɛ́ caŋa táŋɛ́ mmue aŋa pɛ́ gimbúlúu yɛ́ɛyɛ masámá mó obamɔ́ hɔ́ɔ: bɔ́ ɔ́bɔnɔ nogálɔ ná Asaŋa, kanɛ́ ohándá a lɛ go úle a nco nó sógada naá ɛdɛ́má yabɔ́ goŋaá bá dɛ olímínyóo, nɔ́ɔnɔ Asaŋa a bó sódio.
42008013	Bóncodío bá lɛ́ caŋa táŋɛ́ mmue aŋa cí ya gɛgɔyɔ. Aŋa bɔ́ ɔ́bɔmɔ́ nogálɔ ná Asaŋa, bá nó gɛ́ndɛgɛna na bɛyaŋa. Kanɛ́ bá dɛ nó dɛ́ɛ́ná nó sume ɛŋaŋá, bó oliminyo go moɔnɔ́ ba gɛcamɛna. Aŋa ɛsɔgɛdɔ hɛ́ bó gídemú, bú umbe gioliminyo.
42008014	Masámá máama mó obamɔ́ naá musíníni, má lɔ́mɔ́ batɔ báaba bɔ́ ɔ́bɔnɔmɔ́ nogálɔ ná Asaŋa; kanɛ́ bá lɛ go bádɛ́ɛnɛna mecíkílí, bonɔ́mɛ na gɛɔyɔ gá cí, mó nó mɔ́mɛnɔ, nó lɔbɔ kanɛ go ága bɛondá bɛ́ gónɛna.
42008015	Kanɛ́ masámá máama mó obamɔ́ naá gɛnɔ́gɔ́ gá cí má lɔ́mɔ́ batɔ báaba bɔ́ ɔ́bɔnɔmɔ́ nogálɔ ná Asaŋa na odɛ́má usi gɔnɔ́ gedíelú bese, bá nó gumbene, bá ága bɛondá aŋa bá lɔbɔmɔ́ tɛ́ŋɛ́tɛŋɛ.
42008016	«Mɔtɔ a dɛ nébígényée lámba go go yɛ cúbigene naá iséní, ɛ́na lí, a yɛ íŋenye naá cí ya ombɛ́dɛ́; kanɛ́ a yɛ áganamɔ́ naá gɛdálɛ́ná gá yɛ́ goŋaá báaba bí íŋenemú naá ncíbo bɛ́ ɛ́na gise.
42008017	Mammana, boóma buimée bɔ́ɔbɔ bó lɔ́mɔ́ ɔsɛ́gɔ́ɔlú bó ŋga dambɛ́mɛ́dá, buimée bɔ́ɔbɔ naá nnindíi bó ŋga dálɛ́mɛ́dá naá gise.
42008018	Gɔ́ɔ, bégedíemú nɔnɔ bese go mbɔ́dɔ yɛ́ɛyɛ no ɔ́bɔnɔmɔ́! Mammana, bá gídenine mɔ́ɔnyɔ a bɛananamɔ́, bú úlie naá mɔ́ɔnyɔ a lɔ́mɔ́ a dɛ bɛanánáa akɛ́ bɔ́ɔbɔ a béeniŋenyemú a amɔ́ a bɛanana.»
42008019	Gɔ́ɔ nnyeedíi na bolimóní bá Yésusu bú úlemú go go nco mo ɛ́na. Kanɛ́ pɛ́ ya go mo báyɛkɛna ɛ dɛ mbáa lɛ hɔ́ɔ goŋaá batɔ bá mba lɛ́ gɛca.
42008020	Kɔ́ɔ bó oyanamɔ́ Yésusu bá amɔ́: «Yigúédíi na batɛ́ɔbɛnɔ bá lɛ́ go hanyɔ́, bá lɛ́galɛga go go ɛ́na.»
42008021	Gɛ́hɛ́ go bó gundie a amɔ́: «Mmaáa na bolimóní bámɛ bá lɔ́mɔ́ batɔ báaba bá bódólonyomú nogálɔ ná Asaŋa bá gɔnɔ go ɔyɔ aŋa nó oyamɔ́.»
42008022	Budúgú búncodío, gɔ́ɔ Yésusu na behúúní|Uhúúní (disciple): bɛ́hɛ́ bá bólɛgamɔ́ naá gilué. Gɛ́hɛ́ go bó oyana a amɔ́: «Ŋgáa dɛ no yooga gɛsɔmbɔsɔ́mbɔ́ɔ, dɛ ɛ́da naá cɔ́lɔ boayá búunú.» Gáábɔ́ go ɛ́da.
42008023	Kanɛ́ aŋa gilué gɛ́ mbaá ŋá gɛ́ ná lɛ́ go nɛ́naba nabɔ́ naá miimpo, Yésusu go ɛ́da go dɔnɔ́ɔ. Gɛcamɛna gɛ́ dɛ dómbá, gɔ́ɔ gɛantáanta gá puŋe gɛ́ ɛ́damɔ́ go fufe naá gɛsɔmbɔsɔ́mbɔ́ɔ, gilué gá gɛ́ go ɛ́da go hóogono miimpo, batɔ báaba kɔ́ɔ bá báá bɛ́ɛ́ná naá gɛbɛ́.
42008024	Kanɛ́ behúúní go báyɛkɛna bá báá mo foyóná, bá amɔ́ gɛ́hɛ́ aá: «Iloodio, Iloodio, gɛ́cɔ́ go ɛ́da go go fúe!» Gɛ́hɛ́ go foyoga, go áncɛdɛna puŋe na miimpo máama má mbaá lɔmɔ́ má bɛlɛmɛncana, muimée mɔ́ɔmɔ mó báá yɔyɔ́. Gɛantá gá pɔ́ɔ́ go nco gunde.
42008025	Yésusu go gálɛda behúúní bɛ́hɛ́ a amɔ́: «Gioliminyo gɛ́nyɔ́ gɛ́ lɔ́mɔ́ áhanɛ́ɛ o?» Kanɛ́ bá mba lɛ́ na bofoá, bá békúke makɔ́nɔ́, bá bágálɛnagalɛna bá amɔ́: «Mbɔ́dɔ ya mɔtɔ ɛhanɛ́ɛ yɛ́yɛ́ɛ o? A áncɛdɛna puŋe na miimpo, mó mo ɔ́bɛnɔnɔ!»
42008026	Gɔ́ɔ bɛ́ ɛ́damɔ́ bola naá gigísi gá cí gá Béyeleseniéŋe, boayá búunú bá gɛsɔmbɔsɔ́mbɔ́ɔ, cɛŋɛ na Gelilée.
42008027	Aŋa Yésusu a mbaá ágá gɛgɔ́ndɔ́ go cí, mɔtɔ ba tɛ́sɔnɔ go úle giluméní nɛhɛ́. Mɔtɔ mɔ́ɔnyɔ a mba lɛ́ na bɛgáda bá biliíli|Gɛgáda (mauvais esprit): gó ɛ́da bayɛga fueké, a dɛ mbáá lɛ́ a báágana gɛla, a dɛ bɛ́dɛ́mɛ́ná go nnyaŋá, kɛ́gɛ́ná yɛhɛ́ naá bɛbɛ́lá.
42008028	Kanɛ́ aŋa a mbɛɛ́ ɛ́ná Yésusu, gɛ́hɛ́ go ága kóokóo, go nco go obɛna Yésusu naá bɛgɔ́ndɔ́, go mo gálɛda ukelú naá mmoɛná a amɔ́: «Yésusu, Moɔnɔ́ ba Asaŋa ba Páábɔ́ naá mmoɛná, o fúmbemú ŋkádɛ namɛ o? Sɔ́kɔlɛ, o do páá noséésényée.»
42008029	Mammana, Yésusu a mbuú úhúné gɛgáda gá giliíli goŋaá gɛ́ húme naá mɔtɔ mɔ́ɔnyɔ. Ɛŋɛndɔ gɛca, gɛgáda gá giliíli gɛ́ɛgɔ gɛ́ mba lɛ́ gɛ́ mo gumbene; bá mo góda iŋgolí na ɛmbɔ́gɔ na bɛgɔ́ndɔ́ na magala go go mo beŋebeŋe. Kanɛ́ a mba lɛ́ a gása iŋgolí yɛhɛ́, gɛgáda gá giliíli gɛ́ɛgɔ gɛ́ mo pemugie, gɛ́ ɛ́da nɛhɛ́ naá bɛcɔ́lɔ́kɔ́ɔ bá hoóma.
42008030	Yésusu a báá lɛ gó mo úhune a amɔ́: «Ufíno yáhɔ yó lɔ́mɔ́ ánɛ́ɛ o?» Gɛ́hɛ́ go mo gundie a amɔ́: «Ufíno yámɛ yó lɔ́mɔ́ Nɛgósa.» Mammana, bɛgáda bá biliíli bɛ́ mba lɛ́ íŋénéelú naá mɔ́ nnyɔ́dɔ gɛca.
42008031	Bɛgáda bá biliíli bɛ́ɛbɔ bɛ́ mba lɛ́ bɛ́ bósógolonyo Yésusu goŋaá a dɛ bɛ́ dómá naá ɛbɛ́lá ná noséésényée.
42008032	Hɔ́ɔ hɔ́ɔlɔ́, buufe bá ŋgɔnɔ́bɛ́ bó mba lɛ́ bó nyáanya naá ogɔndɔ; bɛgáda bá biliíli bɛ́ɛbɔ go ɛ́da go béyéeyenye Yésusu goŋaá o oliminyo, bɛ́ íŋenene naá ŋgɔnɔ́bɛ́ sɛ́ɛsɔ. Gɛ́hɛ́ go oliminyo.
42008033	Bɛgáda bá biliíli bɛ́ báá lɛ gó húmene naá mɔtɔ mɔ́ɔnyɔ, go íŋene naá ŋgɔnɔ́bɛ́. Buufe buimée bá ŋgɔnɔ́bɛ́ go ɛ́da kíkide naá ogɔndɔ go nco bésugune naá gɛsɔmbɔsɔ́mbɔ́ɔ cuuu, go fúe púmú naá miimpo.
42008034	Aŋa batɔ báaba bá mbaá lɛ bá beŋebeŋe ŋgɔnɔ́bɛ́ bá mbɛɛ́ ɛ́ná nɔ́ɔnɔ, gáábɔ́ go díine, go cekie boóma bɔ́ɔbɔ bó mbaá bádómbánáa naá tɛ́sɔnɔ na naá nnyimé ya gɛdɔŋɔ.
42008035	Batɔ go émene go go ɛ́na boóma moánɛ, gáábɔ́ go ɛ́da naá Yésusu go gíde mɔtɔ mɔ́ɔnyɔ bɛgáda bá biliíli bɛ́ mbaá hémé naá mɔ́ nnyɔ́dɔ. A mba lɛ́ ndukíi naá bɛgɔ́ndɔ́ bá Yésusu na bɛla go nnyɔ́dɔ, nciŋí yɛhɛ́ ɛ báá go nco gunde. Kɔ́ɔ bá bɛamɔ́ bofoá.
42008036	Batɔ báaba bá mbaá lɔmɔ́ ɛ́náalú boóma bɔ́ɔbɔ buimée go bó oyanɛna aŋa mɔtɔ ba bɛgáda bá biliíli mɔ́ɔnyɔ a mbaá bɛáa goéŋuge.
42008037	Gɔ́ɔ batɔ biimée bá béyéeyenyemú Yésusu goŋaá a dómba naá gigísi gábɔ́ gá cí. Mammana, bá mba lɛ́ na bofoá makɔ́nɔ́. Yésusu go bólɛga naá gilué go gunde na nnyimé.
42008038	Mɔtɔ mɔ́ɔnyɔ bɛgáda bá biliíli bɛ́ mbaá húmé naá mɔ́ nnyɔ́dɔ go ɛ́da go bósógolonyo Yésusu goŋaá a lɔbɛnɔ nɛhɛ́. Kanɛ́ Yésusu go mo gundie na nnyimé a báá mo oyáná a amɔ́:
42008039	«Gundé naá mamɔ́ nnyaŋá, go oyanɛna batɔ buimée bɔ́ɔbɔ Asaŋa a báá ná ŋaáa go busío báhɔ.» Kɔ́ɔ mɔtɔ a gundemú na nnyimé, ɛ ɛ́da a gúmenye naá tɛ́sɔnɔ iŋkimée boóma buimée bɔ́ɔbɔ Yésusu a mbaá ŋaáa go busío bɛ́hɛ́.
42008040	Aŋa Yésusu a mbɛɛ́ ɛ́dá go úlukie boayá búunú, a báá gɔnɔ́ yooga gɛsɔmbɔsɔ́mbɔ́ɔ, gitúu gá batɔ go mo gólio. Mammana, batɔ biimée bá mba lɛ́ bá mo gɛ́gana.
42008041	Mɔtɔ ummue, ufíno yɛ́hɛ́ Yeyílusu, go úle a báá bolá. A mba lɛ́ ogɔ́nɔ́ɔ ba nnyaŋá ya mbósógólí|Nnyaŋá ya mbósógólí (Synagogue):. Gɔ́ɔ ɔ obɛnamɔ́ Yésusu naá bɛgɔ́ndɔ́ a mo béyéeyenye goŋaá ɛ ɛ́da naá mɔ́ nnyaŋá,
42008042	goakɛ́ a mba lɛ́ a bɛanana gimmuée gɛ́hɛ́ gá ombóla a bégide na nigúe. Ombóla moánɛ a mba lɛ́ na boóma bá nnyómá sɛ́ɔ́dɔ́ na ɛ́handɛ́. Gɛcamɛna gɛ́ɛgɛ Yésusu a mbaá lɛ ɛ ɛ́dana hɔ́ɔ, gitúu gá batɔ gɛ́ mba lɛ́ nɛhɛ́ nábɛnábɛ, gɛ́ mo óda maayá miimée.
42008043	Okɔ́dɔ ummue a mba lɛ́ hɔ́ɔ a nóma ogɔnɔ́ yá goémene manɔ́ŋɔ́, bó báá go ŋa nnyómá sɛ́ɔ́dɔ́ na ɛ́handɛ́. A mba ŋá a báá go yímie bonɔ́mɛ bɛ́hɛ́ buimée naá bogóódíníní, kanɛ ummue ba go mo gɔ́ɔdɛnɔ ɛ ɛ́na bese.
42008044	Kɔ́ɔ a báyɛkɛnamɔ́ Yésusu naá nnyimé a báá báláfɛ́ná udúu yá gɛla gɛ́hɛ́. Hɔ́ɔ na hɔ́ɔ, ogɔnɔ́ yɛ́hɛ́ yá go húmene manɔ́ŋɔ́ yó báá sómbɛ́gɛ́ná.
42008045	Gɔ́ɔ Yésusu u úhunemú a amɔ́: «Ánɛ́ɛ a mbáláfɛnamɔ́ o?» Batɔ biimée go sáŋona goŋaá bá lɛ́ kanɛ go mo báláfɛna. Píele go oyɛda a amɔ́: «Iloodio, bó lɔ́mɔ́ batɔ báaba bá go ódamɔ́ maayá miimée.»
42008046	Yésusu go oyɛda a amɔ́: «Mɔtɔ a á mbáláfɛ́ná, goakɛ́ ŋgɔɔ́ ɔ́bɔ́ bogaaga bó báá kémé go nnyɔ́dɔ.»
42008047	Okɔ́dɔ go ɛ́na goŋaá bá á mo lɛncá. Gɛ́hɛ́ go u úle a tatana a báá ncó bɔ́nɔ Yésusu naá bɛgɔ́ndɔ́. Go ɛ́da go mo oyanɛna batɔ biimée bɔ́ ɔ́bɔnɔ, goakɛ́ a báá ná mo báláfɛ́ná, tɔ́nɔ aŋa a báá ná dómbá go éŋuge.
42008048	Yésusu go mo oyana a amɔ́: «Ombóla bámɛ, gioliminyo gáhɔ gɛ́ á go sódío, ɛ́dá naá buumbénú.»
42008049	Yésusu a gá lɛ́ na dogálɔ naá nyuudé, mɔtɔ ba bosɔ́mɔ naá nnyaŋá ya ogɔ́nɔ́ɔ ba nnyaŋá ya mbósógólí go úle a báá bolá go oyɛda a amɔ́: «Ombóla bahɔ a á gúé, dɔmbɔ́ go génegenye Iloodio.»
42008050	Kanɛ́ Yésusu go ɔ́bɔ́ cɔ́mɔ moánɛ, gɛ́hɛ́ go oyana Yeyílusu a amɔ́: «O do gɔ́lɔ́ bofoá, ágá goana odɛ́má yáhɔ naá Asaŋa, ombóla bahɔ a geé éŋúgé.»
42008051	Aŋa Yésusu a mbɛɛ́ ɛ́dá bola naá nnyaŋá, a lɛ́ kanɛ go dɛ́ɛna goŋaá mɔtɔ untió i íŋene nɛhɛ́ naá ncíbo, gó do dómbáa goana Píele, Sáŋa, Sáakɛ, isée na nnyeedíi bá moádɔmbɔ́.
42008052	Bɔ́ɔ biimée bá mba lɛ́ bá baŋa, bá bégide go busío bá moádɔmbɔ́ moánɛ. Yésusu go bó oyana a amɔ́: «No do baŋáa; a lɛ́ kanɛ go gúe, a lɔ́mɔ́ go dɔnɔ́ɔ.»
42008053	Gɔ́ɔ batɔ bɛ́ ɛ́damɔ́ go mo hɔnɔ, goakɛ́ bá mba lɛ́ bí íyimene bá amɔ́ a lɛ́ ugúe.
42008054	Yésusu go mo gumbene go ombɔ́gɔ, go mo dɔ́ŋɛnɔ a amɔ́: «Moɔnɔ́ bamɛ, foyóga.»
42008055	Giliíli gá moádɔmbɔ́ go nco gunde, gɛ́hɛ́ go fadɛgɛna hɔ́ɔ. Yésusu go bó oyana goŋaá bá mo fáa manyáanya.
42008056	Bebíéní moɔnɔ́ go békúke makɔ́nɔ́. Kanɛ́ Yésusu go bó lɔsɛnɔ goŋaá bá dɛ hóámá bá dɛ oyáná mɔtɔ boóma bɔ́ɔbɔ bó báá ná bádómbánáa.
42009001	Gɔ́ɔ Yésusu a bándɛgɛnamɔ́ behúúní bɛ́hɛ́ bɔ́ɔ́dɔ́ na báandɛ́ go bó fáa bogaaga na nɛgaŋa go bɛgáda bá biliíli|Gɛgáda (mauvais esprit): biimée, bé éŋugenye ɛgɔnɔ́.
42009002	Gɛ́hɛ́ go bó dóma goŋaá bɛ́ ɛ́da dúmenye Gɛnɔ́gɔ́ gá Cɔ́mɔ gá Bufuŋe bá Asaŋa, bé éŋugenye bɔgɔnɔ́gɔnɔ.
42009003	Kɔ́ɔ a bó oyanamɔ́ a amɔ́: «No do hóámá no do gɔ́lɔ́ boóma bá oŋɛndɔ: akɛ́ gidímbo, akɛ́ gɛgada, akɛ́ boóma bá go nyáa, akɛ́ muinyí, mɔtɔ a dɛ bɛáa bɛla bɛ́andɛ́.
42009004	Nnyaŋá iŋkimée yɛ́ɛyɛ no íŋenemú hɔ́ɔ, gɛ́gáa nɔnɔ hɔ́ɔ gó ɛ́da go éme naá buisí bɛ́nyɔ́ bá go dómba.
42009005	Bá amɔ́ bí inye go nyó gɔ́lɔ bese, úlúkíe nɔnɔ hɔ́ɔ, no bégidide bibúu bá bɛgɔ́ndɔ́ bɛ́nyɔ́: bá gaá bɛáa gɛlɔsɛnɔ hɔ́ɔlɔ́.»
42009006	Kɔ́ɔ behúúní bá bienemú pɛ́, bɛ́ ɛ́da bá dómbana naá bɛdɔŋɔ biimée, bó oya Gɛnɔ́gɔ́ gá Cɔ́mɔ, bé éŋugenye bɔgɔnɔ́gɔnɔ hoóma hiimée.
42009007	Gɔ́ɔ kanɛ́ ufuŋe Elóode ɔ ɔ́bɔmɔ́ bó oya boóma buimée bɔ́ɔbɔ bó mbaá lɔ́mɔ́ bó bádómbana. Nciŋí ya boóma moánɛ go mo yímene, goakɛ́ batɔ bóncodío bá mba lɛ́ bó oya bá amɔ́: «Sáŋa Begiyuminye a á fúfúgé.»
42009008	Batɔ bóncoó bá amɔ́: «A lɔ́mɔ́ Elíi|Elíi (Elie): mɔ́ɔ a á nɛ́ ɛ́nɛ́gá.» Báaba gɔnɔ́ bá a amɔ́: « Mbúsí ya Asaŋa|Mbúsí ya Asaŋa (Prophète): mmue ya cóá yɛ á fúfúgé.»
42009009	Kanɛ́ Elóode go oyɛda a amɔ́: «Yɔmɔ́ɔ ba moatɛ́ mmbaá dómá batɔ bá báá sómbá Sáŋa odóɛ. Ánɛ́ɛ kanɛ́ mɔ́nyɔ́ɔ ŋgɔ́bɔnɔmɔ́ bó oya moóma mɔ́ɔmɔ muimée gɛ́hɛ́ o?» Gɛ́hɛ́ go ɛ́da go fúmbe goŋaá ɛ ɛ́na Yésusu.
42009010	Aŋa baapótɛlɛ|Apótɛlɛ (Apôtre): bá mbaá ncó gunde; gáábɔ́ go oyanɛna Yésusu boóma buimée bɔ́ɔbɔ bá mbaá ŋaáa. Gɛ́hɛ́ go bó gɔ́lɔ, a bɛ́ɛ́ ɛ́dá nabɔ́ gɛyáŋɛ́ gɛayá gá tɛ́sɔnɔ ya Bɛcayɛ́da.
42009011	Kɔ́ɔ aŋa bitúu bá batɔ bɛ́ mbɔɔ́ ɔ́bɔ́ nɔ́ɔnɔ, gá bɛ́ go mo fídene. Yésusu go bó gɔ́lɔ bese, a bó oyanɛna ɛkádɛ́ bó lɔ́mɔ́ Bufuŋe bá Asaŋa, e éŋugenye báaba bá mbaá lɔmɔ́ mbaŋɔ́.
42009012	Buisí bó ná lɛ́ go gúlugene, Bɛɔdɔ́ɔ na bɛ́andɛ́ bá behúúní go báyɛkɛna Yésusu, bá amɔ́: «Gúlúgíe gitúu gá batɔ gɛ́ɛgɛ, bɛ́ ɛ́da naá bɛdɔŋɔ na naá motɔtɔ́ŋɔ má maayá bá fúmbe manyáanya na mbɛ́dɛ́mɛ́nɛ́ná, goakɛ́ anáa dɛ lɔ́mɔ́ háalá, há lɛ́ gɛcɔ́lɔ́kɔ́ gá hoóma.»
42009013	Gɛ́hɛ́ go bó gundie a amɔ́: «Bó fáamɔ́ nɔnɔ bɛɛnyɔ́ɔ moatɛ́ manyáanya.» Bɔ́ɔ go mo gundie bá amɔ́: «Dɛ lɛ́ goana na bɛlɛ́dɛ bɛ́táanɔ na moɔbɔ́ móandɛ́. O lɛ́galɛga goŋaá dɛ ɛ́ ɛ́dá go ɔ́ndɔ manyáanya bɛɛcɔ́ɔ moatɛ́ go batɔ báaba biimée o?»
42009014	Báaba bá mbaá lɔmɔ́ hɔ́ɔ bá mba lɛ́ ombanɔ yá batɔ banɔ́mɔtɔ́ bá go húme tɔ́sɛnɔ ɛ́táanɔ. Kɔ́ɔ Yésusu o oyanamɔ́ behúúní|Uhúúní (disciple): bɛ́hɛ́ a amɔ́: «Bó lukúménényéemú nɔnɔ go bɛɛca: gɛɛca gímmue batɔ aŋa otíno áhandɛ́ na bɔ́ɔ́dɔ́.»
42009015	Gɔ́ɔ bá mo ɔ́bɛnɔmɔ́, bá báá lukúménényée batɔ.
42009016	Yésusu go gɔ́lɔ bɛlɛ́dɛ bá bɛ́táanɔ na moɔbɔ́ móandɛ́ mɔ́ɔmɔ, a báá búlúgíe oŋgíso go mmoɛná, a báá béhiigí Asaŋa go moóma má go nyáa mɔ́ɔmɔ. Gɛ́hɛ́ go mó gɛ́sa, i íŋenene behúúní goŋaá bá abana gitúu.
42009017	Batɔ biimée bá báá nyáányáa bá báá hóógío. Bá báá gɔ́lɔ́ bigísi bá bɛlɛ́dɛ bɛ́ɛbɛ bɛ́ mbaá síéné, bɛ́ mba lɛ́ ncada sɛ́ɔ́dɔ́ na ɛ́handɛ́ dácɛ dácɛ.
42009018	Aŋa Yésusu a mbaá lɔmɔ́ bɔ́gɔ́gɛ́dɔ́ɔlú go mbósógólí, behúúní|Uhúúní (disciple): olɔŋɔ nɛhɛ́, gɛ́hɛ́ go bó úhune a amɔ́: «Bitúu bá batɔ bɛ́ oya bɛ́ amɔ́ ndɔ́mɔ́ ánɛ́ɛ o?»
42009019	Gáábɔ́ go gundie bá amɔ́: «Batɔ bó oya bá amɔ́ o lɔ́mɔ́ Sáŋa Begiyuminye, bóncodío bá amɔ́ o lɔ́mɔ́ Elíi|Elíi (Elie):, bóncodío gɔnɔ́ bá amɔ́ o lɔ́mɔ́ mbúsí ya Asaŋa|Mbúsí ya Asaŋa (Prophète): mmue ya cóá, gɔ́ɔ yɛ á ná fúfúgé.»
42009020	Yésusu go bó úhunemú a amɔ́: «Kanɛ́ bɛɛnyɔ́ɔ no oyamɔ́ no amɔ́ ndɔ́mɔ́ ánɛ́ɛ o?» Píele a á gɔ́lɔ́ dogálɔ, go gundie a amɔ́: «O lɔ́mɔ́ Mesíi|Kilítusu (Christ): ba Asaŋa.»
42009021	Kanɛ́ Yésusu go bó bébégidine goŋaá bá dɛ hóámá bá dɛ oyáná mɔtɔ ánɛ́ɛ a lɔ́mɔ́,
42009022	gɛ́hɛ́ go ɛ́da naá busío a bó oyanɛna a amɔ́: «Gó háanana goŋaá Moɔnɔ́ ba mɔtɔ a lumene na gɛɔ́bɛgɔ makɔ́nɔ́; bafɛanɔ́ɔ bá gɛdɔŋɔ, bagɔ́nɔ́ɔ bá bedúmbí bɛbáágá naá Asaŋa na muloodio má gicele bá mo umbe, batɔ bá mo óna. Kanɛ́ naá nnyimé ya medúgú mádadɔ́, a lɛ go fúfuge.»
42009023	Kɔ́ɔ a bó oyanamɔ́ bɔ́ɔ biimée a amɔ́: «Aáŋa mɔtɔ a lɛ́galɛga go mbiene, ŋgáa a dɔmbɔ go ɔyɔ go gɛ́hɛ́ moatɛ́, a kélemene bɛdɔmbɔ miisí miimée, a lɛ go mbiene.
42009024	Mammana, mɔtɔ mɔ́ɔnyɔ a lɛ́galɛgamɔ́ go beŋe gɛɔyɔ gɛ́hɛ́ a ná gɛ́ yímie. Kanɛ́ mɔ́ɔnyɔ a ná yímiemú gɛɔyɔ gɛ́hɛ́ go busío bámɛ, a ná gɔnɔ gɛ́ bɛa.
42009025	Mɔtɔ a amɔ́ a bóda cí iŋkimée, a amɔ́ a yímie gɛɔyɔ gɛ́hɛ́, ɛ́na a amɔ́ a bésulie mɔ́ɔ moatɛ́, kasɛ́á besé a lɔ́mɔ́ ba go dáŋaba o?
42009026	Mammana, mɔtɔ a amɔ́ a nóanana odóɛ namɛ gɔnɔ́ na dogálɔ dámɛ naá tɛ́mádɛ́má ya batɔ bá ínoni báaba bá fíidenyemú Asaŋa nnyimé bá gɔnɔ lɔgɔ makɔ́nɔ́, Moɔnɔ́ ba mɔtɔ a ŋga mo nóɛ́ná tɔ́nɔ odóɛ, gɔ́ɔgɔ a ŋguú úlé naá nigúmi nɛ́hɛ́, na naá nɛ́ɛnɛ ná Isée na bimmúmpúu bá bɛɛ́ŋgɛlɛsɛ|Ɛ́ŋgɛlɛsɛ (ange):.
42009027	Mammana, ŋgaá nyó oyáná caá, batɔ bóntió naá báaba bá lɔ́mɔ́ háalá, bá dɛ ŋgá gúenene kanɛ goŋaá bɛ́ ɛ́ ɛ́ná Bufuŋe bá Asaŋa.»
42009028	Naá nnyimé ya medúgú aŋa mánnámanyɛ́ go dómba aŋa a mbaá gálágáláa nɔ́ɔnɔ, Yésusu go gɔ́lɔ Píele, Sáŋa na Sáakɛ; go ɛ́da naá ogɔndɔ mmoɛná go go bósógolonyo.
42009029	A lɛ́ naá go bósógolonyo nɔ́ɔnɔ, busío bɛ́hɛ́ go bénúgie, gɛla gɛ́hɛ́ gɛ́ báá púméné genyi genyi.
42009030	Gɔ́ɔ bá ncomɔ́ go ɛ́na goŋaá batɔ báandɛ́ bó oya ŋkanɔ́ nɛhɛ́; Mɔ́sɛsɛ na Elíi|Elíi (Elie):. Bá mba lɛ́ naá kadɛ́gadɛ́ɛ ya nigúmi ná mmoɛná. Bá gálagala nɛhɛ́ mbɔ́dɔ yɛ́ɛyɛ a mbaá lɛ bá go hóogio bosɔ́mɔ bɛ́hɛ́ bá go ɛ́da gúe naá Yolósalɛmɛ.
42009032	Píele na boɛhɛ́ bá mba lɛ́ golá golá na dɔnɔ́ɔ. Kɔ́ɔ bá foyogamɔ́ go ɛ́na nigúmi ná Yésusu na batɔ báandɛ́ báaba bá mbaá lɔmɔ́ tɛ́nɛ́ɛ nɛhɛ́.
42009033	Aŋa gɔ́ɔgɔ bɔ́ɔbɔ bá mbaá ŋá bá ná lɛ́ go ádoganana na Yésusu, Píele go mo oyana a amɔ́: «Iloodio, bó lɛ́ bese goŋaá dɛ bɛ́ɛmba háalá; ŋgáa dɛ dábɛga bincumu|Gincumu (Tabernacle/Tente de la Rencontre): bɛ́dadɔ́: gáhɔ gímmue, gá Mɔ́sɛsɛ gímmue, gá Elíi gímmue.» A dɛ mbáa lɛ i íyimene boóma bɔ́ɔbɔ a mbaá lɔmɔ́ a gálagala.
42009034	Aŋa a mbaá lɔmɔ́ a gá gálagala nɔ́ɔnɔ, nogálámbá go úle nó báá bó boɛgɛ́ná. Behúúní go bɛa bofoá aŋa bá mbɛɛ́ ɛ́ná nogálámbá nɔ́ɔnɔ nó bó boɛgana.
42009035	Ukelú kanɛ́ go dónogoga naá nogálámbá yó amɔ́: «Mɔ́ɔnyɔ a lɔ́mɔ́ Moɔnɔ́ bamɛ, mɔ́ɔ mbií iyídé, mo bódólónyóomú nɔnɔ!»
42009036	Aŋa ukelú yɔ́ɔyɔ yó mbaá lɛ yó dónogogana, gáábɔ́ go nco teme Yésusu mokáa. Behúúní go bɛ́dɛgɛna boóma bɔ́ɔbɔ bá mbɛɛ́ ɛ́ná pɔ́ɔ́, bá dɛ oyáná mɔtɔ naá gɛcamɛna moánɛ.
42009037	Gó á bélíe, aŋa Yésusu a mbaá siisé ogɔndɔ olɔŋɔ na behúúní bɛ́hɛ́ bɔ́ɔbɔ, gɛlɔŋɔlɔ́ŋɔ́ gá gitúu go úle go go lumene nɛhɛ́.
42009038	Gɔ́ɔ mɔtɔ ummue naá gitúu ɛ ɛ́damɔ́ go ánca a amɔ́: «Iloodio, sɔ́kɔlɛ, núúníde moɔnɔ́ bamɛ mɔ́ɔnyɔ, a lɛ́ gimmuée gámɛ gá moɔnɔ́.
42009039	A lɛ́ aŋa gɛgáda gá giliíli gɛ́ mo gumbenemú, a dómba go ɛ́da go ánca, a canagagana, a húmenye mbúcú; gɛ́ lɛ go ɛ́da go mo séesenye nɔ́ɔnɔ, gɛ́ nco mo dɛ́ɛna tɔkɔ, hɔ́ɔlɔ́ a báá go gunde yɛkɛ́ɛ.
42009040	Mbáa baŋana behúúní|Uhúúní (disciple): báhɔ goŋaá bá gɛ́ gúne, kanɛ́ gɛ́ báá bó yágɛgɛna.»
42009041	Yésusu go gɔ́lɔ dogálɔ a amɔ́: «Ogɛlɛ yá edúu bɛlɔ́kɔ́ gɔnɔ́ na monóŋgólí yɔ́ɔyɔ, nná bɛ́ɛmba nɛnyɔ́ gó ɛ́da héme nikíníi o? Nná nyó bénúmitenye gó ɛ́da héme nikíníi o? Úlé na moɔnɔ́ bahɔ háalá.»
42009042	Moádɔmbɔ́ a á báyɛkɛ́ná Yésusu, gɛgáda gá giliíli|Gɛgáda (mauvais esprit): go mo góba go cí, a báá canágágá. Kɔ́ɔ Yésusu áncɛdɛnamɔ́ gɛgáda gá giliíli gɛ́ɛgɔ, a béé éŋúgíe moádɔmbɔ́, a báá gundínyée isée.
42009043	Batɔ biimée go ɛ́da go békúke bogɔ́nɔ́ɔ bá Asaŋa. Aŋa batɔ bá mbaá lɔmɔ́ bá békúke buimée bɔ́ɔbɔ Yésusu a mbaá lɔmɔ́ a ŋanana, gɛ́hɛ́ go oyana behúúní|Uhúúní (disciple): bɛ́hɛ́ a amɔ́:
42009044	«Bódólígínyóomú nɔnɔ bese bɔ́ɔbɔ ndɔ́mɔ́ goŋaá nyó oyana: bá ná dúe Moɔnɔ́ ba mɔtɔ go ɛmbɔ́gɔ ya batɔ.»
42009045	Kanɛ́ behúúní bá dɛ mbɔ́ ɔ́bɔ nogálɔ nɔ́ɔnɔ naá cí; bá mba nó ɔsɛ́gɔ́ goŋaá bá dɛ nó ɔ́bɔ́ naá cí; bá báá dííné go mo úhune nogálɔ moánɛ aŋa nó lɔ́mɔ́ naá cí.
42009046	Gɔ́ɔ behúúní bú ubiemú mpálɔ́ bɔ́ɔ na bɔ́ɔ go go íyime ánɛ́ɛ a lɔ́mɔ́ gɛkɔ́nɔ́nɔ́ɔ a dómba basɔ́gɔ́ɔ naá olɔŋɔ yábɔ́.
42009047	Yésusu a mba lɛ́ i íyimene aŋa bá mbaá lɔmɔ́ bá béeniŋenye naá ɛdɛ́má yabɔ́, gɔ́ɔ a gɔ́lɔmɔ́ moádɔmbɔ́ ummue, a báá mo ágá go boayá bɛ́hɛ́.
42009048	Gɛ́hɛ́ go bó oyana a amɔ́: «Mɔ́ɔnyɔ a gɛ́ndɛgɛnamɔ́ moádɔmbɔ́ mɔ́ɔnyɔ go busío bámɛ, a kɛ́ndɛgɛnamɔ́ yɔmɔ́ɔ moatɛ́; gɔnɔ́ mɔ́ɔnyɔ a kɛ́ndɛgɛnamɔ́, a gɛ́ndɛgɛnamɔ́ mɔ́ɔnyɔ a lɔ́mɔ́ tómáalú. Mammana, mɔ́ɔnyɔ a lɔ́mɔ́ sɔŋkɛdɛgɛdɛ naá bɛɛnyɔ́ɔ biimée, mɔ́ɔ a lɔ́mɔ́ gɛkɔ́nɔ́nɔ́ɔ.»
42009049	Sáŋa go gɔ́lɔ dogálɔ a amɔ́: «Iloodio dɛ bɛ́ɛ́ ɛ́na mɔtɔ mɔ́ɔnyɔ a lɔ́mɔ́ a dɛ go bienénée nɛcɔ́, a gúne bɛgáda bá biliíli|Gɛgáda (mauvais esprit): a buŋe ufíno yáhɔ. Dɛ báá ná ŋá dɛ amɔ́ dɛ mo lege.»
42009050	Yésusu go oyɛda a amɔ́: «No do mo legé, mammana, mɔ́ɔnyɔ a lɔ́mɔ́ a dɛ nyó bábɛndábɛ́ndáa a lɛ́ nnyimé yɛnyɔ́.»
42009051	Aŋa medúgú máama Yésusu a mbaá háánánáa go bólɛga naá mmoɛná má mbaá lɛ má úle má úlene, gɛ́hɛ́ go saŋa naá odɛ́má a amɔ́ ɛ ɛ́da naá Yolósalɛmɛ.
42009052	Gɔ́ɔ a dúenyemú batɔ bá bosɔ́mɔ. Gáábɔ́ go biene pɛ́ bá bɛ́ɛ́ ɛ́dá bola naá gɛdɔŋɔ gímmue gá Samalɛ́ɛ go go mo gedinye boóma buimée bɔ́ɔbɔ bó mbaá lɔmɔ́ bó háanana.
42009053	Kanɛ́ bá mbi inyé go mo gɛ́ndɛgɛna hɔ́ɔ goŋaá a mbaá lɔmɔ́ ɛ ɛ́dana naá Yolósalɛmɛ.
42009054	Aŋa behúúní|Uhúúní (disciple): bá Yésusu, Sáakɛ na Sáŋa bá mbɔɔ́ ɔ́bɔ́ nɔ́ɔnɔ, gáábɔ́ go gálɛda bá amɔ́: «Daadáa, o lɛ́galɛga goŋaá dɛ́ dɔ́ŋɛnɔ íyuke naá mmoɛná, hɛ́ gɔsɔ, hɛ́ bó fúugie o?»
42009055	Yésusu go bó bábondona a báá bó coomɛ́dɛ́ná.
42009056	Kɔ́ɔ bá dómbamɔ́ naá gɛdɔŋɔ gíncodío.
42009057	Aŋa bá mbaá ŋá bá ná lɛ́ go pɛ́, mɔtɔ ummue go gálɛda Yésusu a amɔ́: «Nná go bienene hoóma hiimée háaha o nɛ́ ɛ́damɔ́.»
42009058	Yésusu go mo gundie a amɔ́: «Pága sɛ́ bɛanana mabɛ́lá, munoní má mmoɛná mó bɛanana aŋaanɔ; kanɛ́ Moɔnɔ́ ba mɔtɔ, mɔ́ɔ a dɛ báá na hoóma há go dála odóɛ hɔ́ɔ goŋaá a dúugide.»
42009059	Yésusu go oyana mɔtɔ uncodío a amɔ́: «Mbienéemú.» Kanɛ́ mɔtɔ mɔ́ɔnyɔ go oyɛda a amɔ́: «Manɛ́ tɛ́ɛna ŋgɛ́da mie baaba.»
42009060	Yésusu go mo gundie a amɔ́: «Dɛ́ɛ́na begúe bá mienene bɛlɔ́ŋɔ́ bábɔ́. Maamɔ́ɔ, ɛ́dá dúmenye Gɛnɔ́gɔ́ gá Cɔ́mɔ gɛ́ɛgɛ gɛ́ núunemú Bufuŋe bá Asaŋa.»
42009061	Mɔtɔ uncodío go gɔnɔ go oyana Yésusu a amɔ́: «Iloodio, kaá go biené, kanɛ́ manɛ́ tɛ́ɛna ŋgɛ́da bédíigie batɔ bámɛ bá nnyaŋá, dɛ ádogana nabɔ́.»
42009062	Yésusu go mo gundie a amɔ́: «Mɔtɔ mɔ́ɔnyɔ a ágamɔ́ ombɔ́gɔ naá gɛkáládá gá buelí, a báá gɔnɔ́ go ɛ́da go núune naá nnyimé, a dɛ báá bá goŋaá a yɔgɔnɔ go Bufuŋe bá Asaŋa.»
42010001	Naá nnyimé hɔ́ɔlɔ́, gɔ́ɔ Daadáa a gɔnɔmɔ́ go iyide behúúní bóncodío otíno ádadɔ́ na bɔ́ɔ́dɔ́ na báandɛ́, a báá bó dúényée báandɛ́ go báandɛ́ naá tɛ́sɔnɔ iŋkimée na naá hoóma hiimée háaha mɔ́ɔ moatɛ́ moatɛ a mbaá lɛ ba go ɛ́da hɔ́ɔ.
42010002	Gɛ́hɛ́ go bó oyana a amɔ́: «Masáŋa má lɛ́ degédegé, kanɛ́ boyogóní bá lɛ́ sɔŋɛ. Bósógólónyóomú nɔnɔ kanɛ́ Moatɛ́ɛ ba masáŋa a dóma boyogóní naá mɔ́ masáŋa.
42010003	Ɛ́dá nɔnɔ! Ŋgaá nyó dómá aŋa baaná bá bɛdómbáa naá tɛ́mádɛ́má ya ŋkɔ.
42010004	No do ɛ́dá na muinyí, akɛ́ gɛgada, akɛ́ nnaadɛna, no do dɛ́lɛ́mɛ́ná go pɛ́ go go bédíigie mɔtɔ.
42010005	Nnyaŋá iŋkimée yɛ́ɛyɛ no ná ŋamɔ́ no íŋene kɔ́ɔ, no dóana go oyɛda no amɔ́: “Buumbénú bó bɛ́ɛmba na batɔ bá nnyaŋá yɛ́ɛyɛ”.
42010006	Aáŋa mɔtɔ ba buumbénú a lɛ́ naá nnyaŋá yɛ́ɛyɔ, buumbénú bɛ́nyɔ́ bó gaá lɔbɛ́nɔ́ nɛhɛ́; aáŋa mɔtɔ ba nɔ́ɔnɔ a dɛ báá hɔ́ɔ, bó nco nyó gundene.
42010007	Gɛ́gáa nɔnɔ naá nnyaŋá yɛ́ɛyɔ, no nyáanana no nyóanana buimée bɔ́ɔbɔ bá nyó fáamɔ́ hɔ́ɔ, goakɛ́ uyogóní a sɛmɛganana na bɛsoɛná bɛ́hɛ́. No do dómbá dómbáa go nnyaŋá go nnyaŋá.
42010008	«Gɔ́ɔgɔ no ná ŋamɔ́ no íŋene naá tɛ́sɔnɔ mmue, anáa bá nyó gɔ́lɔmɔ́ bese, nyáá nɔnɔ buimée bɔ́ɔbɔ bá nyó fáamɔ́ hɔ́ɔ.
42010009	No éŋugenye bɔgɔnɔ́gɔnɔ biimée báaba bá lɔ́mɔ́ hɔ́ɔ, no gunde no oyana batɔ no amɔ́: “Bufuŋe bá Asaŋa bó á nyó báyɛkɛ́ná.”
42010010	Kanɛ́ naá iŋkimée yɛ́ɛyɛ no ní íŋenemú hɔ́ɔ, bá bíí inyé go nyó gɔ́lɔ bese, hémé nɔnɔ naá bɛbala, no oyɛda no amɔ́:
42010011	“Dɛ á nyó bágóbɛ́ná akɛ́ bibúu bá tɛ́sɔnɔ yɛnyɔ́ bɛ́ɛbɛ bɛ́ lɔ́mɔ́ naá bɛcɔ́ bɛgɔ́ndɔ́, akɛ́ nɔ́ɔnɔ, íyíme nɔnɔ goŋaá Bufuŋe bá Asaŋa bó á bolá.”
42010012	«Ŋgaá nyó oyáná caá: Naá buisí moánɛ bɔ́ɔbɔ, noséésényée ná tɛ́sɔnɔ yɛ́ɛyɔ nó ŋga dómbá ná Sɔdɔ́mɔ|Sɔdɔ́mɔ (Sodome): .
42010013	Gɛbɛ́ makɔ́nɔ́ na bɛɛnyɔ́ɔ batɔ bá Kolasɛ́ŋɛ, gɛbɛ́ makɔ́nɔ́ na bɛɛnyɔ́ɔ batɔ bá Bɛcayɛ́da! Mammana, aáŋa muune máama má á ná báŋanánáa naá bɛɛnyɔ́ɔ má mba báŋanánáa naá Tíile na naá Sídono, gásɛ́ fueké batɔ bá tɛ́sɔnɔ sɛ́ɛsɔ bá mba núgíe mbɔ́dɔ yabɔ́ ya goɔyɔ, bá báágana ŋkudu go nigúe, bá fúebe madɔ́ɔ.
42010014	Ɛɛ́ɛŋ, naá buisí bá Asaŋa go sómba bɛsɛnɛ, noséésényée nɛ́nyɔ́ nó ŋga dómbá ná Tíile na ná Sídono.
42010015	Kanɛ́ maamɔ́ɔ, Kapɛlɛnahɔ́mɛ, o ŋga bɛ́ɛ́mbá búlúgíelú go ɛ́da bola naá mmoɛná lí? Akɛ́ɛ, bá ŋga go siisíe go ɛ́da súge naá begúe.»
42010016	«Mɔtɔ mɔ́ɔnyɔ a nyó ɔ́bɔnɔmɔ́, a ŋgɔ́bɔnɔ; mɔ́ɔnyɔ a nyó pímidemú, a pímidemú yɔmɔ́ɔ. Kɔ́ɔ mɔ́ɔnyɔ a pímidemú, a pímidemú mɔ́ɔnyɔ a lɔ́mɔ́ tómáalú.»
42010017	Gɔ́ɔ behúúní otíno ádadɔ́ na bɔ́ɔ́dɔ́ na báandɛ́ báaba Yésusu a mbaá dómá bá ncomɔ́ gunde na bɛyaŋa dácɛ, go mo oyana bá amɔ́: «Daadáa, akɛ́ bɛgáda bá biliíli|Gɛgáda (mauvais esprit): bɛ́ có ɔ́bɛnɔnɔ gɛcamɛna gɛ́ɛgɛ dɛ bɛ́ áncanamɔ́ go ufíno yáhɔ.»
42010018	Mɔ́ɔ go bó gundie a amɔ́: «Mmba núúnée Sátana|Sátana (Satan): ɛ ɛ́da káfogana naá mmoɛná a nco go obana aŋa balányɛ.
42010019	Ɔ́bɔ́ nɔnɔ, ndɛ́ nyó fáalú bogaaga bá go nadana nnyɔ́gɔ na ŋgɛŋá, na bá go mánɛgɛna bogaaga buimée bá obɛlɔ́bɛlɔ, kanɛ boóma bá go nyó ŋa.
42010020	Kanɛ́ no do békeelényée goŋaá bɛgáda bá biliíli bɛ́ nyó ɔ́bɛnɔnɔ, békeelényéemú nɔnɔ goŋaá ifíno yɛnyɔ́ ɛ lɛ́ ɔ́ŋɔ́ɔlú naá mmoɛná.»
42010021	Naá gɛcamɛna moánɛ gɛ́ɛgɔ, Yésusu dácɛ na bɛyaŋa go bogaaga bá Gimmúmpúu gá Giliíli|Gimmúmpúu gá Giliíli (Saint Esprit):, go oyɛda a amɔ́: «Ko búlugenye Baaba, Daadáa ba mmoɛná na cí; goŋaá o mba dúfíe moáyayɔ́ŋgáyayɔ́ moóma mɔ́ɔmɔ o mbɔɔ́ ɔsɛ́gɛ́nɔ́ benciŋínciŋi na bapɛgɔpɛ́gɔ́ɔ. Ɛɛ́ɛŋ, Baaba, bó lɔ́mɔ́ báŋaáalú nɔ́ɔnɔ go ndɛ́ga yahɔ.
42010022	Baaba a mba ncoóo boóma buimée. Mɔtɔ a dɛ bósó ba go íyime Moɔnɔ́ aáŋa caá Isée, tɔ́nɔ, mɔtɔ a dɛ bósó ba go íyime Isée aáŋa caá Moɔnɔ́, gɔnɔ́ na batɔ báaba Moɔnɔ́ a lɛ́galɛgamɔ́ go bó dúfie Isée.»
42010023	Kɔ́ɔ Yésusu a bábondonamɔ́ behúúní|Uhúúní (disciple): bɛ́hɛ́, go bó oyana a amɔ́: «Besé makɔ́nɔ́ nɛnyɔ́ báaba no ɛ́nanamɔ́ moóma mɔ́ɔmɔ!
42010024	Mammana, ŋgaá nyó oyáná daŋɛ́daŋɛ caá: gɛcɛcá gá mbúsí sá Asaŋa|Mbúsí ya Asaŋa (Prophète): na mefuŋe gɛca, bá mba lɛ́gálɛ́gáa go ɛ́na bɔ́ɔbɔ no ɛ́nanamɔ́, kanɛ́ bá lɛ́ kanɛ go bó ɛ́na, bɔ́ ɔ́bɔnɔ bɔ́ɔbɔ no ɔ́bɔnɔmɔ́, kanɛ́ bá lɛ́ kanɛ go ɔ́bɔ.»
42010025	Gɔ́ɔ kanɛ́ iloodio há gicele hímmue hɛ́ fadɛgɛnamɔ́, goŋaá hɛ́ dámbɛna Yésusu, go mo úhune hɛ́ amɔ́: «Iloodio, ndɔ́mɔ́ bá go ŋa ɛkádɛ go go bɛa gɛɔyɔ gá kanɛ mesúge o?»
42010026	Yésusu go mo gundie a amɔ́: «Gó lɔ́mɔ́ ɔ́ŋɔ́ɔlú nɛɛ́nɛ naá Gicele o? Gɔ́ɔgɔ o gɛ́ banamɔ́, o gɛ́ ɔ́bɔnɔmɔ́ naá cí nɛɛ́nɛ o?»
42010027	Mɔtɔ go mo gundie a amɔ́: «O maamana Daadáa Asaŋa bahɔ na odɛ́má yáhɔ uŋkimée, na gɛɔyɔ gáhɔ giimée, na bogaaga báhɔ buimée, na mbééníŋínyí yahɔ iŋkimée, o gɔnɔ maamana sɔ́gɔ́ɔ aŋa maamɔ́ɔ moatɛ́.»
42010028	Yésusu go mo oyana a amɔ́: «Go á gundíe bese. Ŋanánáa nɔ́ɔnɔ, manɛ́ o ná bɛamɔ́ gɛɔyɔ.»
42010029	Kanɛ́ iloodio hɛ́ɛhɔ, goŋaá a dúfie a amɔ́ mɔ́ɔ a lɛ́ naá pɛ́, go úhune Yésusu a amɔ́: «Ánɛ́ɛ a lɔ́mɔ́ sɔ́gɔ́ɔ o?»
42010030	Yésusu go mo gɔ́lɛnɔ giidí gɛ́ɛgɛ a amɔ́: «Mɔtɔ ummue a mba fadɛ́gɛ́ná naá Yolósalɛmɛ go go ɛ́da naá Yelíko. Gɔ́ɔ o obamɔ́ naá ɛmbɔ́gɔ ya biíbi, bɔ́ɔbɔ go mo yeyune, bá báá mo gidée, bá báá mo síé a kɔlɔgɔgɔnɔ na nigúe.
42010031	Udúmbí bɛbáágá naá Asaŋa ummue a dómbana tɔ́nɔ naá pɛ́ yɛ́ɛyɔ, ɛ ɛ́ ɛ́ná mɔtɔ mɔ́ɔyɔ, a báá selíe pɛ́.
42010032	Caŋa táŋɛ́ mmue, mɔtɔ ummue ba Boya Léfi, go bola naá hoóma hɔ́ɔhɔ, ɛ ɛ́ ɛ́ná mɔtɔ mɔ́ɔnyɔ, a báá selíe pɛ́.
42010033	Kanɛ́ mɔtɔ ummue ba Básamalɛ́ɛ naá oŋɛndɔ yɛ́hɛ́ naá pɛ́ mmue eé mmue, go bola mekúígíi na mɔtɔ mɔ́ɔnyɔ. Aŋa a mbaá mo ɛ́ná, mahana go mo gɔ́lɔ.
42010034	A á mo báyɛkɛ́ná, go gɔ́ɔdɔnɔ mpéŋé sɛ́hɛ́ na megúdé, na mɔgɛ́bɔ, a báá sɛ́ gódáa. Gɔ́ɔ a mo básɛmbamɔ́, a báá mo lukúményée naá abaŋa bɛbɛa bɛhɛ́, go ɛ́da nɛhɛ́ naá nnyaŋá ya biinyí, mɔ́ɔ moatɛ́ a mo beŋebeŋe.
42010035	Aŋa gó mbaá bélíe, mɔtɔ ba Básamalɛ́ɛ mɔ́ɔnyɔ go somona bɛkɔ́ŋɔ bá muinyí bɛ́andɛ́ naá gɛgada gɛ́hɛ́, go íŋene mɔtɔ ba nnyaŋá ya biinyí, go mo oyana a amɔ́: “Síéne o beŋebeŋe mɔtɔ mɔ́ɔnyɔ. Aŋa nná ncomɔ́ gunde, bɔ́ɔbɔ bá ná síenemú bá gídene go gibeŋe gɛ́hɛ́, nná go soɛna”.»
42010036	Yésusu go gídene a amɔ́: «Naá batɔ bádadɔ́ bɔ́ɔbɔ, go go ɛ́na gáhɔ, ohanɛ́ a mbaá lɔmɔ́ bédúfíelú aŋa sɔ́gɔ́ɔ ba mɔ́ɔnyɔ a mboó obá naá ɛmbɔ́gɔ ya biíbi o?»
42010037	Iloodio há gicele go gundie a amɔ́: «A lɔ́mɔ́ sɔ́gɔ́ɔ mɔ́ɔnyɔ a mbaá dúfíe busi gɛ́hɛ́.» Yésusu go mo oyana a amɔ́: «Ɛ́dá, ŋanánáa nɔ́ɔnɔ tɔ́nɔ caŋa mmue.» .
42010040	Mááta mɔ́ɔ a mba lɛ́ a gúeneguene na gɛcɛcá gá mɔbɔ́yɔgɔnɔ naá kɛ́sɛna. Gɔ́ɔ a ncomɔ́ go ɛ́na Yésusu, a amɔ́ gɛ́hɛ́ a amɔ́: «Daadáa, bó do go séésényée goŋaá ondimóní bamɛ a tɛ́ɛnɛna yɔmɔ́ɔ mokáa mɔbɔ́yɔgɔnɔ miimée o? Mo oyánáamɔ́ a nco ŋgóhiginyo kanɛ́.»
42010041	Daadáa go mo gundie a amɔ́: «Mááta, Mááta, o bényíigenye odɛ́má, o bégide go gɛcɛcá gá moóma.
42010042	Kanɛ́ búmmue táŋɛ́ bɔ́ bó lɔ́mɔ́ na ndénégé; Malɛ́a, mɔ́ɔ a báá ní iyídé bodáŋɔ bá bese bese, mɔtɔ a dɛ ŋgá mo úlinye bodáŋɔ moánɛ.»
42011001	Gɔ́ɔ buisí búmmue, Yésusu a bɛ́ɛmbamɔ́ a bósógolonyo naá hoóma hóncodío. Aŋa a mbaá dɔmbɔ́ go bósógolonyo, uhúúní|Uhúúní (disciple): bɛhɛ́ ummue go mo oyana a amɔ́: «Daadáa, có dúfíemú aŋa dɛ lɔ́mɔ́ ba go bósógolonyo, mbɔ́dɔ yɛ́ɛyɛ Sáŋa a mbaá dúfíe behúúní bɛ́hɛ́.»
42011002	Yésusu go bó oyana a amɔ́: «Gɛcamɛna gɛ́ɛgɛ no bósógolonyomú, oyáa nɔnɔ no a amɔ́: Baaba, lincíe batɔ biimée ánɛ́ɛ o lɔ́mɔ́, úlé na Bufuŋe báhɔ.
42011003	Có fáamɔ́ manyáanya mɛ́cɔ́ má miisí miimée.
42011004	Có hééhínyéemú bɛlɔgɔ bɛ́cɔ́, aŋa dɛ héehinenyemú biimée báaba bá có budemú. O do có dɛ́ɛ́ná dɛ dɛ obɛ́ná naá ɛsɔgɛdɔ.»
42011005	Yésusu go gɔnɔ bó oyana a amɔ́: «Ŋgáa dɛ oyɛda dɛ amɔ́: Ummue mɔ́ɔnyɔ naá bɛɛnyɔ́ɔ a bɛanana ugúle, gɔ́ɔ ɛ ɛ́damɔ́ mo ɛ́na na odɛ́má yá budúgú, a báá mo oyáná a amɔ́: “Ugúle bamɛ, mbolíomú bɛlɛ́dɛ bɛ́dadɔ́.
42011006	Ugúle bamɛ ummue a á mbolɛ́ná héení, a lɛ́ naá oŋɛndɔ, kanɛ́ cɛ bɛanánáa boóma bá goŋaá mmo fáa.”
42011007	Ugúle bɛhɛ́ mɔ́ɔnyɔ, gɔgɔ́ naá ncíbo gadɛ́ɛ hɔ́ɔlɔ́, a lɛ go mo baga a amɔ́: “O do céésényée! Mbáá go bébuige, namɛ na baaná bámɛ dɛ ná lɛ́ mbɛ́dɛ́ɛ; cɛ bósó bá go fadɛgɛna nco go fáa bɛlɛ́dɛ”.
42011008	Nnyó oyanɛna naá mammana caá: Akɛ́ a dɛ fadɛ́gɛ́ná goŋaá a mo fáa bɛlɛ́dɛ moánɛ goŋaá a lɛ́ ugúle bɛhɛ́, kanɛ́ a gaá fadɛ́gɛ́ná, a mo fáa boóma buimée bɔ́ɔbɔ a lɛ́galɛgamɔ́, goŋaá mɔ́ɔnyɔ ɛ ɛ́dana naá busío na go kɔŋɔnɔ.»
42011009	«Gɔ́ɔ yɔmɔ́ɔ nnyó oyanamɔ́ caá: Ɔŋɛ́nɔ nɔnɔ, bá gaá nnyó fáá; fúmbée nɔnɔ, no gaá gídé; kɔŋɛ́dɛ́nɔ́ nɔnɔ, bá gaá nyó buunéné.
42011010	Mammana, mɔtɔ uŋkimée mɔ́ɔnyɔ ɔ ɔŋɛnɔmɔ́ a bɛanana, mɔ́ɔnyɔ a fúmbemú a gídene, bá buunene mɔ́ɔnyɔ a kɔŋɛdɛnɔmɔ́.
42011011	Isée ohanɛ́ naá bɛɛnyɔ́ɔ a lɔ́mɔ́ ba ŋaá, moɔnɔ́ a amɔ́ a mo ɔŋɛnɔ hɛɔbɔ́, mɔ́ɔ a mo fáa hɛɔnɛnɔ o?
42011012	Ɛ́na lí, a amɔ́ a mo ɔŋɛnɔ ɛgɛɛ́, mɔ́ɔ a mo fáa ŋgɛŋá o?
42011013	Aáŋa bɛɛnyɔ́ɔ, mbɛ́ sá batɔ aŋa no lɔ́mɔ́ nɔ́ɔnɔ, no íyimene go fáanana baaná bɛ́nyɔ́ bɛnɔ́gɔ́ bá moóma, nɛɛ́nɛ Baaba mɔ́ɔnyɔ naá mmoɛná a gaá ná lɔbɔ́ a dɛ fáá Gimmúmpúu gá Giliíli|Gimmúmpúu gá Giliíli (Saint Esprit): gɛ́hɛ́ go báaba bá gɛ́ mo ɔŋɔnɔmɔ́ o?»
42011014	Yésusu a mba lɛ́ a gúne gɛgáda gá giliíli|Gɛgáda (mauvais esprit): gɛ́ɛgɛ gɛ́ mbaá lɛ gɛ́ gundenye mɔtɔ gimmúke. Aŋa gɛ́ mbaá húmé, gimmúke go ɛ́da go gálagala, bitúu bá batɔ go ɛ́da go békúke.
42011015	Kanɛ́ bóncodío naá olɔŋɔ yábɔ́, bó oya bá amɔ́: «Bó lɔ́mɔ́ na bogaaga bá Belesebúlu|Belesebúlu (Béelzebul):, ufuŋe yá bɛgáda bá biliíli, gɔ́ɔ a gúnemú bɛgáda bá biliíli.»
42011016	Bóncodío bá mba lɛ́ bá lɛ́galɛga go mo dámbɛna: gɔ́ɔ bá mo úhunemú goŋaá a ŋa gieninye gá gobékúke gɛ́ dúfenye goŋaá ɛ ɛ́damɔ́ go úlene naá Asaŋa.
42011017	Kanɛ́, Yésusu a mba lɛ́ i íyimene mbééníŋínyí sábɔ́, gɛ́hɛ́ go bó oyana a amɔ́: «Bufuŋe buimée bɔ́ɔbɔ bó básalasalamɔ́ go go noanana bɔ́ na bɔ́, bó ɛ́dana go go fúe, nnyaŋá sɛ́ buhebuhe, yɛ́ɛyɛ yɛ obɛna yɛ́ɛyɛ.
42011018	Aáŋa Sátana|Sátana (Satan): a básala go go noanana na mɔ́ɔ moatɛ́, nɛɛ́nɛ bufuŋe bɛ́hɛ́ bó lɔ́mɔ́ bá go ɛ́dana naá busío bó gɛ́ga o? Aŋa no oyamɔ́ no amɔ́ go bogaaga bá Belesebúlu gɔ́ɔ kúnemú bɛgáda bá biliíli na bɔ́.
42011019	Kanɛ́, ɛ́na yɔmɔ́ɔ kúne bɛgáda bá biliíli na bogaaga bá Belesebúlu, batɔ bɛ́nyɔ́ bá bɛ́ gúnemú na bogaaga bá ánɛ́ɛ o? Bɔ́ɔ moatɛ́ moatɛ bá dúfenyemú goŋaá no lɛ́ naá gɛoba.
42011020	Mammana, bó lɔ́mɔ́ go bogaaga bá Asaŋa gɔ́ɔ kúnemú bɛgáda bá biliíli, bɔ́ bó dúfenyemú goŋaá Bufuŋe bá Asaŋa bó báá go nco bola naá bɛɛnyɔ́ɔ.
42011021	Gɔ́ɔgɔ gɛgaaga gá mɔtɔ na bɛlɛŋɔ bɛ́hɛ́ gɛ́ beŋebeŋemú mɔ́ ndáŋɛ, mɔtɔ a dɛ báá bá go gélidie bonɔ́mɛ bɛ́hɛ́.
42011022	Kanɛ́ gɛgaaga gá mɔtɔ gɛ́ɛgɛ gɛ́ mo dómbanamɔ́ gɛ́ amɔ́ gɛ́ úle, gɛ́ báá mo manɛ́gɛ́ná, gɛ́ lɛ go bɔgɔ bɛlɛŋɔ bɛ́hɛ́ bɛ́ɛbɛ bɛ́ á ná lɔmɔ́ bɛ́ mo fáanana bogaaga, gɛ́ abana batɔ bóncoó bonɔ́mɛ buimée bɔ́ɔbɔ gɛ́ báá ná bɔgɔ́nɔ́ɔ.
42011023	Mɔtɔ uŋkimée mɔ́ɔnyɔ a lɔ́mɔ́ a dɛ báá gámɛ a lɛ́ mɔ́ɔnyɔ a nnuugenyemú; mɔ́ɔnyɔ a lɔ́mɔ́ a dɛ ŋgóhígínyóo go go bánda a lɛ́ mɔ́ɔnyɔ a kasamɔ́.»
42011024	«Gɛcamɛna gɛ́ɛgɛ gɛgáda gá giliíli gɛ́ hémemú naá mɔtɔ, gɛ́ lɛ go ɛ́da gɛ́ léelene naá bɛkótánɔ́ɔ bá hoóma go go fúmbe túúgídéné. Kanɛ́ aŋa gɛ́ ŋamɔ́ gɛ́ dɛ ɛ́ná, gɛ́ lɛ go bágálɛdɛna gɛ́ amɔ́: “Kaá gundé naá yɔmɔ́ nnyaŋá yɛ́ɛyɛ ndɔ́mɔ́ húméelú hɔ́ɔ.”
42011025	Kanɛ́ aŋa gɛ́ bolamɔ́, gɛ́ báá gídé nnyaŋá fólá fólá, gedíelú,
42011026	gɛ́ lɛ go bégundidene na nnyimé, gɛ́ ɛ́da gólio biliíli bíncodío bɛ́táanɔ na bɛ́andɛ́ bɛ́ɛbɛ bɛ́ lɔ́mɔ́ bɛkándáa bɛ́ gɛ́ dómbana. Bɛ́ lɛ go nco go íŋene, bɛ́ lukumene hɔ́ɔ. Gɔ́ɔ odɛ́nɛ́ ya mɔtɔ mɔ́ɔnyɔ yó gaá ná tɛŋgɛ́lɛ́dá gó dómba aŋa gɔ́ɔgɔ a mbaá lɔmɔ́ gá busío.»
42011027	Aŋa Yésusu a mbaá ŋá a gá gálagala nɔ́ɔnɔ, kɔ́ɔ okɔ́dɔ ummue a dúnugugiemú ukelú naá gɛca gá batɔ gadɛ́ɛ, go mo oyana a amɔ́: «Besé makɔ́nɔ́ na okɔ́dɔ mɔ́ɔnyɔ a mbaá go bɛanánáa naá gadɛ́ɛ gɛ́hɛ́, a báá gundé a báá go yúŋényée!»
42011028	Yésusu go gundie a amɔ́: «Besé makɔ́nɔ́ ɛ lɔ́mɔ́ na báaba bá bódólonyomú nogálɔ ná Asaŋa, bá gunde bá ŋanana aŋa nó oyamɔ́!»
42011029	Aŋa bitúu bá batɔ bɛ́ mbaá lɔmɔ́ bɛ́ béhunde naá boayá bá Yésusu, gɛ́hɛ́ go ɛ́da go gálagala a amɔ́: «Batɔ bá ínoni báaba bá lɛ́ bɛbɛ́ bá batɔ; bá ŋgúhene goŋaá ŋŋa gieninye gá gobékúke, bá dɛ gaá bɛáa gieninye gá gobékúke gíncoó, bó do dómbáa gɛ́ɛgɛ gá Yónasɛ|Yónasɛ (Jonas):.
42011030	Mammana, caŋa mmue aŋa Yónasɛ a mbaá bɛ́ɛ́mbá gieninye gá gobékúke go busío bá batɔ bá Ninífe, nɔ́ɔnɔ gɔ́ɔ tɔ́nɔ bɔ́ɔbɔ bó ŋgaá bádómbánáa na Moɔnɔ́ ba mɔtɔ bó ná bɛ́ɛmbamɔ́ gieninye gá gobékúke go busío bá batɔ bá ogɛlɛ yá ínoni yɔ́ɔyɔ.
42011031	Naá buisí bá gosómba bɛsɛnɛ, ufuŋe yá okɔ́dɔ yá Gɛmbádáa yó ŋga bólɛ́gɛ́ná batɔ bá ínoni, yó bó ubie na gɛsɛnɛ, goakɛ́ yó mbɛ ɛ́dá fadɛgɛna naá bigísi bá cí halaháláa go go nco bódólonyo dogálɔ dá nciŋí dá Salomɔ́ŋɔ. Ɛɛ́ɛŋ, ummue a lɛ́ háalá mɔ́ɔnyɔ a dómbanamɔ́ Salomɔ́ŋɔ!
42011032	Naá buisí bá gosómba bɛsɛnɛ, batɔ bá Ninífe bá ŋga bólɛ́gɛ́ná batɔ bá ínoni, bá bó ubie na gɛsɛnɛ, goakɛ́ bɔ́ɔ bá mba núgíe gɛɔyɔ gábɔ́ aŋa bá mbɔɔ́ ɔ́bɔ́ cɔ́mɔ yɛ́ɛyɛ Yónasɛ a mbaá lɛ a dúmenye. Ɛɛ́ɛŋ, anáa dɛ lɔ́mɔ́ háalá, ummue a lɛ́ hɔ́ɔ mɔ́ɔnyɔ a dómbanamɔ́ Yónasɛ.
42011033	«Mɔtɔ a dɛ nébígényée lámba go go yɛ ɔsɛgɔ, kanɛ́ a yɛ áganamɔ́ naá gɛdálɛ́ná gá yɛ́ goŋaá báaba bí íŋenenemú naá ncíbo bɛ́ ɛ́na gise.
42011034	«Lámba ya nnyɔ́dɔ yahɔ ɛ lɔ́mɔ́ niíso. Gɛcamɛna gɛ́ɛgɛ niíso náhɔ nɛ́ lɔ́mɔ́ nɛgɔ́sɔ, nnyɔ́dɔ yahɔ iŋkimée ɛ lɛ́ tɔ́nɔ naá gise. Kanɛ́, aáŋa niíso náhɔ nɛ́ nóma, nnyɔ́dɔ yahɔ ɛ gaá bɛ́ɛ́mbá tɔ́nɔ naá mbíno.
42011035	Kɔ́ɔ, hɛnyáhɛ́nyáa nɔnɔ bese aáŋa gise gɛ́ɛgɛ no lɔmɔ́ naá gɛ́ gɛ́ dɛ báá mbíno.
42011036	Aáŋa nnyɔ́dɔ yahɔ iŋkimée ɛ lɛ́ naá gise kanɛ goŋaá gigísi gíncodío gá yɛ́ gɛ́ bɛ́ɛmba naá mbíno, nnyɔ́dɔ yahɔ ɛ gaá bɛ́ɛ́mbá naá gise iŋkimée iŋkimée, caŋa mmue aŋa gɔ́ɔgɔ lámba ɛ go seemenyemú na gise gá yɛ́.»
42011037	Aŋa Yésusu a mbaá dɔmbɔ́ dogálɔ, moɔnɔ́ ba Befelisiéŋe|Befelisiéŋe (Pharisiens): ummue go nco mo dɔ́ŋɛnɔ goŋaá bɛ́ ɛ́da nyáanya naá nnyaŋá yɛhɛ́. Gɛ́hɛ́ go ɛ́da, a bíí íŋéné naá ncíbo ya mɔtɔ mɔ́ɔnyɔ, a báá lukúméné naá tábɛ́la go manyáanya.
42011038	Moɔnɔ́ ba Befelisiéŋe mɔ́ɔnyɔ go ɛ́da go békúke aŋa a mbɛɛ́ ɛ́ná Yésusu a nyáanya kanɛ go dóana go básogɛda ɛmbɔ́gɔ.
42011039	Daadáa go mo oyana a amɔ́: «Bɛɛnyɔ́ɔ Befelisiéŋe no lɔ́mɔ́ náana: No soga goana nnyimé ya kɔ́bɔ na nnyimé ya usóyóo, kanɛ́ naá gadɛ́ɛ gɛ́nyɔ́, ɛdɛ́má yɛnyɔ́ ɛ lɛ́ dácɛ na buíbi na goɛ́la gá odɛ́má.
42011040	Bɛɛnyɔ́ɔ batɔ bá kanɛ nciŋí báaba: No fege no amɔ́ mɔ́ɔnyɔ a mbaá gedíe hanyɔ́ a dɛ mbá gedie tɔ́nɔ gadɛ́ɛ o?
42011041	Dómbáa nɔnɔ go fáanana basógasoga moóma mɔ́ɔmɔ mó lɔ́mɔ́ naá gadɛ́ɛ, nɔ́ɔnɔ moóma muimée mó gaá bɛ́ɛ́mbá kanɛ biílo go busío bɛ́nyɔ́.
42011042	«Mahana makɔ́nɔ́, bɛɛnyɔ́ɔ Befelisiéŋe! No búlugenye Asaŋa na bɛɔdɔ́ɔ bá dumímbínyí dá go fofa, na mbínyí iŋkimée sɛ́ɛsɛ sɛ́ basamɔ́ naá ntɛ́mɛ́, kanɛ́ no do ŋanánáa basɔ́gɔ́ɔ bɔ́ɔbɔ bó lɔ́mɔ́ tɛ́nɛ́ɛ, no do maamánáa Asaŋa. Nɔ́ɔnɔ gó moánɛ no sɛmɛgananamɔ́ go ŋanana, kanɛ go sesidie mɔ́ɔmɔ múntió.
42011043	Mahana makɔ́nɔ́, bɛɛnyɔ́ɔ Befelisiéŋe, goŋaá no dómbamɔ́ go lukumenene naá indukí yá busío naá nnyaŋá sá mbósógólí|Nnyaŋá ya mbósógólí (Synagogue):, no gɔnɔ lɛ́galɛga goŋaá bá nyó bédíigenye na mbúlugie naá indukí ya agósa yá gɛdɔŋɔ!
42011044	Mahana makɔ́nɔ́ nɛnyɔ́! Mammana, no lɛ́ aŋa bɛbɛ́lá bɛ́ɛbɛ bibélincígínyí bɛ́ báá ná manɛ́ go yímene, bɛ́ ɛnda kɔ́ɔ kanɛ go íyime.»
42011045	Gɔ́ɔ Iloodio hímmue há Gicele hɛ́ mo oyanamɔ́ hɛ́ amɔ́: «Iloodio, gɔ́ɔgɔ o gálagalamɔ́ nɔ́ɔnɔ, gó lɛ́ goŋaá go á có sɛgáa tɔ́nɔ bɛɛcɔ́ɔ.»
42011046	Yésusu go gundie a amɔ́: «Mahana makɔ́nɔ́ nɛnyɔ́ tɔ́nɔ, muloodio má gicele! No dóɛgana batɔ bilúututu bá bɛnóɛ́, no do bó óhígínyóo go bó dímbige akɛ́ na ɛnɔɔ́nnɔɔ́ go go bádóɛgɛna.
42011047	Mahana makɔ́nɔ́ nɛnyɔ́, goŋaá no fóaga bɛnɔ́gɔ́ bá bɛbɛ́lá go busío bá mbúsí sá Asaŋa|Mbúsí ya Asaŋa (Prophète):, mbúsí sɛ́ɛsɛ biisée kɔ́nɔ́ɔ bɛ́nyɔ́ bá mboó ónáa.
42011048	Gɔ́ɔgɔ no ŋananamɔ́ nɔ́ɔnɔ, no dúfenye goŋaá no lɛ́ nnyimé na meŋiigíe má biisée kɔ́nɔ́ɔ bɛ́nyɔ́, goakɛ́ bɔ́ɔ bá mboó ónáa mbúsí, bɛɛnyɔ́ɔ no sɛ́ fóagana bɛbɛ́lá bá sɛ́!
42011049	Boóma moánɛ bɔ́ɔ Asaŋa, naá nciŋí yɛhɛ́, a mboó oyɛ́dá a amɔ́: Ka ŋga bó dómánɛ́náa mbúsí sá Asaŋa na baapótɛlɛ|Apótɛlɛ (Apôtre):, bá ŋgo ónáa báaba, bá séesenye báaba.
42011050	Boóma moánɛ bɔ́ɔ batɔ bá ogɛlɛ yá ínoni yɔ́ɔyɔ bá ŋgaá bɛáa noséésényée go mbúsí sá Asaŋa iŋkimée sɛ́ɛsɛ bá mboó ónáa gó ɛ́da dúmine naá gobesie gá cí,
42011051	gó bayɛga naá Ábɛlɛ|Ábɛlɛ (Abel): gó nco go éme naá Sakalɛ́a mɔ́ɔnyɔ bá mboó óná naá kadɛ́gadɛ́ɛ yɛ́ɛyɛ na gɛdálɛ́ná|Gɛdálɛ́ná (autel): na Gimmúmpúu gá Hoóma. Ɛɛ́ɛŋ, ŋgaá nyó oyáná caá, batɔ bá ogɛlɛ ya ínoni yɔ́ɔyɔ bá ŋga bɛáa noséésényée.
42011052	Mahana makɔ́nɔ́ nɛnyɔ́, muloodio má gicele! No mba gɔ́lɔ́ ibuune há gɛasɛ́ gá golɛnca; bɛɛnyɔ́ɔ moatɛ́ no do íŋéné hɔ́ɔ, no gunde no legene báaba bá lɛ́galɛgamɔ́ go íŋene hɔ́ɔ.»
42011053	Aŋa Yésusu a mbɛɛ́ ɛ́dá go úlukie naá hoóma hɔ́ɔhɔ, muloodio má gicele na Befelisiéŋe go mo bɛ́ɛ́ya, bá mo úhene mbɔ́dɔ sá masɔ́mɔ iŋkimée goŋaá o oya,
42011054	bá mo dámbanɛna goŋaá bá mo gumbene go nogálɔ nɔ́ɔnɔ a gaá né édíe go gálɛda.
42012001	Naá gɛcamɛna gɛ́ɛgɔ, aŋa batɔ bá mbaá lɔmɔ́ béhundé béhundé gɛca, kanɛ túmbínyée ɛbaná, Yésusu go manɛ go ɛ́da go gálagala behúúní|Uhúúní (disciple): bɛ́hɛ́ a amɔ́: «Bébeŋéemú nɔnɔ bese go ondɔ yá go fudugenye uguŋe yá Befelisiéŋe|Befelisiéŋe (Pharisiens):, naá cí goŋaá mebelébélíe mábɔ́.
42012002	Kanɛ́ buimée bɔ́ɔbɔ bó lɔ́mɔ́ ɔsɛ́gɔ́ɔlú bó ŋga húmé naá hanyɔ́, gɔnɔ́ buimée bɔ́ɔbɔ bó lɔ́mɔ́ naá nnindíi, bá ŋga bó íyímé.
42012003	Nɔ́ɔ gɔ́ɔ buimée bɔ́ɔbɔ no ŋgaá gálɛ́dá naá mbíno, bá ŋga bó ɔ́bɔ́ buisí nɔmɔnɔmɔ; akɛ́ bɔ́ɔbɔ no ŋguú uŋgúlídíné mɔtɔ naá udúu naá ncíbo gadɛ́ɛ, bá ŋga bó oyáa naá ɛdɔ́ndɔ ya nnyaŋá.
42012004	Ŋgaá nyó oyáná bɛɛnyɔ́ɔ begúle bámɛ, no do díínée báaba bó ónamɔ́ nnyɔ́dɔ, naá nnyimé hɔ́ɔlɔ́, bá dɛ bɛáa bogaaga bá go gɔnɔ ŋa boóma búntió.
42012005	Kaá nyó oyáná mɔ́ɔnyɔ no háananamɔ́ go díine; díínée nɔnɔ mɔ́ɔnyɔ a bɛananamɔ́ bogaaga bá go óna nnyɔ́dɔ a gɔnɔ yɛ nɔɔ naá gɛbɔlɔ́gɔdɔ gá íyuke há kanɛ go fúenene. Ɛɛ́ɛŋ, ŋgaá nyó oyáná, mɔ́ɔ no háananamɔ́ go díine.
42012006	Ábɔ, bá dɛ dúénénée kulé pɛ́nɛ ɛ́táanɔ go dóla ɛ́handɛ́ o? Asáa gɔgɔ́, Asaŋa a dɛ bófoolónyóo akɛ́ ya mmue.
42012007	Gɔnɔ́, akɛ́ cóɛ iŋkimée sá odóɛ yɛ́nyɔ́ sɛ́ lɛ́ baná baná. No do gɔ́lɔ́nɔ́ɔ kanɛ́ bofoá: no lɛ́ ntɔ́nɔ no dómbana kulé pɛ́nɛ iŋkimée.
42012008	«Ŋgaá nyó oyáná caá: Mɔtɔ a amɔ́ o oyɛda naá oŋgíso yá batɔ goŋaá a lɛ́ bamɛ, Moɔnɔ́ ba mɔtɔ tɔ́nɔ, a ŋgo oyɛ́dá naá oŋgíso yá bɛɛ́ŋgɛlɛsɛ|Ɛ́ŋgɛlɛsɛ (ange): bá Asaŋa a amɔ́ a lɛ́ gɛ́hɛ́.
42012009	Kanɛ́ mɔ́ɔnyɔ a ŋgaá mbásáŋóná naá oŋgíso yá batɔ, bá ŋga mo básáŋóná tɔ́nɔ naá oŋgíso yá bɛɛ́ŋgɛlɛsɛ bá Asaŋa.
42012010	Mɔtɔ uŋkimée mɔ́ɔnyɔ a ŋgaá gálɛ́dá Moɔnɔ́ ba mɔtɔ go dobɛ́, Asaŋa a ŋga mo hééhínyée, kanɛ́ mɔ́ɔnyɔ a ŋgaá sɛgɛ́dá Gimmúmpúu gá Giliíli|Gimmúmpúu gá Giliíli (Saint Esprit):, Asaŋa a dɛ ŋgá mo héehinye.
42012011	Aŋa bá ŋgɛɛ́ ɛ́dá nɛnyɔ́ naá nnyaŋá sá mbósógólí|Nnyaŋá ya mbósógólí (Synagogue): go cáágá, naá mefuŋe na baŋgɔ́mɔnɔ, no do yóbímídó go go íyime nɛɛ́nɛ no ná bɔ́bɔgɔbɔgɔmɔ́, ɛ́na go bɔ́ɔbɔ no nó oyamɔ́.
42012012	Mammana, Gimmúmpúu gá Giliíli a ŋga nyó húúnényée bɔ́ɔbɔ no nó oyamɔ́ naá gɛcamɛna moánɛ.»
42012013	Gɔ́ɔ mɔtɔ ummue naá gitúu gá batɔ gɛ́ɛgɔ a gálɛdamɔ́ Yésusu a amɔ́: «Iloodio, oyána ondimóní bamɛ dɛ aba bonɔ́mɛ bá bigíndé.»
42012014	Yésusu go mo gundie a amɔ́: «Ánɛ́ɛ a lɔ́mɔ́ tílímínyéelú usúmbí bɛsɛnɛ, ɛ́na lí uŋgebí moóma bɛnyɔ́ o?»
42012015	Kɔ́ɔ a bó oyanamɔ́ bɔ́ɔ biimée a amɔ́: «Ɔ́bɔ́ nɔnɔ! Bébeŋéemú nɔnɔ bese bese go gɛdɛ́mádɛ́má gá bonɔ́mɛ; mammana ya gɛɔyɔ gá mɔtɔ ɛ dɛ báá go bonɔ́mɛ bɛ́hɛ́ akɛ́ a bɛ́ɛmba gɛ́áha.»
42012016	Gɔ́ɔ Yésusu a bó ágɛnamɔ́ ncaba yɛ́ɛyɛ a amɔ́: «Onɔ́mɛnɔmɛ ba mɔtɔ a mba lɛ́ a bɛanana ntɛ́mɛ́ yɛ́ɛyɛ ɛ mbaá lɔmɔ́ úléelú moóma makɔ́nɔ́;
42012017	A báa lɛ gó ɛ́da go búúhene naá odɛ́má a amɔ́: “Ŋŋamɔ́ nɛɛ́nɛ dɔ́gɔ́ o? Yɔmɔ́ɔ mɔ́nyɔ́ɔ kanɛ hoóma há goŋaá mbáá bándɛ́náa moóma mɔ́ɔmɔ hɔ́ɔ.”
42012018	Gɛ́hɛ́ go bágálɛdɛna a amɔ́: “Ŋŋamɔ́ kanɛ́ náana: kadamɔ́ bɛɔ́lɔ bɛ́ɛbɛ, póaga bá bɛantáa, ndɛ go bándɛna yɔmɔ́ ŋkeŋé na bonɔ́mɛ bámɛ bɔ́ɔbɔ búntió kɔ́ɔ.”
42012019	Manɛ́ kanɛ́ kaá nó oyáná odɛ́má yámɛ caá: “Go á bándɛ́náa gɛcɛcá gá bonɔ́mɛ bɔ́ɔbɔ bó ná ŋamɔ́ gɛcɛcá gá nnyómá; godɔ́ɔdɔ, dúúgée, o nyáanya, o nyóanana mɔgɛ́bɔ, o gunde o yaŋa.”
42012020	Kanɛ́ gɔ́ɔ Asaŋa a mo oyanamɔ́ a amɔ́: “Maamɔ́ɔ giegu gá mɔtɔ gɛ́ɛgɛ, go budúgú bí ínoni bɔ́ɔbɔ, kaá gɔ́lɔ́ giliíli gáhɔ. Bonɔ́mɛ buimée bɔ́ɔbɔ go á ná bándɛ́náa bó gaá ná bɛ́ɛ́mbá kanɛ́ bá ánɛ́ɛ o?”»
42012021	Gɔ́ɔ Yésusu a gɔnɔmɔ́ go oyɛda a amɔ́: «Kanɛ́ nɔ́ɔnɔ gɔ́ɔ bó lɔ́mɔ́ go mɔtɔ mɔ́ɔnyɔ a bándɛnamɔ́ bonɔ́mɛ go busío bɛ́hɛ́ bá moatɛ́, mɔ́ɔ kanɛ bonɔ́mɛ naá busío bá Asaŋa.»
42012022	Yésusu go oyana behúúní|Uhúúní (disciple): bɛ́hɛ́ a amɔ́: «Nɔ́ɔnɔ gɔ́ɔ nnyó oyanamɔ́ caá, no do yóbímídónóo naá gɛɔyɔ gɛ́nyɔ́ go boóma bá go nyáa, ɛ́na lí go bɛla bɛ́ɛbɛ no gaá ná báágá go nnyɔ́dɔ.
42012023	Mammana, gɛɔyɔ gɛ́ dómbana manyáanya, gɔnɔ́ nnyɔ́dɔ ɛ dómbana bɛla.
42012024	Ɛ́ná nɔnɔ bɛ́hɔhɔ́ɔ: bɛ́ dɛ gónáa, bɛ́ dɛ sáŋáa, bɛ́ dɛ bɛanánáa nɛbɛ́dɛgɛna ɛ́na lí gɛɔ́lɔ, kanɛ́ Asaŋa a bɛ́ dúge! No lɛ́ bɛantáanta bá moóma naá oŋgíso yá Asaŋa no dómbana munoní!
42012025	Ánɛ́ɛ kanɛ́ naá bɛɛnyɔ́ɔ a lɔ́mɔ́ ba go bégídene medúgú akɛ́ sɔŋɛ naá gɛɔyɔ gɛ́hɛ́ goŋaá a yóbimidono o?
42012026	Kanɛ́ aáŋa no do báá ba go ŋa boóma bɔ́ɔbɔ bó lɔ́mɔ́ hɛómaŋkóma, goakɛ́ kanɛ́ no yóbimidonomú go moóma mɔ́ɔmɔ múncoó o?
42012027	Núúnée nɔnɔ mbínyí na bióli bá sɛ́: sɛ́ dɛ nogáa, sɛ́ dɛ ladáa. Kanɛ́ ŋgaá nyó oyáná caá, Salomɔ́ŋɔ mɔ́ɔ moatɛ́ moatɛ, naá nigúmi nɛ́hɛ́ niimée, a lɛ́ kanɛ go báága gɛla gá go éme bonɔ́gɔ́ aŋa mbínyí mmue naá sɛ́.
42012028	Aáŋa Asaŋa a lɛŋa nɔ́ɔnɔ naá bodɛ́agadɛ́ mbínyí sɛ́ɛsɛ sɛ́ lɔ́mɔ́ ínoni sɛ́ hɔ́ɔ, nembeli bá sɛ́ nɔɔ naá íyuke, nɛɛ́nɛ a lɔ́mɔ́ a dɛ bɛ́ɛ́mbá bá go ŋa gɛ́nyɔ́ a dómba mbínyí, batɔ bá gioliminyo fágɔfágɔ báaba!
42012029	Bɛɛnyɔ́ɔ kanɛ́, no do yóbímídónóo go go fúmbe bɔ́ɔbɔ no gaá ná nyáá, ɛ́na akɛ́ bɔ́ɔbɔ no gaá ná bónyó.
42012030	Muimée mɔ́ɔmɔ, bindiolímínyóo Asaŋa bɛ́ɛbɛ naá cí yɛ́ɛyɛ bɛ́ mó fúmbe kanɛ tɔmbɛ́nɔ́ɔ. Kanɛ́ bɛɛnyɔ́ɔ, Isée bɛnyɔ́ i íyimene ɛkádɛ giimée gɛ́ɛgɛ no baŋamɔ́.
42012031	Dómbáa nɔnɔ kanɛ́ go fúmbe Bufuŋe bá Asaŋa, manɛ́ a ná nyó ɛndɛgɛnɛnamɔ́ muimée mɔ́ɔmɔ.
42012032	Moɔnɔ́ ba buufe, o do gɔ́lɔ́ bofoá, goŋaá Isée bɛnyɔ́ ɛ ɛ́ ɛ́ná bese go go nyó fáa Bufuŋe bɛ́hɛ́.
42012033	«Dúénénée nɔnɔ bonɔ́mɛ bɛ́nyɔ́, no fáanana basógasoga muinyí mɔ́ɔmɔ hɔ́ɔ. Bégedínyéemú nɔnɔ bɛgada bá muinyí bá kanɛ go polopolo, bándɛ́náa nɔnɔ bonɔ́mɛ bá kanɛ mmanɛ́náa naá mmoɛná; anáa uŋgíbi a lɔ́mɔ́ a dɛ bɛ́ɛ́mbá ba ŋaá a báyɛkɛna, anáa mesígídé má lɔ́mɔ́ má dɛ bɛ́ɛ́mbá ba go díeŋie.
42012034	Mammana, anáa bonɔ́mɛ bɛ́nyɔ́ bó lɔ́mɔ́, hɔ́ɔ tɔ́nɔ odɛ́má yɛ́nyɔ́ yó lɔ́mɔ́.
42012035	«Bɛ́ɛ́mba nɔnɔ na bɛla bá buelí go nnyɔ́dɔ, no dɛ́ɛna balámba bɛ́nyɔ́ bá lola.
42012036	Bɛ́ɛ́mba nɔnɔ aŋa boyogóní báaba bá gɛ́ganamɔ́ ogɔ́nɔ́ɔ babɔ́ go goncogunde gɛ́hɛ́ gá gibíné gá gigiŋe, goŋaá aŋa a gaá ná bolá a báá gɔdɛ́dɛ́nɔ, bá mo buunene gɛasɛ́.
42012037	Besé makɔ́nɔ́ na boyogóní báaba ogɔ́nɔ́ɔ babɔ́, naá gobola gɛ́hɛ́, a gaá ná bó gídé pɔnyɛ́ɛ! Ŋgaá nyó oyáná naá mammana caá: ogɔ́nɔ́ɔ mɔ́ɔnyɔ a ná básómbɛna gɛla gá buelí, a bó lukumenye naá tábɛ́la, ɛ ɛ́da go bó ala mɔ́ɔ moatɛ́.
42012038	A amɔ́ a bola akɛ́ na odɛ́má yá budúgú, akɛ́ naá nnyimé hɔ́ɔlɔ́, a bó gíde nɔ́ɔnɔ, bá lɛ́ besé makɔ́nɔ́!
42012039	«No íyimene: aáŋa mɔtɔ ba nnyaŋá a mba lɛ́ i íyimene gɛcamɛna gá uŋgíbi go úle, a dɛ báá ba go mo dɛ́ɛna a gúmbune bɛcába bá nnyaŋá yɛhɛ́.
42012040	Bɛɛnyɔ́ɔ tɔ́nɔ, bɛ́ɛ́mba nɔnɔ pɛnɛ́ɛ, goakɛ́ Moɔnɔ́ ba mɔtɔ a ŋgu úlé naá gigúlí gɛ́ɛgɛ no lɔ́mɔ́ no do íyíménée.»
42012041	Gɔ́ɔ Píele o oyɛdamɔ́ a amɔ́: «Daadáa, ncaba yɛ́ɛyɛ go ágamɔ́ yɛ́ɛyɛ ɛ lɔ́mɔ́ go busío bá bɛɛcɔ́ɔ bákáa lí, go busío bá batɔ biimée o?»
42012042	Daadáa go gundie a amɔ́: «Ánɛ́ɛ a lɔ́mɔ́ kanɛ́ umbídígíní bonɔ́mɛ ba pídefide gɔnɔ́ dóógínyóolú o? A lɔ́mɔ́ mɔ́ɔnyɔ ogɔ́nɔ́ɔ bɛhɛ́ a mo díliminyemú naá mɔ́ nnyaŋá go go indenye basɔ́gɔ́ɔ boyogóní, a bó fáanana manyáanya naá gɛcamɛna.
42012043	Besé makɔ́nɔ́ na uyogóní ba ndiemi, ogɔ́nɔ́ɔ bɛhɛ́ a amɔ́ a nco gunde, a báá mo gídé a yɔgɔnɔ buelí moánɛ!
42012044	Mammana, ŋgaá nyó oyáná caá, a ŋga mo dílímínyée go go indenye bonɔ́mɛ bɛ́hɛ́ buimée.
42012045	Kanɛ́ uyogóní mɔ́ɔnyɔ a amɔ́ a bágálɛdɛna naá odɛ́má yɛ́hɛ́ a amɔ́: “Ogɔ́nɔ́ɔ bamɛ a á gɛ́gáa go nco gunde”, ɛ ɛ́da go gide boyogóní báaba bóncodío bahaŋa na babóla, a nyáanya, a nyóanana mɔgɛ́bɔ a gúenene,
42012046	gɔ́ɔ ogɔ́nɔ́ɔ a ŋgaá ncó gunde buisí bɔ́ɔbɔ uyogóní mɔ́ɔnyɔ a lɔ́mɔ́ a dɛ bágɛ́gánáa, naá gigúlí gɛ́ɛgɛ a lɔ́mɔ́ a dɛ íyíménée: ogɔ́nɔ́ɔ a ŋga mo gúnée, a mo déŋebie odɛ́nɛ́ yá batɔ bá kanɛ pídefide.
42012047	«Kanɛ́ uyogóní mɔ́ɔnyɔ i íyimenemú ndɛ́ga ya ogɔ́nɔ́ɔ bɛhɛ́, a báá lɔbɛ́nɔ́ a dɛ bégedíe go go yɛ hóogio, bá ŋga mo gidée bese bese.
42012048	Kanɛ́ uyogóní mɔ́ɔnyɔ a lɔ́mɔ́ a dɛ íyíménée ndɛ́ga ya ogɔ́nɔ́ɔ bɛhɛ́, a báá ŋaáa moóma mɔ́ɔmɔ mó úhenemú manoa, bá ŋga mo gídée sɔŋɛ. Mɔ́ɔnyɔ bá lɔ́mɔ́ mo fáalú makɔ́nɔ́, bá ná mo úhene makɔ́nɔ́; mɔ́ɔnyɔ bá lɔmɔ́ mo dɛ́fɛ́náalú degédegé, bá ná mo úhene bó dómba nɔ́ɔnɔ.
42012049	«Ndɛ́ úléelú go go nco fóana íyuke naá cí yɛ́ɛyɛ, gɔ́ɔ nná lɔ́mɔ́ go lɛ́galɛga goŋaá hɛ́ ɛ́da go lola!
42012050	Káanana go bɛa giyuminye gímmue, kɔ́ɔ nná lɔ́mɔ́ na mogódí gó ɛ́da go éme aŋa gɛ ná báŋamɔ́!
42012051	«No béeniŋenye goŋaá ndɔ́mɔ́ úléelú go go nco go ága buumbénú naá cí o? Akɛ́ɛ, ŋgaá nyó oyáná caá: ndɔ́mɔ́ úléelú na gobásalasala.
42012052	Gó bayɛga godɔ́ɔdɔ, ncíbo ya batɔ bátáanɔ ɛ ná básala, bádadɔ́ bá nuugenye báandɛ́, báandɛ́ bá nuugenye bádadɔ́.
42012053	Isée a nuugenye ohaŋa bɛhɛ́, ohaŋa a nuugenye isée, nnyeedíi a nuugenye ombóla bɛhɛ́, ombóla a nuugenye nnyeedíi, ŋgógánɛ́ ɛ nuugenye giombi gɛ́hɛ́, giombi gɛ́ nuugenye ŋgógánɛ́ yɛhɛ́.»
42012054	Yésusu go gɔnɔ go oyana gitúu gá batɔ a amɔ́: «Aŋa no ɛ́namɔ́ mpólómɛnáa ɛ fiŋgile naá mbɛ́dɛ́mɛ́ná buisí, no dómba go oyɛda no amɔ́: “Nobólá nó úlene”, bó báŋa nɔ́ɔnɔ.
42012055	Aŋa no ɔ́bɔmɔ́ ufufu yó ɛ́da go úlene gɛmbádáa no amɔ́: “Gɛonyá gɛ́ gaá bɛ́ɛ́mbá”, bó báŋa nɔ́ɔnɔ.
42012056	Bekuilí báaba! No íyimene golɛnca gobɛ́ɛmba gá cí na mmoɛná; goakɛ́ kanɛ́ no lɔ́mɔ́ no do bɛ́ɛ́mbá bá go lɛnca gɛcamɛna gɛ́ɛgɛ dɛ lɔ́mɔ́ hɔ́ɔ gɛ́ɛgɛ o?
42012057	«Goakɛ́ kanɛ́ bɛɛnyɔ́ɔ moatɛ́ no lɔ́mɔ́ no do bɛ́ɛ́mbá bá go bélinciginye boóma bɔ́ɔbɔ bó lɔ́mɔ́ tɛ́nɛ́ɛ o?
42012058	Go amɔ́ o fadɛgɛna na sɔ́gɔ́ɔ mɔ́ɔnyɔ no lɔ́mɔ́ gɛsɛnɛ nɛhɛ́ go go ɛ́da go ɛ́na usúmbí bɛsɛnɛ, fúmbée goŋaá no bégedie no gá lɛ́ go pɛ́, go goŋaá a dɛ ɛ́dá nahɔ naá usúmbí bɛsɛnɛ, usúmbí bɛsɛnɛ a go íŋene go gisimbi gɛ́ go nɔɔ naá ncíbo ya gɛaŋɔ́.
42012059	Ŋgaá go oyáná caá, o do ná húme naá ncíbo ya gɛaŋɔ́ yɛ́ɛyɔ aáŋa o gá lɛ́ o do soáa ufínó yáhɔ akɛ́ faláŋa mmue ɛ dɛ síéné.»
42013001	Naá gɛcamɛna gɛ́ɛgɔ, gɔ́ɔ batɔ bóncoó bú úlemú go go nco go oyana Yésusu boóma bɔ́ɔbɔ bó mbaá ŋaáa nɛnamá ná batɔ bá Gelilée, aŋa Pɛlátɛ a mbaá bó ónáa gɛcamɛna gɛ́ɛgɛ bá mbaá lɛ bá fáanana Asaŋa bɛbáágá|Gɛbáágá (sacrifice):.
42013002	Yésusu go bó gundie a amɔ́: «No béeniŋenye no amɔ́ batɔ bá Gelilée bɔ́ɔbɔ bá mba lɛ́ bɛantáanta bá bologílógí bá dómba batɔ bá Gelilée báaba bóncodío go gɔ́ɔgɔ bá mba luméné na mbɔ́dɔ ya gɛdɔmbɔ aŋa yɛ́ɛyɔ nɔ́ɔnɔ o?
42013003	Akɛ́ɛ, ŋgaá nyó oyáná caá, aáŋa no do núgíe gɛɔyɔ, no ná fúe biimée aŋa bɔ́ɔ.
42013004	Ɛ́na lí, no béeniŋenye goŋaá batɔ buinyo na bádadɔ́ báaba giyóŋóŋkóo gá nnyaŋá ya Silóe gɛ mbaá bó obɛ́ná, gɛ́ báá bó ónáa, bá mba lɛ́ na bɛoba makɔ́nɔ́ bá dómba batɔ bóncodío biimée báaba naá Yolósalɛmɛ o?
42013005	Akɛ́ɛ, ŋgaá nyó oyáná caá, kanɛ́ aáŋa no do núgíe gɛɔyɔ, no ná fúe biimée caŋa mmue aŋa bɔ́ɔ.»
42013006	Yésusu go gɔnɔ bo ágɛna ncaba yɛ́ɛyɛ a amɔ́: «Mɔtɔ ummue a mba lɛ́ na boɛ́tɛ bɔ́ɔbɔ bá dɔ́ŋɔnɔmɔ́ bá amɔ́ bufiigíe|Bufiigíe (figuier): naá mɔ́ ntɛ́mɛ́. Kɔ́ɔ u úlemú go go gása bɛsamɔ́ bá bɔ́, a dɛ gídé boóma.
42013007	Gɛ́hɛ́ go oyana kanɛ́ mɔtɔ mɔ́ɔnyɔ a mbaá lɛ a yɔgɔnɔ ntɛ́mɛ́ yɛ́ɛyɔ a amɔ́: “Nnyómá ɛ́dadɔ́ sɛ́sɛ́ɛ ncomɔ́ fúmbe bɛondá naá bufiigíe bɔ́ɔbɔ cɛ gídé boóma. Bó dɛ́amɔ́; kanɛ́ bó nyáamɔ́ cí háalá godugúnú goakɛ́ o?”
42013008	Kanɛ́ uyogóní ntɛ́mɛ́ mɔ́ɔnyɔ go mo gundie a amɔ́: “Iloodio, gɔnɔ́ bó dɛ́ɛna go nnyómá yɛ́ɛyɛ, kaá bó díménée, mmbó ágɛna giunde;
42013009	ádaga nnyómá yɛ́ɛyɛ yɛ úlenemú, bó ná úme bɛondá. Aáŋa caá nɔ́ɔ, manɛ́ o ná bó dɛ́amɔ́.”»
42013010	Gɔ́ɔ Yésusu a bɛ́ɛmbamɔ́ a húunenye batɔ naá nnyaŋá ya mbósógólí|Nnyaŋá ya mbósógólí (Synagogue): mmue buisí bá sábadɛ|Sábadɛ (sabbat):.
42013011	Okɔ́dɔ uncodío go bɛ́ɛmba hɔ́ɔ mɔ́ɔnyɔ gɛgáda gá giliíli gɛ mbaá lɔ́mɔ́ mo ágáalú gɛnɛ́mɔ, bó ná lɛ́ nnyómá buinyo na ɛ́dadɔ́. A mba lɛ́ kɔncɛ́mɛ́dɔ́ɔlú, a dɛ bɛ́ɛ́mbá ba go bónogoga go busío buimée.
42013012	Aŋa Yésusu a mbaá mo ɛ́ná, go mo dɔ́ŋɛnɔ, go mo oyana a amɔ́: «Okɔ́dɔ, ŋgaá go dúgúné go gɛnɛ́mɔ gáhɔ.»
42013013	Kɔ́ɔ a mo dálamɔ́ ɛmbɔ́gɔ. Hɔ́ɔ na hɔ́ɔ, okɔ́dɔ go bónogoga a bɛ́ɛ́ ɛ́da go búlugenye Asaŋa.
42013014	Kanɛ́ ogɔ́nɔ́ɔ ba nnyaŋá ya mbósógólí go ɔ́bɔ mpímí goŋaá Yésusu a mbe éŋúgíe okɔ́dɔ mɔ́ɔnyɔ buisí bá sábadɛ. Gɛ́hɛ́ go gɔ́lɔ dogálɔ, go oyana batɔ báaba bá mbaá lɔ́mɔ́ hɔ́ɔ a amɔ́: «Medúgú má lɛ́ hɔ́ɔ mátáanɔ na búmmue máama mɔtɔ a háananamɔ́ go yɔgɔnɔ. Úlénée nɔnɔ go miisí mɔ́ɔmɔ bá nyó éŋugenye, kanɛ́ caá naá buisí bá sábadɛ.»
42013015	Gɔ́ɔ Yésusu a mo bagamɔ́ a amɔ́: «Bɛɛnyɔ́ɔ bekuilí báaba! Maamɔ́ɔ onyɔ moánɛ go buisí bá sábadɛ, o do bósó go súdune gúlúge yahɔ ɛ́na lí, abaŋa bɛbɛa bahɔ naá nisúŋe, go ɛ́da na yɛ́ goŋaá ɛ bónyo o?
42013016	Kanɛ́, okɔ́dɔ mɔ́ɔnyɔ a lɔ́mɔ́ naá mbɔ́dɔ ya batɔ ya Ábalaháma|Ábalaháma (Abraham):, a lɛ́ naá iŋgolí ya ohándá|Sátana (Satan): nnyómá buinyo na ɛ́dadɔ́ sɛ́sɛ́ɛ. Gó báá háanana goŋaá bá mo súdune naá iŋgolí moánɛ buisí bá sábadɛ, ábɔ o?»
42013017	Gobaga gá Yésusu gɔ́ɔgɔ go núugie babɛlɔ́bɛlɔ bɛ́hɛ́ odóɛ; gɔ́ɔ gitúu gá batɔ gɛ́ɛgɛ gɛ́ mbaá lɔ́mɔ́ hɔ́ɔ gɛ́ ɛ́damɔ́ go békeelenye go moóma má go békúke mɔ́ɔmɔ Yésusu a mbaá lɔ́mɔ́ a ŋanana.
42013018	Gɔ́ɔ Yésusu a gɔnɔmɔ́ go ága ncaba a amɔ́: «Bufuŋe bá Asaŋa bó fóananɛnamɔ́ na ŋkádɛ o? Gɔnɔ́ ndɔ́mɔ́ ba go bó eninye na ŋkádɛ o?
42013019	Bó lɔ́mɔ́ caŋa táŋɛ́ mmue aŋa camɔ́ ya motáladɛ yɛ́ɛyɛ mɔtɔ a mbaá góná naá mɔ́ ntɛ́mɛ́. Aŋa ɛ basamɔ́, yɛ ɛ́ya boɛ́tɛ. Munoní mó nco fóaga aŋaanɔ naá ɛtáfɛ ya bɔ́.»
42013020	Yésusu go gɔnɔ go oyɛda a amɔ́: «Ndɔ́mɔ́ ba go eninye Bufuŋe bá Asaŋa na ŋkádɛ o?
42013021	Bó lɛ́ caŋa táŋɛ́ mmue aŋa ondɔ yá go fudugenye uguŋe, yɔ́ɔyɔ okɔ́dɔ a gɔ́lɔnɔmɔ́ a dɔ́bɔnɔ naá uguŋe kílo nitíno na ɛtáanɔ, gó ɛ́da go éme aŋa gikébé gɛ́ gaá ná fudúgée.»
42013022	Yésusu a mba lɛ́ fadɛ́gɛ́náalú go go ɛ́da naá Yolósalɛmɛ, gɛ́hɛ́ go ɛ́da a dɛ́lɛmana go tɛ́sɔnɔ na bɛdɔŋɔ bɛ́ɛbɛ a mbaá lɔmɔ́ a bácanana, a húunenye batɔ.
42013023	Gɔ́ɔ mɔtɔ ummue a mo úhunemú a amɔ́: «Iloodio, bó lɔ́mɔ́ goŋaá goana batɔ sɔŋɛ bɔ́ɔ Asaŋa a ŋgaá sódío lí?» Yésusu go gundie a amɔ́:
42013024	«Ŋgaá nyó oyáná caá, bágɛ́ndɛ́náamɔ́ nɔnɔ go go íŋene naá gɛasɛ́ gá gágálɛ́dáalú, goakɛ́ batɔ makɔ́nɔ́ bá ŋga magánáa go íŋene kɔ́ɔ, kanɛ́ bá dɛ ŋgɛ́ ɛ́na pɛ́.
42013025	«Aŋa mɔtɔ ba nnyaŋá a ŋgaá ŋá a báa go fadɛgɛna a báá buigé gɛasɛ́, bɛɛnyɔ́ɔ báaba no ŋgaá lɔbɛ́nɔ́ go hanyɔ́ no ŋgɛɛ́ ɛ́dá go gilene gɛasɛ́, no gálagala no amɔ́: “Ogɔ́nɔ́ɔ, có buunénéemú!” A lɛ go nyó baga a amɔ́: “Cɛ íyíménée anáa no ɛ́damɔ́ go úlene!”
42013026	Kanɛ́, bɛɛnyɔ́ɔ no lo go mo gundie no amɔ́: “Dɛ mba nyáányáa dɛ báá nyóánánáa olɔŋɔ nahɔ, o báá húúnényée naá hoóma hɛ́cɔ́.”
42013027	A lɛ go gɔnɔ nyó oyana a amɔ́: “Cɛ íyíménée anáa no ɛ́damɔ́ go úlene, dómbá nɔnɔ páábɔ́, bɛɛnyɔ́ɔ biimée báaba no lɔ́mɔ́ beŋií moóma mobɛ́.”
42013028	«Hɔ́ɔlɔ́ bó ŋga bɛ́ɛ́mbá mbií na gobanda gá bigélédé aŋa no ŋgɛɛ́ ɛ́ná Ábalaháma|Ábalaháma (Abraham):, Ɛ́saga, Yɔ́kɔbɔ na mbúsí sá Asaŋa|Mbúsí ya Asaŋa (Prophète): iŋkimée naá Bufuŋe bá Asaŋa, bɛɛnyɔ́ɔ hɔ́ɔlɔ́ go hanyɔ́.
42013029	Batɔ bá ŋgɛ ɛ́dá go úlene gɛayá gá mbálɛ́ná buisí, na gá púíné buisí, na gɛmmoɛnáa na gɛmbádáa, bá nco lukumene go gɛdágá naá Bufuŋe bá Asaŋa.»
42013030	«Kanɛ́ náana, nɛnamá níncoó ná báaba bá lɔ́mɔ́ godɔ́ɔdɔ bá nnyimé bá ŋga bɛ́ɛ́mbá bá busío, bóncodío báaba bá lɔ́mɔ́ godɔ́ɔdɔ bá busío bá bɛ́ɛmba bá nnyimé.»
42013031	Naá gɛcamɛna moánɛ, Befelisiéŋe|Befelisiéŋe (Pharisiens): bóncodío go báyɛkɛna Yésusu, go mo oyana bá amɔ́: «Úlúkíe háalá, o dómba hoóma hóncodío, goakɛ́ Elóode a fúmbe go go óna.»
42013032	Gɛ́hɛ́ go bó gundinye a amɔ́: «Ɛ́dá no oyana mɔtɔ ba go lioliono aŋa pága mɔ́ɔnyɔ no amɔ́: Kúne bɛgáda bá biliíli|Gɛgáda (mauvais esprit):, ŋgéŋugenye bɔgɔnɔ́gɔnɔ ínoni, nembeli na góbáláa, mmana yɔmɔ́ buelí.
42013033	Kanɛ́ gó háanana goŋaá ŋgɛ́da naá busío na yɔmɔ́ pɛ́ ínoni, nembeli na góbáláa, goakɛ́ mbúsí ya Asaŋa ɛ dɛ háánánáa goŋaá bá yɛ óna hoóma hóncodío, goana naá Yolósalɛmɛ.»
42013034	«Yolósalɛmɛ, Yolósalɛmɛ o, maamɔ́ɔ mɔ́ɔnyɔ go ónamɔ́ mbúsí sá Asaŋa|Mbúsí ya Asaŋa (Prophète): na adánɛ́, o gɔnɔ go óna báaba Asaŋa a go dómanɛnamɔ́! Génikíi gɔ́ɔ mbáá ná manɛ́ go maga go bándɛgɛna baaná báhɔ aŋa ginnyeedíi gá ŋgɔɔ́ gɛ́ lɔ́lɔmɔ́ baaná naá bɛbaga cí, kanɛ́ no do olímínyóo!
42013035	Ɛ́ná nɔnɔ! Asaŋa a ná cecugie nnyaŋá yɛnyɔ́. Gɔ́ɔ nnyó oyanamɔ́ caá: No do ná gɔnɔ ŋgɛ́na gó ɛ́da go éme aŋa no nó oyɛdamɔ́ no amɔ́: “Gɛfona gɛ́ bɛ́ɛmba na mɔ́ɔnyɔ u úlenemú go ufíno yá Daadáa!”»
42014001	Buisí bá sábadɛ|Sábadɛ (sabbat): búmmue, gɔ́ɔ Yésusu i íŋenemú naá nnyaŋá ya ufuŋe yá Befelisiéŋe|Befelisiéŋe (Pharisiens): yúmmue go manyáanya. Batɔ báaba bá mbaá lɔmɔ́ hɔ́ɔ gáábɔ́ go ɛ́da go mo bédíbedibie.
42014002	Mɔtɔ ummue a mba lɛ́ a nóma ogɔnɔ́ yá go úmbe, go nco mo dɛ́lɛmɛnɛna naá busío.
42014003	Yésusu go gɔ́lɔ dogálɔ, go úhune muloodio má gicele na Befelisiéŋe a amɔ́: «Gicele gɛ́cɔ́ gɛ́ fáanana bogaaga bá go éŋugie mɔtɔ buisí bá sábadɛ lí, gɛ́ dɛ fáánánáa o?»
42014004	Batɔ bɔ́ɔbɔ go gúdumide, bá dɛ gundíe boóma. Gɔ́ɔ Yésusu a gɔ́lɔmɔ́ ogɔnɔ́gɔnɔ mɔ́ɔnyɔ, a báá mo éŋúgíe, a báá lɛ gó mo oyana goŋaá ŋgáa a gúluge.
42014005	Gɛ́hɛ́ go bó oyana kanɛ́ a amɔ́: «Ánɛ́ɛ ummue naá bɛɛnyɔ́ɔ a lɔ́mɔ́ bá goŋaá, aáŋa moɔnɔ́ bɛhɛ́ ɛ́na lí gúlúge yɛhɛ́ yɛ obɛna naá ɛbɛ́lá buisí bá sábadɛ, a dɛ dómbá go íŋene hɔ́ɔ na hɔ́ɔ a mo húmie, ɛ́na a yɛ húmie o?»
42014006	Gáábɔ́ go lɔbɛnɔ yɛkɛ́ɛ kanɛ bogaaga bá go gundie boóma.
42014007	Aŋa Yésusu a mbɛɛ́ ɛ́ná aŋa batɔ bá mbaá lɔmɔ́ bí iye goana indukí ya busío, gɛ́hɛ́ go bó ágɛna ncaba yɛ́ɛyɛ a amɔ́:
42014008	«Mɔtɔ a amɔ́ a go dɔ́ŋɛnɔ naá gibíné gá gigiŋe, o do hóámá o do ɛ́dá bélukumenine naá undukí yá busío. Bo lɛ́ ba go bɛ́ɛmba goŋaá mɔtɔ mɔ́ɔnyɔ a go dómbanamɔ́ a lɛ́ tɔ́nɔ dɔ́ŋɛ́nɔ́ɔlú naá gibíné gɛ́ɛgɔ.
42014009	Aŋa mɔtɔ mɔ́ɔnyɔ a bolamɔ́, mɔtɔ ba gibíné a lɛ́ bá go nco go oyana a amɔ́: “Fáá sɔ́gɔ́ɔ mɔ́ɔnyɔ undukí”, gɔ́ɔ odóɛ yáhɔ yó gaá ná nóá go go fadɛgɛna go ɛ́da lukumene naá undukí yɔ́ɔyɔ naá nnyimé.
42014010	Kanɛ́, ŋanánáa goŋaá mɔtɔ a amɔ́ a go dɔ́ŋɛnɔ naá gibíné, go ɛ́da lukumene naá undukí yɔ́ɔyɔ naá nnyimé, aŋa gó lɔ́mɔ́ gá go bɛ́ɛmba goŋaá, mɔtɔ mɔ́ɔnyɔ a lɔ́mɔ́ go dɔ́ŋɛ́nɔ́ɔlú a go oyana a amɔ́: “Ugúle bamɛ, úlé naá busío háalá o nco lukumene.” Gɔ́ɔ bó gaá ná go fáá boɔtɔ naá oŋgíso yá basɔ́gɔ́ɔ báaba no lɔ́mɔ́ nabɔ́ naá tábɛ́la.
42014011	Mammana, mɔtɔ uŋkimée mɔ́ɔnyɔ a bébúlugenyemú bá ná mo siisie, kanɛ́ mɔ́ɔnyɔ a bésiisenyemú, bá ná mo búlugie.»
42014012	Gɔ́ɔ Yésusu o oyanamɔ́ tɔ́nɔ mɔtɔ mɔ́ɔnyɔ a mbaá mo dɔ́ŋɛ́nɔ́ a amɔ́: «Aáŋa o ŋanana gɛdágá naá mamɔ́ nnyaŋá akɛ́ siisíi, akɛ́ hɛɔbɔ́bɔ́ɔ, o do dɔ́ŋɔ́nɔ́ɔ begúle báhɔ, akɛ́ batɛ́ɔbɛnɔ, akɛ́ batɔ bá ncíbo yahɔ ya batɔ, akɛ́ banɔ́mɛnɔmɛ bá batɔ báaba bá lɔ́mɔ́ mebégu nahɔ, goakɛ́ bɔ́ɔ tɔ́nɔ bá lɛ́ ba go go dɔ́ŋɛnɔ naá bɔ́ɔ, nɔ́ɔnɔ, bá soa manyáanya máhɔ máama o mbaá bó fáá.
42014013	Gɔ́ɔgɔ o lɔ́mɔ́ go gɛdágá, o dɔ́ŋɔnɔ basógasoga, banɛ́mɔnɛmɔ, batɔ bá go cɔndɔ na begélígeli.
42014014	Gɔ́ɔ o ŋgaá bɛáa besé makɔ́nɔ́ goŋaá batɔ bɔ́ɔbɔ bá lɛ́ kanɛ bogaaga bá go go gundinye boóma bɔ́ɔbɔ o lɔ́mɔ́ bó ŋaáalú. Asaŋa a ŋga go soɛná buisí bɔ́ɔbɔ bɛtɛ́nɛ́ɛ bá batɔ bɛ́ ŋgaá fúfúgé.»
42014015	Aŋa ummue mɔ́ɔnyɔ naá batɔ báaba bá mbaá lɔmɔ́ bá nyáanya na Yésusu naá tábɛ́la a mbɔɔ́ ɔ́bɔ́ dogálɔ dɔ́ɔdɔ, gɛ́hɛ́ go mo oyana a amɔ́: «Besé makɔ́nɔ́ na mɔ́ɔnyɔ a ŋgaá nyáányáa naá gɛdágá naá Bufuŋe bá Asaŋa!»
42014016	Gɔ́ɔ Yésusu a mo gundiemú a amɔ́: «Mɔtɔ a mba gedíe gɛantá gá gɛdágá, a báá dɔ́ŋɔ́nɔ́ɔ batɔ gɛca.
42014017	Aŋa gɛcamɛna gá go bayɛga manyáanya gɛ́ mbaá háá, gɛ́hɛ́ go dóma uyogóní bɛhɛ́ goŋaá ɛ ɛ́da go oyanɛna batɔ bɔ́ɔbɔ a amɔ́: “Úlé nɔnɔ, moóma muimée mó ná lɛ́ gedíelú.”
42014018	«Kɔ́ɔ batɔ biimée bɔ́ɔbɔ bɛ́ ɛ́damɔ́ go béhéeheninye. Ba busío go oyana uyogóní mɔ́ɔnyɔ a amɔ́: “Ká lɛ́ na go ɔ́ndɔ ntɛ́mɛ́ gɔ́ɔ káananamɔ́ go ɛ́da yɛ ɛ́na. Sɔ́kɔlɛ, kééhínyéemú.”
42014019	Uncodío a amɔ́: “Ká lɛ́ na go ɔ́ndɔ gúlúge sámɛ sɛ́ɔ́dɔ́, mmaamana go ɛ́da sɛ́ maga naá buelí. Sɔ́kɔlɛ, kééhínyéemú.”
42014020	Uncodío gɔnɔ́ a amɔ́: “Ká lɛ́ na go giŋene, boóma moánɛ bɔ́ bó ndegemú go úle.”
42014021	Gɔ́ɔ uyogóní a ncomɔ́ gunde a bóó oyáná ogɔ́nɔ́ɔ bɛhɛ́ ŋgoyáamɔ́ sɛ́ɛsɔ. Ogɔ́nɔ́ɔ bɛhɛ́ go ɔ́bɔ mpímí, go mo oyana a amɔ́: “Ɛ́dá fɛaŋɔ naá nnyaáŋgadɛ́ɛ sá tɛ́sɔnɔ na naá bɛbala bá tɛ́sɔnɔ, o nco kundine háalá na basógasoga, na banɛ́mɔnɛmɔ, begélígeli na batɔ bá go cɔndɔ.”
42014022	Aŋa moɔnɔ́ ba gɛcamɛna a mbaá dómbá, uyogóní mɔ́ɔnyɔ go nco gunde, go oyana ogɔ́nɔ́ɔ bɛhɛ́ a amɔ́: “Ogɔ́nɔ́ɔ, ŋgaá ŋaáa bosɔ́mɔ bɔ́ɔbɔ o báá ná tómá go bɔ́. Kanɛ́ akɛ́ nɔ́ɔnɔ, indukí intió ɛ gá lɛ́ gɔdɔɔ́.”
42014023	Gɔ́ɔ kanɛ́ ogɔ́nɔ́ɔ o oyanamɔ́ uyogóní bɛhɛ́ a amɔ́: “Ɛ́dá naá pɛ́ sá bɛsɔgɔ, o bienenine mogága, o gaŋa batɔ bá nco go íŋene, go goŋaá nnyaŋá yamɛ ɛ hóogo.
42014024	Ŋgaá nyó oyáná caá: Kanɛ akɛ́ mɔtɔ ummue táŋɛ́ naá batɔ báaba bá mbaá lɔ́mɔ́ dɔ́ŋɛ́nɔ́ɔlú a dɛ gaá bédísídé manyáanya mámɛ.”»
42014025	Kanɛ́ aŋa batɔ bitúu bá mbaá lɛ bá bienene Yésusu, gɛ́hɛ́ go bó bábondona, go bó oyana a amɔ́:
42014026	«Mɔtɔ mɔ́ɔnyɔ u úlenemú naá yɔmɔ́ɔ, a dɛ báá ba go bɛ́ɛmba uhúúní|Uhúúní (disciple): bamɛ aáŋa a dɛ ndɛ́gálɛ́gáa gó dómba aŋa gɔ́ɔgɔ a lɛ́galɛgamɔ́ isée, nnyeedíi, ogɛ́, baaná, bolimóní, akɛ́ gɛɔyɔ gɛ́hɛ́ gá moatɛ́.
42014027	Gɔ́nɔ́ aáŋa mɔtɔ a dɛ bádóɛ́gɛ́ná kolósi|Kolósi (Croix): yɛ́hɛ́ a mbiene, a dɛ báá ba go bɛ́ɛmba uhúúní bamɛ.
42014028	«Ánɛ́ɛ naá bɛɛnyɔ́ɔ a lɔ́mɔ́ bá ŋaá, aáŋa a saŋa gɛantá gá gɛfóaga, a dɛ manɛ́ lukumene ɛ ɛ́na aáŋa a bɛanana muinyí mɔ́ɔmɔ mó háananamɔ́ go go bayɛga gɛfóaga gɛ́ɛgɛ a gɛ́ mana o?
42014029	Aáŋa a dɛ ŋaáa nɔ́ɔnɔ, a báá dandá a bayɛga gɛfóaga gɛ́hɛ́ go mbayɛga, a báá lɔbɛ́nɔ́ a dɛ gɛ́ maná, batɔ biimée báaba bá nɛ́ ɛ́damɔ́ go gɛ́ núune bɛ́ ɛ́da go hɔnɔ,
42014030	bá gálagala bá amɔ́: “Mɔtɔ mɔ́ɔnyɔ a lɛ́ bayɛ́gáalú gɛfóaga, gɛ́ báá mo sugé go mana!”
42014031	«Ɛ́na goŋaá, ufuŋe yóhanɛ́ yó lɔ́mɔ́ yá ŋaá, aáŋa yó gɛɛ́ ɛ́dá noa bidé na ufuŋe yúntió, yó do manɛ́ lukumene, yó ɛ́na aáŋa na batɔ́sɛnɔ bɛ́hɛ́ bɔ́ɔ́dɔ́ bá benuí bidé, yó lɛ́ bá go báaŋɛga sɔ́gɔ́ɔ mɔ́ɔnyɔ a lɔ́mɔ́ na benuí bidé batɔ́sɛnɔ nitíno o?
42014032	Yó amɔ́ yó ɛ́na goŋaá yó do gaá hódá, yó dóma batɔ naá sɔ́gɔ́ɔ mɔ́ɔnyɔ a gá lɛ́ halaháláa goŋaá bá bégedie naá lɛbɛlɛbɛ.
42014033	«Caŋa mmue tɔ́nɔ, uŋkimée bɛnyɔ́ a dɛ báá ba go bɛ́ɛmba uhúúní bamɛ aáŋa a dɛ básáŋóná buimée bɔ́ɔbɔ a bɛananamɔ́.
42014034	«Ɛɛ́ɛŋ! Masɛgɛ má lɛ́ gɛnɔ́gɔ́ gá boóma. Kanɛ́ má amɔ́ má sola, bá lɔ́mɔ́ ba go gɔnɔ má simidie nakɛ́ o?
42014035	Má dɛ báá gɔnɔ́ bese go busío bá cí, akɛ́ go busío bá giunde; bá má umbe go nnyaáŋgadɛ́ɛ. Mɔ́ɔnyɔ a lɔ́mɔ́ na edúu go go ɔ́bɔnɔ, ɔ ɔ́bɔ.»
42015001	Gɔ́ɔ bogólí tásɛ biimée na beŋií mobɛ́ bɛ́ ɛ́damɔ́ go báyɛkana Yésusu go go ɔ́bɔnɔ dogálɔ dɛ́hɛ́.
42015002	Befelisiéŋe|Befelisiéŋe (Pharisiens): na muloodio má gicele go bayɛga go uŋguluŋgule, bó oya bá amɔ́: «Mɔtɔ mɔ́ɔnyɔ a gɔ́lɔnɔ beŋií mobɛ́ bese, a nyáanya olɔŋɔ nabɔ́.»
42015003	Kɔ́ɔ Yésusu a bó ágɛnamɔ́ ncaba yɛ́ɛyɛ a amɔ́:
42015004	«Ánɛ́ɛ naá bɛɛnyɔ́ɔ a lɔ́mɔ́ ba ŋaá, aáŋa a bɛanana bɛdómbáa ntɛdɛ, gímmue gɛ́ báá yímé, a dɛ síé bɛ́ɛbɛ otíno énni na buinyo na bínni naá bodɛ́agadɛ́, go go ɛ́da a fúmbe gɛ́ɛgɛ gɛ́ báá ná yímé gó húme aŋa a gɛ́ ɛ́namɔ́ o?
42015005	Aŋa a gɛ́ ɛ́namɔ́, a gɛ́ bááfɛga naá bibéndu na gɛca gá bɛyaŋa.
42015006	Aŋa a bolamɔ́ naá mɔ́ nnyaŋá, a lɛ go bándɛgɛna begúle bɛ́hɛ́ na mebégu mɛ́hɛ́, a bó oyana a amɔ́: “Ŋgáa dɛ no békeelenye, goŋaá ŋgɛɛ́ ɛ́ná gɛdómbáa gámɛ gɛ́ɛgɛ gɛ́ lɔ́mɔ́ yíméelú!”
42015007	Ŋgaá nyó oyáná caá: nɔ́ɔ gɔ́ɔ tɔ́nɔ bɛyaŋa bɛ́ ná bɛ́ɛmbamɔ́ naá mmoɛná go uŋií mobɛ́ ummue táŋɛ́ mɔ́ɔnyɔ a núgiemú gɛɔyɔ gɛ́hɛ́, gó dómba bɛtɛ́nɛ́ɛ bá batɔ otíno énni na buinyo na bínni bɛ́ɛbɛ bɛ́ lɔ́mɔ́ bɛ́ dɛ gɔnɔ́ baŋa go núgie gɛɔyɔ gábɔ́.»
42015008	«Ɛ́na lí, okɔ́dɔ ohanɛ́ a lɔ́mɔ́, aáŋa a bɛanana bafaláŋa bɛ́hɛ́ bá muinyí bɔ́ɔ́dɔ́, gɔ́ɔ a yímiemú mmue, a dɛ ágá lámba íyuke, a fóla ncíbo yɛhɛ́ na embúne kɛ́, gó ɛ́da héme aŋa a yɛ bádamɔ́ o?
42015009	Kanɛ́, aŋa a ŋamɔ́ a báá go yɛ báda, a lɛ go bándɛgɛna begúle bɛ́hɛ́ na mebégu mɛ́hɛ́, a bó oyana a amɔ́: “Ŋgáa dɛ no békeelenye, goakɛ́ ŋgaá bádá yɔmɔ́ faláŋa ya muinyí yɛ́ɛyɛ ɛ lɔ́mɔ́ yíméelú!”
42015010	Nɔ́ɔ gɔ́ɔ nnyó oyanamɔ́ caá, bɛyaŋa bɛ́ lɛ́ naá bɛɛ́ŋgɛlɛsɛ|Ɛ́ŋgɛlɛsɛ (ange): bá Asaŋa gɔ́ɔgɔ uŋií mobɛ́ ummue táŋɛ́ a núgiemú gɛɔyɔ gɛ́hɛ́.»
42015011	Gɔ́ɔ Yésusu a gɔnɔmɔ́ bó oyana a amɔ́: «Mɔtɔ ummue a mba lɛ́ na bahaŋa bɛ́hɛ́ báandɛ́.
42015012	Ba gifío go oyana isée a amɔ́: “Baaba, páamɔ́ gámɛ gigísi gá bonɔ́mɛ bá bigíndé gɛ́ɛgɛ gɛ́ lɔ́mɔ́ gámɛ.” Gɔ́ɔ isée a bó abɛdanamɔ́ bonɔ́mɛ bɛ́hɛ́.
42015013	Medúgú sɔŋɛ má á dómbá, ohaŋa ba gifío go dúe moóma mɛ́hɛ́ muimée, a bɛ́ɛ́ ɛ́dá naá gɛdɔŋɔ gá halaháláa, a bóó obɛ́ná go díeŋiedieŋie bonɔ́mɛ bɛ́hɛ́ go gɛbɛ́ gá gɛɔyɔ.
42015014	Kanɛ́ aŋa a mbaá ŋá a báá go bude bonɔ́mɛ bɛ́hɛ́ buimée púmú, gɛantá gá ncaná gá gɛ́ go íŋenine naá gɛdɔŋɔ gɛ́ɛgɔ. Gosóga gó báá bayɛ́gá go mo gumbenene.
42015015	Kɔ́ɔ ɛ ɛ́damɔ́ gɔ́lɔ buelí naá mɔtɔ ummue ba gɛdɔŋɔ gɛ́ɛgɔ, mɔ́ɔnyɔ go mo dóma go go ɛ́da beŋebeŋe ŋgɔnɔ́bɛ́ sɛ́hɛ́ naá gɛsɔgɔ.
42015016	A mba lɛ́ na ncaná ya goŋaá gásɛ́ a á nyáá moóma mɔ́ɔmɔ ŋgɔnɔ́bɛ́ sɛ́ mbaá lɛ sɛ́ nyáanana, kanɛ́ mɔtɔ a dɛ ŋgá nco mo díside.
42015017	Gɔ́ɔ ɛ ɛ́damɔ́ go bógoodo odɛ́nɛ́ yɛ́hɛ́, go bágálɛdɛna a amɔ́: “Kanɛ́ boyogóní bá baaba bénnikí bá nyáanyamɔ́, manyáanya má bɛ́gabɛga o! Yɔmɔ́ɔ nco gúenene háalá na ncaná.
42015018	Kaá fadɛ́gɛ́ná, kunde naá baaba, mmo oyana caá: Baaba, ŋgaá budée Asaŋa, mbáá go budée maamɔ́ɔ.
42015019	Cɛ háánánáa goŋaá bá gɔnɔ pínenye bá amɔ́ ohaŋa bahɔ, kɔ́lɔ́ɔmɔ́ gɔ́ɔgɔ aŋa uyogóní bahɔ ummue.”
42015020	Gɔ́ɔ a fadɛgɛnamɔ́ go gunde naá isée. Aŋa a mbaá ŋá a gá lɛ́ halaháláa nɔ́ɔnɔ, isée go ɛ́da mo ɛ́na. Gɛ́hɛ́ go ɔ́bɔ gosóga degédegé naá odɛ́má. Go gúduge na odɛ́dá, a báá mo bágódá, a báá mo gɔ́lɔ́ kude.
42015021	Gɔ́ɔ ohaŋa bɛhɛ́ a mo oyanamɔ́ a amɔ́: “Baaba, ndɛ́ budébudé Asaŋa, mbáá go budée tɔ́nɔ, cɛ háánánáa goŋaá bá pínenye bá amɔ́ ohaŋa bahɔ.”
42015022	Isée go oyana boyogóní bɛ́hɛ́ a amɔ́: “Úlé nɔnɔ fɛaŋɔ na gɛla gɛ́ɛgɛ gɛ́ dómbamɔ́ bonɔ́gɔ́, no mo ága. Mo ágáamɔ́ nɔnɔ mmándɔ naá ɛnɔɔ́nnɔɔ́, no mo ága gɔnɔ́ nnaadɛna naá bɛgɔ́ndɔ́.
42015023	Ɛ́dá no gɔ́lɔ gɛncɛlɛ gá gúlúge gá megúdé, no óna. Ŋgáa dɛ no nyáanya, dɛ békeelenye.
42015024	Mammana, ohaŋa bamɛ mɔ́ɔnyɔ, a mba gúé, kanɛ́ a á ncó gunde naá gɛɔyɔ; a mba yímé, kanɛ́ ŋgaá gɔnɔ́ mo ɛ́na.” «Gáábɔ́ go bayɛga go yaŋa.
42015025	Hɔ́ɔlɔ́, ohaŋa ba busío ba mɔtɔ mɔ́ɔnyɔ a mbaá ŋá a gá lɛ́ naá ntɛ́mɛ́. A ná lɛ́ go nco gundene, a ná lɛ́ mekúígíi na nnyaŋá, gɛ́hɛ́ go ɔ́bɔ gigudugudu gá mesígí na mebíné.
42015026	Gɔ́ɔ a dɔ́ŋɛnɔmɔ́ ummue mɔ́ɔnyɔ naá boyogóní goŋaá a mo oyana ɛkádɛ gɛ́ báá ná síéné gɛ́ bola naá nnyaŋá.
42015027	Uyogóní mɔ́ɔnyɔ go mo oyana a amɔ́: “Tɛ́ɔbɛnɔ a báa nco gunde, gɔ́ɔ tɛ́ɔ a báá nó óná gɛncɛlɛ gá gúlúge go busío bɛ́hɛ́, goakɛ́ ohaŋa bɛhɛ́ a báa nco mo gundine bese naá ɛmbɔ́gɔ.”
42015028	Kɔ́ɔ ohaŋa bɛhɛ́ mɔ́ɔnyɔ ɔ ɔ́bɔmɔ́ mpímí, a bíí inyé go íŋene naá ncíbo. Isée go héme, a bɛ́ɛ́ ɛ́dá go mo bósógolonyo goŋaá i íŋene.
42015029	Kanɛ́ moɔnɔ́ mɔ́ɔnyɔ go gundie isée a amɔ́: “Nnyómá sɛ́sɛ́ɛ kanɛ ombanɔ, ko yɔgɔnɛnɔ, ká báasa cɛ inyé go ŋa boóma bɔ́ɔbɔ o ŋgoyanamɔ́. Maamɔ́ɔ o gá báasa o do páá akɛ́ moɔnɔ́ ba mbúnyi goŋaá dɛ nyáa na begúle bámɛ, dɛ békeelenye.
42015030	Kanɛ́ aŋa moɔnɔ́ bahɔ mɔ́ɔnyɔ, mɔ́ɔ mɔ́ɔnyɔ a mbaá díéŋíédíéŋíe bonɔ́mɛ bahɔ go go bienebiene bakɔ́dɔ a ncomɔ́ gunde, go óna gɛncɛlɛ gá gúlúge gá megúdé go busío bɛ́hɛ́.”
42015031	Kɔ́ɔ isée a mo oyanamɔ́ a amɔ́: “Moɔnɔ́ bamɛ, o lɛ́ bɛcamɛna biimée naá yɔmɔ́ boayá. Gɔnɔ́ boóma buimée bɔ́ɔbɔ mbɛananamɔ́ bó lɔ́mɔ́ báhɔ.
42015032	Kanɛ́ gó bá sɛmɛganana goŋaá dɛ ɔ́bɔnɔ bese, dɛ békeelenye. Mammana, tɛ́ɔbɛnɔ mɔ́ɔnyɔ a lɔ́mɔ́ mɔ́ɔnyɔ, a mba gúé, kanɛ́ a á ncó gunde naá gɛɔyɔ. A mba yímé, kanɛ́ ŋgaá gɔnɔ́ mo ɛ́ná.”»
42016001	Gɔ́ɔ Yésusu a gɔnɔmɔ́ go oyana behúúní|Uhúúní (disciple): bɛ́hɛ́ a amɔ́: «Onɔ́mɛnɔmɛ ba mɔtɔ ummue a mba lɛ́ a bɛanana umbídígíní bonɔ́mɛ bɛ́hɛ́. Gɔ́ɔ kanɛ́ bá ncomɔ́ mo dóoginyo goŋaá mɔtɔ mɔ́ɔnyɔ a budeebudie bonɔ́mɛ bɛ́hɛ́.
42016002	A báá lɛ gó dɔ́ŋɛnɔ uyogóní mɔ́ɔnyɔ go mo úhune a amɔ́: “Gɛsɛnɛ gɛ́ɛgɛ ŋgɔ́bɔnɔmɔ́ batɔ bá gálagala gɛ́ ladana nahɔ gɛ́ lɔ́mɔ́ nɛ́ɛnɛ o? Ŋgoyánáamɔ́ aŋa o ŋananamɔ́ na bonɔ́mɛ bámɛ, goakɛ́ caá maamɔ́ɔ o ná gɔnɔmɔ́ bó beŋebeŋe.”
42016003	Gɔ́ɔ umbídígíní bonɔ́mɛ a bágálɛdɛnamɔ́ naá odɛ́má gadɛ́ɛ a amɔ́: “Nnɔ́ ɔyɔmɔ́ nɛ́ɛnɛ gɔ́ɔgɔ aŋa ogɔ́nɔ́ɔ bamɛ o oyɛdamɔ́ a amɔ́ cɛ gɔnɔ́ beŋebeŋe bonɔ́mɛ bɛ́hɛ́ o? Yɔmɔ́ɔ mɔ́nyɔ́ɔ kanɛ bogaaga bá go yɔgɔnɔ ntɛ́mɛ́. Kɔnɔ nóanana odóɛ go go ɛ́da ŋgɔŋɔnɔ batɔ moóma.
42016004	Ɛɛ́ɛŋ, ŋgií íyímé aŋa ndɔ́mɔ́ ba go ŋa go goŋaá aŋa nná sógamɔ́ undukí yámɛ, batɔ bá kɔ́lɔnɔ bese naá nnyaŋá sábɔ́.”
42016005	Kɔ́ɔ ɛ ɛ́damɔ́ go dɔ́ŋɔnɔ go ummue go ummue, biiménénée báaba ba mbaá lɔmɔ́ bá bɛanɛnana ogɔ́nɔ́ɔ bɛhɛ́ ufínó yá boóma. Ba busío, a báá mo úhúné a amɔ́: “O bɛanɛnana ogɔ́nɔ́ɔ bamɛ ufínó yá ɛkádɛ o?”
42016006	Mɔ́ɔnyɔ go mo gundie a amɔ́: “Mmo bɛanɛnana kásɛ́ sá megúdé ntɛdɛ.” Gɔ́ɔ a mo oyanamɔ́ a amɔ́: “Gɔ́lɔ́ kálata yahɔ ya ufínó, o lukumene go cí fɛaŋɔ go ɔ́ŋɔ kɔ́ɔ go a amɔ́: Kásɛ́ sá megúdé otíno áhandɛ́ na sɛ́ɔ́dɔ́.”
42016007	Naá nnyimé hɔ́ɔlɔ́, gɔ́ɔ a dɔ́ŋɛnɔmɔ́ ba gáandɛ́ɛ. Gɛ́hɛ́ go mo úhune a amɔ́: “Maamɔ́ɔ, bá go úhenemú ŋkádɛ o?” Mɔ́ɔnyɔ a amɔ́: “Ŋkudu sá mbasa ntɛdɛ.” Gɛ́hɛ́ go mo oyanamɔ́ a amɔ́: “Gɔ́lɔ́ kálata yahɔ ya ufínó yɛ́ɛyɛ, go ɔ́ŋɔ kɔ́ɔ go amɔ́: Ŋkudu sá mbasa otíno énni.”
42016008	Ogɔ́nɔ́ɔ ba gɛbɛ́ gá umbídígíní bonɔ́mɛ mɔ́ɔnyɔ go mo ségi goŋaá a mba ŋaáa boóma bɔ́ɔbɔ na moloolio degédegé. Batɔ bá cí yɛ́ɛyɛ bá lɛ́ na moloolio degédegé naá masɔ́mɔ máama má bó ladanamɔ́ na basɔ́gɔ́ɔ, bá dómbana báaba naá gise.
42016009	«Kanɛ́ ŋgaá nyó oyáná caá: bɔ́ŋɔ́nɔ́ɔ nɔnɔ megúle na bonɔ́mɛ bá mbele bá cí yɛ́ɛyɛ, go goŋaá naá gɛcamɛna gɛ́ɛgɛ no nɛ́ ɛ́damɔ́ go sógasoga, bá nyó gɔ́lɔ bese naá kɛ́gɛ́ná|Gincumu (Tabernacle/Tente de la Rencontre): sá medúgú miimée.
42016010	«Mɔtɔ mɔ́ɔnyɔ a beŋemú moóma má sɔŋɛ bese bese, a lɛ́ tɔ́nɔ mɔ́ɔnyɔ a ná beŋemú moóma má bɛantáa bese bese. Mɔtɔ mɔ́ɔnyɔ a lɔ́mɔ́ a dɛ bɛ́ɛ́mbá bá go beŋe moóma má sɔŋɛ bese bese, a dɛ báá tɔ́nɔ bá go beŋe bɛantá bá moóma bese bese.
42016011	Aáŋa no do á gí íyímé go beŋe bonɔ́mɛ bá mbele bɔ́ɔbɔ naá cí yɛ́ɛyɛ bese, ánɛ́ɛ a lɔ́mɔ́ ba go nyó ága naá bonɔ́mɛ bá mammana o?
42016012	Gɔnɔ́ aáŋa no do beŋé moóma má sɔ́gɔ́ɔ bese, ánɛ́ɛ a ná nyó fáamɔ́ mɔ́ɔmɔ mó lɔ́mɔ́ mɛ́nyɔ́ o?
42016013	«Uyogóní a dɛ báá ba go yɔgɔnɛnɔ bagɔ́nɔ́ɔ báandɛ́: a gaá bɛlábɛ́láa ummue, a maamana ummue, ɛ́na lí, a gaá báladá na ummue, a fánɛna ummue. No do báá ba go yɔgɔnɛnɔ na Asaŋa na Muinyí.»
42016014	Aŋa Befelisiéŋe|Befelisiéŋe (Pharisiens): bá mbɔɔ́ ɔ́bɔ́ dogálɔ dá Yésusu dɔ́ɔdɔ, bá báá lɛ gó ɛ́da go mo hɔnɔ, goŋaá bá mba lɛ́ bá lɛ́galɛga bonɔ́mɛ.
42016015	Gɔ́ɔ Yésusu a bó oyanamɔ́ a amɔ́: «No lɛ́ batɔ báaba bá lɛ́galɛgamɔ́ go dúfie naá oŋgíso yá batɔ bóncodío goŋaá no lɛ́ bɛtɛ́nɛ́ɛ, kanɛ́ Asaŋa i íyimene ɛdɛ́má yɛnyɔ́. Boóma buimée bɔ́ɔbɔ bó lɔ́mɔ́ gɛantáa makɔ́nɔ́ naá oŋgíso yá batɔ, bó lɛ́ gɛbɛ́ makɔ́nɔ́ naá oŋgíso yá Asaŋa.
42016016	«Gicele gá Mɔ́sɛsɛ na bakálata bá mbúsí sá Asaŋa|Mbúsí ya Asaŋa (Prophète): mó mba gɛ́gáa gó ɛ́da go éme naá gɛcamɛna gɛ́ɛgɛ Sáŋa Begiyuminye a mbuú úlé. Kɔ́ɔ gó bayɛga naá gɛcamɛna moánɛ gó nco go éme ínoni yɛ́ɛyɛ, bó oyamɔ́ Gɛnɔ́gɔ́ gá Cɔ́mɔ gá Bufuŋe bá Asaŋa naá batɔ biimée. Go busío bá ndiemi gɔ́ɔ mɔtɔ uŋkimée a fúmbemú go íŋene hɔ́ɔ go bogaaga.
42016017	«Gó lɛ́ gá go bɛ́ɛmba fɛaŋɔ goŋaá mmoɛná na cí mó dómba, caá akɛ́ goŋaá ipuúpumbú há gɛlada hɛ́ úlukie naá kálata ya gicele yɛ́ɛyɔ.
42016018	«Mɔtɔ a amɔ́ i inye okɔ́dɔ bɛhɛ́, a báá giŋé uncodío, a á ŋaáa gɛdáŋa|Gɛdálɛ́ná (autel):. Tɔ́nɔ, mɔtɔ mɔ́ɔnyɔ a giŋemú okɔ́dɔ mɔ́ɔnyɔ onɔ́mɛ a mo inyemú, a á ŋaáa gɛdáŋa.»
42016019	«Onɔ́mɛnɔmɛ ba mɔtɔ ummue a mba lɛ́ hɔ́ɔ, a bálɛŋa na ndɛŋɔ sá nigúmi gɔnɔ́ sɛ́ɛsɛ sɛ́ lɔ́mɔ́ ntɔ́nɔ makɔ́nɔ́. Ɔ ɔyɔ miisí miimée naá fundu fundu na bɛnɔ́gɔ́ bá manyáanya.
42016020	Osógasoga ba mɔtɔ ummue, ufíno yɛ́hɛ́ Lasáalɛ, a lɛ go bɛ́ɛmba a súgulesugule hɔ́ɔlɔ́ naá gɛasɛ́ gá onɔ́mɛnɔmɛ mɔ́ɔnyɔ, bɛdɔ́lɛgɔ nnyɔ́dɔ iŋkimée.
42016021	A mba lɛ́ odɛ́má a amɔ́ a bédúge na pumbú sɛ́ɛsɛ sɛ́ mbaá lɛ sɛ́ balagadana naá tábɛ́la ya onɔ́mɛnɔmɛ. Kanɛ́ bó do báŋaáa nɔ́ɔ, mbóa sɛ́ lɛ go gɔnɔ go ɛ́da go nco náka bɛdɔ́lɛgɔ bɛ́hɛ́.
42016022	«Kɔ́ɔ osógasoga mɔ́ɔnyɔ a gúemú, bɛɛ́ŋgɛlɛsɛ|Ɛ́ŋgɛlɛsɛ (ange): go mo gɔ́lɔ bá bɛ́ɛ́ ɛ́dá nɛhɛ́ naá boayá bá Ábalaháma|Ábalaháma (Abraham):. Onɔ́mɛnɔmɛ a báá gúé tɔ́nɔ, bá báá mo miée.
42016023	A mba lɛ́ ɔ ɔ́bɛgɔnɔ makɔ́nɔ́ naá kɛ́gɛ́ná ya begúe; gɛ́hɛ́ go fediginye busío, go ɛ́na halaháláa Ábalaháma na Lasáalɛ naá boayá bɛ́hɛ́.
42016024	Gɛ́hɛ́ go áncɛda a amɔ́: “Baaba Ábalaháma, ŋgɛ́náamɔ́ mahana, o dóma Lasáalɛ a dúme busío bɛ́hɛ́ bá ɛnɔɔ́nnɔɔ́ naá miimpo, a nco ndibige gɛlɛ́mbɛ, mammana ŋgɔ́bɛgɔnɔ makɔ́nɔ́ naá íyuke hɛ́ɛhɛ.”
42016025	Ábalaháma go mo oyana a amɔ́: “Moɔnɔ́ bamɛ, bééníŋínyéemú goŋaá naá gɛɔyɔ gáhɔ, o lɛ́ bɛáalú besé akɛ́báamɔ́, Lasáalɛ mɔ́ɔ a báá bɛáa gɛɔ́bɛgɔ akɛ́báamɔ́. Kɔ́ɔ godɔ́ɔdɔ háalá, a bɛananamɔ́ gifuugidie gɛ́hɛ́, maamɔ́ɔ go ɔ́bɛgɔnɔ.
42016026	Gɔnɔ́ tɔ́nɔ, findímí ya ɛbɛ́lá ɛ có ádona nɛcɔ́ nɛnyɔ́ hɔ́ɔlɔ́, goŋaá báaba bá lɛ́galɛgamɔ́ go báca háalá go go úle hɔ́ɔlɔ́ naá bɛɛnyɔ́ɔ bá dɛ bósó. Tɔ́nɔ naá bɛɛnyɔ́ɔ hɔ́ɔlɔ́, mɔtɔ a dɛ bósó ba go báca go go úle háalá naá bɛɛcɔ́ɔ.”
42016027	«Onɔ́mɛnɔmɛ a amɔ́: “Baaba, ŋgaá go bósógólídío kanɛ́ goŋaá o dóma Lasáalɛ naá nnyaŋá ya isée bamɛ.
42016028	Mbɛanana hɔ́ɔ bolimóní bá banɔ́mɔtɔ́ bátáanɔ. Ŋgɛ́ɛ ɛ ɛ́da bó bébégidine goŋaá bɔ́ɔ tɔ́nɔ bá dɛ ncó go úle naá hoóma há goɔ́bɛgɔnɔ háaha.”
42016029	Ábalaháma go gundie a amɔ́: “Ŋgáa bɔ́ ɔ́bɔ bɔ́ɔbɔ bó lɔ́mɔ́ ɔ́ŋɔ́ɔlú naá kálata ya bicele ya Mɔ́sɛsɛ na ya mbúsí sá Asaŋa|Mbúsí ya Asaŋa (Prophète):.”
42016030	Mɔ́ɔ a amɔ́: “Akɛ́ɛ, baaba Ábalaháma, mɔtɔ a amɔ́ a nco go úlukie naá begúe háalá a bɛ́ɛ́ ɛ́da bó huenye, bá nɔ́ ɔ́bɔ.”
42016031	Kɔ́ɔ Ábalaháma a mo oyanamɔ́ a amɔ́: “Aáŋa bá dɛ ɔ́bɛ́nɔ́ Mɔ́sɛsɛ na mbúsí sá Asaŋa, akɛ́ mɔtɔ a fúfuge naá begúe, bá dɛ ná bósó go mo ɔ́bɔ”.»
42017001	Gɔ́ɔ Yésusu o oyanamɔ́ behúúní|Uhúúní (disciple): bɛ́hɛ́ a amɔ́: «Bɛcamɛna biimée, moóma mó ŋga bɛ́ɛ́mbá hɔ́ɔ, mó dómana batɔ go go ŋanana moóma mobɛ́. Kanɛ́ gɛbɛ́ makɔ́nɔ́ na mɔ́ɔnyɔ ubenyemú basɔ́gɔ́ɔ naá gɛlɔgɔ!
42017002	Bó lɛ́ bese nɛhɛ́ goŋaá bá mo gódana ɛdánɛ́ ná go gola moóma go ukelú, bá mo nɔɔ naá máŋɛ́, a dɛ ŋaáa goŋaá ummue naá baábayɔ́ báaba o obɛna naá gɛlɔgɔ.
42017003	Bébeŋéemú nɔnɔ bese! Tɛ́ɔbɛnɔ a amɔ́ a go ŋa boóma bobɛ́, mo dúfíemú bese bese goŋaá a á go budée. Kanɛ́ a amɔ́ a bésíme gɛoba gɛ́hɛ́, o mo héehinye.
42017004	A amɔ́ a go ŋa gɛbɛ́ ɛŋɛndɔ ɛtáanɔ na ɛhandɛ́ go buisí, a amɔ́ a nco go gundine gundine nɔ́ɔnɔ ɛŋɛndɔ ɛtáanɔ na ɛhandɛ́, oya a amɔ́ a bésíme bobɛ́ bɛ́hɛ́, o mo héehinye.»
42017005	Gɔ́ɔ baapótɛlɛ|Apótɛlɛ (Apôtre): bó oyanamɔ́ Daadáa bá amɔ́: «Ŋaáa goŋaá gioliminyo gɛ́cɔ́ gɛ́ goma.»
42017006	Daadáa go gundie a amɔ́: «Aáŋa gɔ́ɔ no lɔ́mɔ́ na gioliminyo gɛ́ búe aŋa camɔ́ ya motáladɛ, gásɛ́ no lɛ́ ba go oyana boɛ́tɛ bɔ́ɔbɔ no amɔ́: “Bálɛ́ga háalá, go ɛ́da bágóna naá máŋɛ́, bó gaá nyó ɔ́bɛ́nɔ́”.»
42017007	«Ŋgáa dɛ eninye dɛ amɔ́: ummue naá bɛɛnyɔ́ɔ a lɛ́ na uyogóní ba go mo kuhenine ntɛ́mɛ́ ɛ́na lí ba go mo beŋine beŋine bidúgé. Gɔ́ɔgɔ a mo ɛ́namɔ́ a na lɛ́ go nco gundene ntɛ́mɛ́, a gaá mo oyáná a amɔ́: “Úlé fɛaŋɔ, o ncó lukumene naá tábɛ́la go manyáanya lí?”
42017008	Akɛ́ɛ, goana a gaá ná mo oyáná a amɔ́: “Kedínyéemú manyáanya, bénúgíemú bɛla go úle o nco ŋgana, o gɛ́gana goŋaá mmanɛ nyáa, nnyóa, manɛ́ kanɛ́ maamɔ́ɔ tɔ́nɔ o gaá ná súgúdínyée o nco nyáa, o nyóa.”
42017009	A dɛ báá naá gɛgaŋa gá goŋaá a fáa uyogóní bɛhɛ́ bibéhiigí, goakɛ́ a báa ŋa boóma bɔ́ɔbɔ a báá ná mo oyáná, ábɔ o?
42017010	Bó lɛ́ nɔ́ɔnɔ caŋa mmue gɛ́nyɔ́. Aŋa nó náŋamɔ́ no báá go ŋa buimée bɔ́ɔbɔ bá nyó úhenemú, no gálɛda no á amɔ́: “dɛ lɛ́ bidugúnúu bá boyogóní, dɛ báa ŋa goana bɔ́ɔbɔ bá báá ná có úhúné bá amɔ́ dɛ ŋa.”»
42017011	Aŋa gɔ́ɔgɔ Yésusu a mbaá lɔ́mɔ́ ɛ ɛ́dana naá Yolósalɛmɛ, gɛ́hɛ́ go dómba naá ombálá yɔ́ɔyɔ na Samalɛ́ɛ|Samalɛ́ɛ (Samarie): na Gelilée.
42017012	I í íŋéné naá gɛdɔŋɔ gímmue, bekúnúkunu bɔ́ɔ́dɔ́ go úle go go lumene nɛhɛ́. Bá á dɛ́lɛ́mɛ́ná héení néení,
42017013	gáábɔ́ go oyɛda ukelú naá mmoɛná bá amɔ́: «Yésusu, Ogɔ́nɔ́ɔ, có ɛ́náamɔ́ mahana.»
42017014	Yésusu a á bó ɛ́ná, gɛ́hɛ́ go bó oyana a amɔ́: «Ɛ́dá no bédúfie naá bedúmbí bɛbáágá naá Asaŋa.» Aŋa bá mbaá ŋá bá gɛ́ ɛ́dana, gáábɔ́ go éŋuge.
42017015	Aŋa ummue naá bɔ́ɔ a mbɛɛ́ ɛ́ná goŋaá a báá go éŋuge, gɛ́hɛ́ go nco gunde na nnyimé, u úle a gúmenye Asaŋa ukelú naá mmoɛná.
42017016	Gɛ́hɛ́ go danda o obɛna Yésusu naá bɛgɔ́ndɔ́, busío dábáalú go cí, a bɛ́ɛ́ ɛ́dá go mo béhiigi; mɔtɔ mɔ́ɔnyɔ a mba lɛ́ ba Básamalɛ́ɛ.
42017017	Yésusu go oyɛda a amɔ́: «Bekúnúkunu biimée bɔ́ɔ́dɔ́ bá bée éŋuge, ábɔ o? Kanɛ́ báaba bóntió bánnámanyɛ́ na ummue bɔ́ɔ báhaába o?
42017018	Mɔtɔ untió a dɛ báa nco gunde go go fáa Asaŋa bibéhiigí, goana uŋunyí mɔ́ɔnyɔ o?»
42017019	Kanɛ́ Yésusu go mo oyáná a amɔ́: «Fadɛ́gɛ́na go ɛ́da, gioliminyo gáhɔ gɛ́ á go sódío.»
42017020	Gɔ́ɔ Befelisiéŋe|Befelisiéŋe (Pharisiens): bú úhunemú Yésusu bá amɔ́: «Bufuŋe bá mmoɛná bó lɔ́mɔ́ ba go úle nikíi o?» Gɛ́hɛ́ go bó gundie a amɔ́: «Bufuŋe bá mmoɛná bó do úlénée mbɔ́dɔ ya goŋaá no lɛ́ ba go bó ɛ́na.
42017021	Bá dɛ ŋgó oyɛda bá amɔ́: “Núúnée nɔnɔ bɔ́ bɔ́bɔ́ɔ háalá”, ɛ́ná lí “Bɔ́ búunú héení”; kanɛ́ íyíme nɔnɔ goŋaá Bufuŋe bá Asaŋa bó lɛ́ naá kadɛ́gadɛ́ɛ yɛnyɔ́.»
42017022	Gɔ́ɔ a gɔnɔmɔ́ go oyana behúúní|Uhúúní (disciple): bɛ́hɛ́ a amɔ́: «Gɛcamɛna gɛ́ úlene gɛ́ɛgɛ no ná maamanamɔ́ go ɛ́na buisí búmmue bá miisí bá Moɔnɔ́ ba mɔtɔ, kanɛ́ no do ná bó ɛ́na.
42017023	«Bá ná nyó oyana bá amɔ́: “Núúnée nɔnɔ héení”, ɛ́na lí, “Núúnée nɔnɔ háalá”, kanɛ́ no do hóámá no do ɛ́dá no díine hɔ́ɔ.
42017024	Aŋa gobege gá mpólómɛnáa go sánamɔ́, gó seemenye bɔ́ɔbɔ boayá bá mpólómɛnáa aŋa bɔ́ɔbɔ, nɔ́ɔnɔ gɔ́ɔ Moɔnɔ́ ba mɔtɔ a ŋgaá bɛ́ɛ́mbá naá Buisí bɛ́hɛ́ bá goncogunde.
42017025	Kanɛ́ gó sɛmɛganana goŋaá a manɛ go ɔ́bɛgɔnɔ makɔ́nɔ́, batɔ bá ogɛlɛ yɔ́ɔyɔ bá mo inye.
42017026	«Moóma mɔ́ɔmɔ mó mbaá bádómbánáa naá gɛcamɛna gá Nóe|Nóe (Noé):, mó ŋga bádómbánáa caŋa táŋɛ́ mmue naá muúle má Moɔnɔ́ ba mɔtɔ:
42017027	Batɔ bá mba lɛ́ bá nyáanya, bá nyóanana, bá ŋanana bigiŋe, gó ɛ́da húme aŋa Nóe a mbií íŋéné naá gilué gɛgɔ́nɔ́|Gilué gɛgɔ́nɔ́ (Arche):, gɔ́ɔ nobólá ná púugie nó mbaá naanánáa, nó báá bó fúúgíe biimée.
42017028	Bó mba bɛ́ɛ́mbá gɔgɔ́ tɔ́nɔ naá medúgú má Lɔ́ɔtɛ|Lɔ́ɔtɛ (Loth):: Batɔ bá mba lɛ́ bá nyáanana, bá nyóanana, bɔ́ ɔ́ndɔ, bá dúenene, bá góna, bá fóaga;
42017029	kanɛ́ buisí bɔ́ɔbɔ Lɔ́ɔtɛ a mbaá húmé naá Sɔdɔ́mɔ|Sɔdɔ́mɔ (Sodome):, íyuke na ndusú gá mɔ́ go oba go naanana mo ɛ́da go úlene naá mmoɛná, mó báá bó fúúgíe púmú.
42017030	Bó ŋga bɛ́ɛ́mbá nɔ́ɔnɔ naá Buisí bɔ́ɔbɔ Moɔnɔ́ ba mɔtɔ a ŋgaá bédúfíe.
42017031	«Naá Buisí bɔ́ɔbɔ, mɔ́ɔnyɔ a ŋgaá bɛ́ɛ́mbá naá balánda ba nnyaŋá mmoɛná, moóma mɛ́hɛ́ naá ncíbo, a dɛ siisé go go nco mó gɔ́lɔ; nɔ́ɔnɔ tɔ́nɔ mɔ́ɔnyɔ a ŋgaá bɛ́ɛ́mbá naá ntɛ́mɛ́, a dɛ ncó gunde na nnyimé.
42017032	«Bééníŋínyéemú nɔnɔ boóma bɔ́ɔbɔ bó mbaá bolɛ́ná ogánɛ́ Lɔ́ɔtɛ.
42017033	Mɔtɔ mɔ́ɔnyɔ a ná fúmbemú goŋaá a sódio gɛɔyɔ gɛ́hɛ́, a na gɛ́ yímie. Kanɛ́ mɔ́ɔnyɔ a ná yímiemú gɛɔyɔ gɛ́hɛ́, a ná gɔnɔ gɛ́ bɛa.
42017034	Ŋgaá nyó oyáná caá, naá budúgú bɔ́ɔbɔ, batɔ báandɛ́ bá ŋga bɛ́ɛ́mbá ombɛ́dɛ́ yúmmue mbɛ́dɛ́ɛ: bá gɔ́lɔ ummue, bá dɛ́ɛna mɔ́ɔnyɔ untió.
42017035	Bakɔ́dɔ báandɛ́ bá ŋga bɛ́ɛ́mbá naá ɛdánɛ́, bá gola camɔ́: bá ŋga gɔ́lɔ́ ummue, bá dɛ́ɛna mɔ́ɔnyɔ untió. [
42017036	Banɔ́mɔtɔ́ bá ŋga bɛ́ɛ́mbá naá ntɛ́mɛ́ olɔŋɔ: bá gɔ́lɔ mɔ́ɔnyɔ, ummue a síene.»]
42017037	Behúúní go mo úhune bá amɔ́: «Daadáa, áhanɛ́ɛ bó ŋgaá báŋaáa nɔ́ɔnɔ o?» Kanɛ́ gɛ́hɛ́ go gundie a amɔ́: «Anáa gigúe gɛ́ lɔ́mɔ́, hɔ́ɔ tɔ́nɔ bɛgɔ́mbɛ́ɛ bɛ́ ŋgaá bábándáa.»
42018001	Go go dúfie goŋaá bó lɛ́ na ndénégé go go bósógolonyo bɛcamɛna biimée kanɛ go yoda bɛnamá, Yésusu go ágɛna behúúní bɛ́hɛ́ ncaba yɛ́ɛyɛ a amɔ́:
42018002	«Naá tɛ́sɔnɔ mmue, usúmbí bɛsɛnɛ a mba lɛ́ hɔ́ɔ, a dɛ dííné Asaŋa, a dɛ hálámánáa mɔtɔ.
42018003	Tɔ́nɔ naá tɛ́sɔnɔ mmue eé mmue, gisí gá okɔ́dɔ gímmue gɛ́ mba lɛ́ hɔ́ɔ, gɛ́ úlene naá usúmbí bɛsɛnɛ mɔ́ɔnyɔ, gɛ́ mo oyanɛna gɛ́ amɔ́: “Sómbá gɛsɛnɛ gámɛ gɛ́ɛgɛ na obɛlɔ́bɛlɔ bamɛ.”
42018004	Gɛantá gá gɛcamɛna, usúmbí bɛsɛnɛ mɔ́ɔnyɔ i inyene; kanɛ́ naá go ɛ́da súgudinye, gɔ́ɔ a bágálɛdɛnamɔ́ a amɔ́: “Bó lɛ́ mammana, cɛ díínée Asaŋa, cɛ hálámánánáa mɔtɔ.
42018005	Kanɛ́ aŋa gisí gá okɔ́dɔ gɛ́ɛgɛ gɛ́ ncomɔ́ céesenye, kaá sómbá gɛsɛnɛ gɛ́ɛgɛ go besé yɛhɛ́, goŋaá a dɛ dɔ́bɔ́ɔ ɛ ɛ́dana naá busío, a nco ŋgáda edúu bɛcamɛna biimée.”»
42018006	Daadáa go gídene a amɔ́: «Ɔ́bɔ́ nɔnɔ bese bese mbɔ́dɔ yɛ́ɛyɛ gɛbɛ́ gá usúmbí bɛsɛnɛ mɔ́ɔnyɔ a gálagalamɔ́!
42018007	Kɔ́ɔ bɛɛnyɔ́, no béeniŋenye no amɔ́ Asaŋa a dɛ ŋgá gaŋɛmɛda go báaba mɔ́ɔ moatɛ́ a mbií iyídé, báaba bá mo baŋanamɔ́ aŋa siisíi aŋa budúgú o? A ŋga gígényée go úle go go nco bó oyo o?
42018008	Ŋgaá nyó oyáná caá, Asaŋa a ŋga sagɛ́mɛ́dá go gaŋɛmɛda go báaba mɔ́ɔ moatɛ́ a mbií iyídé. Kanɛ́ aŋa gɔ́ɔgɔ Moɔnɔ́ ba mɔtɔ a ŋguú úlé, a ŋga gídé gɔnɔ́ naá cí batɔ báaba bá lɔ́mɔ́ na gioliminyo o?»
42018009	Yésusu go gɔnɔ go ága ncaba go báaba bá mbaá lɔ́mɔ́ bá bédúfenye bá amɔ́ bɔ́ɔ bá lɛ́ bɛtɛ́nɛ́ɛ naá busío bá Asaŋa, bá fánɛnafanɛna basɔ́gɔ́ɔ, a amɔ́:
42018010	«Batɔ báandɛ́ bá mbɛ ɛ́dá naá Nnyaŋá ya Asaŋa|Nnyaŋá ya Asaŋa (Maison de Dieu/Temple): go mbósógólí: ummue a mba lɛ́ moɔnɔ́ ba Befelisiéŋe|Befelisiéŋe (Pharisiens):, mɔ́ɔnyɔ ummue ugólí tásɛ.
42018011	Moɔnɔ́ ba Befelisiéŋe, a lɛ́ tɛ́nɛ́ɛ, a ŋanana mbósógólí yɛ́ɛyɛ naá mɔ́ gadɛ́ɛ a amɔ́: “Asaŋa bamɛ, ko béhiigi, goakɛ́ cɛ báá uŋgíbi, uŋií mobɛ́ ɛ́na akɛ́ odáŋadaŋa aŋa batɔ bóncodío, ɛ́na gɔnɔ́ aŋa ugólí tásɛ múunyú.
42018012	Mbécelene manyáanya medúgú máandɛ́ naá gɛanyɛ. Páanana gɛɔdɔ́ɔ gá bonɔ́mɛ bámɛ buimée.”
42018013	Ugólí tásɛ mɔ́ɔ, tɛ́nɛ́ɛ naá nibúne héení néení, a dɛ lɛ́gá akɛ́ go fediginye busío bɛ́hɛ́ go mmoɛná, a bégide ombɔ́gɔ go gɛsasɔ a bósógolonyo a amɔ́: “Asaŋa bamɛ, ŋgɛ́náamɔ́ mahana, goakɛ́ ndɛ́ ulogílógí!”
42018014	Ŋgaá nyó oyáná caá: ba mesúgudinye mɔ́ɔnyɔ mɔ́ɔ a mbaá gundé naá mɔ́ nnyaŋá Asaŋa a báá go mo héehinye go bɛlɔgɔ bɛ́hɛ́, caá akɛ́ mɔ́ɔnyɔ uncodío. Ɛɛ́ɛŋ, mɔ́ɔnyɔ a bébúlugiemú, bá ŋga mo siisíe; mɔ́ɔnyɔ a bésiisiemú, bá ŋga mo búlúgíe.» .»
42018021	Ufuŋe yɔ́ɔyɔ go gundie yó amɔ́: «Ndɛ́ bɛ́dɛ́gɛ́náalú bɛlɔsɛnɔ bɛ́ɛbɔ biimée gó bayɛga naá bohaŋa bámɛ.»
42018022	Aŋa Yésusu a mbaá mo ɔ́bɔ́ nɔ́ɔnɔ, gɛ́hɛ́ go mo oyana a amɔ́: «Boóma búmmue bó gá gɔnɔ go taŋanɛna: dúé buimée bɔ́ɔbɔ o lɔ́mɔ́ na bɔ́, go abana basógasoga, gɔ́ɔ o ná bɛamɔ́ bonɔ́mɛ naá mmoɛná; naá nnyimé úlé, mbienéemú.»
42018023	Aŋa ufuŋe yɔ́ɔyɔ yó mbɔɔ́ ɔ́bɔ́ nɔ́ɔnɔ, go dómba go súŋide busío, mammana yó mba lɛ́ na bonɔ́mɛ degédegé.
42018024	Yésusu ɛ ɛ́ná gobɛ́ɛmba gɛ́hɛ́, go oyɛda a amɔ́: «Bó lɛ́ ndɔlɛ makɔ́nɔ́ go batɔ báaba bá lɔ́mɔ́ na bonɔ́mɛ go go ɛ́da bola naá Bufuŋe bá Asaŋa.
42018025	Ɛɛ́ɛŋ, bó lɛ́ fɛaŋɔ goŋaá gɛantá gá nnyama aŋa samóo|Samóo (chameau): gɛ́ dómba naá gɛasɛ́ gá nnɔndɔ, kanɛ́ ndɔlɛ goŋaá onɔ́mɛnɔmɛ ba mɔtɔ i íŋene naá Bufuŋe bá Asaŋa!».»
42018043	Hɔ́ɔ na hɔ́ɔ, gɛ́hɛ́ go ɛ́da go ɛ́nanɛna, a bienene Yésusu, a búlugenye Asaŋa. Gitúu gá batɔ giimée gɛ́ ɛ́ ɛ́ná boóma moánɛ, gá gɛ́ go ɛ́da go búlugenye tɔ́nɔ Asaŋa.
42019001	Gɔ́ɔ Yésusu i íŋenemú naá Yelíko, a bɛ́ɛ́ ɛ́dá a dómbana naá tɛ́sɔnɔ.
42019002	Mɔtɔ ummue a mba lɛ́ hɔ́ɔ, ufíno yɛ́hɛ́ Secée, a mba lɛ́ ufuŋe yá bogólí tásɛ na bonɔ́mɛ makɔ́nɔ́.
42019003	Gɛ́hɛ́ go ɛ́da go fúmbe goŋaá ɛ ɛ́na ánɛ́ɛ a mbaá lɔmɔ́ Yésusu. Kanɛ́ aŋa batɔ bá mbaá lɔmɔ́ gitúu, a dɛ mbáa lɛ bá go mo ɛ́na, goakɛ́ a mba lɛ́ ibúcíbúcí há mɔtɔ.
42019004	Gɔ́ɔ a gɔ́lɔmɔ́ matɛ́tɛ́da, a báá dóáná naá busío, go ɛ́da bólɛga naá boɛ́tɛ bɔ́ɔbɔ bá dɔ́ŋɔnɔmɔ́ bá amɔ́ « sɛkɔmɔ́ɔlɛ|Sɛkɔmɔ́ɔlɛ (sycomore):», go go ɛ́na Yésusu mɔ́ɔnyɔ a mbaá lɛ bá go nco dómba boayá moánɛ.
42019005	Aŋa Yésusu a mbaá ncó bola hɔ́ɔ, gɛ́hɛ́ go búlugie oŋgíso go mmoɛná, go oyana Secée a amɔ́: «Secée, siíse fɛaŋɔ, goŋaá cɛmɛganana go bɛ́ɛmba uŋunyí bahɔ ínoni yɛ́ɛyɛ.»
42019006	Secée go dómba go siise fɛaŋɔ a báá mo gɛ́ndɛ́gɛ́ná na bɛyaŋa.
42019007	Batɔ biimée báaba bá mbaá lɔmɔ́ hɔ́ɔ bɛ́ ɛ́ ɛ́ná boóma moánɛ, go ɛ́da go uŋguluŋgule; bó oya bá amɔ́: «Mɔtɔ mɔ́ɔnyɔ a lama ɛ ɛ́da go íŋene go go gɛ́ga naá nnyaŋá ya ulogílógí múunyú!»
42019008	Kanɛ́, Secée tɛ́nɛ́ɛ naá busío bá Daadáa, go ɛ́da go mo oyanɛna a amɔ́: «Ɛɛ́ɛŋ, Daadáa, kaá salá yɔmɔ́ bonɔ́mɛ biseli bɛ́andɛ́, páa basógasoga giseli gímmue, kunde aáŋa mmba gɔ́lɔ́ dóla ya mɔtɔ uncodío naá kanɛ kɔ́ɔ, kaá mo gundínyée dóla ínni!»
42019009	Yésusu go mo oyana a amɔ́: «Gisódio gɛ́ ú úlé naá nnyaŋá yɛ́ɛyɛ ínoni, goakɛ́ mɔtɔ mɔ́ɔnyɔ a lɛ́ tɔ́nɔ onana yúmmue yá Ábalaháma|Ábalaháma (Abraham):.
42019010	Kɔ́ɔ, Moɔnɔ́ ba mɔtɔ a mbuú úlé goŋaá a fúmbe báaba bá mbaá yímé, a bó sódio.»
42019011	Gɔ́ɔ Yésusu a gɔnɔmɔ́ go ágɛna batɔ báaba bá mbaá ŋá bá gá lɛ́ na go ɔ́bɔnɔ dogálɔ dɛ́hɛ́ ncaba, goakɛ́ a mba lɛ́ mekúígíi na Yolósalɛmɛ, batɔ bá mba lɛ́ bá béeniŋenye bá amɔ́ Bufuŋe bá Asaŋa bó gaá dómbá go úle hɔ́ɔ na hɔ́ɔ.
42019012	A mbaá bó oyáná a amɔ́: «Giidí gá mɔtɔ gímmue gɛ́ mba fadɛ́gɛ́ná, go ɛ́da naá gɛdɔŋɔ gá halaháláa goŋaá bɛ́ ɛ́da mo búlugie naá odɛ́nɛ́ yá ufuŋe hɔ́ɔ, a lɛ go nco gunde.
42019013	A gá lɛ́ a dɛ biené pɛ́, gɛ́hɛ́ go dɔ́ŋɛnɔ batɔ bɔ́ɔ́dɔ́ naá boyogóní bɛ́hɛ́, a báá bó abánáa onyɔ moánɛ kɛ́ásɛ́ ya muinyí má góolo ya go oŋona makɔ́nɔ́, a báá bó oyáná a amɔ́: “Síéne no ŋa nyonyí na muinyí mɔ́ɔmɔ gó ɛ́da go éme aŋa nná ncomɔ́ gunde.”
42019014	Kanɛ́ aŋa a mbaá ŋá a báá go biene pɛ́, batɔ bɛ́hɛ́ bá gɛdɔŋɔ báaba bá mbaá lɔmɔ́ bá mo ágana mbɛlɔ́ go síene bá dóma batɔ goŋaá bɛ́ ɛ́da go oyɛda bá amɔ́: “Dɛ dɛ lɛ́gálɛ́gáa goŋaá mɔtɔ mɔ́ɔnyɔ a bɛ́ɛmba ufuŋe yɛ́cɔ́.”
42019015	Gɔ́ɔ bá mo búlugiemú ufuŋe, gɛ́hɛ́ go nco gunde naá mɔ́ gɛdɔŋɔ. Aŋa a mbaá bolá, gɛ́hɛ́ go dɔ́ŋɛnɔ boyogóní bɛ́hɛ́ báaba a mbaá bó fáánánáa muinyí go go íyime aŋa onyɔ moánɛ a mbaá yɔgɔ́nɔ́ɔ na mɔ́.
42019016	Ba busío a búú úlé a amɔ́ gɛ́hɛ́ a amɔ́: “Ogɔ́nɔ́ɔ, ndɛ́ bódáalú kɛ́ásɛ́ sá muinyí sɛ́ɔ́dɔ́ síncoó na yɛ́ɛyɛ o mbaá páá.”
42019017	Ufuŋe go mo oyana a amɔ́: “Bese yɛ́yɔ́ɔ, o lɛ́ gɛnɔ́gɔ́ gá uyogóní; goakɛ́ go á bɛ́ɛ́mbá na pídefide naá boóma bá sɔŋɛ, ŋgaá go búlúgíe ŋgɔ́mɔnɔ ba tɛ́sɔnɔ sɛ́ɔ́dɔ́.”
42019018	Bá gáandɛ́ɛ a búú úlé a amɔ́ gɛ́hɛ́ a amɔ́: “Ogɔ́nɔ́ɔ, ŋgaá bódá kɛ́ásɛ́ sá muinyí ɛ́táanɔ síncoó na yɛ́ɛyɛ o mbaá páá.”
42019019	Ufuŋe go oyana sɔ́gɔ́ɔ mɔ́ɔnyɔ a amɔ́: “Maamɔ́ɔ tɔ́nɔ, ŋgaá go búlúgíe ŋgɔ́mɔnɔ ba tɛ́sɔnɔ ɛ́táanɔ.”
42019020	Uyogóní untió go úle a amɔ́: “Ogɔ́nɔ́ɔ, kɛ́ásɛ́ ya muinyí yahɔ yɛ́yɔ́ɔ; mba yɛ bɛ́dɛ́gɛ́ná naá nábɛ́kɛna gadɛ́ɛ.
42019021	Moatɛ́, mmba lɛ́ ko díine, goakɛ́ o lɛ́ na bɛbabɛna, o gɔ́lɔnɔ bɔ́ɔbɔ o báá lɔmɔ́ o do ágá, o sáŋa bɔ́ɔbɔ o báá lɔmɔ́ o do kasánáa.”
42019022	Ufuŋe go mo oyana a amɔ́: “Gɛbɛ́ gá uyogóní gɛ́ɛgɛ, kaá go bidée naá dogálɔ dáhɔ dá moatɛ́. O mba lɛ́ go íyimene go amɔ́ ndɛ́ na bɛbabɛna, kɔ́lɔnɔ bɔ́ɔbɔ ndɔ́mɔ́ kanɛ go ága, cáŋa bɔ́ɔbɔ ndɔ́mɔ́ kanɛ go kasana.
42019023	Kɔ́ɔ, goakɛ́ o mbaá lɔmɔ́ o do ɛ́dá go ága yɔmɔ́ muinyí naá nɛbɛ́dɛgɛna o? Naá goncogunde gámɛ náana, ŋgɛ́da gɔ́lɔ yɔmɔ́ muinyí na bɛdálɛ́ná.”
42019024	Kɔ́ɔ, o oyanamɔ́ batɔ báaba bá mbaá lɔmɔ́ hɔ́ɔ a amɔ́: “Gɔ́lɔ́ nɔnɔ kɛ́ásɛ́ ya muinyí yɛ́ɛyɛ a lɔ́mɔ́ na yɛ́ yɛ́ɛyɔ, no íŋene mɔ́ɔnyɔ a bɛananamɔ́ kɛ́ásɛ́ sá muinyí sɛ́ɔ́dɔ́.”
42019025	Bɔ́ɔbɔ go mo gundie bá amɔ́: “Ogɔ́nɔ́ɔ, ábɔ, caá a ná lɛ́ na kɛ́ásɛ́ sá muinyí sɛ́ɔ́dɔ́!”
42019026	Ufuŋe yɔ́ɔyɔ go gundie yó amɔ́: “Ŋgaá nyó oyáná caá: mɔtɔ uŋkimée mɔ́ɔnyɔ a lɔ́mɔ́ na bɔ́ bá ŋga mo gídéné; kanɛ́ mɔ́ɔnyɔ a lɔ́mɔ́ kanɛ bɔ́, bá ŋga mo úlínyé hɛómaŋkóma hɛ́ɛhɛ a bɛananamɔ́.
42019027	Kanɛ́ go babɛlɔ́bɛlɔ bámɛ, batɔ báaba bá mbaá lɔmɔ́ bá amɔ́ cɛ bɛ́ɛ́mbá ufuŋe yábɔ́, bó gɔ́lɔ́ɔmɔ́ nɔnɔ, no bó óna háalá naá yɔmɔ́ oŋgíso.”»
42019028	Aŋa Yésusu a mbaá ŋá a báa go gálagala nɔ́ɔnɔ, gɛ́hɛ́ go gɔ́gɛdɔ gitúu gá batɔ gɛ́ɛgɔ naá busío go go ɛ́da naá Yolósalɛmɛ.
42019029	Yésusu aŋa a mbaá ŋá a ná lɛ́ mekúígíi na tɛ́sɔnɔ sɛ́ɛsɛ Bɛ́tɛ́fasɛ na Beteníi, go go ɛ́da ogɔndɔ yá magónɛ́dá má Boolifíe|Boolifíe (oliviers):, gɛ́hɛ́ go dúenye behúúní|Uhúúní (disciple): báandɛ́, a báá bó oyáná a amɔ́:
42019030	«Ɛ́dá nɔnɔ naá gɛdɔŋɔ gɛ́ɛgɔ gɛ́ lɔ́mɔ́ cɛŋɛ nɛnyɔ́ gɛ́ɛgɔ. Naá gobola hɔ́ɔ, no gaá gídé moɔnɔ́ ba abaŋa bɛbɛa súnígéelú, mɔtɔ a gá báasa a dɛ mo bólɛ́gá. Mo súdúnéemú nɔnɔ, no úle nɛhɛ́.
42019031	Kanɛ́ mɔtɔ a amɔ́ a nyó úhune a amɔ́: “No mo súdune goakɛ́ o?” Mo gundíemú nɔnɔ no amɔ́: “Bó lɛ́ goŋaá Daadáa a lɛ́ ncaná yɛhɛ́!”»
42019032	Gɔ́ɔ behúúní bɔ́ɔbɔ bɛ́ ɛ́damɔ́ bá báá gídé boóma buimée gɔgɔ́ aŋa Yésusu a mbaá lɔmɔ́ bó oyánáalú.
42019033	Aŋa bá mbaá lɔmɔ́ bá súdune moɔnɔ́ ba abaŋa bɛbɛa mɔ́ɔnyɔ, batɔ bɛ́hɛ́ go bó úhune bá amɔ́: «No súdunemú moɔnɔ́ ba abaŋa bɛbɛa mɔ́ɔnyɔ goakɛ́ o?»
42019034	Bɔ́ɔ go gundie bá amɔ́: «Daadáa a lɛ́ ncaná yɛhɛ́.»
42019035	Kɔ́ɔ bú úlenemú Yésusu na nnyama yɛ́ɛyɔ. Gáábɔ́ go nɔɔnɔnɔ bɛla bábɔ́ naá nnyimé ya yɛ́, go yelie Yésusu kɔ́ɔ.
42019036	Aŋa a mbaá lɔmɔ́ ɛ ɛ́da ɛ ɛnda, batɔ bá ana bɛla bábɔ́ pɛ́ iŋkimée.
42019037	Aŋa a mbaá ŋá a ná lɛ́ mekúígíi na Yolósalɛmɛ, naá pɛ́ yɛ́ɛyɛ ɛ gɔsɔnɛnɔmɔ́ ogɔndɔ yá Boolifíe, gitúu gá behúúní giimée, na bɛyaŋa dácɛ, go ɛ́da go gúmenye Asaŋa ukelú naá mmoɛná go muune miimée máama bá mbɛɛ́ ɛ́nánáa.
42019038	Bá mba lɛ́ bó oya bá amɔ́: «Gɛfona gɛ́ bɛ́ɛmba na mɔ́ɔnyɔ u úlenemú, ufuŋe, go ufíno yá Daadáa! Buumbénú naá mmoɛná, nigúmi naá mmoɛná páábɔ́ gúunú!»
42019039	Befelisiéŋe|Befelisiéŋe (Pharisiens): bóncodío báaba bá mbaá lɔmɔ́ naá gitúu gɛ́ɛgɔ, go oyana Yésusu bá amɔ́: «Iloodio, oyána behúúní báhɔ bá máma.»
42019040	Gɛ́hɛ́ go bó gundie a amɔ́: «Ŋgaá nyó oyáná caá, bá amɔ́ bá máma, adánɛ́ yá gaá áncáa.»
42019041	Kanɛ́ aŋa Yésusu a mbaá ŋá a ná lɛ́ mekúígíi na tɛ́sɔnɔ ya Yolósalɛmɛ, a báá yɛ ɛ́ná, gɛ́hɛ́ go ɛ́da go yɛ baŋa,
42019042	o oya a amɔ́: «Aáŋa maamɔ́ɔ tɔ́nɔ o lɛ́ ba go ɔ́bɔ ínoni, boóma bɔ́ɔbɔ bó lɔ́mɔ́ bá go go fáa buumbénú! Kanɛ́ áhanɛ́ɛ, bá mba go bó ɔsɛ́gɛ́nɔ́!
42019043	Ɛɛ́ɛŋ, medúgú má ná go úline máama babɛlɔ́bɛlɔ báhɔ bá ná go bɔŋɛnɔmɔ́ na gɛgaaga gá omɛndɛ́ yá adánɛ́, bá go gaŋɛna, bá go mɔ́mɛnɔ maayá miimée.
42019044	Bá ná go gada púmú, maamɔ́ɔ na batɔ báhɔ, bá dɛ ná go dɛ́ɛnɛna akɛ́ ɛdánɛ́ nímmue nɛ́ lɔbɔ dáláalú naá sɔ́gɔ́ɔ ɛdánɛ́ mmoɛná, goakɛ́ o lɛ́ kanɛ go íyime gɛcamɛna gɛ́ɛgɛ Asaŋa a lɔ́mɔ́ úléelú go gidúgune gáhɔ.»
42019045	Gɔ́ɔ Yésusu i íŋenemú naá Nnyaŋá ya Asaŋa|Nnyaŋá ya Asaŋa (Maison de Dieu/Temple):, gɛ́hɛ́ go ɛ́da go gúne bedúí moóma,
42019046	a bó gálagala a amɔ́: «Bó lɛ́ ɔ́ŋɔ́ɔlú goŋaá: Nnyaŋá yamɛ ɛ ná bɛ́ɛmba nnyaŋá ya mbósógólí. Kanɛ́ bɛɛnyɔ́ɔ no báá go yɛ íyie nɛbɔ́ɔsɛgɔ ná biíbi.»
42019047	A mba lɛ́ a húunenye medúgú miimée naá Nnyaŋá ya Asaŋa. Bagɔ́nɔ́ɔ bá bedúmbí bɛbáágá naá Asaŋa, muloodio má gicele na bafɛanɔ́ɔ bá batɔ bá gɛdɔŋɔ bá mba lɛ́ bá fúmbe go mo óna.
42019048	Kanɛ́ bá dɛ mbáa lɛ bí íyimene nɛɛ́nɛ bá lɔ́mɔ́ bá goŋaá bá ŋa, goŋaá gɛdɔŋɔ gɛ́ mba lɛ́ edúu eŋkimée go go bódólonyo moóma mɔ́ɔmɔ Yésusu a mbaá lɔmɔ́ a húunenye.
42020001	Buisí búmmue bɔ́ɔbɔ Yésusu a mbaá lɔmɔ́ a húunenye naá Nnyaŋá ya Asaŋa|Nnyaŋá ya Asaŋa (Maison de Dieu/Temple):, a dúmenye Gɛnɔ́gɔ́ gá Cɔ́mɔ, gɔ́ɔ bagɔ́nɔ́ɔ bá bedúmbí bɛbáágá naá Asaŋa, muloodio má gicele na bafɛanɔ́ɔ bá gɛdɔŋɔ, bú úlemú bá báá bolá,
42020002	bá amɔ́ gɛ́hɛ́ bá amɔ́: «Có oyánáamɔ́ na kasɛ́á nɛgaŋa o ŋananamɔ́ moóma mɔ́ɔmɔ, ɛ́na ánɛ́ɛ a lɔ́mɔ́ go íŋénéelú nɛgaŋa moánɛ o?»
42020003	Gɛ́hɛ́ go bó gundie a amɔ́: «Yɔmɔ́ɔ tɔ́nɔ nnyó nɔɔ ŋgúhune mmue. Kundíemú nɔnɔ:
42020004	Giyuminye gɛ́ɛgɛ Sáŋa a mbaá lɛ a yumeninye batɔ gɛ́ mbaá lɛ gɛ́ ɛ́da go úlene áhanɛ́ɛ: naá Asaŋa lí, naá batɔ o?»
42020005	Kanɛ́ gáábɔ́ go ɛ́da go bébidebide bá amɔ́: «Dɛ amɔ́ dɛ gundie dɛ amɔ́ “Naá Asaŋa”, a gaá có úhúné a amɔ́: “Kanɛ́ no mbií inyé go mo oliminyo goakɛ́ o?”
42020006	Kanɛ́ dɛ amɔ́ dɛ gundie dɛ amɔ́: “Naá batɔ”, boɛ́nɔ buimée bó gaá có dóɛ́dánáa adánɛ́ go go có óna. Ɛɛ́ɛŋ, bí íyimene mammana goŋaá Sáŋa a mba lɛ́ mbúsí ya Asaŋa|Mbúsí ya Asaŋa (Prophète):.»
42020007	Kɔ́ɔ bá gundiemú bá amɔ́ bá dɛ íyíménée.
42020008	Yésusu go bó oyana kanɛ́ a amɔ́: «Akɛ́ yɔmɔ́ɔ tɔ́nɔ cɛ gaá nyó oyáná nɛgaŋa nɛ́ɛnɛ ŋŋananamɔ́ moóma mɔ́ɔmɔ na nɛ́.»
42020009	Kɔ́ɔ Yésusu ɛ ɛ́damɔ́ naá busío a báá ágɛ́ná batɔ ncaba yɛ́ɛyɛ a amɔ́: «Mɔtɔ ummue a mba bɔ́ŋɔ́ ntɛ́mɛ́ ya magónɛ́dá má bɛsamɔ́ bá mɔgɛ́bɔ. Kɔ́ɔ a yɛ íŋenemú go gɛdɛ́nɔ go boyogóní bá go dɛŋa mɔgɛ́bɔ, mɔ́ɔ a báá dómbá go gɛntaálala gá gɛcamɛna.
42020010	Aŋa mɔtɔ ba ntɛ́mɛ́ a mbaá lɛncɛ́gɛ́ná gɛcamɛna gá masáŋa, gɛ́hɛ́ go dóma uyogóní bɛhɛ́ ummue naá boyogóní bá go dɛŋa mɔgɛ́bɔ goŋaá bá mo dómɛna bɛ́hɛ́ bodáŋɔ. Kanɛ́ bɔ́ɔbɔ go gumbene mɔtɔ ba bosɔ́mɔ mɔ́ɔnyɔ, bá báá mo gidée, bá báá mo gúlúgíe ɛmbɔ́gɔ ɛhandɛ́.
42020011	Mɔtɔ ba ntɛ́mɛ́ go gɔnɔ dóma uyogóní bɛ́hɛ́ uncodío. Boyogóní bá go dɛŋa mɔgɛ́bɔ bá báá mo gidée tɔ́nɔ, bá báá mo sɛgáa, bá báá mo gúlúgíe ɛmbɔ́gɔ ɛhandɛ́.
42020012	Kɔ́ɔ a gɔnɔmɔ́ dóma uyogóní ba gádadɔ́ɔ; mɔ́ɔnyɔ mɔ́ɔ bá mbaá mo lɛanánáa moobi, bá báá mo gúnée naá ntɛ́mɛ́.
42020013	Gɔ́ɔ kanɛ́ mɔtɔ ba ntɛ́mɛ́ a bágálɛdɛnamɔ́ a amɔ́: “Ŋŋamɔ́ nɛɛ́nɛ dɔ́gɔ́ o? Kaá dómá moɔnɔ́ bamɛ ba odɛ́má. Mɔ́ɔ, bá gaá mo hálámáná.”
42020014	Kanɛ́ aŋa boyogóní bá go dɛŋa mɔgɛ́bɔ bá mbaá gundíe oŋgíso bá báá mo ɛ́ná, gáábɔ́ go bágálɛdɛna bá amɔ́: “A lɔ́mɔ́ moɔnɔ́ ba bigíndé. Ŋgáa dɛ mo óna, bigíndé bɛ́ ɔ́bɛnɔnɔ nɛcɔ́.”
42020015	Kɔ́ɔ bá mo húmiemú naá ntɛ́mɛ́ yɛ́ɛyɔ, bá báá mo óná.» Yésusu go úhune a amɔ́: «Gɔ́ɔ kanɛ́ mɔtɔ ba ntɛ́mɛ́ a ná ŋamɔ́ nɛɛ́nɛ o?
42020016	Caá a ná nco gunde, o óna boyogóní bá go dɛŋa mɔgɛ́bɔ bɔ́ɔbɔ púmú, a gɔ́lɔ ntɛ́mɛ́ yɛhɛ́ a yɛ íŋene go batɔ bóncodío go gɛdɛ́nɔ!» Aŋa batɔ bá mbɔɔ́ ɔ́bɔ́ dogálɔ dɔ́ɔdɔ, gáábɔ́ go oyɛda bá amɔ́: «Akɛ́ɛ, caá akɛ́ nɔ́ɔnɔ!»
42020017	Kanɛ́ Yésusu a bó núune cɛŋɛ, go bó oyana a amɔ́: «Nogálɔ ná Ŋgɔ́ŋɛ́ nɔ́ɔnɔ nó lɔ́mɔ́ nɛ́ɛnɛ naá cí: “Ɛdánɛ́ nɛ́ɛnɛ befúégí bá mbuú umbé, nɛ́ nɛ́ lɔ́mɔ́ ɛ́yáalú ɛdánɛ́ ná bugído o?”
42020018	Kɔ́ɔ mɔtɔ uŋkimée mɔ́ɔnyɔ a ŋgoó obá naá ɛdánɛ́ moánɛ a ŋga mɛ́ncámɛ́ncáa; gɔnɔ́ mɔ́ɔnyɔ nɛ́ ŋgaá mo obɛ́ná, nɛ́ ŋga mo goláa.»
42020019	Muloodio má Gicele na bagɔ́nɔ́ɔ bá bedúmbí bɛbáágá naá Asaŋa bá mba lɛ́ bí íyimene bese bese goŋaá Yésusu a mbaá ágá ncaba yɛ́ɛyɔ go busío bábɔ́. Gáábɔ́ go ɛ́da go fúmbe pɛ́ ya go dómba go mo gumbene, kanɛ́ bá mba lɛ́ bá díine batɔ.
42020020	Kɔ́ɔ bɛ́ ɛ́damɔ́ go fɛ́fa Yésusu, bá báá mo dómɛ́ná batɔ bá mbédémbí, bá bɔ́gɔ́lɔnɔ aŋa bɛtɛ́nɛ́ɛ bá batɔ, bá fúmbe go mo dámbɛna na ŋgúhune go go mo gumbene naá dogálɔ dɛ́hɛ́, bɛ́ ɛ́da nɛhɛ́ naá ŋgɔ́mɔnɔ na naá magálá má ufuŋe ogɔ́nɔ́ Sɛsáalɛ.
42020021	Kɔ́ɔ batɔ bɔ́ɔbɔ bá mo úhune bá amɔ́: «Iloodio, dɛ íyimene goŋaá o gálagala o gɔnɔ húunenye naá tɛ́nɛ́ɛ, o do díínée mɔtɔ go odɛ́nɛ́ yɛ́hɛ́, o húunenye pɛ́ sá Asaŋa na mammana iŋkimée.
42020022	Dɛ háanana go soa tásɛ ya Sɛsáalɛ|Sɛsáalɛ (César/Empereur): lí, dɛ dɛ soáa o?»
42020023	Yésusu a lɛncana moloolio mábɔ́, go bó gundie a amɔ́:
42020024	«Túfíemú nɔnɔ gɛkɔ́ŋɔ gá muinyí gímmue. Busío na ŋgɔ́ŋɛ́ mɔ́ɔmɔ mó lɔ́mɔ́ kɔ́ɔ mó lɔ́mɔ́ má ánɛ́ɛ o?» Bá amɔ́: «Mó lɔ́mɔ́ má ufuŋe ogɔ́nɔ́ Sɛsáalɛ.»
42020025	Gɔ́ɔ a bó oyanamɔ́ a amɔ́: «Ɛɛ́ɛŋ, bese! Gundínyée nɔnɔ Sɛsáalɛ bɔ́ɔbɔ bó lɔ́mɔ́ bá Sɛsáalɛ, no gundinye Asaŋa bɔ́ɔbɔ bó lɔ́mɔ́ bá Asaŋa.»
42020026	Bá dɛ mbáa lɛ bá go mo gumbene naá dogálɔ dɔ́ɔdɔ a mbaá lɔmɔ́ a gálagala batɔ. Kanɛ́ bá báá békúkée kundíemú yɛhɛ́, bá báá gúdúmídénée.
42020027	Gɔ́ɔ nɛnamá ná batɔ bá giimbó gá Beseduseyéŋe|Beseduseyéŋe (Sadducéens): nɛ́ mo báyɛkɛnamɔ́. Bɔ́ɔ bá suŋenenyemú bá amɔ́ bɛlɔ́ŋɔ́ bɛ́ dɛ fúfúgénée. Kɔ́ɔ bá mo úhune bá amɔ́:
42020028	«Iloodio, Mɔ́sɛsɛ a mba có fáá gɛlɔsɛnɔ ɔ́ŋɔ́ɔlú goŋaá: “Aáŋa mɔtɔ a bɛanana ondimóní, ondimóní mɔ́ɔnyɔ a gúe a síe okɔ́dɔ kanɛ baaná, gó háanana goŋaá ondimóní a gada gisí gɛ́ɛgɔ, a bíene baaná na gɛ́ naá ɛgoná há ondimóní mɔ́ɔnyɔ a mbaá gúé”.
42020029	Kɔ́ɔ bolimóní banɔ́mɔtɔ́ bá mba lɛ́ bátáanɔ na báandɛ́. Ba busío go giŋe a báá gúé kanɛ go síe moɔnɔ́.
42020030	Ba gáandɛ́ɛ a báá gadá gisí gɛ́ɛgɔ, a báá gúé kanɛ go síe baaná.
42020031	Ba gádadɔ́ɔ caŋa táŋɛ́ mmue. Bó báá gó bɛ́ɛmba nɔ́ɔnɔ nábɔ́ ná biimée bátáanɔ na báandɛ́, bá báá gúé kanɛ go síe baaná.
42020032	Naá nnyimé ya bɔ́ɔ biimée, okɔ́dɔ go gúe tɔ́nɔ.
42020033	Ɛɛ́ɛŋ kɔ́ɔ! Okɔ́dɔ mɔ́ɔnyɔ, naá púfuge ya begúe, a ŋgaá bɛ́ɛ́mbá ogánɛ́ ánɛ́ɛ o? Mammana, a mba lɛ́ okɔ́dɔ ba bɔ́ɔ biimée bátáanɔ na báandɛ́.»
42020034	Yésusu go bó gundie a amɔ́: «Banɔ́mɔtɔ́ na bakɔ́dɔ bá cí yɛ́ɛyɛ bá giŋenine.
42020035	Kanɛ́ banɔ́mɔtɔ́ na bakɔ́dɔ báaba bá ŋgaá háá na bodáŋɔ naá púfuge ya begúe na naá gɛɔyɔ naá cí yɛ́ɛyɛ yɛ úlenemú bá dɛ ŋgá bóso go giŋenine.
42020036	Bá dɛ ŋgá bóso go gɔnɔ gúe, bá lɛ́ caŋa mmue aŋa bɛɛ́ŋgɛlɛsɛ. Bá lɛ́ baaná bá Asaŋa caŋa mmue aŋa bá lɔ́mɔ́ baaná bá púfuge ya begúe.
42020037	Mɔ́sɛsɛ moatɛ́ a dúfenye daŋɛ́daŋɛ goŋaá begúe bá fúfugene. Naá gigísi gá ŋgɔ́ŋɛ́ gɛ́ɛgɛ gɛ́ gálagalamɔ́ go tudú ya gɛlɛ́mbɛ gá íyuke go lola, a dɔ́ŋɔnɔ Daadáa a amɔ́: “Asaŋa ba Ábalaháma|Ábalaháma (Abraham):, Asaŋa ba Ɛ́saga, Asaŋa ba Yɔ́kɔbɔ”!
42020038	Asaŋa a dɛ báá Asaŋa ba begúe, kanɛ́ a lɔ́mɔ́ Asaŋa ba bɔgɔ́sɔ, mammana biimée bá lɛ bɔgɔ́sɔ naá mɔ́ɔ.»
42020039	Gɔ́ɔ muloodio má gicele múncodío mó mo gundiemú mó amɔ́: «Iloodio, go á gálɛ́dá bese.»
42020040	Bá dɛ mbáa lɛ gɔnɔ́ na kélemene ya go mo nɔɔ ŋgúhune incodío.
42020041	Gɔ́ɔ Yésusu a bó gálɛdamɔ́ a amɔ́: «Nɛɛ́nɛ batɔ bá lɔ́mɔ́ bá go oyɛda goŋaá Mesíi|Kilítusu (Christ): u úlenemú naá nogɔgɔ́ ná Défidi|Défidi (David): o?
42020042	Défidi, mɔ́ɔ moatɛ́ moatɛ, o oya naá Kálata ya Ɛsagɔ a amɔ́: “Daadáa Asaŋa a mbo oyáná Daadáa bamɛ a amɔ́: Lukúméne háalá naá ombɔ́gɔ onɔ́mɛ yámɛ,
42020043	gó ɛ́da go éme aŋa nná ŋamɔ́ goŋaá babɛlɔ́bɛlɔ báhɔ bɛ́ ɛ́ya gɛdálɛ́ná bɛgɔ́ndɔ́ báhɔ”.
42020044	Défidi a mo dɔ́ŋɔnɔ kanɛ́ a amɔ́ “Daadáa”, nɛɛ́nɛ mɔ́ɔ a lɔ́mɔ́ tɔ́nɔ ba go úle naá nogɔgɔ́ nɛ́hɛ́ o?»
42020045	Naá gɛcamɛna gɛ́ɛgɛ batɔ biimée bá mbaá ŋá bá gá bódólonyo moóma mɔ́ɔmɔ Yésusu a mbaá lɔmɔ́ o oya, gɛ́hɛ́ go oyana behúúní|Uhúúní (disciple): bɛ́hɛ́ a amɔ́:
42020046	«Bébeŋéemú nɔnɔ bese na muloodio má bicele, mó maamana go ɛnɛnda na bɛdádálaga bá kaba. Mó maamana goŋaá gásɛ́ batɔ bá á bó bédíígényée na mbúlugie naá indukí ya agósa yá gɛdɔŋɔ; mó maamana go lukumenene naá indukí ya busío naá nnyaŋá sá mbósógólí|Nnyaŋá ya mbósógólí (Synagogue): na naá bɛdágá.
42020047	Mó nyɛ́ɛna bisí bá bakɔ́dɔ, mó gɔnɔ ŋanana bɛntaálala bá mbósógólí go go bédúfenye naá batɔ. Mó ŋga bɛáa gɛantáanta gá noséésényée.»
42021001	Gɔ́ɔ Yésusu a núunemú, a báá lɛ gó ɛ́na banɔ́mɛnɔmɛ bá ágana muinyí má bɛbáágá naá gisímbí.
42021002	A báá lɛ gó ɛ́na tɔ́nɔ osógasoga ba gisí gá okɔ́dɔ ummue a ágana muinyí ŋginyí má bɛkɔ́ŋɔ móandɛ́.
42021003	Yésusu go oyɛda a amɔ́: «Ŋgaá nyó oyáná mammana caá, osógasoga ba gisí gá okɔ́dɔ mɔ́ɔnyɔ a á fáá a báá dómbá batɔ biimée.
42021004	Mammana, batɔ báaba bóncodío biimée bá báa nco go ágana muinyí mɔ́ɔmɔ mó lɔ́mɔ́ mó do gɔnɔ́ bó dúgune; kanɛ́ mɔ́ɔ, na gosóga gɛ́hɛ́ guimée, a báa nco fáa bɔ́ɔbɔ bó báá ná ŋá bó báá go mo síenine go gɛɔyɔ gɛ́hɛ́.»
42021005	Aŋa batɔ bóncodío bá mbaá lɔmɔ́ bó oya goŋaá Nnyaŋá ya Asaŋa|Nnyaŋá ya Asaŋa (Maison de Dieu/Temple): ɛ lɛ́ lɛŋálɛŋá na bɛnɔ́gɔ́ bá adánɛ́, na bɛnɔ́gɔ́ bá moóma biimée bɛ́ɛbɛ batɔ bá mbaá fáánánáa go go búlugenye Asaŋa kɔ́ɔ, Yésusu go bó oyana a amɔ́:
42021006	«Naá moóma mɔ́ɔmɔ no núunemú mɔ́ɔmɔ, medúgú má úlene máama no ŋgaá ŋá no do gɔnɔ́ go ɛ́na ɛdánɛ́ nímmue nɛ́ lɔbɔ dáláalú naá sɔ́gɔ́ɔ ɛdánɛ́ mmoɛná, bá ŋga buhée buimée bɔ́ɔbɔ.»
42021007	Gɔ́ɔ bá mo úhunemú bá amɔ́: «Iloodio, kanɛ́ boóma moánɛ bó ŋgaá báŋaáa nikíníi o? Gilincie gɛ́ɛgɛ gɛ́ dúfenyemú goŋaá boóma moánɛ bó ná báŋa gɛ́ lɔ́mɔ́ ŋkádɛ o?»
42021008	Yésusu go oyɛda a amɔ́: «Bébeŋéemú nɔnɔ, mɔtɔ a dɛ nyó nenúgíe. Mammana, batɔ degédegé bá ŋgu úlénée bá béfínenye go ufíno yámɛ, bó oya bá amɔ́: “Yɔmɔ́ɔ ndɔ́mɔ́ Mesíi”, gɔnɔ́ “Gɛcamɛna gɛ́ á háá”. Kanɛ́ no do hóámá no do bó biené.
42021009	Aŋa no ŋgɔɔ́ ɔ́bɔ́ bó oya cɔ́mɔ sá bidé na gobueŋenye, no do bɛáa bofoá. Mammana, moóma moánɛ mó háanana go dóana go bola. Kanɛ́ bó do ŋgá dómba go bɛ́ɛmba gomana gá cí.»
42021010	Gɔ́ɔ a gídenemú a amɔ́: «Boɛ́nɔ búmmue bó ŋga nɔɔ́ɔ sɔ́gɔ́ɔ boɛ́nɔ bidé, bufuŋe na sɔ́gɔ́ɔ bufuŋe.
42021011	Goyiŋkime gá cí na bogaaga gó ŋga bɛ́ɛ́mbá, ɛgɔnɔ́ ya púugie na incíli mó bɛ́ɛmba naá bigísi bá cí gɛca, biidí bá moóma tɔ́nɔ bá go góloninyo bofoá bɛ́ ŋga bɛ́ɛ́mbá hɔ́ɔ na bieninye bá gobékúke bɛ́ ɛ́da go úlene naá mmoɛná.»
42021012	«Kanɛ́ moóma mɔ́ɔmɔ mó gá lɛ́ mó do bolá, bá ŋga nyó gumbénénée, bá nyó séesenye, bɛ́ ɛ́dana nɛnyɔ́ naá nnyaŋá sá mbósógólí|Nnyaŋá ya mbósógólí (Synagogue): go cáágá, bá nyó ágana naá ncíbo ya gɛaŋɔ́; bá nɛ́ ɛ́dana nɛnyɔ́ naá mefuŋe na baŋgɔ́mɔnɔ go busío bámɛ.
42021013	Bó ŋga bɛ́ɛ́mbá pɛ́ ya goŋaá no ŋa ŋgominyo go busío bámɛ.
42021014	Boóma bɔ́ɔbɔ no sɛmɛgananamɔ́ go báága naá odóɛ bó lɔ́mɔ́ goŋaá no do dóáná go yóbimido go fúmbe aŋa no ná bɔ́bɔgɔbɔgɔmɔ́ naá gɛsɛnɛ gɛ́nyɔ́.
42021015	Ɛɛ́ɛŋ, yɔmɔ́ɔ moatɛ́ nná nyó fáa makóa na nciŋí, mɔ́ɔmɔ mó ná mánɛgɛnamɔ́ babɛlɔ́bɛlɔ bɛ́nyɔ́; bá dɛ gɔnɔ́ bɛa nyuudé.
42021016	Akɛ́ bebíéní bɛ́nyɔ́, akɛ́ bolimóní bɛ́nyɔ́, akɛ́ nigúli nɛnyɔ́ ná batɔ, akɛ́ begúle bɛ́nyɔ́, bá ná nyó bɛ́ɛ́ya. Bá ágana naá ncíbo ya gɛaŋɔ́ gɛca naá olɔŋɔ yɛ́nyɔ́ go go bó óna.
42021017	Batɔ biimée bá ŋga nyó bɛlábɛ́láa go busío bámɛ.
42021018	Kanɛ́, akɛ́ cóɛ mmue naá odóɛ yɛ́nyɔ́ ɛ dɛ ŋgá yíme.
42021019	Gɛ́ndɛ́mɛ́da nɔnɔ, goŋaá nɔ́ɔnɔ gɔ́ɔ no ná sódiomú bɛɔyɔ bɛ́nyɔ́.»
42021020	«Aŋa no nɛ́ ɛ́namɔ́ ɛlɔŋɔ ya bidé ɛ báá go géŋgelidie Yolósalɛmɛ, íyíme nɔnɔ no amɔ́ naá gɛcamɛna gɛ́ɛgɔ, bá gaá gá lɛ́ go mo gada.
42021021	Gɔ́ɔ batɔ báaba bá ŋgaá bɛ́ɛ́mbá naá gɛdɔŋɔ gá Yudée bá ŋga háánánáa go salana naá ɛgɔndɔ; báaba bá ŋgaá bɛ́ɛ́mbá naá Yolósalɛmɛ gadɛ́ɛ, bɛ́ ɛ́dana halaháláa; ŋgáa báaba naá ntɛ́mɛ́, bá dɛ íŋéné naá tɛ́sɔnɔ.
42021022	Mammana, medúgú moánɛ má ŋga bɛ́ɛ́mbá medúgú má bibégundí, medúgú má gobáŋa gá buimée bɔ́ɔbɔ Ŋgɔ́ŋɛ́ sɛ́ oyamɔ́.
42021023	Bakɔ́dɔ bá embume na báaba bá go yúuŋenye baaná bá ŋga bɛ́ɛ́mbá mahana makɔ́nɔ́ naá medúgú moánɛ! Mammana gɛantá gá mahana gɛ́ ŋgo obɛ́ná gɛdɔŋɔ, na mpímí ya Asaŋa go batɔ bá gɛdɔŋɔ gɛ́ɛgɔ.
42021024	Bá ŋga bó ónáa na kalafɔ, bá bɛ́ɛmba bɛɔlɛ́ naá kadɛ́gadɛ́ɛ ya bɛdɔŋɔ biimée, gɔnɔ́ batɔ bá bɛdɔŋɔ bíncodío bá ŋga bíndée Yolósalɛmɛ gó ɛ́da go éme aŋa gɛcamɛna gábɔ́ gɛ́ manamɔ́.»
42021025	«Bieninye bɛ́ ŋga bɛ́ɛ́mbá naá buisí, naá ofɛ́ na naá muotóti. Gɛantá gá bofoá gɛ́ ŋga gumbéné mɛɛ́nɔ naá cí, má dɛ gɔnɔ́ hóda gɛcooma gá máŋɛ́ na gobégide gá miimpo.
42021026	Batɔ bá ŋga gúénénée na bofoá go go béeniŋenye gá boóma bɔ́ɔbɔ bó ŋgaá háánánáa go báŋa naá cí yɛ́ɛyɛ iŋkimée, mammana, magaaga máama naá mmoɛná má dɛ ŋgá gɔnɔ bɛa ndukúméníné.
42021027	Kɔ́ɔ bá ŋgɛɛ́ ɛ́ná Moɔnɔ́ ba mɔtɔ ɛ ɛ́da go úlene géŋgélídíelú na bidu bá mmoɛná na bogaaga gɔnɔ́ na nigúmi dácɛ.»
42021028	«Aŋa moóma mɔ́ɔmɔ mó ŋgaá dúmé go báŋanana, bónógóga nɔnɔ no fediginye odóɛ, goŋaá gisódio gɛ́nyɔ́ gɛ́ ná lɛ́ mekúígíi.»
42021029	Gɔ́ɔ Yésusu a gɔnɔmɔ́ bó ágɛna ncaba amɔ́: «Núúnée nɔnɔ bogónɛ́dá bá bufiigíe|Bufiigíe (figuier): gɔnɔ́ na mɛɛ́tɛ máama móncodío miimée.
42021030	Gɔ́ɔgɔ no ɛ́namɔ́ goŋaá má á dúmé go tɔsɔ, no íyimene goŋaá gɛnɔ́gɔ́ gá gɛcamɛna gɛ́ ná lɛ́ mekúígíi.
42021031	Caŋa mmue, bɛɛnyɔ́ɔ tɔ́nɔ, aŋa no ŋgɛɛ́ ɛ́ná moóma mɔ́ɔmɔ, íyíme nɔnɔ goŋaá Bufuŋe bá Asaŋa bó ná lɛ́ mekúígíi.
42021032	Ŋgaá nyó oyáná mammana caá, batɔ bá ogɛlɛ yɔ́ɔyɔ bá dɛ ŋgá fúe biimée kanɛ goŋaá moóma muimée mɔ́ɔmɔ mó á bolá.
42021033	Mmoɛná na cí mó ŋga maná, kanɛ́ dogálɔ dámɛ dó do ŋgá mana.»
42021034	«Lukúméne nɔnɔ bese! Bibíné, anyóa yá ginití na mecíkílí má gɛɔyɔ, mó do nyó ágá gonóa naá odɛ́má, aáŋa caá nɔ́ɔnɔ, buisí bá gɛɛmba bɔ́ɔbɔ bó ŋga nyó sulúŋényée.
42021035	Ɛɛ́ɛŋ, bó ŋgo obɛ́ná batɔ biimée bá cí yɛ́ɛyɛ iŋkimée aŋa ɛdámbɔ.
42021036	No do ɛ́dánáa go dɔnɔ́ɔ, bósógólónyóomú nɔnɔ bɛcamɛna biimée, goŋaá nó bɛa bogaaga bá go pamba naá buimée bɔ́ɔbɔ bó ná báŋamɔ́, no gɔnɔ dɛ́lɛmɛna tɛ́nɛ́ɛ naá busío bá Moɔnɔ́ bá mɔtɔ.»
42021037	Na sisíi, Yésusu a mba lɛ́ a húunenye naá Nnyaŋá ya Asaŋa|Nnyaŋá ya Asaŋa (Maison de Dieu/Temple):. Kanɛ́ hɛɔbɔ́bɔ́ɔ, a lɛ go ɛ́da bɛ́dɛmɛna naá kɔndɔ yɛ́ɛyɛ bá dɔ́ŋɔnɔmɔ́ bá amɔ́ ogɔndɔ yá Boolifíe|Boolifíe (oliviers):.
42021038	Kanɛ́ batɔ biimée bá mba lɛ́ bá yáfana naá Nnyaŋá ya Asaŋa go go mo bódólonyo.
42022001	Gibíné gá bɛlɛ́dɛ bá kanɛ ondɔ yá go fudugenye|Ondɔ yá go fudugenye (levain, levure): gɛ́ɛgɛ bá dɔ́ŋɔnɔmɔ́ bá amɔ́ gibíné gá Pásɛ́ka ya Beyúdene|Gibíné gá Pásɛ́ka ya Beyúdene (Pâques juive): gɛ́ mbaá ŋá gɛ́ ná lɛ́ mekúígíi.
42022002	Bagɔ́nɔ́ɔ bá bedúmbí bɛbáágá naá Asaŋa na muloodio má bicele go ɛ́da go fúmbe pɛ́ ya go óna Yésusu, kanɛ́ bá mba lɛ́ bá díine boɛ́nɔ.
42022003	Gɔ́ɔ Sátana|Sátana (Satan): i íŋenemú naá odɛ́má yá Yódasɛ Ɛsɛkalɛ́ɔtɛ, ummue naá Bɛɔdɔ́ɔ na bɛ́andɛ́ bá behúúní bá Yésusu.
42022004	Yódasɛ go ɛ́da gíde bagɔ́nɔ́ɔ bá bedúmbí bɛbáágá naá Asaŋa na bagɔ́nɔ́ɔ bá bebeŋíbéŋí Nnyaŋá ya Asaŋa, go go éme ukelú go mbɔ́dɔ ya go bó dúene Yésusu.
42022005	Gáábɔ́ go ɛ́da go békeelenye makɔ́nɔ́, aŋa bá mbɔɔ́ ɔ́bɔ́ cɔ́mɔ yɛ́ɛyɛ, bá báá mo dánɛ́ná muinyí má go mo fáa.
42022006	Yódasɛ go oliminyo, go ɛ́da go fúmbe gɛnɔ́gɔ́ gá gɛcamɛna gá go bó dúene Yésusu, gitúu gá batɔ gɛ́ dɛ íyímé.
42022007	Gɛcamɛna gá gibíné gá bɛlɛ́dɛ bá kanɛ ondɔ yá go fudugenye|Ondɔ yá go fudugenye (levain, levure): go bola. Buisí moánɛ, bá mba lɛ́ bá sɛ́sa baaná bá bɛdómbáa nyɔlɔ́ go gibíné gá Pásɛ́ka ya Beyúdene.
42022008	Yésusu go dómá Píele na Sáŋa a amɔ́ gáábɔ́ a amɔ́: «Ɛ́dá nɔnɔ no có gedinye manyáanya má gibíné gá Pásɛ́ka ya Beyúdene|Gibíné gá Pásɛ́ka ya Beyúdene (Pâques juive):, goŋaá dɛ nyáa.»
42022009	Gáábɔ́ go mo úhune bá amɔ́: «O lɛ́galɛgamɔ́ go amɔ́ dɛ ɛ́da má gedie áhanɛ́ɛ o?»
42022010	Gɛ́hɛ́ go bó gundie a amɔ́: «Aŋa no gaá ní íŋéné naá tɛ́sɔnɔ, no gaá luméné na mɔtɔ na iséní há miimpo go odóɛ; mo bienéemú nɔnɔ naá nnyaŋá yɛ́ɛyɛ a gaá ní íŋéné hɔ́ɔ.
42022011	Manɛ́ no gaá nó oyáná mɔtɔ ba nnyaŋá no amɔ́: “Iloodio u úhene a amɔ́: Cómba yɛ́ɛyɛ kaá ná nyáá gibíné gá Pásɛ́ka ya Beyúdene olɔŋɔ na behúúní|Uhúúní (disciple): bámɛ ɛ lɔ́mɔ́ áhanɛ́ɛ o?”
42022012	A gaá nyó dúfíe gɛantá gá nɛgɛlɛ́ naá nnyaŋá mmoɛná gedíelú aŋa gó háananamɔ́. Hɔ́ɔ háa no gaá ná có gedínyée manyáanya má gibíné.»
42022013	Behúúní go ɛ́da, go huenye boóma buimée aŋa Yésusu a mbaá bó oyáná, bá báá gedíe manyáanya má gibíné gá Pásɛ́ka ya Beyúdene.
42022014	Aŋa gɛcamɛna gɛ́ mbaá háá, Yésusu go lukumene naá tábɛ́la olɔŋɔ na baapótɛlɛ|Apótɛlɛ (Apôtre): bɛ́hɛ́.
42022015	Gɛ́hɛ́ go bó oyana a amɔ́: «Ŋgaá lɛ ndɛ́galɛga goŋaá nnyáa manyáanya má gibíné gá Pásɛ́ka ya Beyúdene|Gibíné gá Pásɛ́ka ya Beyúdene (Pâques juive): máama olɔŋɔ nɛnyɔ́, otóotoɛ yá goŋaá ŋgɔ́bɛgɔnɔ.
42022016	Mammana, ŋgaá nyó oyáná caá, cɛ ná gɔnɔ má nyáa, gó ɛ́da go éme aŋa buimée bɔ́ɔbɔ má oyamɔ́ naá cí, bó ŋgaá bó hóógío naá Bufuŋe bá Asaŋa.»
42022017	Gɛ́hɛ́ go gɔ́lɔ ɛnnyóɛ́ná na mɔgɛ́bɔ kɔ́ɔ, a báá béhiigí Asaŋa, go oyɛda a amɔ́: «Gɔ́lɔ́ nɔnɔ ɛnnyóɛ́ná hɛ́ɛhɛ, no nyóɛna bɛɛnyɔ́ɔ biimée.
42022018	Ŋgaá nyó oyáná mammana caá: cɛ ná gɔnɔ nyóɛna mɔgɛ́bɔ máama gó lama gó ɛ́da húme aŋa Bufuŋe bá Asaŋa bó nú úlemú.»
42022019	Gɛ́hɛ́ go gɔnɔ gɔ́lɔ gɛlɛ́dɛ, a báá béhiigí Asaŋa, go gɛ́ gɛ́sagɛsa, go bó íŋene a amɔ́: «Bɔ́ɔbɔ bó lɔ́mɔ́ nnyɔ́dɔ yamɛ íŋénéelú go busío bɛ́nyɔ́. Ŋanánáa nɔnɔ boóma moánɛ no mbéeniŋenye.»
42022020	Naá nnyimé ya manyáanya, a báá ŋaáa caŋa mmue na ɛnnyóɛ́ná, a gálagala a amɔ́: «Bɔ́ɔbɔ bó lɔ́mɔ́ ɛnnyóɛ́ná há gɛpáa gá gɛlada bugúle|Gɛlada bugúle (Alliance): na Asaŋa go manɔ́ŋɔ́ mámɛ máama má lɔ́mɔ́ udúgéelú go busío bɛ́nyɔ́.
42022021	«Moánɛ, núúnée nɔnɔ, mɔ́ɔnyɔ a gaá ná túé, a nyáanya olɔŋɔ namɛ naá tábɛ́la háalá.
42022022	Mammana, Moɔnɔ́ ba mɔtɔ a gaá gúé aŋa Asaŋa a mbaá dílímínyée. Kanɛ́ mahana makɔ́nɔ́ na mɔ́ɔnyɔ a gaá ná mo dúé.»
42022023	Gáábɔ́ go ɛ́da go búúhenine ánɛ́ɛ naá olɔŋɔ yábɔ́ a gaá ná ŋaáa boóma aŋa bɔ́ɔbɔ nɔ́ɔnɔ.
42022024	Gɔ́ɔ bɛ́ ɛ́damɔ́ go suŋene suŋene go go íyime ánɛ́ɛ naá kadɛ́gadɛ́ɛ yabɔ́ a lɔ́mɔ́ ba go bɛ́ɛmba gɛkɔ́nɔ́nɔ́ɔ a dómba basɔ́gɔ́ɔ.
42022025	Yésusu go bó oyana a amɔ́: «Mefuŋe má bɛdɔŋɔ mí íligene batɔ bábɔ́, bɛgaaga bɛ́ bó míneminie, bɛ́ lɛ́galɛga goŋaá bá bɛ́ dɔ́ŋɔnɔ bá amɔ́ Beŋií besé.
42022026	Bó do báá nɔ́ɔnɔ naá kadɛ́gadɛ́ɛ yɛnyɔ́. Kanɛ́ mɔ́ɔnyɔ a lɔ́mɔ́ ogɔ́nɔ́ɔ naá kadɛ́gadɛ́ɛ yɛnyɔ́ a háanana go gɔ́lɔ undukí yá moádɔmbɔ́; mɔ́ɔnyɔ a nonamɔ́ basɔ́gɔ́ɔ, a gɔ́lɔ odɛ́nɛ́ yá uyogóní.
42022027	Mammana, ohanɛ́ a lɔ́mɔ́ ogɔ́nɔ́ɔ a dómbana basɔ́gɔ́ɔ o? Mɔ́ɔnyɔ a lɔ́mɔ́ ndukíi naá tábɛ́la lí, mɔ́ɔnyɔ a yɔgɔnɔmɔ́ o? Ábɔ caá mɔ́ɔnyɔ a lɔ́mɔ́ ndukíi naá tábɛ́la o? Kanɛ́ yɔmɔ́ɔ ndɛ́ naá kadɛ́gadɛ́ɛ yɛnyɔ́ aŋa mɔ́ɔnyɔ a yɔgɔnɔmɔ́.
42022028	«Bɛɛnyɔ́ɔ no lɛ́ báaba no mbaá kéléméné namɛ naá bɛdɔmbɔ bámɛ.
42022029	Gó moánɛ nnyó fáamɔ́ Bufuŋe bá Asaŋa aŋa Baaba a mbaá páá.
42022030	No ŋga nyáányáa, no nyóanana naá tábɛ́la yamɛ naá yɔmɔ́ Bufuŋe; no lukumenene naá ɛŋgɛ́yɔ́ go go sómba bɛsɛnɛ bá egúli yɔ́ɔ́dɔ́ na áhandɛ́ yá Ɛ́sɛlahɛ́ɛlɛ.»
42022031	Yésusu go gálɛda a amɔ́: «Símono, Símono, Sátana|Sátana (Satan): a bɔ́ɔ ɔŋɛnɔ bogaaga bá go nyó fúne aŋa bá fúnemú camɔ́ go go úlie bifúnú.
42022032	Kanɛ́ yɔmɔ́ɔ, ŋgaá bósógólónyóo go busío báhɔ, goŋaá gioliminyo gáhɔ gɛ́ dɛ yímé. Aŋa o ná ncomɔ́ gunde naá yɔmɔ́ɔ, gíndényée batɛ́ɔbɛnɔ.»
42022033	Píele go mo oyana a amɔ́: «Daadáa, ndɛ́ pɛnɛ́ɛ goŋaá dɛ ɛ́da naá ncíbo ya gɛaŋɔ́, akɛ́ goŋaá dɛ gúenye.»
42022034	Yésusu go mo gundie a amɔ́: «Píele, otóotoɛ yá goŋaá gɛnɔ́mɛ gá ŋgɔɔ́ gɛ́ dádɛda ínoni yɛ́ɛyɛ, o gaá ŋá o báá go mbásáŋona ɛŋɛndɔ ɛdadɔ́ go amɔ́, o do ŋgíyíménée.»
42022035	Gɛ́hɛ́ go gɔnɔ bó oyana a amɔ́: «Gɔ́ɔgɔ mbaá nyó dómánáa kanɛ gɛgada gá muinyí, kanɛ gɛgada gá oŋɛndɔ, kanɛ nnaadɛna, no mba baŋɛ́dá boóma lí?» Gáábɔ́ go mo gundie bá amɔ́: «Akɛ́ gɔnɔ́ɔ.»
42022036	Gɛ́hɛ́ go bó oyana a amɔ́: «Godɔ́ɔdɔ, mɔ́ɔnyɔ a lɔ́mɔ́ na gɛgada gá muinyí, ŋgáa a gɛ́ gɔ́lɔ, caŋa mmue na mɔ́ɔnyɔ a lɔ́mɔ́ na gɛgada gá ɔŋɛndɔ; mɔ́ɔnyɔ a lɔ́mɔ́ a dɛ bɛanánáa kalafɔ, a háanana go dúe gɛla gɛ́hɛ́ gá isió, go go yɛ ɔ́ndɔ.
42022037	Ŋgaá nyó oyáná naá mammana caá, bó úhene goŋaá Ŋgɔ́ŋɛ́ yɛ́ɛyɛ ɛ bóhóogio naá nnyɔ́dɔ yamɛ. Yɛ oya yɛ amɔ́: “Bá mba mo baná naá olɔŋɔ yá bepelípélí.” Ɛɛ́ɛŋ, buimée bɔ́ɔbɔ bó nnúunemú, bó ná bóhóogio.»
42022038	Gáábɔ́ go mo oyana bá amɔ́: «Daadáa, kalafɔ ɛ́handɛ́ sɛ́sɛ́ɛ.» Gɛ́hɛ́ go bó gundie a amɔ́: «Gó háanana nɔ́ɔnɔ.»
42022039	Yésusu go húme, go bofɛ́lánɔ́ bɛ́hɛ́ go go ɛ́da naá ogɔndɔ yá Boolifíe|Boolifíe (oliviers):. Behúúní|Uhúúní (disciple): bɛ́hɛ́ bá báá lɛ gó mo biene.
42022040	Aŋa a mbɛɛ́ ɛ́dá bola naá hoóma há ndiemi, gɛ́hɛ́ go bó oyana a amɔ́: «Bósógólónyóomú nɔnɔ goŋaá no do obɛ́ná naá magálá má ɛsɔgɛdɔ.»
42022041	Gɔ́ɔ a bó yáŋɛmɛdɛnamɔ́ boóma bá nnɛɛnɔ́ ya ɛdánɛ́, go gule enúu go cí, a bósógolonyo, a gálagala a amɔ́:
42022042	«Baaba, aáŋa o lɛ́galɛga, tóŋónɛ́náamɔ́ ɛnnyóɛ́ná há makánya hɛ́ɛhɛ. Kanɛ́ caá akɛ́ go ndɛ́ga yamɛ, ŋgáa bó báŋa go ndɛ́ga yahɔ.» [
42022043	Gɔ́ɔ ɛ́ŋgɛlɛsɛ ba Asaŋa a mo ɛ́nɛgɛnamɔ́ go go mo gíndenye.
42022044	Aŋa a mbaá bɛáa bofoá bá nigúe, Yésusu go ɛ́da go bósógolonyo na bogaaga gɔnɔ́ makɔ́nɔ́. Giukú naá mbɔ́dɔ ya manɔ́ŋɔ́, go ɛ́da go mo húmene, gɛ́ débe go cí.]
42022045	Naá nnyimé ya mbósógólí, gɛ́hɛ́ go fadɛgɛna, go nco gunde anáa behúúní bɛ́hɛ́ bá mbaá lɔmɔ́, go bó gíde go dɔnɔ́ɔ, na gɛdɔmbɔ gá odɛ́má go kánya.
42022046	Gɛ́hɛ́ go bó úhune a amɔ́: «Nɛɛ́nɛ no lɔ́mɔ́ go dɔnɔ́ɔ o? Fadɛ́gɛ́na nɔnɔ no bósógolonyo goŋaá no do obɛ́ná naá magálá má ɛsɔgɛdɔ.»
42022047	A gá gálagala nɔ́ɔnɔ, gɔ́ɔ gitúu gá batɔ gɛ́ magamɔ́ boasɛ. Ummue naá Bɛɔdɔ́ɔ na bɛ́andɛ́ bá behúúní, ufíno yɛ́hɛ́ Yódasɛ, mɔ́ɔ a mbaá lɛ a bó gɔ́gɔ, gɛ́hɛ́ go báyɛkɛna Yésusu go go mo gɔ́lɔ kude.
42022048	Yésusu go mo úhune a amɔ́: «Yódasɛ, o gɔ́lɔnɔ Moɔnɔ́ ba mɔtɔ kude go go mo dúe o?»
42022049	Báaba bá mbaá lɛ mo géŋgélídíelú bɛ́ ɛ́nana boóma bɔ́ɔbɔ bó mbaá lɔmɔ́ bá go bola, go mo úhune bá amɔ́: «Daadáa, dɛ háanana go somona kalafɔ sɛ́cɔ́ lí?»
42022050	Ummue naá bɔ́ɔ go canɛda uyogóní ba Ufuŋe yá bedúmbí bɛbáágá naá Asaŋa, a báá mo sólóná udúu yá ombɔ́gɔ onɔ́mɛ.
42022051	Kanɛ́ Yésusu go bó oyana a amɔ́: «Dɛ́ɛ́na nɔnɔ, bó háanana nɔ́ɔnɔ.» Gɛ́hɛ́ go báláfɛna udúu yá mɔtɔ mɔ́ɔnyɔ, a báá mo éŋúgíe.
42022052	Gɔ́ɔ o oyanamɔ́ biimée báaba bá mbaá bégedíe go go mo gumbene, bagɔ́nɔ́ɔ bá bedúmbí bɛbáágá naá Asaŋa, bagɔ́nɔ́ɔ bá bebeŋíbéŋí Nnyaŋá ya Asaŋa|Nnyaŋá ya Asaŋa (Maison de Dieu/Temple): na bafɛanɔ́ɔ bá gɛdɔŋɔ a amɔ́: «No búu úle na kalafɔ na ŋkɛ́báa aŋa go go gumbene ohándá!
42022053	Gɔ́ɔgɔ ŋgaá ná lɔmɔ́ nɛnyɔ́ miisí miimée naá Nnyaŋá ya Asaŋa, no lɛ́ kanɛ go tála ombɔ́gɔ. Kanɛ́ gɛcamɛna gɛ́nyɔ́ gɛ́gɛ́ɛ, gɛcamɛna gá bogaaga bá ohándá.»
42022054	Gáábɔ́ go yɔkɛnɔ Yésusu, go ɛ́da nɛhɛ́ naá nnyaŋá ya Ufuŋe yá bedúmbí bɛbáágá naá Asaŋa. Píele a bó bienene gɛyábá.
42022055	Bá mba fóáná gɛantá gá íyuke go tɛ́mádɛ́má ya nnyaáŋgadɛ́ɛ, Píele go lukumene olɔŋɔ na báaba bá mbaá lɛ hɔ́ɔ bá báá hɛ́ géŋgélídíe.
42022056	Okɔ́dɔ ba masɔ́mɔ ummue go ɛ́na Píele ndukíi naá gise gá íyuke, go mo ágɛna oŋgíso a amɔ́: «Múunyú tɔ́nɔ a mba lɛ́ olɔŋɔ nɛhɛ́.»
42022057	Kanɛ́ Píele go básáŋona a amɔ́: «Okɔ́dɔ, cɛ mo íyíménée.»
42022058	Moɔnɔ́ ba gɛcamɛna naá nnyimé, mɔtɔ untió go mo ɛ́na, go gálɛda a amɔ́: «Maamɔ́ɔ tɔ́nɔ o lɛ́ olɔŋɔ nabɔ́.» Píele go gundie a amɔ́: «Akɛ́ɛ, cɛ báá kɔ́ɔ.»
42022059	Boóma bá gigúlí gímmue naá nnyimé hɔ́ɔlɔ́, mɔtɔ gɔnɔ́ untió go ɛ́da go éleninye a amɔ́: «Bó lɛ́ mammana, mɔtɔ múunyú a mba lɛ́ olɔŋɔ nɛhɛ́; moatɛ́, a lɛ́ ba Bégelilée.»
42022060	Píele go gundie a amɔ́: «Cɛ íyíménée bɔ́ɔbɔ o lɛ́galɛgamɔ́ go oyɛda.» Hɔ́ɔ na hɔ́ɔ, a gá lɛ́ na dogálɔ naá nyuudé, gɛnɔ́mɛ gá ŋgɔɔ́ go dádɛda.
42022061	Daadáa go bábondona, go ɛ́da go mo núune. Gɔ́ɔ Píele a béeniŋinyemú nogálɔ nɔ́ɔnɔ Daadáa a mbaá mo gálɛ́dá a amɔ́: «Otóotoɛ yá goŋaá gɛnɔ́mɛ gá ŋgɔɔ́ gɛ́ dádɛda ínoni, o gaá ŋá o báá go mbásáŋona ɛŋɛndɔ ɛdadɔ́.»
42022062	Píele go húme, a báá dúmbúgé na mbií gɛbɛ́ gɛbɛ́.
42022063	Batɔ báaba bá mbaá lɔmɔ́ bá beŋebeŋe Yésusu, bá mba lɛ́ bá mo fánɛnafanɛna, bá mo gide.
42022064	Bá báá mo gódá busío, bá mo úhene bá amɔ́: «Lɛncá ánɛ́ɛ a go góbamɔ́ o?»
42022065	Bá mba lɛ́ bá mo lába gɛcɛcá gá cigí síntió.
42022066	Aŋa gɛyɛ́nɛ́ gɛ́ mbaá bálá, bafɛanɔ́ɔ bá boɛ́nɔ bá Beyúdene, bagɔ́nɔ́ɔ bá bedúmbí bɛbáágá naá Asaŋa na muloodio má gicele go bábándɛgɛna. Gáábɔ́ go ŋa goŋaá bú úle na Yésusu naá Nɛgála nɛgɔ́nɔ́ nábɔ́.
42022067	Go mo úhune bá amɔ́: «Aáŋa o lɛ́ Mesíi|Kilítusu (Christ):, có oyánáamɔ́ nɔ́ɔ.» Gɛ́hɛ́ go bó gundie a amɔ́: «Caá nyó oyana nɔ́ɔ, no do gaá ŋgolímínyóo.
42022068	Caá kunde mbáá nyó úhúné ŋgúhune, no do gaá kundíe.
42022069	Kanɛ́ gó bayɛga godɔ́ɔdɔ, Moɔnɔ́ ba mɔtɔ a ŋga bɛ́ɛ́mbá ndukíi naá boayá bá ombɔ́gɔ onɔ́mɛ yá Asaŋa bogaaga.»
42022070	Biimée go oyɛda bá amɔ́: «O lɛ́ kanɛ́ Moɔnɔ́ ba Asaŋa!» Gɛ́hɛ́ go bó gundie a amɔ́: «No ó oyɛ́dá, ndɛ́ nɔ́ɔ.»
42022071	Gɔ́ɔ bá gálɛdamɔ́ bá a amɔ́: «Dɛ dɛ gaá gɔnɔ́ fúmbe batɔ bóntió bá go mo sɔ́mɔnɔ, goŋaá dɛ á bɔ́ɔ́bɛ́nɔ́ bɛɛcɔ́ɔ moatɛ́ naá nyuudé nɛ́hɛ́!»
42023001	Gɔ́ɔ batɔ bá Nɛgála nɛgɔ́nɔ́ bá fadɛgɛnamɔ́ biimée, go ɛ́da na Yésusu naá Pɛlátɛ.
42023002	Gáábɔ́ go ɛ́da go mo sɔ́mɛnɔnɔ bá amɔ́: «Dɛ mba huenyée mɔtɔ mɔ́ɔnyɔ a búlumuncenye gɛdɔŋɔ, o oyanɛna batɔ a amɔ́, bá dɛ soáa tásɛ ya Sɛsáalɛ|Sɛsáalɛ (César/Empereur):, a gɔnɔ béfínenye a amɔ́ mɔ́ɔ a lɛ́ Mesíi|Kilítusu (Christ):, a lɛ́ ufuŋe.»
42023003	Pɛlátɛ go mo úhune a amɔ́: «O lɛ́ ufuŋe yá Beyúdene lí?» Yésusu go mo gundie a amɔ́: «Go ó oyɛ́dá.»
42023004	Pɛlátɛ go oyana bagɔ́nɔ́ɔ bá bedúmbí bɛbáágá naá Asaŋa na gitúu gá batɔ a amɔ́: «Cɛ ɛ́nánáa boóma bɔ́ɔbɔ bó lɔ́mɔ́ bá go ubie mɔtɔ mɔ́ɔnyɔ na gɛsɛnɛ.»
42023005	Kanɛ́ bɔ́ɔ go dɛ́mbɛga bá amɔ́: «A búlumuncenye gɛdɔŋɔ na gohúunenye gɛ́hɛ́. A mba bayɛ́gá naá Gelilée, a báá bááká naá Yudée uŋkimée, gɔ́gɔ́ɔ godɔ́ɔdɔ a ná lɔ́mɔ́ háalá.»
42023006	Aŋa Pɛlátɛ a mbɔɔ́ ɔ́bɔ́ dogálɔ dɔ́ɔdɔ, a báa lɛ gó úhune a amɔ́: «Mɔtɔ mɔ́ɔnyɔ a lɛ́ ba Bégelilée o?»
42023007	Aŋa a mbɔɔ́ ɔ́bɔ́ goŋaá Yésusu ɛ ɛ́da go úlene naá gigísi ga cí gɛ́ɛgɛ Elóode a mbaá lɛ ufuŋe hɔ́ɔ, gɛ́hɛ́ go mo dómɛna Yésusu, goakɛ́ Elóode moánɛ a mba lɛ́ tɔ́nɔ naá Yolósalɛmɛ medúgú moánɛ mɔ́ɔmɔ.
42023008	Gɔ́ɔ Elóode ɔ ɔ́bɔmɔ́ bese makɔ́nɔ́ aŋa a mbɛɛ́ ɛ́ná Yésusu, goakɛ́ a mba lɛ́ na ncaná ya go mo ɛ́na fueké go moóma mɔ́ɔmɔ a mbɔɔ́ ɔ́bɔ́ bó oya go busío bɛ́hɛ́. A mba lɛ́ a béeniŋenye goŋaá a gɛɛ́ ɛ́ná Yésusu a ŋa gɛsɛɔ.
42023009	A báá lɛ gó mo úhune gɛca gá ŋgúhune, kanɛ́ Yésusu go mo obɛna gɛmámɔ́.
42023010	Bagɔ́nɔ́ɔ bá bedúmbí bɛbáágá naá Asaŋa na muloodio má gicele bá mba lɛ́ hɔ́ɔ, bɛ́ ɛ́dana naá busío na go sɔ́mɛnɔnɔ Yésusu na bogaaga.
42023011	Elóode na bisimbi bɛ́hɛ́ go ɛ́da go mo hɔnɔ, bá mo fánɛnafanɛna, bá báá mo ágá gɛmbɛ́lɛŋɛnyɛ gá gɛla, bá báá lɛ gó mo gundie naá Pɛlátɛ.
42023012	Cóá, Pɛlátɛ na Elóode ba mba lɛ́ babɛlɔ́bɛlɔ, buisí moánɛ bɔ́ɔbɔ, bá bɛ́ɛ́ ɛ́yá begúle.
42023013	Gɔ́ɔ Pɛlátɛ a dɔ́ŋɛnɔmɔ́ bagɔ́nɔ́ɔ bá bedúmbí bɛbáágá naá Asaŋa, mefuŋe na boɛ́nɔ,
42023014	a amɔ́ gáábɔ́ a amɔ́: «No á ŋgúléné na mɔtɔ mɔ́ɔnyɔ no amɔ́, a búlumuncenye gɛdɔŋɔ. Yɔmɔ́ɔ ŋgaá mo bidée naá oŋgíso yɛ́nyɔ́, cɛ á gá ɛ́ná boóma bɔ́ɔbɔ a háananamɔ́ na gɛaŋɔ́ go bɔ́, naá moóma mɔ́ɔmɔ no mo sɔ́mɔnɔmɔ́ go mɔ́.
42023015	Akɛ́ Elóode a lɛ́ kanɛ go ɛ́na boóma, goakɛ́ a á có mo gundínyée. Náana, mɔtɔ mɔ́ɔnyɔ a lɛ́ kanɛ go ŋa gɛoba gɛ́ɛgɛ a háananamɔ́ go gúe go gɛ́.
42023016	Kaá ŋaáa kanɛ́ goŋaá bá mo sóala bɛságɔ, naá nnyimé, ndɛ go mo dɛ́ɛna.» [
42023017	Naá gibíné gá Pásɛ́ka ya Beyúdene giimée, Pɛlátɛ a mba lɛ́ a húmenye mɔtɔ ummue naá ncíbo ya gɛaŋɔ́.]
42023018	Batɔ biimée go ɛ́da go ánca bá amɔ́: «Óná mɔtɔ mɔ́ɔnyɔ, o có húminye Balábasɛ.»
42023019	Balábasɛ mɔ́ɔnyɔ a mbo óná mɔtɔ gɛcamɛna gɛ́ɛgɛ ologodo a mboó obá naá tɛ́sɔnɔ, boóma moánɛ bɔ́, a mbaá lɔmɔ́ naá ncíbo ya gɛaŋɔ́.
42023020	Aŋa Pɛlátɛ a mbaá lɔmɔ́ a lɛ́galɛga go húmie Yésusu, gɛ́hɛ́ go gɔnɔ gálɛda gitúu gá batɔ.
42023021	Kanɛ́ batɔ go ɛ́da go ánca bá amɔ́: «Mo gilénéemú naá kolósi! Mo gilénéemú naá kolósi!»
42023022	Pɛlátɛ kanɛ́ go úhune gitúu gá batɔ go oŋɛndɔ yá gádadɔ́ɔ a amɔ́: «Kasɛ́á gɛgáda gá boóma a á ná ŋaáa kanɛ́ o? Cɛ á gɛ́ ɛ́ná boóma bɔ́ɔbɔ a háananamɔ́ na nigúe go bɔ́. Kaá ŋaáa goŋaá bá manɛ mo sóala bɛságɔ, naá nnyimé hɔ́ɔlɔ́, ndɛ go mo dɛ́ɛna.»
42023023	Kanɛ́ bɔ́ɔ go ɛ́da go éleninye, bá ánca bá amɔ́, ŋgáa a gilene Yésusu naá kolósi. Gɛánca gábɔ́ go mánɛgɛna.
42023024	Pɛlátɛ go sómba goŋaá a hóogio ŋgɔŋɛnɔ yabɔ́.
42023025	Gɔ́ɔ a húmiemú mɔ́ɔnyɔ a mbaá lɔmɔ́ naá ncíbo ya gɛaŋɔ́ go busío bá ologodo na ŋgónana, mɔ́ɔnyɔ bá mbaá lɔmɔ́ bú úhene; naá Yésusu, a báá bó íŋéné goŋaá bá ŋa nɛhɛ́ aŋa bá lɛ́galɛgamɔ́.
42023026	Bá ná lɛ́ go húmene na Yésusu naá tɛ́sɔnɔ, gáábɔ́ go lumene na mɔtɔ ufíno yɛ́hɛ́ Símono, ba tɛ́sɔnɔ ya Siléene, ɛ ɛ́ ɛ́da go úlene naá ntɛ́mɛ́; bisimbi go mo yɔkɛnɔ bɛ́ báá mo dóɛ́gɛ́ná kolósi|Kolósi (Croix):, a síene ɛ ɛnda na yɛ́ naá nnyimé ya Yésusu.
42023027	Gɛcɛcá gá batɔ na bakɔ́dɔ gɛ́ mo bienene: bakɔ́dɔ bá mba lɛ́ bá mo baŋa, bɛ́ ɛ́ ɛ́da bá bégide gɛsasɔ naá ndoŋá ya Beyúdene.
42023028	Yésusu go bó bábondona a amɔ́: «Bakɔ́dɔ bá Yolósalɛmɛ, no do baŋáa gámɛ; kanɛ́ baŋáa nɔnɔ go busío bɛ́nyɔ́ moatɛ́ na gá baaná bɛ́nyɔ́,
42023029	goakɛ́ medúgú má úlene máama bá ŋgaá oyáa bá amɔ́: “Besé makɔ́nɔ́ na bɛhóádá bá bakɔ́dɔ, besé makɔ́nɔ́ na bakɔ́dɔ báaba bá mbaá lɔbɛ́nɔ́ kanɛ go bíene, kanɛ go yúuŋenye.”
42023030	Gɔ́ɔ batɔ bá ŋgɛɛ́ ɛ́dá go gálagala ɛgɔndɔ bá amɔ́: “Có obɛ́náamɔ́ nɔnɔ!”, go bɛɛnɛ bá amɔ́: “Có ɔsɛ́gɔ́ɔmɔ́ nɔnɔ!”
42023031	Mammana, bá amɔ́ bá ŋa náana go boɛ́tɛ bogɔ́sɔ, bó ŋgaá bɛ́ɛ́mbá nɛɛ́nɛ go boɛ́tɛ bugúe o?»
42023032	Gɛcamɛna gímmue eé gímmue, bá mbɛ ɛ́dá na bahándá báandɛ́ go go ɛ́da bó óna olɔŋɔ na Yésusu.
42023033	Aŋa bá mbɛɛ́ ɛ́dá bola naá hoóma bá dɔ́ŋɔnɔmɔ́ bá amɔ́ «Giŋóŋkólóŋó gá odóɛ», bisimbi go gilene Yésusu hɔ́ɔ naá kolósi na bahándá báandɛ́ gɛcamɛna gímmue eé gímmue, onyɔ moánɛ naá yɛhɛ́ kolósi; mɔ́ɔnyɔ naá boayá bá ombɔ́gɔ onɔ́mɛ, mɔ́ɔnyɔ naá boayá bá ombɔ́gɔ odádɛ́.
42023034	Gɔ́ɔ Yésusu a gálɛdamɔ́ a amɔ́: «Baaba, bó hééhínyéemú, mammana, bá dɛ íyíménée boóma bɔ́ɔbɔ bá ŋananamɔ́.» Bisimbi go nɔɔ bɛla bɛ́hɛ́ go adɔ go go bɛ́ abɛdana.
42023035	Boɛ́nɔ bó mba lɛ́ hɔ́ɔ tɛ́nɛ́ɛ bó núune. Naá boayá bá mefuŋe má Beyúdene, má mba lɛ́ hɔ́ɔ má kɛ́nya má amɔ́: «A mba sódónyóo bóncodío; ŋgáa a bósódio mɔ́ɔ moatɛ́ aáŋa a lɛ́ Mesíi|Kilítusu (Christ): ba Asaŋa, Giiyide.»
42023036	Bisimbi tɔ́nɔ bɛ́ mba lɛ́ bɛ́ mo hɔnɔ; bɛ́ báá mo báyɛkɛ́ná go go mo dóŋio gɛtóánɔ́ɔ gá mɔgɛ́bɔ,
42023037	bɛ́ gálagala bɛ́ amɔ́: «Aáŋa o lɛ́ ufuŋe yá Beyúdene, bósódíomú maamɔ́ɔ moatɛ́.»
42023038	Bá bɔ́ɔ́ ɔ́ŋɔ́ naá gɛgɔ́gɔ́ náana: «Mɔ́ɔnyɔ a lɔ́mɔ́ ufuŋe yá Beyúdene», bá báá gɛ́ gilénée naá odóɛ yá kolósi.
42023039	Ohándá ummue gilénéelú naá kolósi, a mo sɛga a amɔ́: «Ábɔ, o do báá Mesíi, bósódíomú maamɔ́ɔ moatɛ́, o có sódio bɛɛcɔ́ɔ tɔ́nɔ.»
42023040	Kanɛ́ ohándá mɔ́ɔnyɔ untió go áncɛdɛna sɔ́gɔ́ɔ mɔ́ɔnyɔ a amɔ́: «O do hálámánánáa Asaŋa o? Maamɔ́ɔ mɔ́ɔnyɔ o bɛananamɔ́ noséésényée númmue eé númmue.
42023041	Go busío bɛ́cɔ́ bó lɛ́ tɛ́nɛ́ɛ, goakɛ́ meŋiigíe mɛ́cɔ́ má háanana na noséésényée nɔ́ɔnɔ dɛ dáŋabamɔ́ nɔ́ɔnɔ; kanɛ́ mɔ́ɔnyɔ a lɛ́ kanɛ go ŋa gɛbɛ́ gá boóma.»
42023042	Gɛ́hɛ́ go gɔnɔ go oyɛda a amɔ́: «Yésusu, mbééníŋínyéemú aŋa o ŋgaá ncó gunde naá bufuŋe báhɔ.»
42023043	Yésusu go mo gundie a amɔ́: «Mammana, ŋgaá go oyana caá, ínoni yɛ́ɛyɛ, o gaá bɛ́ɛ́mbá namɛ naá Peledísi|Peledísi (paradis):.»
42023044	Bó mba lɛ́ boóma bá tólóbóo, mbíno go dómba go oba naá gɛdɔŋɔ giimée, gó bɛ́ɛ́ ɛ́dá húme bigúlí bɛ́dadɔ́.
42023045	Buisí go dómba go fúe. Sanda ya goodo yɛ́ɛyɛ ɛ mbaá lɔmɔ́ ɛ sala Nnyaŋá ya Asaŋa go cómba ɛ́handɛ́ go salɛga go biseli bɛ́andɛ́ go tɛ́mádɛ́má.
42023046	Gɔ́ɔ Yésusu a áncɛdamɔ́ na ukelú ogɔ́nɔ́, go gálɛda a amɔ́: «Baaba, ŋgaá gundíe giliíli gámɛ naá ɛmbɔ́gɔ yahɔ.» Aŋa a mbaá gálɛ́dá nɔ́ɔnɔ, gɛ́hɛ́ go obɛnɛna.
42023047	Ogɔ́nɔ́ɔ ba bisimbi ɛ ɛ́nana boóma bɔ́ɔbɔ bó mbaá bádómbánáa, gɛ́hɛ́ go ɛ́da go gúmenye Asaŋa a amɔ́: «Mammana, mɔtɔ mɔ́ɔnyɔ a mba lɛ́ gɛtɛ́nɛ́ɛ gá mɔtɔ.»
42023048	Batɔ báaba bá mbaá bábándáa go go lɛ́ɛma boóma buimée bɔ́ɔbɔ bó mbaá bádómbánáa, go gundene naá nnyaŋá sábɔ́, bɛ́ ɛ́dá bá bégide ɛmbɔ́gɔ go gɛsasɔ na mogódí.
42023049	Begúle bɛ́hɛ́ biimée, na bakɔ́dɔ báaba bá mbaá lɔmɔ́ bá mo bienene gó bayɛga naá Gelilée, bá mba lɛ́ tɛ́nɛ́ɛ gɛyábá, go go núune bɔ́ɔbɔ bó mbaá lɛ bó bádómbana.
42023050	Gɔ́ɔ mɔtɔ ummue ba Nɛgála nɛgɔ́nɔ́, ufíno yɛ́hɛ́ Yósɛbɛ|Yósɛbɛ (Joseph):, u úlemú a báá bolá. A mba lɛ́ mɔtɔ ba odɛ́má, mɔ́ɔ gɔnɔ́ gɛtɛ́nɛ́ɛ.
42023051	A dɛ mbáa lɛ ukelú nabɔ́ go go sómba gáábɔ́ gá gɛsɛnɛ na meŋiigíe mábɔ́ kɛ́. A mba lɛ́ mbíényée ya Alɛmatɛ́ɛ, tɛ́sɔnɔ mmue ya Yudée, a mba lɛ́ a gɛ́gana Bufuŋe bá Asaŋa.
42023052	Mɔtɔ mɔ́ɔnyɔ go ɛ́da naá Pɛlátɛ go go mo úhune gigúe gá Yésusu.
42023053	Yósɛbɛ go úlie kanɛ́ gigúe gá Yésusu naá kolósi, a báá gɛ́ máŋánáa naá nnɔ́mbɔ́ ya gɛla, a báá lɛ gó ɛ́da gɛ́ bídiginye naá gɛbɛ́lá gɛ́ɛgɛ bá mbaá dímé naá gɛdánɛ́dánɛ́, anáa bá mbaá ŋá bá gá lɛ́ bá dɛ miée mɔtɔ kɔ́ɔ.
42023054	Gó mba lɛ́ gobélie gá sábadɛ|Sábadɛ (sabbat):, buisí bá go bégedegedie.
42023055	Bakɔ́dɔ báaba bá mbaá lɛ olɔŋɔ na Yésusu gó bayɛga naá Gelilée, go ɛ́da go bienene Yósɛbɛ. Gáábɔ́ go núune gɛbɛ́lá, bá bɛ́ɛ́ ɛ́ná aŋa bá mbaá bídígínyée gigúe gɛ́hɛ́.
42023056	Bakɔ́dɔ bɔ́ɔbɔ go gunde naá tɛ́sɔnɔ, go gedegedie megúdé má go fofa má goŋaá bá gɛɛ́ ɛ́dá fúenene gigúe. Buisí bá sábadɛ, bá báá dúúgídé aŋa gicele gɛ́ mbaá lɔ́mɔ́ gɛ́ oya.
42024001	Buisí bá busío bá gɛanyɛ, bakɔ́dɔ bɔ́ɔbɔ go yáfa na gɛyɛ́nɛ́ túlúbú naá gɛbɛ́lá na megúdé má go fofa máama bá mbaá gedégédíe.
42024002	Gáábɔ́ go gíde goŋaá ɛdánɛ́ nɛ́ɛnɛ nɛ́ mbaá lɔmɔ́ gindígénéelú naá gɛbɛ́lá nɛ́ mba lɛ́ tíŋgílídíelú go boayá.
42024003	Bá báá lɛ gó íŋene naá gɛbɛ́lá, go lɔbɛnɔ bá dɛ gídé gigúe gá Daadáa Yésusu.
42024004	Aŋa nciŋí ɛ mbaá ŋá ɛ báá go bó yímene naá odóɛ, batɔ báandɛ́ go bó hémine na bɛla go nnyɔ́dɔ bɛ́ geyime.
42024005	Bakɔ́dɔ go bɛa bofoá, gáábɔ́ go dábana mosío go cí. Kɔ́ɔ batɔ bɔ́ɔbɔ bá bó oyana bá amɔ́: «No do háánánáa go fúmbe ogɔ́sɔ naá tɛ́mádɛ́má ya begúe.
42024006	A dɛ báá háalá, a á fúfúgé. Bééníŋínyéemú nɔnɔ dogálɔ dɔ́ɔdɔ a mbaá nyó oyánɛ́náa gɔ́ɔgɔ a mbaá ŋá a gá lɛ́ naá Gelilée,
42024007	a amɔ́: “Bó úhene goŋaá bá dúe Moɔnɔ́ ba mɔtɔ go bologílógí, bá mo gilene naá kolósi, naá nnyimé ya medúgú mádadɔ́ a lɛ go fúfuge.”»
42024008	Gɔ́ɔ bakɔ́dɔ bá béeniŋinyemú dogálɔ dá Yésusu.
42024009	Gáábɔ́ go fadɛgɛna go go ɛ́da go oya buimée púmú naá baapótɛlɛ bɔ́ɔ́dɔ́ na ummue na behúúní biimée báaba bóntió.
42024010	Bakɔ́dɔ bɔ́ɔbɔ bá mbaá lɛ Malɛ́a|Malɛ́a (Marie): ba Magadaláa, Sáánɛ na Malɛ́a mɔ́ɔnyɔ nnyeedíi ba Sáakɛ. Bakɔ́dɔ bóntió báaba bá mbaá lɔmɔ́ olɔŋɔ nabɔ́ bó oyanɛna baapótɛlɛ|Apótɛlɛ (Apôtre): boóma búmmue eé búmmue.
42024011	Kanɛ́ baapótɛlɛ go gɔ́lɔ ŋgoyáamɔ́ ya bakɔ́dɔ aŋa moóma má buegu; bá báá lɛ gó inye go bó oliminyo. [
42024012	Akɛ́ nɔ́ɔnɔ, Píele go fadɛgɛna na odɛ́dá go go ɛ́da naá gɛbɛ́lá; ɛ ɛ́da bolana, gɛ́hɛ́ go gudimene go go ɛ́na, go ɛ́na goana biseli bá nnɔ́mbɔ́. Gɔ́ɔ a ncomɔ́ gunde na nnyimé u úle a békúke boóma bɔ́ɔbɔ bó mbaá bádómbánáa.]
42024013	Go buisí moánɛ bɔ́ɔbɔ, behúúní báandɛ́ bá mba lɛ́ bɛ́ ɛ́dana naá gɛdɔŋɔ gímmue, ufíno Ɛmóosɛ, bó mba lɛ́ go ɛnda bigúlí bɛ́andɛ́ go go fadɛgɛna gɔ́ɔgɔ naá Yolósalɛmɛ.
42024014	Bá mba lɛ́ bá gálagala bɔ́ɔ na bɔ́ɔ moóma muimée mɔ́ɔmɔ mó mbaá bádómbánáa.
42024015	Aŋa bá mbaá lɔmɔ́ bɛ́ ɛ́da bá gálagala, bá gundinye gundinye, Yésusu moatɛ́ go bó bégídene, ɛ ɛnda olɔŋɔ nabɔ́.
42024016	Kanɛ́ oŋgíso yábɔ́ yá mba lɛ́ na bibúde, bá báá lɛ gó lɔbɛnɔ kanɛ go mo lɛnca.
42024017	Yésusu go bó úhune a amɔ́: «No bɛ́ɛmbamɔ́ no oya ŋkádɛ gɔ́ɔgɔ no úlemú no ɛnda o?» Gɔ́ɔ bá dɛ́lɛmɛnamɔ́, na makánya naá odɛ́má.
42024018	Ummue naá bɔ́ɔ báandɛ́, ufíno Kɛlɛyópasɛ, go gundie a amɔ́: «O lɛ́ mokáa naá olɔŋɔ yá batɔ biimée báaba naá Yolósalɛmɛ ba kanɛ go ɔ́bɔ ɛkádɛ gɛ́ɛgɛ gɛ́ á ná bádómbánáa hɔ́ɔ o?»
42024019	Yésusu go bó úhune a amɔ́: «Ɛkádɛ kanɛ́ o?» Gáábɔ́ go mo gundie bá amɔ́: «Boóma bɔ́ɔbɔ bó á ná bolɛ́ná Yésusu ba Násalɛdɛ, gɛgaaga gá mbúsí ya Asaŋa|Mbúsí ya Asaŋa (Prophète):; a lɛ́ dúfíelú bogaaga bɛ́hɛ́ naá meŋiigíe mɛ́hɛ́ na dogálɔ dɛ́hɛ́ naá oŋgíso yá Asaŋa na yá gɛdɔŋɔ giimée.
42024020	Bagɔ́nɔ́ɔ bá bedúmbí bɛbáágá naá Asaŋa na bafɛanɔ́ɔ bá gɛdɔŋɔ bá lɛ́ mo dúelú, bá báá sómbá goŋaá a háanana na nigúe, bá báá mo giléné naá kolósi.
42024021	Bɛɛcɔ́ɔ dɛ mba lɛ́ dɛ béeniŋenye dɛ amɔ́, mɔ́ɔ a ŋgaá bɛ́ɛ́mbá uféŋí ba gɛdɔŋɔ gá Ɛ́sɛlahɛ́ɛlɛ. Kanɛ́, medúgú mádadɔ́ mámáa má manɛmɔ́ go dómba.
42024022	Kanɛ́ gɔgɔ́ bakɔ́dɔ naá giimbó gɛ́cɔ́, bá á có gulúgúsíe bɛnamá: go go ɛ́da gáábɔ́ gɔ́ɔgɔ naá gɛbɛ́lá na gɛyɛ́nɛ́ túlúbú,
42024023	bá dɛ gídé gigúe gá nnyɔ́dɔ yɛhɛ́, gɔ́ɔ bá báá ná ncó gunde na ŋgoyáamɔ́ ya goŋaáa bá bɛ́ɛ ɛ́na giínigie: bɛɛ́ŋgɛlɛsɛ|Ɛ́ŋgɛlɛsɛ (ange): bá bó oyɛda goŋaá a lɛ́ ogɔ́sɔ.
42024024	Nɛnamá níntió naá olɔŋɔ yɛ́cɔ́ nɛ́ bɛ́ɛ ɛ́da naá gɛbɛ́lá, bɔ́ɔbɔ bá báá nɛ́ ɛ́ná bó lumenene na ŋgoyáamɔ́ ya bakɔ́dɔ. Kanɛ́ mɔ́ɔ, bá lɛ́ kanɛ go mo ɛ́na.»
42024025	Kɔ́ɔ a bó oyanamɔ́ a amɔ́: «Batɔ bá kanɛ nciŋí, ɛdɛ́má ndɔlɛ go go oliminyo buimée bɔ́ɔbɔ mbúsí sá Asaŋa sɛ́ mboó oyáa!
42024026	Ábɔ, bó do mbáá lɛ bó úhene goŋaá Mesíi|Kilítusu (Christ): a ŋgɔ ɔ́bɛ́gɔ́nɔ́ɔ buimée bɔ́ɔbɔ, a lɛ go íŋene naá nigúmi nɛ́hɛ́ o?»
42024027	Kɔ́ɔ a dúmemú go bó falonanɛna buimée bɔ́ɔbɔ Ŋgɔ́ŋɛ́ sɛ́ mbaá lɛ sɛ́ oya go busío bɛ́hɛ́, gó bayɛga naá bakálata bá Mɔ́sɛsɛ gó nco húme naá báaba mbúsí sá Asaŋa sɛ́ mbɔɔ́ ɔ́ŋɔ́ɔ.
42024028	Behúúní bá ná lɛ́ mekúígíi na gɛdɔŋɔ gɛ́ɛgɛ bá mbaá lɛ bɛ́ ɛ́dana hɔ́ɔ, Yésusu go yiŋie aŋa ɛ ɛ́dana páábɔ́.
42024029	Bɔ́ɔ go mo gálɛda bá amɔ́: «Lɔbɛ́nɔ nɛcɔ́, hɛɔbɔ́bɔ́ɔ hɛ́hɛ́ɛ, goakɛ́ budúgú bó gaá gá lɛ́ go oba.» Gɔ́ɔ i íŋenemú go go bɛ́ɛmba olɔŋɔ nabɔ́.
42024030	Aŋa a mbaá lukúméné olɔŋɔ nabɔ́ go manyáanya, gɛ́hɛ́ go gɔ́lɔ gɛlɛ́dɛ, a báá gɛ́ foná, a báá gɛ́sá, go bó íŋene.
42024031	Oŋgíso yábɔ́ go dómba go fuunuge, bá báá mo lɛncá. Kanɛ́ mɔ́ɔ go bó yímene go oŋgíso.
42024032	Gáábɔ́ go ɛ́da go bágálɛnagalɛna bá amɔ́: «Ábɔ, odɛ́má yɛ́cɔ́ yó do báa lɛ yó lɔ́kɔ gúunú gɛcamɛna gɛ́ɛgɛ a báá ná lɛ a có gálagala go pɛ́ a gɔnɔ có falonanɛna Ŋgɔ́ŋɛ́ o?»
42024033	Gɔ́ɔ bá dúmbiemú go fadɛgɛna, bá báá gundé naá Yolósalɛmɛ, go gíde Bɛɔdɔ́ɔ na gímmue na boɛhɛ́ bábándɛ́gɛ́náalú.
42024034	Bɔ́ɔbɔ go bó oyana bá amɔ́: «Bó lɛ́ mammana, Daadáa a á fúfúgé, a bɛ́ɛ ɛ́nɛgɛna Símono.»
42024035	Báaba báandɛ́ go ɛ́da go oya bɔ́ɔbɔ bó mbaá bádómbánáa go pɛ́, gɔnɔ́ nɛɛ́nɛ bá mbaá mo lɛncá naá go gɛ́sa gá gɛlɛ́dɛ.
42024036	Bá lɛ́ naá go gálagala nɔ́ɔnɔ, Yésusu go dómba go bó bolɛna boasɛ naá kadɛ́gadɛ́ɛ yabɔ́, go bó oyana a amɔ́: «Ŋgáa buumbénú bó bɛ́ɛmba nɛnyɔ́.»
42024037	Gáábɔ́ go ɛ́da go dagadana na gɛantá gá bofoá, bá béeniŋenye bá amɔ́ bá núune nnyɔlɛ.
42024038	Kanɛ́ mɔ́ɔ go bó gálɛda a amɔ́: «Ɛkádɛ no lɔ́mɔ́ na bofoá náana o? Ɛkádɛ no lɔ́mɔ́ na cuŋí naá ɛdɛ́má yɛnyɔ́ mbɔ́dɔ yɛ́ɛyɛ náana o?
42024039	Núúnée nɔnɔ ɛmbɔ́gɔ yamɛ na yɔmɔ́ bɛgɔ́ndɔ́, ábɔ, caá ndɔ́mɔ́ yɔmɔ́ɔ o? Mbáláfɛ́náamɔ́ nɔnɔ no gunde no íyime goŋaá nnyɔlɛ ɛ dɛ bɛanánáa mmegú ɛ́na gigúégúé aŋa yɔmɔ́ɔ ndɔ́mɔ́ na mɔ́ɔ náana.» [
42024040	Naá dogálɔ dɔ́ɔdɔ, gɛ́hɛ́ go bó dúfie ɛmbɔ́gɔ na bɛgɔ́ndɔ́ bɛ́hɛ́.]
42024041	Na bɛyaŋa makɔ́nɔ́ naá odɛ́má, bá báá lɔbɛ́nɔ́ na cuŋí na bibékúkí, kanɛ́ gɛ́hɛ́ go bó oyana a amɔ́: «No do bɛanánáa boóma bá go nyáa háalá o?»
42024042	Gáábɔ́ go mo fáa gigísi gá hɛɔbɔ́ foáalú.
42024043	A báá gɔ́lɔ́, a báá nyáá naá oŋgíso yábɔ́.
42024044	Yésusu go bó oyana kanɛ́ a amɔ́: «Mmba nyó oyánɛ́náa moóma mɔ́ɔmɔ gɔ́ɔgɔ mmbaá ŋá ká lɛ́ nɛnyɔ́: moóma mɔ́ɔmɔ mó lɔ́mɔ́ ɔ́ŋɔ́ɔlú go busío bámɛ naá kálata ya gicele ya Mɔ́sɛsɛ, naá bakálata bá mbúsí sá Asaŋa|Mbúsí ya Asaŋa (Prophète): na naá kálata ya Ɛsagɔ, muimée mó mba lɛ́ má úhene goŋaá mó bóhóogio.»
42024045	Gɔ́ɔ a bó buunemú nciŋí goŋaá bɔ́ ɔ́bɔ Ŋgɔ́ŋɛ́,
42024046	go gɔnɔ bó oyana a amɔ́: «Náana gɔ́ɔ bó lɔ́mɔ́ ɔ́ŋɔ́ɔlú: Kilítusu|Kilítusu (Christ): a ŋgɔ ɔ́bɛ́gɔ́nɔ́ɔ, a lɛ go fúfuge naá nnyimé ya medúgú mádadɔ́.
42024047	Bá ŋga dúményée go ufíno yɛ́hɛ́ cɔ́mɔ ya goŋaá batɔ bá núgie ɛdɛ́má yabɔ́, Asaŋa a bó héehinye bɛlɔgɔ bábɔ́, naá mɛɛ́nɔ má cí miimée, gó bayɛga naá Yolósalɛmɛ.
42024048	No lɛ́ ŋgominyo sá moóma mɔ́ɔmɔ muimée.
42024049	Yɔmɔ́ɔ moatɛ́ ka ŋga nyó dómɛ́ná boóma bɔ́ɔbɔ Baaba a mbaá dáná. Kanɛ́ bɛɛnyɔ́ɔ, gɛ́gáa nɔnɔ naá tɛ́sɔnɔ, gó ɛ́da húme naá gɛcamɛna gɛ́ɛgɛ no ŋgaá bɛáa bogaaga bá go ɛ́da go úle naá mmoɛná.» ; go fediginye ɛmbɔ́gɔ, go ɛ́da go bó fona.
42024051	Gɛcamɛna gɛ́ɛgɛ a mbaá lɛ a bó fona, gɛ́hɛ́ go ádogana nabɔ́. Asaŋa go mo gɔ́lɔ naá mmoɛná.
42024052	Kanɛ́ bɔ́ɔ, naá nnyimé ya go mo búlugenye enúu guléelú go cí, gáábɔ́ go nco gunde naá Yolósalɛmɛ, bɛyaŋa naá ɛdɛ́má dácɛ.
42024053	Bá mba lɛ́ gɛcamɛna giimée naá Nnyaŋá ya Asaŋa|Nnyaŋá ya Asaŋa (Maison de Dieu/Temple):, bá mo leebenye.
43001001	Naá gobayɛga gá buimée, mɔ́ɔnyɔ bá dɔ́ŋɔnɔmɔ́ bá amɔ́ Nogálɔ, a mbaá ŋá a ná lɛ́ hɔ́ɔ; kɔ́ɔ Nogálɔ a mbaá lɛ na Asaŋa, gó gunde, Nogálɔ a mba lɛ́ Asaŋa.
43001002	A mba lɛ́ go mabayɛga má buimée na Asaŋa.
43001003	Gɛ́hɛ́, Asaŋa a mba ŋaáa boóma buimée, a lɛ́ kanɛ go ŋa boóma bá búmmue kanɛ mɔ́ɔ.
43001004	Gɛɔyɔ gɛ́ mbaá lɛ naá mɔ́ɔ, gó gunde, gɛɔyɔ gɛ́ mbaá lɛ gise go batɔ.
43001005	Gise gɛ́ noma naá mbíno, mbíno ɛ bíí inyé go gɛ́ oliminyo.
43001006	Asaŋa a mba dómá mɔtɔ ba bosɔ́mɔ, ufíno yɛ́hɛ́ Sáŋa.
43001007	A mbu úlé aŋa ŋgominyo go go nco ŋa buŋgominyo go busío bá gise, goŋaá uŋkimée o oliminyo go busío bá ŋgoyáamɔ́ yɛhɛ́.
43001008	Sáŋa a dɛ mbáa lɛ mɔ́ɔ moatɛ́ gise, kanɛ́ a mbuú úlé go go nco ŋa buŋgominyo go busío bá gise.
43001009	Nogálɔ mɔ́ɔ a mbaá lɛ mammana ya gise; a búú úlé naá cí go go seemenye mɔtɔ uŋkimée.
43001010	Nogálɔ a mba lɛ́ naá cí, Asaŋa a báá gedíe cí gɛ́hɛ́, kɔ́ɔ batɔ báaba naá cí bá mbaá lɔbɔ́ kanɛ go mo íyime.
43001011	A mbu úlé naá boɛhɛ́, boɛhɛ́ bá báá lɔbɔ́ kanɛ go mo gɛ́ndɛgɛna.
43001012	Kanɛ́ go báaba bá mbaá mo gɛ́ndɛ́gɛ́ná, go báaba bá áganamɔ́ odɛ́má yabɔ́ naá mɔ́ɔ, a báá bó fáá bogaaga bá go ɛ́ya baaná bá Asaŋa.
43001013	Bɔ́ɔbɔ moánɛ bá lɛ́ kanɛ go bébíene aŋa batɔ bá bébíenemú, caá akɛ́ go golɛ́ga gá nnyɔ́dɔ, caá akɛ́ gá mɔtɔ, kanɛ́ go golɛ́ga gá Asaŋa.
43001014	Nogálɔ a mbɛɛ́ ɛ́yá mɔtɔ, a báá lɛ gó nco gɛ́ga nɛcɔ́. Dɛ mbɛ ɛ́ná nigúmi nɛ́hɛ́, nigúmi nɛ́ɛnɛ a bɛananamɔ́ naá Isée, mɔ́ɔ gimmuée gá Moɔnɔ́ na niibo niimée na mammana iŋkimée.
43001015	Sáŋa a mo ŋanana buŋgominyo, o oya daŋɛ́daŋɛ go busío bɛ́hɛ́ a amɔ́: «Mɔ́ɔ mɔ́nyɔ́ɔ, mɔ́ɔnyɔ mmbaá gálɛ́dá caá, naá nnyimé yamɛ mɔtɔ u úlene mɔ́ɔnyɔ a mbaá tóánɛ́ná, goakɛ́ otóotoɛ yá goŋaá yɔmɔ́ɔ mbɛ́ɛmba, mɔ́ɔ a mbaá ŋá a ná lɛ́ hɔ́ɔ.»
43001016	Ɛɛ́ɛŋ, bɛɛcɔ́ɔ biimée dɛ mba dáŋábá naá niibo nɛ́hɛ́ niimée, bɛfona tútututu.
43001017	Aáŋa gá Mɔ́sɛsɛ, Asaŋa a mba có fáá bicele, niibo na mammana mó lɔ́mɔ́ úléelú gá Yésu Kilítu|Kilítusu (Christ):.
43001018	Mɔtɔ a gá báasa a dɛ ɛ́ná Asaŋa; kanɛ́ Asaŋa, gimmuée gá Moɔnɔ́ mɔ́ɔnyɔ a lɔ́mɔ́ na Asaŋa, mɔ́ɔ a mbaá có mo íyímíe.
43001019	Ɔ́bɔ́ nɔnɔ ŋgominyo yɛ́ɛyɛ Sáŋa a mbaá ŋaáa gɔ́ɔgɔ bagɔ́nɔ́ɔ bá Beyúdene naá Yolósalɛmɛ, bá mbaá fedígínyée bedúmbí bɛbáágá naá Asaŋa na batɔ bá Boya Léfi, go bó dóma naá Sáŋa go go mo úhune ŋgúhune yɛ́ɛyɛ: «O lɔ́mɔ́ ánɛ́ɛ o?»
43001020	Kanɛ go ɛ́da halaháláa, Sáŋa go oyɛda daŋɛ́daŋɛ a amɔ́: «Cɛ bósó Mesíi|Kilítusu (Christ):.»
43001021	Gáábɔ́ go mo úhune bá amɔ́: «O lɔ́mɔ́ ánɛ́ɛ o? O lɔ́mɔ́ Elíi|Elíi (Elie): lí?» Sáŋa a amɔ́: «Cɛ bósó mɔ́ɔ.» Bá amɔ́ gɛ́hɛ́ bá amɔ́: «O lɔ́mɔ́ mbúsí ya Asaŋa|Mbúsí ya Asaŋa (Prophète): o?» A amɔ́: «Akɛ́ɛ.»
43001022	Gɔ́ɔ bá mo oyanamɔ́ bá amɔ́: «O lɔ́mɔ́ kanɛ́ ánɛ́ɛ o? Dɛ háanana go gundine batɔ báaba bá báá ná có dómá na kundíemú. Maamɔ́ɔ moatɛ́ go oyamɔ́ ɛkádɛ go busío báhɔ o?»
43001023	Sáŋa go bó gundie na dogálɔ dá mbúsí ya Asaŋa Iseyíi a amɔ́: «Ndɔ́mɔ́ ukelú yá mɔ́ɔnyɔ a dónogogonyomú naá giolóo gá bodɛ́agadɛ́ a amɔ́: “Yɛ́yáa nɔnɔ pɛ́ ya Daadáa bese.”»
43001024	Naá olɔŋɔ yá batɔ bá bosɔ́mɔ báaba bá mbaá dómɛ́ná Sáŋa, batɔ bá giimbó gá Befelisiéŋe|Befelisiéŋe (Pharisiens): bá mba lɛ́ hɔ́ɔ.
43001025	Bɔ́ɔbɔ kanɛ́ go ɛ́da go mo yiidenye na ŋgúhune bá amɔ́: «Aáŋa o do báá Mesíi, o do báá Elíi, o do báá mbúsí ya Asaŋa mmue, ɛkádɛ kanɛ́ o yumeninyemú o?»
43001026	Sáŋa go bó gundie a amɔ́: «Yɔmɔ́ɔ nyumeninye naá miimpo. Mɔtɔ a lɛ́ hɔ́ɔ naá tɛ́mádɛ́má yɛnyɔ́ mɔ́ɔnyɔ no lɔ́mɔ́ no do mo íyíménée.
43001027	U úlene naá nnyimé yamɛ, cɛ háánánáa akɛ́ naá odɛ́nɛ́ yá go fulune duelí dá nnaadɛna sɛ́hɛ́.»
43001028	Buimée bɔ́ɔbɔ bó mba bádómbánáa naá Beteníi, naá cɔ́lɔ ya boayá búunú bá Yɔlɔdɛ́ŋɛ, anáa Sáŋa a mbaá lɛ a yumeninye batɔ hɔ́ɔ.
43001029	Gó bélenye, Sáŋa go ɛ́na Yésusu u úlene naá boayá bɛ́hɛ́, gɛ́hɛ́ go oyɛda a amɔ́: «Mɔ́ɔ mɔ́nyɔ́ɔ, Moɔnɔ́ ba gɛdómbáa ba Asaŋa, mɔ́ɔ u úlenyemú bɛlɔgɔ bá batɔ naá cí.
43001030	Gɛ́hɛ́ gɔ́ɔ mmbaá gálɛ́dá caá: “Naá nnyimé yamɛ, mɔtɔ u úlene mɔ́ɔnyɔ a mbaá tóánɛ́ná, goakɛ́ otóotoɛ yá goŋaá yɔmɔ́ɔ mbɛ́ɛmba, mɔ́ɔ a mbaá ŋá a ná lɛ́ hɔ́ɔ”.
43001031	Yɔmɔ́ɔ ba moatɛ́ cɛ mbáa lɛ mmo íyimene, kanɛ́ ndɔ́mɔ́ úléelú, nyumeninye naá miimpo go goŋaá boɛ́nɔ bá Ɛ́sɛlahɛ́ɛlɛ bó mo íyime.»
43001032	Sáŋa kanɛ́ go ŋa ŋgominyo yɛ́ɛyɛ a amɔ́: «Ŋgɛɛ́ ɛ́ná Giliíli ba Asaŋa, a fóanɛna aŋa mmɛŋá, a siisene naá mmoɛná, a báá ncó lukumene naá mɔ́ɔ.
43001033	Kɔ́ɔ yɔmɔ́ɔ, cɛ á gá lɛ mmo íyimene, kanɛ́ mɔ́ɔnyɔ a lɔ́mɔ́ tómáalú go go nco yumeninye naá miimpo, mɔ́ɔ a lɔ́mɔ́ ŋgoyánáalú a amɔ́: “Mɔtɔ mɔ́ɔnyɔ o nɛ́ ɛ́namɔ́ Giliíli a siisene a nco lukumene naá mɔ́ɔ, bendiemi mɔ́ɔ a yumeninyemú naá Gimmúmpúu gá Giliíli|Gimmúmpúu gá Giliíli (Saint Esprit):.”
43001034	Kɔ́ɔ yɔmɔ́ɔ, ŋgɛɛ́ ɛ́ná mbáá gundé mbáá ŋaáa ŋgominyo goŋaá mɔ́ɔ a lɔ́mɔ́ Moɔnɔ́ ba Asaŋa.»
43001035	Gó bélenye, Sáŋa a mba lɛ́ gɔnɔ́ naá hoóma hémmue eé hémmue na behúúní|Uhúúní (disciple): bɛ́hɛ́ báandɛ́ naá olɔŋɔ yá behúúní bɛ́hɛ́.
43001036	Ɛ ɛ́ ɛ́ná Yésusu a dómbana, go gálɛda a amɔ́: «Mɔ́ɔ mɔ́nyɔ́ɔ, Moɔnɔ́ ba gɛdómbáa ba Asaŋa.»
43001037	Behúúní báandɛ́ bɔ́ɔbɔ, bɔ́ ɔ́ ɔ́bɔ́ Sáŋa a gálagala nɔ́ɔnɔ, gáábɔ́ go biene Yésusu.
43001038	A á bákoɛlɛ́dá, go bó ɛ́na bá ná lɛ́ go mo bienene. Gɔ́ɔ a bó úhunemú a amɔ́: «No fúumbemú ŋkádɛ o?» Bɔ́ɔ go mo gundie bá amɔ́: «Eléébi (naá cí goŋaá Iloodio), o gɛ́gamɔ́ áhanɛ́ɛ o?»
43001039	Gɛ́hɛ́ go bó oyana a amɔ́: «Úlé nɔnɔ, no gɛɛ́ ɛ́ná.» Bá báá lɛ gó ɛ́da kanɛ́, go ɛ́na anáa a mbaá lɛ a gɛ́ga. Bá báá lɛ gó dúmbie buisí moánɛ olɔŋɔ nɛhɛ́; bó mba lɛ́ boóma bá bigúlí bínni naá nnyimé ya tólóbóo.
43001040	Andɛlɛ́ɛ, ondimóní ba Símono Píele, a mba lɛ́ ummue mɔ́ɔnyɔ a mbɔɔ́ ɔ́bɔ́ dogálɔ dá Sáŋa, a báá biené Yésusu.
43001041	Gɛ́hɛ́ go manɛ go ɛ́da huenye ondimóní Símono, a amɔ́ gɛ́hɛ́ a amɔ́: «Dɛ á dambóná Mesíi|Mesíi (Messie):!» nɔ́ɔnɔ gó lɛ́ aá, Kilítusu|Kilítusu (Christ):.
43001042	Gɛ́hɛ́ go ɛ́da na Símono naá boayá bá Yésusu. Yésusu a á mo ɛ́ná, go gálɛda a amɔ́: «Maamɔ́ɔ o lɔ́mɔ́ Símono, moɔnɔ́ ba Sáŋa; bá nɛ́ ɛ́da go go dɔ́ŋɔnɔ bá amɔ́ Sɛ́fasɛ», naá cí goŋaá Gɛdánɛ́dánɛ́.
43001043	Gó bélenye, Yésusu go saŋa go ɛ́da naá Gelilée. Gɛ́hɛ́ go lumene na Fílibi, a báá mo oyáná a amɔ́: «Mbienéemú.»
43001044	Fílibi a mba lɛ́ ba tɛ́sɔnɔ ya Bɛ́tɛ́sayɛ́da, tɛ́sɔnɔ mmue eé mmue yɛ́ɛyɛ Andɛlɛ́ɛ na Píele bá lɔ́mɔ́ mbíényée.
43001045	Gɛ́hɛ́ go ɛ́da gíde Natanayɛ́lɛ a amɔ́ gɛ́hɛ́ a amɔ́: «Dɛ ná lɛ́ na mɔtɔ mɔ́ɔnyɔ Mɔ́sɛsɛ a mbaá gálágáláa naá kálata ya bicele, mbúsí sá Asaŋa|Mbúsí ya Asaŋa (Prophète): sɛ́ báá gálágáláa tɔ́nɔ go busío bɛ́hɛ́. A lɔ́mɔ́ Yésusu ba Násalɛdɛ, ohaŋa ba Yósɛbɛ|Yósɛbɛ (Joseph): .»
43001046	Natanayɛ́lɛ go mo úhune a amɔ́: «Ɛkádɛ gá bese gɛ́ lɔ́mɔ́ ba go húme naá Násalɛdɛ o?» Fílibi go mo gundie a amɔ́: «Úlé, o bɛ́ɛ́nɛna.»
43001047	Aŋa Yésusu a mbɛɛ́ ɛ́ná Natanayɛ́lɛ a ná lɛ́ go úlene, gɛ́hɛ́ go gálɛda go busío bɛ́hɛ́ a amɔ́: «Mammana ya moɔnɔ́ ba Bɛ́ɛ́sɛlahɛ́ɛlɛ yɛ́yɛ́ɛ, a lɛ́ kanɛ cigí.»
43001048	Natanayɛ́lɛ go mo úhune a amɔ́: «O ŋgíyimenemú áhanɛ́ɛ o?» Gɛ́hɛ́ go mo gundie a amɔ́: «Mbáa go ɛ́na gɛcamɛna gɛ́ɛgɛ o báá lɔmɔ́ naá cí ya bufiigíe|Bufiigíe (figuier):, otóotoɛ yá ŋaá Fílibi a go dɔ́ŋɛnɔ.»
43001049	Natanayɛ́lɛ go gɔnɔ gɔ́lɔ dogálɔ a amɔ́: «Eléébi, o lɛ́ Moɔnɔ́ ba Asaŋa, o lɛ́ ufuŋe yá Ɛ́sɛlahɛ́ɛlɛ.»
43001050	Yésusu go mo gundie a amɔ́: «Go ó olímínyóo goakɛ́ mbáa go oyana caá mbáa go ɛ́na naá cí ya bufiigíe; o nɛ́ ɛ́nana bɛantáanta bá moóma bɛ́ɛbɛ bɛ́ dómbanamɔ́ bɔ́ɔbɔ.»
43001051	Gɛ́hɛ́ go gídene a amɔ́: «Mammana mammana, ŋgaá nyó oyáná caá, no nɛ́ ɛ́na mmoɛná buunéelú, bɛɛ́ŋgɛlɛsɛ|Ɛ́ŋgɛlɛsɛ (ange): bá Asaŋa bá bólɛga, bá gɔsɔ naá mmoɛná ya Moɔnɔ́ ba mɔtɔ.»
43002001	Naá nnyimé ya medúgú máandɛ́, gɔ́ɔ gibíné gá gigiŋe gɛ́ bɛ́ɛmbamɔ́ naá Kána, gigísi gá cí gá Gelilée. Nnyeedíi ba Yésusu a mba lɛ́ naá gibíné moánɛ.
43002002	Bá mba lɛ́ dɔ́ŋɛ́nɔ́ɔlú tɔ́nɔ Yésusu naá gibíné gɛ́ɛgɔ, olɔŋɔ na behúúní|Uhúúní (disciple): bɛ́hɛ́.
43002003	Gɛcamɛna gɛ́ á dómbá, mɔgɛ́bɔ go mana. Nnyeedíi ba Yésusu go nco mo oyana a amɔ́: «Bá dɛ báá gɔnɔ́ na mɔgɛ́bɔ.»
43002004	Kanɛ́ Yésusu go mo gundie a amɔ́: «Mma, maamɔ́ɔ o ŋgoyanɛnamɔ́ bɔ́ɔbɔ ndɔ́mɔ́ bá go ŋa o? Gɛcamɛna gámɛ gɛ́ gá lɛ́ gɛ́ dɛ háá.»
43002005	Nnyeedíi go oyana beelí gibíné a amɔ́: «Ŋaáa nɔnɔ buimée bɔ́ɔbɔ a gaá ná nyó oyáná.»
43002006	Muséní má adánɛ́ mótáanɔ na hímmue mó mba lɛ́ hɔ́ɔ sɛ́gɛ́lá sɛ́gɛ́lá, mó dúgune Beyúdene go biséégé bábɔ́ bá gɛsogona|Gɛsogona (purification):; iséní hímmue hɛ́ mba lɛ́ ba go gɔ́lɔ boóma bá ɛlɔmbɔ ntɛdɛ. olɔŋɔ na nnyeedíi, na bolimóní na behúúní bɛ́hɛ́. Bá mba ŋaáa hɔ́ɔ medúgú sɔŋɛ.
43002013	Hɔ́ɔlɔ́ gibíné gá Pásɛ́ka ya Beyúdene|Gibíné gá Pásɛ́ka ya Beyúdene (Pâques juive): gɛ́ ná lɛ́ mekúígíi, gɔ́ɔ Yésusu a bólɛgamɔ́ naá Yolósalɛmɛ.
43002014	Gɛ́hɛ́ go gíde lukúmé lukúmé, bedúí gúlúge, bedúí bɛdómbáa na bedúí mmɛŋá; benúgí muinyí bá mba lɛ́ hɔ́ɔ tɔ́nɔ.
43002015	Gɔ́ɔ a nogamɔ́ ɛbágɔ na duelí, go bó tusie nábɔ́ ná biimée naá Nnyaŋá ya Asaŋa|Nnyaŋá ya Asaŋa (Maison de Dieu/Temple):, na bɛdómbáa na gúlúge sábɔ́. A báá kasáa muinyí má benúgí, a beŋgelenye tábɛ́la sábɔ́;
43002016	a amɔ́ go bedúí mmɛŋá a amɔ́: «Úlényée nɔnɔ buimée bɔ́ɔbɔ bó lɔ́mɔ́ háalá! No do ŋaáa goŋaá nnyaŋá ya Asaŋa yɛ ɛ́ya nnyaŋá ya nyonyí!»
43002017	Behúúní|Uhúúní (disciple): bɛ́hɛ́ go béeniŋinye dogálɔ dá Ŋgɔ́ŋɛ́ dɔ́ɔdɔ dó oyamɔ́ dó amɔ́: «Gɛlola gɛ́ɛgɛ mbɛananamɔ́ go nnyaŋá yahɔ gɛ́ ná mbigidenye.»
43002018	Kanɛ́ bagɔ́nɔ́ɔ bá Beyúdene go gɔ́lɔ dogálɔ, go mo oyana bá amɔ́: «Gieninye gá go békúke gɛ́hanɛ́ gɛ́ɛgɛ o gaá ná ŋaáa go go có dúfíe go goŋaá o bɛanana bogaaga bá goŋaá boóma bɔ́ɔbɔ o ŋamɔ́ bɔ́ɔbɔ o?»
43002019	Yésusu go bó gundie a amɔ́: «Gadá nɔnɔ Nnyaŋá ya Asaŋa yɛ́ɛyɛ, naá nnyimé ya medúgú mádadɔ́, nná gɔnɔ yɛ fóaga.»
43002020	Bá amɔ́ gɛ́hɛ́ aá: «Batɔ bá lɛ́ ágáalú nnyómá otíno áhandɛ́ na ɛ́táanɔ na mmue go go fóaga Nnyaŋá ya Asaŋa yɛ́ɛyɛ, maamɔ́ɔ go amɔ́ o gaá ágá medúgú mádadɔ́ go go yɛ fóaga o?»
43002021	Kanɛ́ Nnyaŋá ya Asaŋa yɛ́ɛyɛ Yésusu a mbaá lɔmɔ́ a gálagala, bó mbaá lɛ nnyɔ́dɔ yɛhɛ́.
43002022	Gó moánɛ, aŋa Yésusu a mbaá fúfúgé naá begúe, behúúní bɛ́hɛ́ go béeniŋinye goŋaá a mba lɛ́ gálɛ́dáalú nɔ́ɔ, gáábɔ́ go oliminyo ŋgoyáamɔ́ ya Ŋgɔ́ŋɛ́, tɔ́nɔ na nogálɔ nɔ́ɔnɔ a mbaá gálɛ́dá.
43002023	Aŋa gɔ́ɔgɔ Yésusu a mbaá lɔmɔ́ naá Yolósalɛmɛ, naá gɛcamɛna gá gibíné gá Pásɛ́ka ya Beyúdene|Gibíné gá Pásɛ́ka ya Beyúdene (Pâques juive):, gɛca gá batɔ gɛ́ mba ágá odɛ́má naá mɔ́ɔ aŋa bá mbaá ɛ́ná bieninye bá gobékúke bɛ́ɛbɛ a mbaá ŋanánáa.
43002024	Kanɛ́ Yésusu a dɛ mbáa lɛ odɛ́má nabɔ́, goakɛ́ a mba lɛ́ a bó íyimene bɔ́ɔ biimée bese bese.
43002025	Gó gunde a dɛ mbáa lɛ ncaná ya goŋaá bá mo oyana boóma go mɔtɔ, goakɛ́ a mba lɛ́ i íyimene mɔ́ɔ moatɛ́ odɛ́má yá mɔtɔ.
43003001	Gɔ́ɔ, mɔtɔ ummue a mba lɛ́ hɔ́ɔ naá giimbó ga Befelisiéŋe|Befelisiéŋe (Pharisiens):, ufíno yɛ́hɛ́ Nɛkɔdɛ́mɛ; a mba lɛ́ ofɛanɔ́ɔ ummue naá Beyúdene.
43003002	Gɛ́hɛ́ go úle na nutútúgu naá boayá bá Yésusu, go mo oyana a amɔ́: «Eléébi, dɛ íyimene goŋaá o lɛ́ iloodio hɛ́ɛhɛ Asaŋa a lɔ́mɔ́ dómáalú go go nco có húunenye, goakɛ́ mɔtɔ a dɛ bósó ba go ŋanana bieninye bá gobékúke bɛ́ɛbɛ o ŋananamɔ́ aáŋa Asaŋa a dɛ báá nɛhɛ́.»
43003003	Yésusu go mo gundie a amɔ́: «Mammana, mammana, ŋgaá go oyáná caá: mɔtɔ a dɛ báá ba go ɛ́na Bufuŋe bá Asaŋa aáŋa a dɛ gɔnɔ́ bébíene gáandɛ́.»
43003004	Nɛkɔdɛ́mɛ go mo úhune a amɔ́: «Nɛɛ́nɛ mɔtɔ a ná lɛ́ gilunú a lɔ́mɔ́ ba go gɔnɔ bébíene o? A lɛ́ ba go gɔnɔ go íŋene naá gadɛ́ɛ gá nnyeedíi, a lɛ go bébíene o?»
43003005	Yésusu go mo gundie a amɔ́: «Mammana, mammana, ŋgaá go oyáná caá: mɔtɔ aáŋa a dɛ bébíéné naá miimpo na naá Giliíli, a dɛ báá go íŋene naá Bufuŋe bá Asaŋa.
43003006	Báaba onɔ́mɔtɔ́ na okɔ́dɔ bá bíenemú, bá lɔ́mɔ́ batɔ, báaba Gimmúmpúu gá Giliíli a bíenyemú bá lɔ́mɔ́ bá Giliíli.
43003007	Kanɛ́ o do békúkée go gɔ́ɔgɔ mbáá ná go oyáná caá, no háanana go bébíene naá mmoɛná.
43003008	Ufufu yó fufe anáa yó lɛ́galɛgamɔ́, go ɔ́bɔnɔ aŋa yó fufenemú, kanɛ́ o do íyíménée anáa yó ɛ́damɔ́ go úlene ɛ́ná anáa yó ɛ́danamɔ́. Bó lɔ́mɔ́ nɔ́ɔ caŋa mmue na uŋkimée mɔ́ɔnyɔ a bébíenemú naá Giliíli.»
43003009	Kɔ́ɔ Nɛkɔdɛ́mɛ a mo úhunemú a amɔ́: «Nɛɛ́nɛ bó lɔ́mɔ́ ba go báŋa o?»
43003010	Yésusu go mo gundie a amɔ́: «Maamɔ́ɔ mɔ́ɔnyɔ o lɔ́mɔ́ gɛantá gá uhúúnínyí naá Ɛ́sɛlahɛ́ɛlɛ, o gɔnɔ nanana moóma mɔ́ɔmɔ o?
43003011	Mammana, mammana, ŋgaá go oyáná caá: bɛɛcɔ́ɔ dɛ oya moóma mɔ́ɔmɔ dɛ íyimenemú, dɛ ŋanana ŋgominyo go mɔ́ɔmɔ dɛ mbɛɛ́ ɛ́nánáa, kanɛ́ no do maamánáa go olimonyo bɔ́ɔbɔ dɛ oyamɔ́.
43003012	Aáŋa no do olímónyóo gɔ́ɔgɔ nnyó oyanɛnamɔ́ masɔ́mɔ má cí gɔ́ɔgɔ, kanɛ́ múunú naá mmoɛná gúunú o?
43003013	Mɔtɔ a gá báasa a dɛ bólɛ́gá naá mmoɛná aáŋa caá mɔ́ɔnyɔ a mbaá siisé hɔ́ɔ, a lɔ́mɔ́ Moɔnɔ́ ba mɔtɔ.
43003014	Caŋa táŋɛ́ mmue aŋa Mɔ́sɛsɛ a mbɛɛ́ ɛdɛ́gá nnyɔ́gɔ ya gɛkɔ́ŋɔ go mmoɛná naá giolóo gá bodɛ́agadɛ́, nɔ́ɔnɔ gɔ́ɔ tɔ́nɔ bá háananamɔ́ go ɛdɛga go mmoɛná Moɔnɔ́ ba mɔtɔ,
43003015	goŋaá mɔtɔ uŋkimée mɔ́ɔnyɔ a ágamɔ́ odɛ́má yɛ́hɛ́ naá mɔ́ɔ, a bɛa gɛɔyɔ gá kanɛ mesúge.
43003016	Asaŋa a mba dómbáa go maamana batɔ, gɔ́ɔ a mbií íŋéné gimmuée gɛ́hɛ́ gá Moɔnɔ́ goŋaá uŋkimée mɔ́ɔnyɔ a ágamɔ́ odɛ́má yɛ́hɛ́ naá mɔ́ɔ a dɛ yímé, kanɛ́ a bɛa gɛɔyɔ gá kanɛ mesúge.
43003017	Mammana, Asaŋa a dɛ mbá dóma Moɔnɔ́ bɛ́hɛ́ naá cí go go nco fáa batɔ gɛoba, bó mbaá lɛ kanɛ́ goŋaá a bó sódio.
43003018	Bá dɛ fáánánáa gɛoba go mɔ́ɔnyɔ a áganamɔ́ odɛ́má yɛ́hɛ́ naá Moɔnɔ́, kanɛ́ bá báá go fáa gɛoba go mɔ́ɔnyɔ a lɔ́mɔ́ a dɛ ágánáa odɛ́má yɛ́hɛ́, goakɛ́ a lɛ́ kanɛ go ága odɛ́má yɛ́hɛ́ naá gimmuée gá Moɔnɔ́ ba Asaŋa.
43003019	Gɔ́ɔ, go bɛ́ɛmba na gɛoba gó lɔ́mɔ́ náana: gise gɛ́ mbu úlé naá batɔ, kanɛ́ batɔ bá báá maamánáa mbíno gó dómba gise, goakɛ́ meŋiigíe mábɔ́ má mba lɛ́ gɛgáda.
43003020	Uŋkimée mɔ́ɔnyɔ a ŋananamɔ́ gɛgáda a bɛlabɛla gise, a gunde a dɛ úlénée naá gise na bofoá bá goŋaá meŋiigíe mɛ́hɛ́ má gaá bédúfíe dalaŋanyɛ.
43003021	Kanɛ́ mɔ́ɔnyɔ o oyamɔ́ mammana u úlene naá gise go goŋaá meŋiigíe mɛ́hɛ́ má bédúfie dalaŋanyɛ, goakɛ́ má lumenene na mbééníŋínyí ya Asaŋa.»
43003022	Naá nnyimé hɔ́ɔlɔ́, Yésusu na behúúní|Uhúúní (disciple): bɛ́hɛ́ go ɛ́da naá gigísi gá cí gá Yudée; gáábɔ́ go gɛ́ga hɔ́ɔ medúgú, a yumeninye batɔ.
43003023	Sáŋa naá bɛ́hɛ́ boayá, a yumeninye batɔ naá Ɛ́nɔŋɔ, mekúígíi na Sélime, goakɛ́ miimpo má mba lɛ́ hɔ́ɔ nɛmbɛ nɛmbɛ. Batɔ bá mba lɛ́ bú úlene, bá bó yumeninye.
43003024	Naá gɛcamɛna moánɛ, bá mba ŋá bá gá lɛ́ bá dɛ nɔɔ́ɔ Sáŋa naá ncíbo ya gɛaŋɔ́.
43003025	Gɔ́ɔ cuŋí sɛ́ obamɔ́ na mɔtɔ ba Beyúdene ummue na behúúní bá Sáŋa, sɛ́ báláfa masɔ́mɔ má gɛsogona|Gɛsogona (purification):.
43003026	Kɔ́ɔ, bá ncomɔ́ huenye Sáŋa, go mo oyana bá amɔ́: «Eléébi, mɔtɔ mɔ́ɔnyɔ a mbaá lɔmɔ́ nahɔ naá Yolodɛ́ŋɛ boayá búunú, mɔ́ɔ mɔ́ɔnyɔ o mbaá dɛ́lɛ́mɛ́ná ŋgominyo go busío bɛ́hɛ́, ɛ́ná, mɔ́ɔ tɔ́nɔ a ná lɛ́ go yumeninye, batɔ biimée bɛ́ ɛ́dana hɔ́ɔ.»
43003027	Sáŋa go bó gundie a amɔ́: «Mɔtɔ a dɛ bósó ba go báága naá odɛ́nɛ́ mɔ́ɔ moatɛ́, aáŋa bó do báá yɔ́ɔyɔ Asaŋa a mo fáamɔ́.
43003028	Bɛɛnyɔ́ɔ moatɛ́ no lɛ́ ŋgominyo sámɛ goŋaá mmbo oyɛ́dá caá: “Yɔmɔ́ɔ cɛ báá Mesíi|Kilítusu (Christ):, kanɛ́ ndɛ́ mɔ́ɔnyɔ bá mbaá dómá naá busío gɛ́hɛ́.”
43003029	Mɔtɔ ba okɔ́dɔ a lɔ́mɔ́ onɔ́mɛ bɛhɛ́; kanɛ́ ugúle ba onɔ́mɛ a lɛ́ hɔ́ɔlɔ́ go boayá, a mo bódólonyo, ukelú yɛ́hɛ́ yó mo óbonyo bɛyaŋa gɛca. Bɛyaŋa bámɛ bɛ́ lɔ́mɔ́ kanɛ́ nɔ́ɔnɔ, bɛ́ lɛ́ dácɛ dɔgɛdɔgɛ.
43003030	Bó úhene goŋaá ɛ ɛ́dana naá busío a goma, yɔmɔ́ɔ kundene na nnyimé.»
43003031	«“Mɔ́ɔnyɔ ɛ ɛ́damɔ́ go úlene naá mmoɛná, a dómbana mɔtɔ uŋkimée. Mɔtɔ ba cí ɔ ɔ́bɛnɔnɔ na cí, a gálagala moóma mɔ́ɔmɔ mó núunemú cí. Mɔ́ɔnyɔ ɛ ɛ́damɔ́ go úlene naá mmoɛná, [a dómbana mɔtɔ uŋkimée]
43003032	a ŋanana ŋgominyo go moóma mɔ́ɔmɔ a mbɛɛ́ ɛ́ná a báá gundé a bɔ́ɔ́ ɔ́bɔ́nɔ́ɔ, kanɛ́ mɔtɔ a dɛ olímónyóo ŋgominyo yɛhɛ́.
43003033	Mɔ́ɔnyɔ o oliminyomú ŋgominyo yɛhɛ́ o olimonyo goŋaá Asaŋa a lɛ́ mammana.
43003034	Mammana, mɔ́ɔnyɔ Asaŋa a mbaá dómá o oya dogálɔ dá Asaŋa, Asaŋa a mo hóogonyo na Giliíli bɛhɛ́ dácɛ.
43003035	Baaba a maamana Moɔnɔ́, a báá ágá buimée naá mɔ́ɔ ɛmbɔ́gɔ.
43003036	Mɔ́ɔnyɔ a áganamɔ́ odɛ́má yɛ́hɛ́ naá Moɔnɔ́ a bɛanana gɛɔyɔ gá kanɛ mesúge; mɔ́ɔnyɔ i inyemú go ɔ́bɛnɔ Moɔnɔ́, a dɛ ŋgá bɛa gɛɔyɔ, kanɛ́ mpímí ya Asaŋa ɛ lɔbɔnɔ naá mɔ́ɔ.”»
43004001	Kɔ́ɔ Befelisiéŋe|Befelisiéŋe (Pharisiens): bɔ́ ɔ́bɔmɔ́ ŋgoyáamɔ́ ya goŋaá Yésusu a lɛ́ na gɛca gá behúúní|Uhúúní (disciple):, a yumeninye tɔ́nɔ gɛca gá batɔ a dómba Sáŋa. Mammana, Yésusu moatɛ́ moatɛ a dɛ mbáa lɛ a yumeninye batɔ, behúúní bɛ́hɛ́ bɔ́ɔ bá mbaá lɔmɔ́ bá yumeninye. Aŋa Yésusu a mbɔɔ́ ɔ́bɔ́ bɔ́ɔbɔ batɔ bá mbaá lɛ bá gálagala go busío bɛ́hɛ́, gɛ́hɛ́ go úlukie naá Yudée a báá gundé naá Gelilée.
43004004	Go go ɛ́da hɔ́ɔ, a mba lɛ́ a háanana go báca Samalɛ́ɛ|Samalɛ́ɛ (Samarie):.
43004005	Nɔ́ɔnɔ gɔ́ɔ ɛ ɛ́damɔ́ bola naá tɛ́sɔnɔ mmue ya Samalɛ́ɛ yɛ́ɛyɛ bá dɔ́ŋɔnɔmɔ́ bá amɔ́ Sɛkáalɛ, mekúígíi na gɛyɛŋɛ gá cí gɛ́ɛgɛ Yɔ́kɔbɔ a mbaá lɔmɔ́ fáalú ohaŋa bɛhɛ́ Yósɛbɛ|Yósɛbɛ (Joseph): .
43004006	Hɔ́ɔ há nobɛ́láa nɔ́ɔnɔ Yɔ́kɔbɔ a mbaá dímé nó lɔ́mɔ́. Gɛdɔmbɔ gá oŋɛndɔ gɛ́ á gumbéné Yésusu, gɛ́hɛ́ go báfɛnɛga naá boayá bá nobɛ́láa, bó mba lɛ́ gɛcamɛna gá tólóbóo.
43004007	Okɔ́dɔ ba Básamalɛ́ɛ go úle a báá bolá go go nco dɛ́ga. Yésusu go mo oyana a amɔ́: «Páamɔ́ miimpo mbónyo.»
43004008	Gɛcamɛna moánɛ, behúúní bɛ́hɛ́ bá mba lɛ́ ɛ́dáalú naá tɛ́sɔnɔ go go ɛ́da go ɔ́ndɔ manyáanya.
43004009	Okɔ́dɔ mɔ́ɔnyɔ go mo gundie a amɔ́: «Nɛɛ́nɛ maamɔ́ɔ ba Beyúdene, yɔmɔ́ɔ ba Básamalɛ́ɛ, o lɔ́mɔ́ ba go ŋgɔŋɛnɔ miimpo má go bónyo o?» Mammana, Beyúdene na Básamalɛ́ɛ bá dɛ ɔyɔ́ɔ émmuée.
43004010	Yésusu go mo gundie a amɔ́: «Aáŋa gɔ́ɔ go íyimenemú pááná ya Asaŋa, o báá gɔnɔ́ go íyime mɔtɔ mɔ́ɔnyɔ a go ɔŋɔnɔmɔ́ miimpo, gásɛ́ maamɔ́ɔ mɔ́ɔ o mo ɔŋɛnɔmɔ́, mɔ́ɔ a lɛ go go fáa gɛkɔ́sɔ gá miimpo.»
43004011	Okɔ́dɔ go mo oyana a amɔ́: «Ogɔ́nɔ́ɔ, o do báá akɛ́ na boóma bá go dɛ́ga kɔ́ɔ, gɔnɔ́ nobɛ́láa nɔ́nɔ́ɔ nó lɔ́mɔ́ findímí; áhanɛ́ɛ gɔ́ɔ o gaá ná gɔ́lɔ́ mammana ya miimpo o?
43004012	Yɔ́kɔbɔ, isée kɔ́nɔ́ ba biisée bɛ́cɔ́ mɔ́ɔ a mbaá có díméné nobɛ́láa nɔ́ɔnɔ, mɔ́ɔ moatɛ́ a báá bónyó miimpo má nɔ́, tɔ́nɔ na bahaŋa bɛ́hɛ́ na bidúgé bɛ́hɛ́. O fege go amɔ́ maamɔ́ɔ o mo dómbana o?»
43004013	Yésusu go mo gundie a amɔ́: «Mɔtɔ uŋkimée mɔ́ɔnyɔ a bónyononomú miimpo máama a ŋga gɔnɔ́ bɛa inyúidi.
43004014	Kanɛ́ mɔtɔ mɔ́ɔnyɔ a ŋgaá bónyó miimpo máama yɔmɔ́ɔ ka ŋgaá mo fáá a dɛ ŋgá gɔnɔ bɛa inyúidi akɛ́ go buisí; miimpo máama ka ŋgaá mo fáá má ŋgɛ ɛ́yá nobɛ́láa ná gɛɔyɔ gá kanɛ mesúge nɔ́ɔnɔ nó déndelemú naá mɔ́ nnyɔ́dɔ na bogaaga.»
43004015	Okɔ́dɔ a amɔ́ gɛ́hɛ́ aá: «Ogɔ́nɔ́ɔ, páamɔ́ miimpo moánɛ goŋaá cɛ gɔnɔ́ bɛa inyúidi, gó gɔnɔ gunde, cɛ gɔnɔ́ go úle háalá go go nco dɛ́ga.»
43004016	Yésusu go mo oyana a amɔ́: «Ɛ́dá dɔ́ŋɛnɔ onɔ́mɛ bahɔ, o nco gunde.»
43004017	Okɔ́dɔ go mo gundie a amɔ́: «Cɛ báá na onɔ́mɛ.»
43004018	Yésusu a amɔ́ gɛ́hɛ́ aá: «Go oya mammana go amɔ́: “Cɛ báá na onɔ́mɛ”; o lɛ́ bɛanáná bɛanáná banɔ́mɛ bátáanɔ súge, kɔ́ɔ mɔtɔ mɔ́ɔnyɔ o lɔ́mɔ́ nɛhɛ́ godɔ́ɔdɔ a dɛ báá onɔ́mɛ bahɔ. Naá pɛ́ yɛ́ɛyɔ go ó oyɛ́dá mammana.»
43004019	Okɔ́dɔ go mo oyana a amɔ́: «Ogɔ́nɔ́ɔ, ŋgɛ́nana goŋaá o lɛ́ mbúsí ya Asaŋa|Mbúsí ya Asaŋa (Prophète): mmue.
43004020	Biisée kɔ́nɔ́ɔ bá biisée bɛ́cɔ́ bá mba búlúgényée Asaŋa naá ogɔndɔ yɔ́ɔyɔ, gɔ́ɔ bɛɛnyɔ́ɔ Beyúdene no lɔ́mɔ́ no amɔ́ hoóma háaha bá sɛmɛgananamɔ́ go búlugenye Asaŋa hɔ́ɔ há lɔ́mɔ́ naá Yolósalɛmɛ.»
43004021	Yésusu a amɔ́ gɛ́hɛ́ aá: «Olímínyóo bɔ́ɔbɔ ko oyanɛnamɔ́. Gɛcamɛna gɛ́ úlene gɛ́ɛgɛ no ná búlugenyemú Baaba caá akɛ́ naá ogɔndɔ yɔ́ɔyɔ, caá akɛ́ naá Yolósalɛmɛ.
43004022	Bɛɛnyɔ́ɔ no búlugenye bɔ́ɔbɔ no lɔ́mɔ́ no do íyíménée, bɛɛcɔ́ɔ dɛ búlugenye bɔ́ɔbɔ dɛ íyimenemú, goakɛ́ Asaŋa a dómbanamɔ́ gɛ́cɔ́ Beyúdene go go sódio batɔ.
43004023	Kanɛ́ gɛcamɛna gɛ́ úlene, gɛ́ moatɛ́ gɛ́ ná lɛ́ hɔ́ɔ, gɛ́ɛgɛ mammana sá boolímínyí sɛ́ ŋgaá búlúgényée Baaba naá Giliíli na naá mammana. Obɔɔ́ moánɛ kanɛ́ bɔ́ɔ bá lɔ́mɔ́ báaba Baaba a fúmbemú.
43004024	Asaŋa a lɛ́ Giliíli, boóma moánɛ bɔ́ batɔ báaba bá mo búlugenyemú bá háananamɔ́ go mo búlugenye naá Giliíli na naá mammana.»
43004025	Okɔ́dɔ go mo gundie a amɔ́: «Ŋgíyimene caá Mesíi|Mesíi (Messie): mɔ́ɔnyɔ bá gɔnɔmɔ́ mo dɔ́ŋɔnɔ bá amɔ́ Kilítusu|Kilítusu (Christ): u úlene. Gɔ́ɔgɔ a nú úlemú, a ná có falonanɛna boóma buiménénée.»
43004026	Yésusu a amɔ́ gɛ́hɛ́ aá: «Ndɔ́mɔ́ mɔ́ɔ, yɔmɔ́ɔ mɔ́ɔnyɔ ko gálagalamɔ́.»
43004027	Hɔ́ɔlɔ́ gɔ́ɔ behúúní bá Yésusu bá ncomɔ́ gunde. Gáábɔ́ go ɛ́da go békúke goŋaá o oya ŋkanɔ́ na okɔ́dɔ; kanɛ́ mɔ́ɔnyɔ ba ŋaá a guú úhúné a amɔ́: «O lɛ́galɛga ŋkádɛ o?» ɛ́na lí «Go oyamɔ́ ŋkanɔ́ nɛhɛ́ goakɛ́ o?» a dɛ bɛ́ɛ́mbá.
43004028	Gɔ́ɔ okɔ́dɔ a síemú a báá dɛ́ɛ́ná iséní hɛ́hɛ́ hɔ́ɔlɔ́, go gunde naá tɛ́sɔnɔ, a amɔ́ gá batɔ a amɔ́:
43004029	«Úlé nɔnɔ ncó no ɛ́na mɔtɔ mɔ́ɔnyɔ a ŋgoyanamɔ́ boóma buimée bɔ́ɔbɔ ŋgaá ná ŋanánáa. A dɛ gaá bɛ́ɛ́mbá Mesíi dɔ́gɔ́ o?»
43004030	Batɔ go kúluguge naá tɛ́sɔnɔ go úle anáa Yésusu a mbaá lɔmɔ́.
43004031	Naá gɛcamɛna gɛ́ɛgɔ, behúúní bá bósógolonyo Yésusu bá amɔ́: «Eléébi, kɔ́ɔ o do nyáá boóma o!»
43004032	Kanɛ́ mɔ́ɔ go bó oyana a amɔ́: «Mbɛanana goŋaá nnyáa manyáanya máama no lɔ́mɔ́ no do íyíménée.»
43004033	Naá dogálɔ dɔ́ɔdɔ, behúúní go ɛ́da go bágálɛnagalɛna bá amɔ́: «Mɔtɔ a báa nco mo fáa manyáanya lí?»
43004034	Yésusu go bó oyana a amɔ́: «Manyáanya mámɛ má lɔ́mɔ́ goŋaá ŋŋanana ndɛ́ga ya mɔ́ɔnyɔ a mbaá tómá, kunde nyɔgɔnɔ púmú buelí bɔ́ɔbɔ a mbaá ncoóo.
43004035	Ábɔ, no do oyáa bɛɛnyɔ́ɔ moatɛ́ moatɛ́ no amɔ́ bó á síéné ɛfɛ́ inni go masáŋa o? Kanɛ́ yɔmɔ́ɔ ŋgaá nyó oyáná caá: Fedígínyée nɔnɔ oŋgíso no ɛ́na aŋa ntɛ́mɛ́ sɛ́ báá ná manɛ́ go gunde loógodogodo go masáŋa!
43004036	Godɔ́ɔdɔ, uséŋí a ná lɛ́ go bɛanana bɛsoɛná bɛ́hɛ́, a gunde a bándɛna bɛsamɔ́ go gɛɔyɔ gá kanɛ mesúge; nɔ́ɔnɔ gɔ́ɔ mɔ́ɔnyɔ a gónamɔ́ na mɔ́ɔnyɔ a sáŋamɔ́ bá békeelenyemú olɔŋɔ.
43004037	Háalá gɔ́ɔ ncaba yɛ́ɛyɛ ɛ lɔ́mɔ́ mammana, yɛ oya yɛ amɔ́: “Mɔ́ɔnyɔ a góna, uncodío a sáŋa.”
43004038	Ndɛ́ nyó dómáalú go masáŋa anáa no lɔ́mɔ́ kanɛ go gɔ́lɔ gɛdɔmbɔ; bóncodío bá mba gɔ́lɔ́nɔ́ɔ gɛdɔmbɔ, bɛɛnyɔ́ɔ no á ncó dáŋaba go giukú gábɔ́.» .»
43004045	Aŋa gɔ́ɔgɔ Yésusu a mbaá bolá naá Gelilée, batɔ báaba hɔ́ɔ bá mba mo gɔ́lɔ́ bese, goakɛ́ bɔ́ɔ tɔ́nɔ bá mbɛ ɛ́dá gibíné gá Pásɛ́ka ya Beyúdene naá Yolósalɛmɛ, bá bɛ́ɛ́ ɛ́ná buimée bɔ́ɔbɔ Yésusu a mbaá ŋanánáa hɔ́ɔ.
43004046	Yésusu go nco gunde kanɛ́ naá Kána gɛayáa gá Gelilée anáa a mbaá ŋaáa goŋaá miimpo má ɛ́ya mɔgɛ́bɔ. Ogɔ́nɔ́ɔ ummue ba bisimbi ba ufuŋe a mba lɛ́ hɔ́ɔ, mɔ́ɔnyɔ ohaŋa bɛhɛ́ a mbaá lɛ a nóma naá tɛ́sɔnɔ ya Kapɛlɛnahɔ́mɛ.
43004047	Aŋa a mbɔɔ́ ɔ́bɔ́ goŋaá Yɛ́susu u úlúkíe naá Yudée, a báá bolá naá Gelilée, gɛ́hɛ́ go ɛ́da mo huenye; go ɛ́da go bósógolonyo Yésusu goŋaá ɛ ɛ́da naá Kapɛlɛnahɔ́mɛ go go éŋugie ohaŋa bɛhɛ́ mɔ́ɔnyɔ a mbaá lɛ a kɔlɔgɔgɔnɔ na nigúe.
43004048	Yésusu go mo oyana a amɔ́: «Aáŋa no do ɛ́ná bieninye bá gobékúke na bɛsɛɔ, no do ná bóso go ága odɛ́má yɛ́nyɔ́ kanɛ́ o?»
43004049	Uyogóní ba ufuŋe go mo gundie a amɔ́: «Daadáa, gɔsɔ́ naá yɔmɔ́ nnyaŋá otóotoɛ ya goŋaá moɔnɔ́ bamɛ a gúe.»
43004050	Yésusu a amɔ́ gɛ́hɛ́ aá: «Gundé naá mamɔ́ nnyaŋá, ohaŋa bahɔ a báá go éŋuge.» Mɔtɔ mɔ́ɔnyɔ go oliminyo nogálɔ nɔ́ɔnɔ Yésusu a mbaá mo oyáná, gɛ́hɛ́ go biene pɛ́.
43004051	A gá lɛ́ go pɛ́, boyogóní bɛ́hɛ́ go nco mo gólio bá amɔ́ gɛ́hɛ́ aá: «Ohaŋa bahɔ a báá go éŋuge!»
43004052	A báá lɛ gó bó úhune go kasɛ́á gigúlí a báá né éŋúgé, gɔ́ɔ bá mo gundiemú bá amɔ́: «Bó á ná lɔmɔ́ iyó go gigúlí gímmue naá nnyimé ya tólóbóo gɔ́ɔ nnyɔ́dɔ yɛhɛ́ yɛ á ná fuugé.»
43004053	Isée go lɛnca goŋaá bó mbaá lɛ naá gigúlí gímmue eé gímmue gɔ́ɔgɔ Yésusu a mbaá mo oyáná a amɔ́: «Ohaŋa bahɔ a báá go éŋuge.» Gó bayɛga hɔ́ɔlɔ́, gɛ́hɛ́ go ága odɛ́má yɛ́hɛ́ naá Yésusu, mɔ́ɔ na ncíbo yɛhɛ́ ya batɔ kɛ́.
43004054	Gieninye gá go békúke gá gáandɛ́ɛ gɛ́ɛgɛ Yésusu a mbaá ŋaáa naá Gelilée gɛ́gɛ́ɛ go go ɛ́da go úlukie naá Yudée.
43005001	Naá nnyimé hɔ́ɔlɔ́, gibíné gá Beyúdene go bɛ́ɛmba, Yésusu go ɛ́da naá Yolósalɛmɛ.
43005002	Naá Yolósalɛmɛ moánɛ, gɛsɔmbɔsɔ́mbɔ́ɔ gɛ́ mba lɛ́ hɔ́ɔ mekúígíi na ŋgíŋéníné ya Bɛdómbáa, bá gɛ́ dɔ́ŋɔnɔ na nohébelée|Nohébelée (hébreu): bá amɔ́ Bɛ́tɛsáta; gɛ́ mba lɛ́ gɛ́ bɛanana bɛtála bɛ́táanɔ.
43005003	Naá bɛtála bɛ́ɛbɔ, gitúu gá bɛgɔnɔ́gɔnɔ gɛ́ mba lɛ́ hɔ́ɔ mbɛ́dɛ́ mbɛ́dɛ́ɛ: begélígeli, banɛ́mɔnɛmɔ, bicúgulu. [Bá mba lɛ́ bá gɛ́gana goŋaá miimpo má béduŋide,
43005004	goakɛ́ ɛ́ŋgɛlɛsɛ ummue ba Daadáa a mba lɛ́ a siisene go bɛcamɛna naá gɛsɔmbɔsɔ́mbɔ́ɔ gɛ́ɛgɔ, a gélegelie miimpo. Gɛgɔnɔ́gɔnɔ gá busío gɛ́ɛgɛ gɛ́ mbaá lɛ gɛ́ íŋene naá miimpo aŋa má béduŋidemú gɛ́ mba lɛ́ gɛ́ éŋugene, akɛ́ a nóma kasɛ́á ogɔnɔ́.]
43005005	Onɛ́mɔnɛmɔ ummue a mba lɛ́ hɔ́ɔ mɔ́ɔnyɔ a mbaá lɔmɔ́ a báá go ŋa nnyómá nitíno na buinyo na ɛ́dadɔ́ na ogɔnɔ́ yɛ́hɛ́.
43005006	Aŋa Yésusu a mbaá mo ɛ́na, hɔ́ɔlɔ́ mbɛ́dɛ́ɛ, a báá lɛncá goŋaá mɔtɔ mɔ́ɔnyɔ a nóma gó ná lɛ́ fueké, gɛ́hɛ́ go mo úhune a amɔ́: «O lɛ́galɛga go éŋuge o?»
43005007	Ogɔnɔ́gɔnɔ go mo gundie a amɔ́: «Ogɔ́nɔ́ɔ, cɛ báá na mɔtɔ ba go nnɔɔ naá osɔmbɔ gɛcamɛna gɛ́ɛgɛ miimpo má bayɛgamɔ́ go béduŋe; ká bégénegenye goŋaá ŋgɛ́da bɔ́nɔɔ, mɔtɔ uncodío a dóana go ɛ́da.»
43005008	Yésusu go mo oyana a amɔ́: «Fadɛ́gɛ́na, o gɔ́lɔ dokandá|Dokandá (civière): dáhɔ, o bayɛga go ɛnda.»
43005009	Hɔ́ɔ na hɔ́ɔ, mɔtɔ go éŋuge, a báá gɔ́lɔ́ dokandá dɛ́hɛ́, a báá bayɛ́gá go ɛnda. Bosɔ́mɔ bɔ́ɔbɔ bó mba bádómbánáa buisí bá sábadɛ|Sábadɛ (sabbat):.
43005010	Kɔ́ɔ bagɔ́nɔ́ɔ bá Beyúdene bá dɔ́ŋɛnɔmɔ́ mɔtɔ mɔ́ɔnyɔ a mbaá lɔmɔ́ a gá lɛ́ na go éŋuge, bá amɔ́ gɛ́hɛ́ bá amɔ́: «Buisí bá sábadɛ bɔ́bɔ́ɔ, o do bɛanánáa bogaaga bá go ɛ́da o tɛ́taba na dokandá dáhɔ.»
43005011	Mɔtɔ go bó gundie a amɔ́: «Déénée mɔ́ɔnyɔ a ŋgéŋugiemú, mɔ́ɔ a ŋgoyanamɔ́ a amɔ́: “gɔ́lɔ́ dokandá dáhɔ, go ɛ́da.”»
43005012	Batɔ go mo úhune kanɛ́ bá amɔ́: «Ánɛ́ɛ moánɛ a báá ná go oyáná a amɔ́: “Gɔ́lɔ́ dokandá dáhɔ, o bayɛga go ɛnda” o?»
43005013	Kanɛ́ mɔtɔ a dɛ mbaá lɛ i íyimene Yésusu, goakɛ́ a mba sólá naá kadɛ́gadɛ́ɛ ya gitúu gá batɔ gɛ́ɛgɛ gɛ́ mbaá lɛ hɔ́ɔ.
43005014	Naá nnyimé hɔ́ɔlɔ́, Yésusu go lumene nɛhɛ́ naá Nnyaŋá ya Asaŋa|Nnyaŋá ya Asaŋa (Maison de Dieu/Temple):, go mo oyana a amɔ́: «Maamɔ́ɔ mɔ́nyɔ́ɔ o báá ná manɛ́ go éŋuge, o do gɔnɔ́ lɔgɔ, kanɛ nɔ́ɔ bó lɛ́ ba go go bolɛna bó dómba bɔ́ɔbɔ!»
43005015	Mɔtɔ a á biené pɛ́, go ɛ́da go oyana bagɔ́nɔ́ɔ bá Beyúdene a amɔ́, Yésusu mɔ́ɔ a báá ná mo éŋúgíe.
43005016	Gó bayɛga hɔ́ɔlɔ́, bagɔ́nɔ́ɔ bá Beyúdene go ɛ́da go nuugenye Yésusu goŋaá a mba ŋaáa bosɔ́mɔ bɔ́ɔbɔ buisí bá sábadɛ.
43005017	Yésusu go bó gundie kanɛ́ a amɔ́: «Gó nco go éme godɔ́ɔdɔ Baaba a yɔgɔnɔ, yɔmɔ́ɔ tɔ́nɔ nyɔgɔnɔ.»
43005018	Dogálɔ dá Yésusu dɔ́ɔdɔ go fáa bagɔ́nɔ́ɔ bá Beyúdene gɔnɔ́ gɛlabɛ́ná gá goŋaá bá fúmbe go mo óna, goakɛ́ a dɛ gá súge goana go go fánɛna gicele gá sábadɛ, ɛ ɛ́da naá busío na go dɔ́ŋɔnɔ Asaŋa a amɔ́ Isée bɛhɛ́ ba moatɛ́, a bííyienye nɔ́ɔnɔ cɔ́bɛcɔ́bɛ na Asaŋa.
43005019	Gɔ́ɔ Yésusu a bó gundiemú a amɔ́: «Mammana, mammana, ŋgaá nyó oyáná caá, Moɔnɔ́ a dɛ bɛanánáa bogaaga bá go ŋa boóma go mɔ́ɔ moatɛ́; kanɛ́ a ŋananamɔ́ bɔ́ɔbɔ ɛ ɛ́nanamɔ́ Isée a ŋanana, goakɛ́ bɔ́ɔbɔ Isée a ŋananamɔ́, Moɔnɔ́ a bó ŋanana caŋa mmue.
43005020	Isée a maamana Moɔnɔ́, a mo dúfenye buimée bɔ́ɔbɔ a ŋananamɔ́. Nɔ́ɔnɔ a ŋga mo dúfényée meŋiigíe má magɔ́nɔ́ má dómba, bɛɛnyɔ́ɔ no ɛ́da goana go békúke.
43005021	Caŋa mmue aŋa Isée a fúfunemú begúe, a bó fáanana gɛɔyɔ, nɔ́ɔ gɔ́ɔ caŋa mmue Moɔnɔ́ a fáananamɔ́ tɔ́nɔ gɛɔyɔ go mɔ́ɔnyɔ a lɛ́galɛgamɔ́ go mo fáa.
43005022	Baaba a dɛ sómbánáa mɔtɔ gɛsɛnɛ, kanɛ́ a mba fáá Moɔnɔ́ bogaaga buimée bá go sómbana batɔ bɛsɛnɛ.
43005023	Bó báá ŋaáa goŋaá mɔtɔ uŋkimée a hálamana Moɔnɔ́ aŋa a hálamananamɔ́ Isée. Mɔ́ɔnyɔ a lɔ́mɔ́ a dɛ hálámánánáa Moɔnɔ́, a dɛ hálámánánáa tɔ́nɔ Isée mɔ́ɔnyɔ a lɔ́mɔ́ mo dómáalú.
43005024	Mammana, mammana, ŋgaá nyó oyáná caá, mɔ́ɔnyɔ ɔ ɔ́bɔnɔmɔ́ dogálɔ dámɛ a gɔnɔ go ágana odɛ́má yɛ́hɛ́ naá mɔ́ɔnyɔ a mbaá tómá, a bɛanana gɛɔyɔ gá kanɛ mesúge. Mɔ́ɔnyɔ moánɛ a dɛ dómbánáa naá gosómba bɛsɛnɛ, kanɛ́ a á dómbá naá nigúe go gɛɔyɔ.»
43005025	Mammana, mammana, ŋgaá nyó oyáná caá, gɛcamɛna gɛ́ úlene, moatɛ́ gɛ́ ná lɛ́ hɔ́ɔ, gɛ́ɛgɛ begúe bá ŋgɔɔ́ ɔ́bɔ́nɔ́ɔ ukelú yá Moɔnɔ́ ba Asaŋa, gɔnɔ́, báaba bá ŋgaá yó ɔ́bɔ́nɔ́ɔ, bá ŋgɔ ɔyɔ́ɔ.
43005026	Mammana, aŋa Baaba a lɔ́mɔ́ na gɛɔyɔ naá mɔ́ɔ moatɛ́, caŋa mmue a lɛ́ fáalú Moɔnɔ́ bogaaga bá go bɛ́ɛmba na gɛɔyɔ naá mɔ́ɔ moatɛ́.
43005027	A lɛ́ fáalú Moɔnɔ́ bogaaga bá go sómbana batɔ bɛsɛnɛ, goakɛ́ a lɛ́ Moɔnɔ́ ba mɔtɔ.
43005028	No do ɛ́dá go békúke moóma mɔ́ɔmɔ, goakɛ́ gɛcamɛna gɛ́ úlene gɛ́ɛgɛ biimée báaba bá mbaá gúénénée, bá ŋgɔ ɔ́bɔ́nɔ́ɔ ukelú yɛ́hɛ́.
43005029	Kɔ́ɔ biimée báaba bá mbaá ŋanánáa besé, bá ŋga fúfúgénée go gɛɔyɔ; báaba bá mbaá ŋanánáa gɛbɛ́, bá fúfugene go go dómba naá gosómba gá bɛsɛnɛ.
43005030	Yɔmɔ́ɔ cɛ báŋɛnánɛ́náa boóma, cómba bɛsɛnɛ go goɔ́bɔnɔ gɔ́ɔgɔ ŋgɔ́bɔnɔmɔ́, gó gunde gosómba gámɛ gá bɛsɛnɛ gó lɛ́ tɛ́nɛ́ɛ, goakɛ́ cɛ báá nnyimé kɔ́ɔ, kanɛ́ ŋananamɔ́ ndɛ́ga yá mɔ́ɔnyɔ a mbaá tómá.
43005031	«Aáŋa ŋgoya boóma go yɔmɔ́ɔ moatɛ́ moatɛ, bɔ́ɔbɔ ŋgoyamɔ́ bó do báá kɔ́ɔ.
43005032	Mɔtɔ uncodío mɔ́ɔ o oyamɔ́ go busío bámɛ, kunde ŋgíyimene caá bɔ́ɔbɔ o oyamɔ́ go busío bámɛ bó lɛ́ mammana.
43005033	No mba dómɛ́ná Sáŋa batɔ, a bóó oyáa mammana.
43005034	Go busío bámɛ, cɛ báá ncaná na dogálɔ dá mɔtɔ, kanɛ́ kálagalamɔ́ nɔ́ɔnɔ goŋaá no bɛa gɛɔyɔ.
43005035	Sáŋa a mba lɛ́ aŋa lámba yɛ́ɛyɛ bá nébigenyemú go go bonya; no mba lɛ́gá go békeelenye go moɔnɔ́ ba gɛcamɛna naá gise gɛ́hɛ́.
43005036	Kanɛ́ yɔmɔ́ɔ mbɛanana go busío bámɛ ŋgoyáamɔ́ yɛ́ɛyɛ ɛ dómbanamɔ́ ya Sáŋa; ŋgoyáamɔ́ moánɛ ɛ bédúfenyemú naá meŋiigíe máama Baaba a mbaá páá go go ŋanana. Mammana, meŋiigíe máama ŋŋananamɔ́ má dúfenye daŋɛ́daŋɛ go goŋaá Baaba mɔ́ɔ a lɔ́mɔ́ tómáalú.
43005037	Baaba moatɛ́ moatɛ ba go tóma a mba gálágáláa go busío bámɛ. Kanɛ́ bɛɛnyɔ́ɔ no gá báasa no do ɔ́bɔ́ ukelú yɛ́hɛ́, akɛ́ no do ɛ́ná busío bɛ́hɛ́.
43005038	Dogálɔ dá Baaba dó do gɛ́gáa naá bɛnyɔ́ ɛdɛ́má goŋaá no do ágánáa odɛ́má yɛ́nyɔ́ naá mɔ́ɔnyɔ a mbaá mo dómá.
43005039	No díme Ŋgɔ́ŋɛ́, goakɛ́ no béeniŋenye no amɔ́ go sɛ́ gɔ́ɔ no gaá ná bɛáa gɛɔyɔ gá kanɛ mesúge, no do íyímé no amɔ́ kanɛ́ sɛ́ sɛ́ gálagalamɔ́ go busío bámɛ;
43005040	no do lɛ́gálɛ́gáa go úle naá yɔmɔ́ɔ go go bɛa gɛɔyɔ gá kanɛ mesúge.
43005041	Yɔmɔ́ɔ cɛ fúmbée mbúlugie ya batɔ.
43005042	Kanɛ́ nnyó íyimene, kunde ŋgíyimene go goŋaá no do maamánáa Asaŋa.
43005043	Mmbu úlé go ufíno yá Baaba, no bíí inyé go kɛ́ndɛgɛna. Kanɛ́ ŋgáa mɔtɔ ba bédugúnú u úle go ufíno yɛ́hɛ́ yá moatɛ́ moatɛ, no gaá mo gɛ́ndɛ́gɛ́ná.
43005044	No fúmbe goŋaá gásɛ́ basɔ́gɔ́ɔ batɔ bá nyó búlugenye, no do fúmbée go bɛa mbúlugie yɛ́ɛyɛ yɛ ɛ́damɔ́ go úlene naá Asaŋa mokáa. Nɛɛ́nɛ kanɛ́ no gaá ná ágá odɛ́má o?
43005045	No do bééníŋínyée no amɔ́ yɔmɔ́ɔ mɔ́ɔ nná dɛ́lɛmɛnamɔ́ na gɛsɛnɛ gɛ́nyɔ́ naá busío bá Baaba; Mɔ́sɛsɛ mɔ́ɔnyɔ no mbaá ágá mbémineminie yɛnyɔ́ naá mɔ́ɔ, mɔ́ɔ a ŋgaá dɛ́lɛ́mɛ́ná na gɛ́.
43005046	Aáŋa no mbo olímínyóo dogálɔ dá Mɔ́sɛsɛ, gásɛ́ no olimonyo dámɛ. Mammana, bó lɔ́mɔ́ go busío bámɛ gɔ́ɔ a mbaá gálágáláa naá bakálata bɛ́hɛ́.
43005047	Kanɛ́ aŋa no lɔ́mɔ́ kanɛ go oliminyo dogálɔ dá Mɔ́sɛsɛ, nɛɛ́nɛ no gaá ná olímínyóo dámɛ o?»
43006001	Naá nnyimé hɔ́ɔlɔ́, Yésusu go ɛ́da boayá búunú bá cɔ́lɔ ya gɛsɔmbɔsɔ́mbɔ́ɔ gá Gelilée, bá gɔnɔ gɛ́ dɔ́ŋɔnɔ bá amɔ́ gɛsɔmbɔsɔ́mbɔ́ɔ gá Tɛbɛlɛyáadɛ.
43006002	Gɛcɛcá gá batɔ gɛ́ mba lɛ́ gɛ́ mo bienene, goakɛ́ bá mbɛ ɛ́ná bieninye bá gobékúke bɛ́ɛbɛ a mbaá lɔmɔ́ a ŋanana go bɔgɔnɔ́gɔnɔ.
43006003	Gɔ́ɔ Yésusu a bólɛgamɔ́ naá ogɔndɔ, go lukumene hɔ́ɔ olɔŋɔ na behúúní|Uhúúní (disciple): bɛ́hɛ́.
43006004	Hɔ́ɔlɔ́ gibíné gá Pásɛ́ka ya Beyúdene|Gibíné gá Pásɛ́ka ya Beyúdene (Pâques juive): gɛ́ ná lɛ́ mekúígíi.
43006005	A á nɔɔ́ɔ oŋgíso, go ɛ́na bitúu bitúu bá batɔ bɛ́ mo úlenine. Kɔ́ɔ u úhunemú Fílibi a amɔ́: «Áhanɛ́ɛ dɛ lɔ́mɔ́ ba go ɔ́ndɔ bɛlɛ́dɛ goŋaá batɔ báaba bá nyáanya o?»
43006006	Dogálɔ dɛ́hɛ́ dɔ́ɔdɔ dó mbaá lɛ go go gogona Fílibi; naá mɔ́ɔ moatɛ́ a mba lɛ́ i íyimene bɔ́ɔbɔ a mbaá lɔmɔ́ ba go ŋa.
43006007	Fílibi go mo gundie a amɔ́: «Akɛ́ na muinyí bɛkɔ́ŋɔ mantɛdɛ máandɛ́, dɛ dɛ báá ba go ɔ́ndɔ nɛnamá ná bɛlɛ́dɛ ná ŋaá onyɔ moánɛ a bɛa akɛ́ ikíkísi.»
43006008	Uhúúní bɛhɛ́ uncodío, Andɛlɛ́ɛ, ondimóní ba Símono Píele, go mo oyana a amɔ́:
43006009	«Moádɔmbɔ́ ba onɔ́mɔtɔ́ ummue a lɛ́ háalá na bɛlɛ́dɛ bɛ́táanɔ na moɔbɔ́ móandɛ́; kanɛ́ bɔ́ɔbɔ bó lɛ́ ŋkádɛ go gɛcɛcá gá batɔ gɛ́ɛgɛ o?»
43006010	Yésusu a amɔ́: «Bó lukúménényéemú nɔnɔ.» Mbínyí sɛ́ mba lɛ́ makɔ́nɔ́ naá hoóma moánɛ. Gɔ́ɔ batɔ bá lukumenenemú. Bá mba lɛ́ ombanɔ yá batɔ banɔ́mɔtɔ́ bá go húme tɔ́sɛnɔ ɛ́táanɔ.
43006011	Gɔ́ɔ Yésusu a gɔ́lɔmɔ́ bɛlɛ́dɛ, a báá béhiigí Asaŋa, go ɛ́da go abana batɔ bɔ́ɔbɔ. A báá ŋaáa nɔ́ɔnɔ caŋa mmue na moɔbɔ́, a báá bó fáánánáa aŋa bá mbaá lɔmɔ́ bá lɛ́galɛga.
43006012	Aŋa batɔ bá mbaá nyáányáa bá báá hóógío, gɛ́hɛ́ go oyana behúúní bɛ́hɛ́ a amɔ́: «Bándɛ́gɛ́na nɔnɔ bigísi bɛ́ɛbɛ bɛ́ síenemú, goŋaá boóma bó do yímé.»
43006013	Gɔ́ɔ bá bɛ́ bándɛgɛnamɔ́. Naá bɛlɛ́dɛ bɛ́táanɔ bɛ́ɛbɛ batɔ bá mbaá nyáá, bigísi bɛ́ɛbɛ bɛ́ mbaá síéné bɛ́ báá hóógó ncada sɛ́ɔ́dɔ́ na ɛ́handɛ́.
43006014	Aŋa batɔ bá mbɛɛ́ ɛ́ná gieninye gá gobékúke gɛ́ɛgɛ Yésusu a mbaá ŋaáa, gáábɔ́ go ɛ́da go gálagala bá amɔ́: «Mɔ́ɔnyɔ mɔ́ɔ a lɔ́mɔ́ mammana Mbúsí ya Asaŋa|Mbúsí ya Asaŋa (Prophète):, mɔ́ɔ háananamɔ́ go úle naá cí.»
43006015	Kanɛ́ aŋa Yésusu a mbaá lɔmɔ́ i íyimene goŋaá bá gaá ncó mo gɔ́lɔ go go mo búlugie ufuŋe, gɛ́hɛ́ go gɔnɔ bɔ́gɔ́gɛdɔ naá ogɔndɔ mɔ́ɔ mokáa.
43006016	Aŋa hɛɔbɔ́bɔ́ɔ hɛ́ mboó obá, behúúní|Uhúúní (disciple): bɛ́hɛ́ go siise naá ogɔndɔ, bá bɛ́ɛ́ ɛ́dá naá boayá bá cɔ́lɔ ya gɛsɔmbɔsɔ́mbɔ́ɔ.
43006017	Gáábɔ́ go bólɛga naá gilué go go ɛ́da boayá búunú búntió, naá Kapɛlɛnahɔ́mɛ. Mbíno ɛ mba lɛ́ ɛ ná lɛ́ kɔ́ɔ, Yésusu a gá lɛ́ a dɛ ncó bó huenye.
43006018	Gɛantá gá puŋe go ɛ́da go fufe, gɛ́ búugebugie miimpo na bogaaga.
43006019	Behúúní bá mbaá ŋá bá báá go bosa gilué boóma bá kílo mɛ́da ɛ́táanɔ, akɛ́ ɛ́táanɔ na mmue, gáábɔ́ go ɛ́na Yésusu ɛ ɛnda naá miimpo mmoɛná a báyɛkana gilué. Gɔ́ɔ bá gɔ́lɔmɔ́ bofoá,
43006020	kanɛ́ gɛ́hɛ́ go bo oyana a amɔ́: «A lɔ́mɔ́ yɔmɔ́ɔ, no do bɛáa bofoá.»
43006021	Gɔ́ɔ bá lɛ́gamɔ́ go mo gɔ́lɔ naá gilué, kɔ́ɔ, hɔ́ɔ na hɔ́ɔ, gilué gɛ́ dómbamɔ́ go bola naá cɔ́lɔ ya hoóma háaha bá mbaá lɔmɔ́ bá lɛ́galɛga go ɛ́da hɔ́ɔ.
43006022	Gó bélenye, gɛcɛcá gá batɔ gɛ́ɛgɛ gɛ́ mbaá síéné naá cɔ́lɔ boayá búunú, go ɛ́na goŋaá gilué gɛ́ mba lɛ́ hɔ́ɔ táŋɛ́ gímmue, gɔnɔ́ Yésusu a dɛ mbá bólɛga kɔ́ɔ olɔŋɔ na behúúní|Uhúúní (disciple): bɛ́hɛ́; béndiemi bá mbɛ ɛ́dá bɔ́ɔ bákáa.
43006023	Akɛ́ nɔ́ɔnɔ bilué bíncodío bɛ́ mba lɛ́ bɛ́ ɛ́da go úlene naá Tɛbɛlɛyáadɛ go go nco bola naá hoóma háaha Daadáa a mbaá fáá batɔ bɛlɛ́dɛ go go nyáa naá nnyimé ya go béhiigi Asaŋa.
43006024	Aŋa batɔ bá mbɛɛ́ ɛ́ná goŋaá akɛ́ Yésusu, akɛ́ behúúní bɛ́hɛ́ bá dɛ báá gɔnɔ́ hɔ́ɔlɔ́, gáábɔ́ go bólɛgana naá bilué bɛ́ɛbɔ, bá bɛ́ɛ́ ɛ́dá naá Kapɛlɛnahɔ́mɛ go go mo fúmbe.
43006025	Kɔ́ɔ bá mo gídemú naá cɔ́lɔ boayá búunú ya gɛsɔmbɔsɔ́mbɔ́ɔ, bá amɔ́ gɛ́hɛ́ bá amɔ́: «Eléébi, o báá ná ncó bola háalá gɛcamɛna gɛ́hanɛ́ o?»
43006026	Yésusu go bó gundie a amɔ́: «Mammana, mammana, ŋgaá nyó oyáná caá, no púmbemú goŋaá no á nyáá bɛlɛ́dɛ, no báá hóógío, caá akɛ́ goŋaá no ɛ́ ɛ́ná bieninye bá gobékúke bɛ́ɛbɛ ŋŋananamɔ́.
43006027	No do yɔgɔ́nɔ́ɔ go manyáanya máama má dɛ́aŋanamɔ́, kanɛ́ yɔgɔ́nɔ́ɔ nɔnɔ go manyáanya máama má gɛ́gamɔ́, má fáanana gɛɔyɔ gá kanɛ mesúge. Má lɔ́mɔ́ máama Moɔnɔ́ ba mɔtɔ a ŋgaá nyó fáá, mammana, a lɔ́mɔ́ mɔ́ɔ Baaba, Asaŋa, a mbaá mo fáá gibélincígínyí gá nɛgaŋa nɛ́hɛ́.»
43006028	Gɔ́ɔ batɔ bá mo úhunemú bá amɔ́: «Dɛ háananamɔ́ go ŋa ŋkádɛ́ go go yɔgɔnɔ meelí má Asaŋa o?»
43006029	Yésusu go bó gundie a amɔ́: «Buelí bá Asaŋa bó lɔ́mɔ́ goŋaá no ága odɛ́má yɛ́nyɔ́ naá mɔ́ɔnyɔ mɔ́ɔ a mbaá mo dómá.»
43006030	Bá amɔ́ gɛ́hɛ́ bá a amɔ́: «Kanɛ́ maamɔ́ɔ, kasɛ́á gieninye gá gobékúke o ŋananamɔ́, goŋaá dɛ ɛ́na dɛ gunde dɛ ága odɛ́má yɛ́cɔ́ naá maamɔ́ɔ o? Ŋkádɛ́ o gaá ná ŋaáa o?
43006031	Naá giolóo gá bodɛ́agadɛ́, biisée kɔ́nɔ́ɔ bá biisée bɛ́cɔ́ bá mba nyáá .”»
43006032	Kanɛ́ Yésusu go bó oyana a amɔ́: «Mammana, mammana, ŋgaá nyó oyáná caá, a dɛ bósó Mɔ́sɛsɛ mɔ́ɔ a mbaá nyó fáá gɛlɛ́dɛ gá go ɛ́da go úle naá mmoɛná, a lɔ́mɔ́ Baaba mɔ́ɔ a nyó fáananamɔ́ mammana ya gɛlɛ́dɛ ya go ɛ́da go úle naá mmoɛná.
43006033	Ɛɛ́ɛŋ, gɛlɛ́dɛ gɛ́ɛgɛ Asaŋa a fáananamɔ́ gɛ́ lɔ́mɔ́ gɛ́ɛgɛ gɛ́ ɛ́damɔ́ go úlene naá mmoɛná, gɛ́ fáanana batɔ bá cí gɛɔyɔ.»
43006034	Gɔ́ɔ batɔ bá mo oyanamɔ́ bá amɔ́: «Ogɔ́nɔ́ɔ, có fáánánáamɔ́ gɔgɔ́ gɛlɛ́dɛ moánɛ.»
43006035	Yésusu go bó oyana a amɔ́: «Yɔmɔ́ɔ mɔ́ɔ ndɔ́mɔ́ gɛlɛ́dɛ gá gɛɔyɔ; mɔ́ɔnyɔ u úlemú naá yɔmɔ́ɔ, a dɛ ŋgá bɛa ncaná; mɔ́ɔnyɔ a ágamɔ́ odɛ́má yɛ́hɛ́ naá yɔmɔ́ɔ a dɛ ŋgɔ́ ɔ́bɔ inyúidi akɛ́ go buisí.
43006036	Kanɛ́ mmba nyó oyáná: no lɛ́ ɛ́náalú, kɔ́ɔ no lɔ́mɔ́ kanɛ go ága odɛ́má yɛ́nyɔ́ naá yɔmɔ́ɔ.
43006037	Biimée báaba Baaba a ncoononomú, bá ŋgu úlé naá yɔmɔ́ɔ, kɔ́ɔ mɔ́ɔnyɔ a ŋguú úlé naá yɔmɔ́ɔ, cɛ ŋgá mo inye;
43006038	mammana, mmbɛ ɛ́dá go úle naá mmoɛná caá akɛ́ go go nco ŋanana ndɛ́ga yamɛ ya moatɛ́, kanɛ́ go go ŋanana ya mɔ́ɔnyɔ a mbaá tómá.
43006039	Kɔ́ɔ ndɛ́ga ya mɔ́ɔnyɔ a mbaá tómá ɛ lɔ́mɔ́ goŋaá cɛ yímíe akɛ́ ummue táŋɛ́ naá biimée báaba a mbaá ncoóo, kanɛ́ cɛmɛganana go bó fúfune naá buisí bá mesúgudinye.
43006040	Ndɛ́ga ya Baaba ɛ lɔ́mɔ́ goŋaá: mɔ́ɔnyɔ ɛ ɛ́namɔ́ Moɔnɔ́, a gunde a ága odɛ́má yɛ́hɛ́ naá mɔ́ɔ, a bɛa gɛɔyɔ gá kanɛ mesúge; kɔ́ɔ yɔmɔ́ɔ nná mo fúfunemú naá buisí bá mesúgudinye.»
43006041	Gɔ́ɔ Beyúdene bɛ́ ɛ́damɔ́ go gálagala Yésusu go dobɛ́, goakɛ́ a mba lɛ́ oyɛ́dáalú a amɔ́: «Yɔmɔ́ɔ ndɔ́mɔ́ gɛlɛ́dɛ gá go ɛ́da go úle naá mmoɛná.»
43006042	Bó oya bá amɔ́: «Ábɔ caá Yésusu ohaŋa bá Yósɛbɛ|Yósɛbɛ (Joseph): mɔ́nyɔ́ɔ o? Dɛ íyimene isée na nnyeedíi. Nɛɛ́nɛ a lɔ́mɔ́ ba go oyɛda daŋɛ́daŋɛ godɔ́ɔdɔ a amɔ́: “Ndɛ́ ɛ́dá go úléelú naá mmoɛná o”?»
43006043	Yésusu go gɔnɔ gɔ́lɔ dogálɔ go bó oyana a amɔ́: «Dɔmbɔ́ nɔnɔ go gálagala dobɛ́ gámɛ bɛɛnyɔ́ɔ na bɛɛnyɔ́ɔ!
43006044	Mɔtɔ akɛ́ ba ummue a dɛ bósó ba go úle naá yɔmɔ́ɔ aáŋa Baaba mɔ́ɔnyɔ a lɔ́mɔ́ tómáalú a dɛ mo bɔ́gɔ́gɛ́dɛ́nɔ́. Yɔmɔ́ɔ kanɛ́ ndɛ go mo fúfune naá begúe naá buisí bá mesúgudinye.
43006045	Bó lɛ́ ɔ́ŋɔ́ɔlú naá Kálata sá mbúsí sá Asaŋa|Mbúsí ya Asaŋa (Prophète): goŋaá: “Biimée púmú, Asaŋa mɔ́ɔ a ŋgaá bó húúnényée.” Uŋkimée mɔ́ɔnyɔ ɔ ɔ́bɛnɔmɔ́ Baaba, a gunde a bɛa kúunye yɛhɛ́, u úlene naá yɔmɔ́ɔ.
43006046	Bó lɛ́ goŋaá mɔtɔ a gá báasa a dɛ ɛ́ná Baaba, aáŋa caá mɔ́ɔnyɔ ɛ ɛ́damɔ́ go úlene naá Asaŋa. Mɔ́ɔnyɔ mɔ́ɔ a lɔ́mɔ́ ɛ́náalú Baaba.
43006047	Mammana, mammana, ŋgaá nyó oyáná caá, mɔ́ɔnyɔ a áganamɔ́ odɛ́má yɛ́hɛ́ a bɛanana gɛɔyɔ gá kanɛ mesúge.
43006048	Ndɛ́ gɛlɛ́dɛ gá mammana ya gɛɔyɔ.
43006049	Biisée kɔ́nɔ́ɔ bá biisée bɛ́nyɔ́ bá mba nyáá
43006050	Kanɛ́ gɛlɛ́dɛ gá go ɛ́da go úle naá mmoɛná gɛ́ lɔ́mɔ́ goŋaá, mɔ́ɔnyɔ a ŋgaá gɛ́ nyáá, a dɛ ŋgá gúe.
43006051	«Ndɛ́ gɛlɛ́dɛ gá mammana ya gɛɔyɔ; gɛ́ ɛ́damɔ́ go úlene naá mmoɛná. Mɔ́ɔnyɔ a ŋgaá gɛ́ nyáá, a ŋgɔ ɔyɔ́ɔ bɛcamɛna biimée. Kɔ́ɔ gɛlɛ́dɛ gɛ́ɛgɛ ka ŋgaá fáá, bó lɔ́mɔ́ nnyɔ́dɔ yamɛ; nyɛ íŋene goŋaá batɔ bá bɛa mammana ya gɛɔyɔ.»
43006052	Naá dogálɔ dá Yésusu dɔ́ɔdɔ, Beyúdene go ubie gɛdɔgɔdɔ na cigí bɔ́ɔ na bɔ́ɔ bá amɔ́: «Nɛɛ́nɛ mɔ́ɔnyɔ moánɛ mɔ́ɔnyɔ a lɔ́mɔ́ ba go có fáa nnyɔ́dɔ yɛhɛ́ go go nyáa o?»
43006053	Yésusu go bó oyana kanɛ́ a amɔ́: «Mammana, mammana, ŋgaá nyó oyáná caá, aáŋa no do nyáá nnyɔ́dɔ ya Moɔnɔ́ ba mɔtɔ, no do bónyó manɔ́ŋɔ́ mɛ́hɛ́, no do ŋgá bɛa mammana ya gɛɔyɔ.
43006054	Mɔ́ɔnyɔ a nyáamɔ́ nnyɔ́dɔ yamɛ, a gɔnɔ nyóɛna manɔ́ŋɔ́ mámɛ, a bɛanana gɛɔyɔ gá kanɛ mesúge, gɔ́ɔ yɔmɔ́ɔ ka ŋgaá mo fúfúné naá begúe naá buisí bá mesúgudinye.
43006055	Ɛɛ́ɛŋ, nnyɔ́dɔ yamɛ ɛ lɛ́ mammana ya manyáanya, manɔ́ŋɔ́ mámɛ, mammana ya giúlie inyúídi.
43006056	Mɔ́ɔnyɔ a nyáamɔ́ nnyɔ́dɔ yamɛ a gɔnɔ nyóɛna manɔ́ŋɔ́ mámɛ, a gɛ́ga báladáalú namɛ, yɔmɔ́ɔ tɔ́nɔ báladáalú nɛhɛ́.
43006057	Aŋa Baaba mɔ́ɔnyɔ a lɔ́mɔ́ ogɔ́sɔ a mbaá tómá, kunde ŋgɔyɔ gɛ́hɛ́, caŋa mmue, mɔ́ɔnyɔ a ŋgaá nyáá nnyɔ́dɔ yamɛ, a ŋgɔ ɔyɔ́ɔ gámɛ.
43006058	Náana gɔ́ɔ gɛlɛ́dɛ gɛ́ɛgɛ gɛ́ lɔ́mɔ́ ɛ́dá go úléelú naá mmoɛná gɛ́ lɔ́mɔ́; gɛ́ dɛ báá caŋa mmue na gɛ́ɛgɛ biisée kɔ́nɔ́ɔ bá biisée bɛ́nyɔ́ bá mbaá nyáá, bɔ́ɔ bá mba gúénénée. Kanɛ́ mɔ́ɔnyɔ a ŋgaá nyáá gɛlɛ́dɛ gɛ́ɛgɛ, a ŋgɔ ɔyɔ́ɔ go bɛcamɛna biimée.»
43006059	Gohúunenye gá Yésusu naá nnyaŋá ya mbósógólí|Nnyaŋá ya mbósógólí (Synagogue): naá Kapɛlɛnahɔ́mɛ gɔ́gɔ́ɔ.
43006060	Aŋa ba mbaá mo bódólónyóo, gɛca naá behúúní|Uhúúní (disciple): bɛ́hɛ́ go oyɛda gɛ́ amɔ́: «Dogálɔ dɔ́ɔdɔ dó lɛ́ ndɔlɛ, ánɛ́ɛ a lɔ́mɔ́ ba go dó oliminyo o?»
43006061	Aŋa Yésusu a mbaá lɔmɔ́ i íyimene goŋaá behúúní bɛ́hɛ́ bú uŋguluŋgule go bosɔ́mɔ moánɛ, gɛ́hɛ́ go bó gálɛda a amɔ́: «Dogálɔ dɔ́ɔdɔ dó á nyó ubíe bɛnamá o?
43006062	No amɔ́ no ɛ́namɔ́ kanɛ́ Moɔnɔ́ ba mɔtɔ a bólɛgana anáa a mbaá lɔmɔ́ cóá o?
43006063	Bó lɔ́mɔ́ Giliíli ba Asaŋa a fáananamɔ́ gɛɔyɔ, nnyɔ́dɔ ɛ dɛ dúgúnée go boóma. Dogálɔ dɔ́ɔdɔ mbáá ná nyó oyáná dó lɛ́ Giliíli, dó lɛ́ gɔnɔ́ gɛɔyɔ.
43006064	Kanɛ́ nɛnamá ná batɔ nɛ́ lɛ́ naá olɔŋɔ yɛ́nyɔ́, nɛ́ɛnɛ nɛ́ lɔ́mɔ́ nɛ́ dɛ olímónyóo.» Yésusu a mba lɛ́ i íyimene naá mabayɛga, baánɛ́ɛ bá mbaá lɛ bá dɛ olímónyóo, a gunde i íyimene tɔ́nɔ ánɛ́ɛ a mbaá lɛ ba go mo dúe.
43006065	Gɛ́hɛ́ go gídene a amɔ́: «Boóma moánɛ bɔ́, ndɔ́mɔ́ nyó oyánáalú caá: Mɔtɔ a dɛ báá ba go úle naá yɔmɔ́ɔ, aáŋa Baaba a dɛ mo fáá bogaaga moánɛ.»
43006066	A dúme hɔ́ɔlɔ́, behúúní bɛ́hɛ́ gɛca go duyugene, ba bíí inyé go dúmbenye nɛhɛ́.
43006067	Kɔ́ɔ Yésusu u úhunemú Bɛɔdɔ́ɔ na bɛ́andɛ́ bɛ́hɛ́ bá behúúní a amɔ́: «Bɛɛnyɔ́ɔ no do maamánáa go dómba tɔ́nɔ o?»
43006068	Símono Píele go mo gundie a amɔ́: «Daadáa, dɛ gaá nɛ́ ɛ́dá naá ánɛ́ɛ, maamɔ́ɔ mɔ́ɔ o bɛananamɔ́ dogálɔ dɔ́ɔdɔ dó fáananamɔ́ gɛɔyɔ gá kanɛ mesúge.
43006069	Go bɛɛcɔ́ɔ, dɛ mba ágá odɛ́má yɛ́cɔ́ naá maamɔ́ɔ, dɛ bíí íyímé goŋaá o lɔ́mɔ́ Gimmúmpúu mɔ́ɔnyɔ Asaŋa a mbaá dómá.»
43006070	Yésusu go bó gundie a amɔ́: «Ábɔ, caá yɔmɔ́ɔ mɔ́ɔ mmbaá nyó iyídé bɛɛnyɔ́ɔ Bɛɔdɔ́ɔ na bɛ́andɛ́ o? Kanɛ́ godɔ́ɔdɔ, ummue naá olɔŋɔ yɛ́nyɔ́, a lɛ́ ukelú na ohándá.»
43006071	Dogálɔ dɛ́hɛ́ dɔ́ɔdɔ dó mba lɛ́ dó núune Yódasɛ, ohaŋa ba Símono Ɛsɛkalɛ́ɔtɛ, goakɛ́ akɛ́ aŋa a mbaá lɔmɔ́ naá olɔŋɔ yá Bɛɔdɔ́ɔ na bɛ́andɛ́, mɔ́ɔ a mbaá lɔmɔ́ ba go mo dúe.
43007001	Naá nnyimé hɔ́ɔlɔ́, Yésusu go ɛ́da ɛ ɛnɛnda naá Gelilée; mammana, a dɛ mbá lɛ́galɛga go ɛnɛnda naá gigísi gá cí gá Yudée, goakɛ́ bagɔ́nɔ́ɔ bá Beyúdene bá mba lɛ́ bá fúmbe go mo óna hɔ́ɔ.
43007002	Hɔ́ɔlɔ́, gibíné gá Beyúdene gá bincumu gɛ́ mbaá ŋá gɛ́ ná lɛ́ mekúígíi.
43007003	Bolimóní bá Yésusu go mo oyana bá amɔ́: «Úlúkíe háalá, go ɛ́da naá Yudée go goŋaá behúúní|Uhúúní (disciple): báhɔ bɔ́ɔ tɔ́nɔ bɛ́ ɛ́na buelí báhɔ bɔ́ɔbɔ o yɔgɔnɔmɔ́.
43007004	Aáŋa o lɛ́galɛga goŋaá batɔ bá go íyime, o do háánánáa go bɔ́ɔsɔsɔ; bɛkɔ́nɔ́nɔ́ɔ bá moóma bɛ́ɛbɛ o ŋananamɔ́ bɛ́ɛbɛ, bɛ́ dúfényéemú naá gɛtátáná!»
43007005	Mammana, bolimóní bɛ́hɛ́ bá moatɛ́ bá dɛ mbáa lɛ bá ágana odɛ́má yábɔ́ naá mɔ́ɔ.
43007006	Yésusu go bó gundie a amɔ́: «Gɛcamɛna gámɛ gɛ́ gá lɛ́ gɛ́ dɛ bolá; gɛ́ɛgɛ gɛ́nyɔ́ gɛ́ lɛ́ gɔgɔ́ bese aá bese.
43007007	Batɔ bá dɛ bósó bá go nyó bɛlabɛla, yɔmɔ́ɔ mɔ́ɔ bá mbɛlabɛlamɔ́, goakɛ́ táaŋona caá meŋiigíe mábɔ́ má lɛ́ bɛgáda.
43007008	Bɛɛnyɔ́ɔ, ɛ́dá nɔnɔ naá gibíné. Naá bámɛ boayá cɛ ɛ́dánáa, goakɛ́ gɛcamɛna gámɛ gɛ́ gá lɛ́ gɛ́ dɛ háá.»
43007009	Naá nnyimé ya dogálɔ dɛ́hɛ́ dɔ́ɔdɔ, gɛ́hɛ́ go lɔbɛnɔ naá Gelilée.
43007010	Kanɛ́ aŋa bolimóní ba mbaá biené pɛ́ go go ɛ́da naá gibíné, mɔ́ɔ tɔ́nɔ go biene pɛ́ kanɛ go bédúfie, bó mba lɛ́ aŋa naá nɛɔsɛgɔ.
43007011	Naá gɛcamɛna gá gibíné, bagɔ́nɔ́ɔ bá Beyúdene go ɛ́da go mo fúmbe, bá gɔnɔ gálagala bá amɔ́: «A lɔ́mɔ́ kanɛ́ áhanɛ́ɛ o?»
43007012	Naá gitúu, cuŋí sɛ́ oba sɛ́ ɔŋkɛdɔ na ufíno yɛ́hɛ́; báaba bá amɔ́: «A lɛ́ usi ba mɔtɔ», bóncodío bá amɔ́: «Caa, a belebelemú batɔ.»
43007013	Akɛ́ nɔ́ɔnɔ, mɔtɔ a dɛ mbáa lɛ ba go bɛa kélemene ya go gálɛda ukelú naá mmoɛná a bana ufíno yá Yésusu, goakɛ́ bá mba lɛ́ na bofoá go bagɔ́nɔ́ɔ bá Beyúdene.
43007014	Gibíné gɛ́ mbaá ŋá gɛ́ báá go íŋenine, gɔ́ɔ Yésusu i íŋenemú naá Nnyaŋá ya Asaŋa|Nnyaŋá ya Asaŋa (Maison de Dieu/Temple):, gɛ́hɛ́ go ɛ́da go húunenye.
43007015	Beyúdene go ɛ́da go békúke, bá gálagala bá amɔ́: «Mɔtɔ kanɛ go bámagana, i íyimenemú bese bese moóma múunú nɛɛ́nɛ o?»
43007016	Yésusu go bó gundie a amɔ́: «Gohúunenye gámɛ gó do báá gámɛ gá moatɛ́, kanɛ́ gó lɔ́mɔ́ gá Asaŋa, mɔ́ɔ a mbaá tómá.
43007017	Mɔtɔ mɔ́ɔnyɔ a lɛ́galɛgamɔ́ go ŋa ndɛ́ga ya Asaŋa, a gií íyímé aáŋa bó lɔ́mɔ́ gohúunenye gá Asaŋa, ɛ́na a gálagalamɔ́ go gɛ́hɛ́ gá moatɛ́.
43007018	Mɔtɔ mɔ́ɔnyɔ a gálagalamɔ́ go gɛ́hɛ́ gá moatɛ́, a fúmbemú mbúlugie ya mɔ́ɔ ba moatɛ́ moatɛ; goana mɔtɔ mɔ́ɔnyɔ a fúmbemú nigúmi ná mɔ́ɔnyɔ a mbaá mo dómá mɔ́ɔ o oyamɔ́ mammana, mebelébélíe má dɛ báá naá mɔ́ɔ.
43007019	Ábɔ, caá Mɔ́sɛsɛ mɔ́ɔ a mbaá nyó fáá gicele o? Kanɛ́ akɛ́ ba ummue naá bɛɛnyɔ́ɔ a dɛ ŋanánáa aŋa gicele gɛ́ oyamɔ́; kanɛ́ no fúmbemú go ŋgóna goakɛ́ o?»
43007020	Gitúu go mo gundie gɛ́ amɔ́: « Gɛgáda gá giliíli|Gɛgáda (mauvais esprit): gímmue gɛ́ go nona! Ánɛ́ɛ a fúmbemú go go óna o?»
43007021	Yésusu go gɔnɔ gɔ́lɔ dogálɔ a amɔ́ gáábɔ́ a amɔ́: «Ŋgaá ŋaáa boóma táŋɛ́ búmmue, bɔ́ no békúkemú biimée.
43007022	«Mɔ́sɛsɛ a mba nyó fáá gicele gá goancɛnana|Buencí (circoncision):, kanɛ́ akɛ́ bó do úlénée naá mɔ́ɔ, bó ɛ́damɔ́ go úlene naá biisée bá biisée kɔ́nɔ́ɔ bɛ́cɔ́. Bɛɛnyɔ́ɔ no olimonyo go bó ŋanana go buisí bá sábadɛ|Sábadɛ (sabbat):.
43007023	Bá amɔ́ bá anca mɔtɔ buisí bá sábadɛ kanɛ go dómbɛna gicele gá Mɔ́sɛsɛ, ɛkádɛ kanɛ́ no ɔ́bɔnɔmɔ́ mpímí namɛ aŋa ŋgéŋugiemú mɔtɔ uŋkimée uŋkimée bɛhɛ́ buisí bá sábadɛ o?
43007024	Dɔmbɔ́ nɔnɔ go sómbana batɔ bɛsɛnɛ go oŋgíso, sómbáa nɔnɔ kanɛ́ naá tɛ́nɛ́ɛ.»
43007025	Batɔ bá Yolósalɛmɛ go ɛ́da go oya bá amɔ́: «Ábɔ, caá mɔtɔ mɔ́ɔnyɔ bá fúmbemú go óna múnyúu o?
43007026	Mɔ́ɔ múnyúu a gálagalamɔ́ daŋɛ́daŋɛ, kanɛ goŋaá mɔtɔ a mo ŋa boóma! Bagɔ́nɔ́ɔ bá Beyúdene bá lɛncana mammana goŋaá mɔ́ɔ a lɔ́mɔ́ Mesíi|Kilítusu (Christ): o?
43007027	Kanɛ́ mɔ́ɔnyɔ, bɛɛcɔ́ɔ dɛ íyimene anáa ɛ ɛ́damɔ́ go úlene; aŋa Mesíi a ŋguú úlé, mɔtɔ a dɛ ŋgí íyime anáa ɛ ɛ́damɔ́ go úlene.»
43007028	Yésusu a mba lɛ́ a húunenye naá Nnyaŋá ya Asaŋa, gɛ́hɛ́ go gálɛda ukelú naá mmoɛná a amɔ́: «No ŋgíyimene, no íyimene anáa ŋgɛ́damɔ́ go úlene, asáa gɔgɔ́ cɛ mbá búúline yɔmɔ́ɔ moatɛ́. Mɔ́ɔnyɔ a mbaá tómá, a lɛ́ mammana; kanɛ́ no do bósó go mo íyimene.
43007029	Yɔmɔ́ɔ mmo íyimene, goakɛ́ ŋgɛ́damɔ́ go úlene anáa a lɔ́mɔ́, mɔ́ɔ a mbaá tómá.»
43007030	Gɔ́ɔ bɛ́ ɛ́damɔ́ go fúmbe goŋaá bá mo gumbene, kanɛ́ mɔtɔ a dɛ mbá mo dála ombɔ́gɔ, goakɛ́ gɛcamɛna gɛ́hɛ́ gɛ́ mbaá ŋá gɛ́ gá lɛ́ gɛ́ dɛ bolá.
43007031	Batɔ degédegé naá gitúu bá mba ágá odɛ́má yábɔ́ naá mɔ́ɔ; bá gálagala bá amɔ́: «Mesíi aŋa a ŋguú úlé, a ŋga ŋanánáa bieninye bá gobékúke bɛ́ dómba bá mɔ́ɔnyɔ o?»
43007032	Bɔ́ɔbɔ batɔ bá mbaá lɛ bá gálagala kúdúkúdúu go busío bá Yésusu naá gitúu, go ɛ́da bola naá edúu yá Befelisiéŋe|Befelisiéŋe (Pharisiens):. Bagɔ́nɔ́ɔ bá bedúmbí bɛbáágá naá Asaŋa na Befelisiéŋe go dóma kanɛ́ bebeŋíbéŋí go go mo gumbene.
43007033	Yésusu go oyɛda a amɔ́: «Ká lɛ́ nɛnyɔ́ go moɔnɔ́ ba gɛcamɛna, manɛ́ kaá ná gundé naá mɔ́ɔnyɔ a mbaá tómá.
43007034	No ŋga púúmbée kanɛ́ no do ná ŋgɛ́na, goakɛ́ anáa ka ŋgaá bɛ́ɛ́mbá, no do bósó bá go nco bola hɔ́ɔ.»
43007035	Naá dogálɔ dɛ́hɛ́ dɔ́ɔdɔ, Beyúdene go ɛ́da go búúhenine bá amɔ́: «A gaá nɛ́ ɛ́dá áhanɛ́ɛ go goŋaá dɛ dɛ gɔnɔ́ mo ɛ́na o? A gaá nɛ́ ɛ́dá naá Beyúdene báaba bá mbaá sálámándá naá kadɛ́gadɛ́ɛ ya Bágɛlɛ́gɛ|Bágɛlɛ́gɛ (Grecs): lí? A gɛɛ́ ɛ́dɛ́ná Bágɛlɛ́gɛ moánɛ na gohúunenye gɛ́hɛ́ gɔ́ɔgɔ lí?
43007036	Nogálɔ nɛ́hɛ́ ná goŋaá: “No ŋga púúmbée, kanɛ́ no do ná ŋgɛ́na”, gó gunde, “Anáa ka ŋgaá bɛ́ɛ́mbá, no do bósó bá go nco bola hɔ́ɔ”, nó lɔ́mɔ́ nɛɛ́nɛ naá cí o?»
43007037	Buisí bá mesúgudinye bá gibíné, gɛkɔ́nɔ́nɔ́ɔ gá buisí, Yésusu tɛ́nɛ́ɛ go cáyɛda a amɔ́: «Aáŋa mɔtɔ a lɛ́ na inyúidi ŋgáa u úle naá yɔmɔ́ɔ, a bónyo.
43007038	Bó lɛ́ naá Ŋgɔ́ŋɛ́ goŋaá: “Mɔ́ɔnyɔ a áganamɔ́ odɛ́má yɛ́hɛ́ naá yɔmɔ́ɔ, ɛsaá ya miimpo má gɛɔyɔ ɛ ŋga déndélée naá odɛ́má yɛ́hɛ́.”»
43007039	Naá dogálɔ dɔ́ɔdɔ, Yésusu a mbaá lɛ a gálagala go Giliíli mɔ́ɔnyɔ báaba bá áganamɔ́ odɛ́má yábɔ́ naá mɔ́ɔ bá mbaá lɛ ba go bɛa. Kanɛ́ Giliíli a mbaá ŋá a gá lɛ́ a dɛ bɛ́ɛ́mbá naá gɛcamɛna moánɛ, goakɛ́ Asaŋa a mbaá ŋá a gá lɛ́ a dɛ gɔ́lɔ́ Yésusu naá mmoɛná go go mo fáá nigúmi.
43007040	Naá nnyimé ya dogálɔ dá Yésusu dɔ́ɔdɔ, nɛnamá ná batɔ naá gitúu go ɛ́da go gálagala nɛ́ amɔ́: «Mɔtɔ mɔ́ɔnyɔ a lɛ́ mammana mbúsí ya Asaŋa|Mbúsí ya Asaŋa (Prophète):!»
43007041	Bóncodío bá amɔ́: «Mɔ́ɔ a lɔ́mɔ́ Mesíi|Kilítusu (Christ):!», kanɛ́ bóncodío gɔnɔ́ bá amɔ́: «Mesíi a mba lɛ́ ba go ɛ́da go úle naá Gelilée o?
43007042	Ábɔ, Ŋgɔ́ŋɛ́ sɛ́ dɛ oyáa sɛ́ amɔ́, Mesíi a ŋgaá bɛ́ɛ́mbá naá nogɔgɔ́ ná Défidi|Défidi (David):, gó gunde ɛ ɛ́da go úlene naá Bɛ́tɛlɛhɛ́mɛ, gɛdɔŋɔ gá mbíényée gá Défidi o?»
43007043	Nɔ́ɔnɔ gɔ́ɔ gɛca gá batɔ naá gitúu gɛ́ mbaá salógáná go busío bɛ́hɛ́.
43007044	Nɛnamá ná batɔ níncodío nɛ́ mba lɛ́ nɛ́ fúmbe go mo gumbene, kanɛ́ mɔtɔ a dɛ mbá mo dála ombɔ́gɔ.
43007045	Bebeŋíbéŋí go nco gunde naá bagɔ́nɔ́ɔ bá bedúmbí bɛbáágá naá Asaŋa na Befelisiéŋe|Befelisiéŋe (Pharisiens):, bɔ́ɔbɔ go bó úhune bá amɔ́: «No báá lɔmɔ́ no do úlé nɛhɛ́ goakɛ́ o?»
43007046	Bebeŋíbéŋí go gundie bá amɔ́: «Mɔtɔ a gá báasa a dɛ gálágáláa aŋa mɔtɔ mɔ́ɔnyɔ.»
43007047	Befelisiéŋe go gɔnɔ bó gundie bá amɔ́: «Bɛɛnyɔ́ɔ tɔ́nɔ, no báá bádɛ́ɛnɛna a báá nyó belé o?
43007048	Naá bagɔ́nɔ́ɔ bá gɛdɔŋɔ na naá Befelisiéŋe, ummue a lɛ́ hɔ́ɔ mɔ́ɔnyɔ a lɔ́mɔ́ ágáalú odɛ́má yɛ́hɛ́ naá mɔ́ɔ o?
43007049	Kanɛ́ gitúu gá batɔ gɛ́ɛgɛ gɛ́ dɛ íyíménée gicele gá Mɔ́sɛsɛ, bɔ́ɔbɔ bá lɛ́ yɔmɛ́nɔ́ɔlú!»
43007050	Ummue mɔ́ɔnyɔ naá Befelisiéŋe, Nɛkɔdɛ́mɛ mɔ́ɔnyɔ a mbɛɛ́ ɛ́dá go ɛ́na Yésusu, go gálɛda a amɔ́:
43007051	«Gicele gɛ́cɔ́ gɛ́ có fáanana bogaaga bá goŋaá dɛ sómbɛna mɔtɔ gɛsɛnɛ kanɛ goŋaá a á básáágá o? Ɛ́na lí, kanɛ go íyime bɔ́ɔbɔ a á ná ŋaáa o?»
43007052	Gáábɔ́ go mo gundie bá amɔ́: «Maamɔ́ɔ tɔ́nɔ o lɛ́ ba Bégelilée o? Hɛnyáhɛ́nyáa bese go ɛ́na goŋaá akɛ́ mbúsí ya Asaŋa mmue ɛ dɛ bósó ba go húme naá Gelilée.» [
43007053	Hɔ́ɔlɔ́, onyɔ moánɛ go bégundine naá mɔ́ nnyaŋá.
43008001	Yésusu gɛ́hɛ́ go ɛ́da naá ogɔndɔ yá magónɛ́dá má Boolifíe|Boolifíe (oliviers):.
43008002	Gó bélenye na gɛyɛ́nɛ́ túlúbú, gɛ́hɛ́ go nco gunde naá Nnyaŋá ya Asaŋa|Nnyaŋá ya Asaŋa (Maison de Dieu/Temple):. Aŋa batɔ biimée bá mbaá lɔmɔ́ bá mo úlenine, gɛ́hɛ́ go lukumene, go ɛ́da gáábɔ́ go húunenye.
43008003	Gɔ́ɔ muloodio má gicele na Befelisiéŋe|Befelisiéŋe (Pharisiens): bó úlemú na okɔ́dɔ mɔ́ɔnyɔ bá mbaá mo gídígínyée a ŋanana gɛdáŋa|Gɛdálɛ́ná (autel):; gáábɔ́ go mo sɛncɛga naá tɛ́mádɛ́má ya gitúu gá batɔ.
43008004	Bá amɔ́ gá Yésusu bá amɔ́: «Iloodio, bá báá gídiginye okɔ́dɔ mɔ́ɔnyɔ a ŋanana gɛdáŋa.
43008005	Naá gicele gɛ́cɔ́, Mɔ́sɛsɛ a có fáanana bogaaga bá go óna bakɔ́dɔ aŋa mɔ́ɔnyɔ náana na adánɛ́. Dáhɔ go amɔ́ nɛɛ́nɛ o?»
43008006	Bá mba lɛ́ bá gálagala nɔ́ɔnɔ na mbééníŋínyí ya go mo dámbɛna, go go bɛa gɛlabɛ́ná gá go mo sɔ́mɛnɔ go gɛ́. Kanɛ́ Yésusu go gudimene, go ɛ́da go dánda cí na ɛnɔɔ́nnɔɔ́.
43008007	Aŋa bá mbaá lɔmɔ́ bɛ́ ɛ́dana naá busío bá mo nɔɔnɔnɔ ŋgúhune, Yésusu go bónogoga go bó oyana a amɔ́: «Ŋgáa ummue naá bɛɛnyɔ́ɔ, mɔ́ɔnyɔ a gá báasamɔ́ a dɛ ŋaáa gɛlɔgɔ|Gɛlɔgɔ (péché):, a dóana go mo dóɛda ɛdánɛ́.»
43008008	Gɛ́hɛ́ go gɔnɔ gudimene, a báá dúmbényée na go dánda cí.
43008009	Aŋa batɔ bá mbɔɔ́ ɔ́bɔ́ dogálɔ dɔ́ɔdɔ, gáábɔ́ go ɛ́da go úndugugene ummue go ummue, bilunú naá busío. Yésusu go síene hɔ́ɔlɔ́ mokáa, okɔ́dɔ tɛ́nɛ́ɛ naá busío bɛ́hɛ́.
43008010	Gɔ́ɔ Yésusu a bónogogamɔ́, go mo gálɛda a amɔ́: «Okɔ́dɔ, bɔ́ɔ báhaába o? Mɔtɔ a dɛ á gá go fáá gɛoba o?»
43008011	Okɔ́dɔ go gundie a amɔ́: «Akɛ́ mɔtɔ, Daadáa.» Yésusu a amɔ́ gɛ́hɛ́ aá: «Akɛ́ yɔmɔ́ɔ cɛ go fáánánáa gɛoba, kanɛ́ ɛ́dá, o do gɔnɔ́ lɔgɔ akɛ́ go buisí.»]
43008012	Yésusu go gɔnɔ bó oyana a amɔ́: «Yɔmɔ́ɔ ndɔ́mɔ́ gise gá cí. Mɔ́ɔnyɔ a mbienemú a dɛ ŋgá gɔnɔ go ɛnda naá mbíno, a ŋga bɛáa gise gɛ́ɛgɛ gɛ́ fáananamɔ́ gɛɔyɔ.»
43008013	Gɔ́ɔ Befelisiéŋe|Befelisiéŋe (Pharisiens): bá mo oyanamɔ́ bá amɔ́: «O gálagala maamɔ́ɔ moatɛ́ go masɔ́mɔ máama má go núunemú! Ŋgoyáamɔ́ yahɔ ɛ lɛ́ godugúnú!»
43008014	Yésusu go bó gundie a amɔ́: «Akɛ́ aŋa ŋgoyáamɔ́ yamɛ ɛ lɔ́mɔ́ go yɔmɔ́ɔ ba moatɛ́, ɛ dɛ báá godugúnú, goakɛ́ ŋgíyimene anáa ŋgɛ́damɔ́ go úlene gɔnɔ́ anáa ŋgɛ́danamɔ́. Kanɛ́ bɛɛnyɔ́ɔ no do íyíménée anáa ŋgɛ́damɔ́ go úlene gɔnɔ́ anáa ŋgɛ́danamɔ́.
43008015	No sómba bɛsɛnɛ naá mbɔ́dɔ ya batɔ. Yɔmɔ́ɔ, cɛ sómbánɛ́náa mɔtɔ gɛsɛnɛ.
43008016	Kanɛ́ bó amɔ́ bó bɛ́ɛmbamɔ́ goŋaá cómba gɛsɛnɛ, gosómba gámɛ gó lɛ́ tɛ́nɛ́ɛ, goakɛ́ cɛ báá mokáa; dɛ lɛ́ na Baaba, mɔ́ɔ a mbaá tómá.
43008017	Bó lɛ́ ɔ́ŋɔ́ɔlú naá gicele gɛ́nyɔ́ goŋaá: Batɔ báandɛ́ bá amɔ́ bó oya boóma búmmue eé búmmue, ŋgoyáamɔ́ yabɔ́ ɛ dɛ báá godugúnú.
43008018	Kálagala go masɔ́mɔ máama má nnúunemú yɔmɔ́ɔ moatɛ́, Baaba mɔ́ɔnyɔ a mbaá tómá mɔ́ɔ tɔ́nɔ a gálagala go busío bámɛ.»
43008019	Gáábɔ́ go mo úhune bá amɔ́: «Tɛ́ɔ moánɛ a lɔ́mɔ́ áhanɛ́ɛ o?» Yésusu go bó gundie a amɔ́: «No do ŋgíyíménée, gó gunde no do íyíménée Baaba; aáŋa gɔ́ɔ no ŋgíyimenemú gásɛ́ tɔ́nɔ no íyimene Baaba.»
43008020	Yésusu a mba gálágáláa dogálɔ dɔ́ɔdɔ naá hoóma háaha bá áganamɔ́ bɛbáágá, gɛcamɛna gɛ́ɛgɛ a mbaá lɔmɔ́ a húunenye naá Nnyaŋá ya Asaŋa|Nnyaŋá ya Asaŋa (Maison de Dieu/Temple):. Mɔtɔ a dɛ mbá mo dála ombɔ́gɔ, goakɛ́ gɛcamɛna gɛ́hɛ́ gɛ́ mbaá ŋá gɛ́ gá lɛ́ gɛ́ dɛ háá.
43008021	Yésusu go gɔnɔ bó oyana a amɔ́: «Ŋgɛ́dana; no ná púmbe, kanɛ́ no ná gúe naá gɛlɔgɔ gɛ́nyɔ́. No do bósó ba go ɛ́da anáa ŋgɛ́danamɔ́.»
43008022	Beyúdene go ɛ́da go gálagala bɔ́ɔ nabɔ́ bá amɔ́: «Aŋa a lɔ́mɔ́ a amɔ́: “No do bósó ba go ɛ́da anáa ŋgɛ́danamɔ́”, a bɛanana mbééníŋínyí ya go bóóna lí?»
43008023	Yésusu go bó gundie a amɔ́: «Bɛɛnyɔ́ɔ no lɛ́ bá cí háalá; yɔmɔ́ɔ ndɛ́ ba mmoɛná gúunú. Bɛɛnyɔ́ɔ no ɔ́bɛnɔnɔ na cí yɛ́ɛyɛ, kanɛ́ yɔmɔ́ɔ cɛ ɔ́bɔ́nɛ́nɔ́ɔ na yɛ́.
43008024	Go busío moánɛ gɔ́ɔ ndɔ́mɔ́ nyó oyánáalú caá no ná gúe naá gɛlɔgɔ gɛ́nyɔ́. Ɛɛ́ɛŋ, no ná gúe naá gɛlɔgɔ gɛ́nyɔ́ aáŋa no do olimónyóo goŋaá ndɛ́ Mɔ́ɔnyɔ ndɔ́mɔ́.»
43008025	Beyúdene go mo úhune kanɛ́ bá amɔ́: «Maamɔ́ɔ o lɔ́mɔ́ ánɛ́ɛ o?» Yésusu go bó gundie a amɔ́: «Bɔ́ɔbɔ ndɔ́mɔ́ ŋgúle nyó oyanɛna gó dúme naá mabayɛga.
43008026	Mbɛanana gɛca gá moóma gá go oya na má go bide, mɔ́ɔmɔ mó nyó núunemú; kanɛ́ mɔ́ɔnyɔ a mbaá tómá o oya mammana, kɔ́ɔ yɔmɔ́ɔ tóogoninyomú batɔ goana bɔ́ɔbɔ mbɔɔ́ ɔ́bɔ́ naá mɔ́ɔ.»
43008027	Bá dɛ mbáa lɛ bɔ́ ɔ́bɔnɔ goŋaá a mbaá lɔmɔ́ a bó oyanɛna moóma mɔ́ɔmɔ mó núunemú Isée.
43008028	Yésusu go bó oyana kanɛ́ a amɔ́: «Aŋa no ŋgaá ŋá no báá go búlugie Moɔnɔ́ ba mɔtɔ, no lɔ go nco lɛnca tɔ́nɔ goŋaá ndɛ́ Mɔ́ɔnyɔ ndɔ́mɔ́. No gunde no lɛnca goŋaá cɛ ŋanánáa boóma go yɔmɔ́ɔ moatɛ́, ŋgoyamɔ́ goana bɔ́ɔbɔ Baaba a mbaá kúúnényée.
43008029	Mɔ́ɔnyɔ a mbaá tómá a lɛ́ namɛ, a lɛ́ kanɛ go tɛ́ɛna mokáa, goakɛ́ ŋŋanana bɔ́ɔbɔ bó mo fɛɛnanɛnamɔ́ gɛcamɛna giimée.»
43008030	Aŋa Yésusu a mbaá lɔmɔ́ a gálagala nɔ́ɔnɔ, gɛca gá batɔ go ágá odɛ́má yábɔ́ naá mɔ́ɔ.
43008031	Gɔ́ɔ Yésusu o oyanamɔ́ Beyúdene báaba bá mbaá ágá odɛ́má yábɔ́ naá mɔ́ɔ a amɔ́: «No amɔ́ no bágódɛna nogálɔ námɛ, no lɛ́ mammana behúúní|Uhúúní (disciple): bámɛ.
43008032	No ní íyime mammana, mammana ɛ nyó úlie naá boɔlɛ́.»
43008033	Beyúdene go mo gundie bá amɔ́: «Bɛɛcɔ́ɔ dɛ lɛ́ ɛnana ya Ábalaháma|Ábalaháma (Abraham):, dɛ gá báasa dɛ dɛ bɛ́ɛ́mbá bɛɔlɛ́ bá mɔtɔ. Nɛɛ́nɛ o lɔ́mɔ́ ba go oyɛda go amɔ́ dɛ gaá húmé naá boɔlɛ́ o?»
43008034	Yésusu go bó gundie a amɔ́: «Mammana, mammana, ŋgaá nyó oyáná caá, mɔtɔ mɔ́ɔnyɔ a ŋananamɔ́ gɛlɔgɔ a lɛ́ gɛɔlɛ́ gá gɛlɔgɔ.
43008035	Gɛɔlɛ́ gɛ́ dɛ ɔ́bɔ́nɛ́nɔ́ɔ na ncíbo ya batɔ go busío buimée, kanɛ́ moɔnɔ́ mɔ́ɔ ɔ ɔ́bɔnɛnɔ na ncíbo ya batɔ go busío buimée.
43008036	Moɔnɔ́ a amɔ́ a nyó fáŋa, no ŋga bɛ́ɛ́mbá mammana batɔ báaba bá lɔ́mɔ́ filíi.
43008037	Ŋgíyimene goŋaá no lɛ́ ɛnana ya Ábalaháma, kanɛ́ gɔ́ɔ no fúmbemú go ŋgóna goakɛ́ nogálɔ námɛ nó gá lɛ́ nó do nyó íŋéníné.
43008038	Yɔmɔ́ɔ kálagala go bɔ́ɔbɔ mbɛɛ́ ɛ́ná naá Baaba; kanɛ́ bɛɛnyɔ́ɔ, no ŋanana bɔ́ɔbɔ no mbɔɔ́ ɔ́bɔ́ naá isée bɛnyɔ́.»
43008039	Beyúdene go mo baga bá amɔ́: «Isée bɛcɔ́ a lɔ́mɔ́ Ábalaháma.» Yésusu go bó oyana a amɔ́: «Aáŋa no lɛ́ mammana baaná bá Ábalaháma, yɔgɔ́nɔ́ɔ nɔnɔ buelí bɔ́ɔbɔ mɔ́ɔ a mbaá yɔgɔ́nɔ́ɔ.
43008040	Kanɛ́ godɔ́ɔdɔ, akɛ́ aŋa nnyó oyanɛnamɔ́ mammana yɛ́ɛyɛ mbɔɔ́ ɔ́bɔ́ naá Asaŋa, no fúmbe go ŋgóna. Ábalaháma a lɛ́ kanɛ go ŋa boóma aŋa bɔ́ɔbɔ nɔ́ɔnɔ.
43008041	Bɛɛnyɔ́ɔ no ŋanana meŋiigíe má isée bɛnyɔ́.» Beyúdene go mo baga bá amɔ́: «Dɛ dɛ báá bɛbɔlɔ. Dɛ bɛanana Isée táŋɛ́ ummue, a lɔ́mɔ́ Asaŋa.»
43008042	Yésusu go bó gundie a amɔ́: «Aáŋa Asaŋa a lɛ́ Isée bɛnyɔ́, gásɛ́ no mmaamana, goakɛ́ naá Asaŋa gɔ́ɔ ŋgɛ́damɔ́ go úlene, ndɔ́mɔ́ háalá go busío bɛ́hɛ́; ndɛ́ kanɛ go búúline yɔmɔ́ɔ moatɛ́, kanɛ́ Mɔ́ɔ a mbaá tómá.
43008043	No lɔ́mɔ́ no do ɔ́bɔ́nɔ́ɔ boóma bɔ́ɔbɔ nyó oyanɛnamɔ́ goakɛ́ o? Bó lɔ́mɔ́ goŋaá no do hódánáa go bódólonyo nogálɔ námɛ.
43008044	Isée bɛnyɔ́, a lɔ́mɔ́ ohándá; gɔ́ɔ no lɛ́galɛgamɔ́ go ŋanana mbééníŋínyí sɛ́hɛ́. Gó dúme naá mabayɛga a lɛ́ uŋgúníní batɔ; a dɛ báasa o oya mammana, goakɛ́ mammana ɛ dɛ báá naá mɔ́ɔ. Gɛcamɛna gɛ́ɛgɛ a belebelemú, a gálagala go dɛ́hɛ́, goakɛ́ a lɛ́ umbelíbélí, mɔ́ɔ moatɛ́ isée ba mbele.
43008045	Kanɛ́ aŋa yɔmɔ́ɔ ŋgoyamɔ́ mammana, go moánɛ no lɔ́mɔ́ no do olímónyóo dogálɔ dámɛ.
43008046	Ánɛ́ɛ naá bɛɛnyɔ́ɔ a lɔ́mɔ́ ba go dúfie goŋaá ŋgaá ŋaáa gɛlɔgɔ o? Kanɛ́ aáŋa ŋgoya mammana, goakɛ́ no lɔ́mɔ́ no do olímónyóo dogálɔ dámɛ o?
43008047	Mɔ́ɔnyɔ ɔ ɔ́bɔnɛnɔmɔ́ na Asaŋa, a bódólonyo dogálɔ dá Asaŋa. No do bódólónyóo dogálɔ dámɛ goŋaá no do báá bá Asaŋa.»
43008048	Beyúdene go mo gundie bá amɔ́: «Dɛ oya mammana goŋaá o lɛ́ ba Básamalɛ́ɛ, o lɛ́ gɔnɔ́ na gɛgáda gá giliíli|Gɛgáda (mauvais esprit):.»
43008049	Yésusu go bó oyana a amɔ́: «Akɛ́ɛ, cɛ báá na gɛgáda gá giliíli; kanɛ́ mbúlugenyemú Baaba, kɔ́ɔ bɛɛnyɔ́ɔ no ciisenyemú.
43008050	Yɔmɔ́ɔ, cɛ fúmbée nigúmi námɛ ná moatɛ́. A lɛ́ hɔ́ɔ mɔ́ɔnyɔ a yɔgɔnɔmɔ́ go busío moánɛ, a sómba bɛsɛnɛ.
43008051	Mammana, mammana, ŋgaá nyó oyáná caá, mɔ́ɔnyɔ a beŋemú nogálɔ námɛ, a dɛ ŋgá bóso go gúe.»
43008052	Kɔ́ɔ Beyúdene bá mo oyanamɔ́ bá amɔ́: «Dɛ í íyímé godɔ́ɔdɔ goŋaá o lɛ́ na gɛgáda gá giliíli! Ábalaháma a mba gúé, mbúsí sá Asaŋa|Mbúsí ya Asaŋa (Prophète): sɛ́ báá gúénénée tɔ́nɔ, kanɛ́ maamɔ́ɔ o lo go nco go oyɛda go amɔ́: “Mɔtɔ a amɔ́ a beŋe nogálɔ námɛ, a dɛ ŋgá bóso go gúe.”
43008053	O lɛ́galɛga go oyɛda go amɔ́ o lɛ́ ogɔ́nɔ́ gá isée bɛcɔ́ Ábalaháma mɔ́ɔnyɔ a mbaá gúé o? Mbúsí sá Asaŋa tɔ́nɔ sɛ́ báá gúénénée. O lɛ́galɛgamɔ́ go bó oyɛda go amɔ́ o lɛ́ ŋkádɛ o?»
43008054	Yésusu go bó gundie a amɔ́: «Aáŋa mbáfáanana yɔmɔ́ moatɛ́ moatɛ nigúmi, gásɛ́ nigúmi námɛ moánɛ nɛ́ lɛ́ godugúnú. Baaba, mɔ́ɔ a páananamɔ́ nigúmi; mɔ́ɔ mɔ́ɔnyɔ bɛɛnyɔ́ɔ no oyamɔ́ no amɔ́ a lɛ́ Asaŋa bɛnyɔ́,
43008055	gɔ́ɔ bɛɛnyɔ́ɔ no do mo íyíménée. Kanɛ́ yɔmɔ́ɔ mmo íyimene; caá ŋgoyɛda caá cɛ mo íyíménée, gásɛ́ ndɛ́ umbelíbélí aŋa bɛɛnyɔ́ɔ. Kanɛ́ mmo íyimene, mbeŋebeŋe nogálɔ nɛ́hɛ́.
43008056	Isée bɛnyɔ́ Ábalaháma a mbɔ ɔ́bɔ́ bɛyaŋa makɔ́nɔ́ go mbééníŋínyí yɛ́ɛyɛ a mbaá bɛáa go goŋaá a gɛɛ́ ɛ́ná Buisí bámɛ; a lɛ́ bó ɛ́náalú, a báá békeelényée akɛ́báamɔ́.»
43008057	Hɔ́ɔlɔ́ gɔ́ɔ Beyúdene bá mo oyanamɔ́ ba amɔ́: «O gá lɛ́ o do húmé akɛ́ nnyómá otíno áhandɛ́ na sɛ́ɔ́dɔ́, go amɔ́ o mbɛ ɛ́ná Ábalaháma!»
43008058	Yésusu go bó gundie a amɔ́: «Mammana, mammana, ŋgaá nyó oyáná caá, otóotoɛ yá goŋaá Ábalaháma a bɛ́ɛmba, yɔmɔ́ɔ Mmba ŋá nná lɛ́.»
43008059	Gɔ́ɔ Beyúdene bá bádamɔ́ adánɛ́ go go mo dóɛdana. Yésusu go bó bɔ́ɔsɛgɛnɛnɔ, a báá húmé naá Nnyaŋá ya Asaŋa|Nnyaŋá ya Asaŋa (Maison de Dieu/Temple):.
43009001	Yésusu a dómbana, gɛ́hɛ́ go ɛ́na ugélígeli ba mbébíényée.
43009002	Behúúní|Uhúúní (disciple): bɛ́hɛ́ go mo úhune bá amɔ́: «Eléébi, ánɛ́ɛ a mbaá lɔgɔ́ goŋaá mɔtɔ mɔ́ɔnyɔ a nco bébíene na bigélí, mɔ́ɔ lí, bebíéní bɛ́hɛ́ o?»
43009003	Yésusu go gundie a amɔ́: «Bó do bósó akɛ́ mɔ́ɔ, akɛ́ bebíéní bɛ́hɛ́ bɔ́ɔ bá mbaá lɔgɔ́. Kanɛ́ bó lɔ́mɔ́ go goŋaá buelí bá Asaŋa bó bédúfie naá nnyɔ́dɔ ya mɔtɔ mɔ́ɔnyɔ.
43009004	Gɔ́ɔgɔ siisíi ɛ gá lɔ́mɔ́ kɔ́ɔ, bó úhene goŋaá dɛ yɔgɔnɔ buelí bá mɔ́ɔnyɔ a mbaá tómá. Gɔ́ɔgɔ budúgú bó obamɔ́, mɔtɔ a dɛ bósó bá goŋaá a yɔgɛdɛnɔ.
43009005	Gɛcamɛna gɛ́ɛgɛ ká lɔ́mɔ́ naá cí háalá, ndɛ́ gise gá batɔ bá cí.»
43009006	Yésusu a á gálɛ́dá nɔ́ɔnɔ, gɛ́hɛ́ go cábɛda bɛdɛ́ go cí, go dɔ́bɛdɔ bɛcambá na bɛdɛ́ moánɛ, go fúe ugélígeli mɔ́ɔnyɔ naá oŋgíso,
43009007	a báá mo oyáná a amɔ́: «Ɛ́dá básoga naá osɔmbɔ yá Silóe» (Silóe a lɔ́mɔ́ naá cí goŋaá «Dómáalú»). Ugélígeli go ɛ́da, a báá básogá; naá go ncogunde gɛ́hɛ́, a mbaá ŋá a ná lɛ́ go ɛ́nanɛna.
43009008	Mebégu mɛ́hɛ́ na batɔ báaba bá mbaá lɔmɔ́ bá mo ɛ́nana cóá ɔ ɔŋɔnɔ, go ɛ́da go gálagala bá amɔ́: «Ábɔ, caá mɔtɔ mɔ́ɔnyɔ a á ná lɔmɔ́ a lukumene go gɛbala ɔ ɔŋɔnɔ, múnyúu o?»
43009009	Báaba bá amɔ́: «A lɔ́mɔ́ mɔ́ɔ cá!» Bóncodío bá amɔ́: «Akɛ́ɛ, a lɔ́mɔ́ púényí yɛhɛ́.» Kanɛ́ ugélígeli o olimonyo a amɔ́: «Ndɔ́mɔ́ yɔmɔ́ɔ moatɛ́ moatɛ.»
43009010	Kɔ́ɔ bá mo úhunemú bá amɔ́: «Kanɛ́ nɛɛ́nɛ oŋgíso yáhɔ yá báá ná fuunúgé o?»
43009011	Ugélígeli go gundie a amɔ́: «Mɔtɔ mɔ́ɔnyɔ bá dɔ́ŋɔnɔmɔ́ bá amɔ́ Yésusu mɔ́ɔ a báá ná dɔ́bɔ́ bɛcambá, a báá púé go oŋgíso, gɔ́gɔ́ɔ a ŋgoyanamɔ́ a amɔ́: “Ɛ́dá básoga naá osɔmbɔ yá Silóe”. Gɔ́ɔ mbáá nɛ́ ɛ́dá, mbáá básogá, mbáá bayɛ́gá go ɛ́nanɛna.»
43009012	Batɔ bɔ́ɔbɔ go mo úhune bá amɔ́: «Mɔtɔ moánɛ a lɔ́mɔ́ áhanɛ́ɛ o?» Ugélígeli go gundie a amɔ́: «Cɛ íyi.»
43009013	Gɔ́ɔ batɔ bɛ́ ɛ́damɔ́ na mɔtɔ mɔ́ɔnyɔ a mbaá lɔmɔ́ ugélígeli cóá naá Befelisiéŋe|Befelisiéŋe (Pharisiens):.
43009014	Buisí bɔ́ɔbɔ Yésusu a mbaá dɔ́bɔ́ bɛcambá, a báá fuuné ugélígeli oŋgíso, bó mbaá lɛ buisí bá sábadɛ|Sábadɛ (sabbat):.
43009015	Befelisiéŋe tɔ́nɔ go úhune mɔtɔ aŋa nɛɛ́nɛ a mbaá fuunúgé oŋgíso. Mɔ́ɔ go bó gundie a amɔ́: «A báa púe bɛcambá go oŋgíso, mbáá básogá, godɔ́ɔdɔ ŋgɛ́nanɛna.»
43009016	Naá olɔŋɔ yá Befelisiéŋe, báaba bá amɔ́: «Mɔtɔ mɔ́ɔnyɔ a dɛ ɛ́dá go úlene naá Asaŋa, goakɛ́ a dɛ bɛ́dɛ́gánáa gicele gá sábadɛ.» Kanɛ́ bóncodío bá amɔ́: «Nɛɛ́nɛ ulogílógí a lɔ́mɔ́ ba go bɛa bogaaga bá go ŋanana mbɔ́dɔ sá bieninye bá gobékúke aŋa bɛ́ɛbɛ náana o?» Gobásala gáábɔ́ gó do dómbá hɔ́ɔlɔ́.
43009017	Kɔ́ɔ bá gɔnɔmɔ́ go úhune ugélígeli bá amɔ́: «Kanɛ́ maamɔ́ɔ, o gálagalamɔ́ nɛɛ́nɛ go mɔtɔ mɔ́ɔnyɔ a báá ná go fuuné oŋgíso mɔ́ɔnyɔ o?» Gɛ́hɛ́ go bó gundie a amɔ́: «A lɛ́ mbúsí ya Asaŋa|Mbúsí ya Asaŋa (Prophète): mmue.»
43009018	Gó ɛ́da go éme aŋa bá mbaá ŋá bá gá lɛ́ bá dɛ dɔ́ŋɛ́nɔ́ bebíéní bɛ́hɛ́, bagɔ́nɔ́ɔ bá Beyúdene bá dɛ mbáa lɛ bó olimonyo goŋaá mɔtɔ mɔ́ɔnyɔ a mba bébíéné na bigélí, gɔ́ɔ a ná lɔ́mɔ́ go ɛ́nanɛna.
43009019	Gáábɔ́ go úhune bebíéní bá amɔ́: «Mɔtɔ mɔ́ɔnyɔ a lɛ́ maamana moɔnɔ́ bɛnyɔ́ o? No olimonyo no amɔ́ a mba bébíéné na bigélí o? Nɛɛ́nɛ kanɛ́ a ná lɔ́mɔ́ go ɛ́nanɛna godɔ́ɔdɔ o?»
43009020	Bebíéní go bó gundie bá amɔ́: «Dɛ íyimene mammana mammana goŋaá a lɔ́mɔ́ moɔnɔ́ bɛcɔ́, gɔnɔ́ a báá bébíéné na bigélí.
43009021	Kanɛ́ nɛɛ́nɛ a ná lɔ́mɔ́ go ɛ́nanɛna godɔ́ɔdɔ, dɛ dɛ íyi. Ánɛ́ɛ a á ná mo fuuné oŋgíso, dɛ dɛ mo íyi. Mo úhénéemú nɔnɔ mɔ́ɔ moatɛ́. A báá go goma, ŋgá o oya bɔ́ɔbɔ bó lɔ́mɔ́ go nnyɔ́dɔ yɛhɛ́ mɔ́ɔ moatɛ́.»
43009022	Bebíéní bɛ́hɛ́ bá mbaá lɔmɔ́ gundíelú nɔ́ɔnɔ goakɛ́ bá mba lɛ́ bá díine bagɔ́nɔ́ɔ bá Beyúdene. Báaba bá mbaá ŋá bá báá go bégedie bá báá húmé ukelú goŋaá mɔtɔ uŋkimée mɔ́ɔnyɔ oliminyomú dáŋɛ́daŋɛ a amɔ́ Yésusu a lɛ́ Mesíi|Kilítusu (Christ):, mɔ́ɔnyɔ moánɛ, bá mo gúne naá nnyaŋá ya mbósógólí|Nnyaŋá ya mbósógólí (Synagogue):.
43009023	Boóma moánɛ bɔ́ bebíéní bɛ́hɛ́ bá mbaá gundíe bá amɔ́: «Mo úhénéemú nɔnɔ mɔ́ɔ moatɛ́, a báá go goma.»
43009024	Befelisiéŋe go gɔnɔ dɔ́ŋɛnɔ naá oŋɛndɔ yá gáandɛ́ɛ, mɔtɔ mɔ́ɔnyɔ a mbaá lɛ ugélígeli cóá, go mo oyana bá amɔ́: «Búlúgényée Asaŋa! Bɛɛcɔ́ɔ dɛ íyimene dɛ amɔ́ mɔtɔ mɔ́ɔnyɔ a lɛ́ ulogílógí.»
43009025	Gɛ́hɛ́ go bó gundie a amɔ́: «Yɔmɔ́ɔ cɛ íyi ɛ́na mɔtɔ mɔ́ɔnyɔ a lɛ́ ulogílógí. Ŋgíyimenemú boóma táŋɛ́ búmmue: mmba lɛ́ na bigélí, godɔ́ɔdɔ ŋgɛ́nanɛna.»
43009026	Bá amɔ́ gɛ́hɛ́ aá: «A báá ná go ŋaáa ŋkádɛ o? A báá ná go fuuné oŋgíso nɛɛ́nɛ o?»
43009027	Gɛ́hɛ́ go bó gundie a amɔ́: «Mbáa go nyó oyanɛna, kanɛ́ no do báa ŋgɔ́bɔ! No lɛ́galɛgamɔ́ go gɔnɔ go ɔ́bɔ ɛŋɛndɔ ɛhandɛ́ goakɛ́ o? No maamana bɛɛnyɔ́ɔ tɔ́nɔ go ɛ́ya behúúní bɛ́hɛ́ o?»
43009028	Gɔ́ɔ Befelisiéŋe bá dúmemú go mo sɛga, bá amɔ́: «Maamɔ́ɔ mɔ́ɔ o lɔ́mɔ́ uhúúní bɛhɛ́! Bɛɛcɔ́ɔ dɛ lɔ́mɔ́ behúúní bá Mɔ́sɛsɛ.
43009029	Dɛ íyimenemú dɛ amɔ́ Asaŋa a mba gálágáláa na Mɔ́sɛsɛ. Kanɛ́ múunyú, dɛ dɛ manɛ́ akɛ́ go íyimene go ɛ́da goúle gɛ́hɛ́!»
43009030	Mɔtɔ go bó gundie a amɔ́: «Bibékúkí bɛ́ lɔ́mɔ́ kanɛ́ hɔ́ɔlɔ́ goŋaá: no do íyíménée go ɛ́da goúle gɛ́hɛ́, asáa gɔgɔ́ a báa puune oŋgíso!
43009031	Dɛ íyimene bese goŋaá Asaŋa a dɛ bódólónyóo mbósógólí ya bologílógí; kanɛ́ a bódólonyomú mbósógólí ya mɔtɔ uŋkimée mɔ́ɔnyɔ a mo hálamananamɔ́ a gunde a ŋanana ndɛ́ga yɛhɛ́.
43009032	Bá gá báasa bá dɛ ɔ́bɔ́ bó oya goŋaá mɔtɔ a á manɛ́ go fuune oŋgíso yá mɔtɔ ba go bébíene na bigélí.
43009033	Aáŋa mɔtɔ mɔ́ɔnyɔ a dɛ ɛ́dá go úlene naá Asaŋa, gásɛ́ a dɛ báá ba go ŋa boóma.»
43009034	Befelisiéŋe go mo gundie bá amɔ́: «Maamɔ́ɔ mɔ́ɔnyɔ o lɔ́mɔ́ uŋkimée uŋkimée bahɔ naá gɛlɔgɔ mbébébíényée yahɔ, go amɔ́ o nco có húunenye boóma!» Kɔ́ɔ bá mo nɔɔmɔ́ go hanyɔ́.
43009035	Yésusu go ɔ́bɔ goŋaá bá mba nɔɔ́ɔ mɔtɔ mɔ́ɔnyɔ a mbaá lɛ na bigélí cóá go hanyɔ́. Gɔ́ɔ a ncomɔ́ mo gíde, go mo úhune a amɔ́: «Maamɔ́ɔ, go ágana odɛ́má yáhɔ naá Moɔnɔ́ ba mɔtɔ lí?»
43009036	Mɔtɔ go gundie a amɔ́: «A lɔ́mɔ́ ánɛ́ɛ, Ogɔ́nɔ́ɔ o? Ŋgoyánáamɔ́ goŋaá ŋgága odɛ́má yámɛ naá mɔ́ɔ.»
43009037	Yésusu go mo oyana a amɔ́: «Go á mo ɛ́ná, a lɔ́mɔ́ mɔ́ɔ a go gálagalamɔ́.»
43009038	Mɔtɔ go oyɛda a amɔ́: «Ŋgolimonyo, Daadáa», gɛ́hɛ́ go dómba go gule enúu naá busío bɛ́hɛ́.
43009039	Gɔ́ɔ Yésusu o oyɛdamɔ́ a amɔ́: «Ndɔ́mɔ́ úléelú naá cí háalá go go nco gála bɛsɛnɛ bá batɔ, go goŋaá báaba bá mbaá lɛ bá dɛ ɛ́nánɛ́náa bɛ́ ɛ́nanɛna, gɔnɔ́ báaba bá mbaá lɛ bɛ́ ɛ́nanɛna bɛ́ ɛ́ya begélígeli.»
43009040	Befelisiéŋe|Befelisiéŋe (Pharisiens): báaba bá mbaá lɛ olɔŋɔ nɛhɛ́ go ɔ́bɔ dogálɔ dɔ́ɔdɔ, go mo oyana bá amɔ́: «Dɛ lɛ́ bɛɛcɔ́ɔ tɔ́nɔ begélígeli dɔ́gɔ́ɔ́ o?»
43009041	Yésusu go bó gundie a amɔ́: «Amóŋa no mba lɛ́ begélígeli, gásɛ́ no lɛ́ kanɛ gɛoba. Kanɛ́ aŋa no lɔ́mɔ́ godɔ́ɔdɔ no amɔ́ “no ɛ́nanɛna”, no á lɔbɛ́nɔ́ naá gɛoba.»
43010001	«Mammana, mammana, ŋgaá nyó oyáná caá: Mɔtɔ mɔ́ɔnyɔ a ŋamɔ́ a dɛ dómbá naá gɛasɛ́ gá omɛndɛ́ yá bɛdómbáa, a gabogogana go boayá, a lɛ́ uŋgíbi, a lɛ́ gɛkándáa.
43010002	Kanɛ́ mɔ́ɔnyɔ a dómbanamɔ́ naá gɛasɛ́ go go íŋene naá buufe, a lɛ́ umbeŋíbéŋí bɛdómbáa.
43010003	Ufífí a mo buunene gɛasɛ́, bɛdómbáa bɛ́ ɔ́bɔnɔ ukelú yɛ́hɛ́. A dɔ́ŋɔnɔ bɛdómbáa bɛ́hɛ́ go ufíno, gímmue go gímmue, ɛ ɛ́dana na bɛ́ naá hanyɔ́.
43010004	Aŋa a manamɔ́ go bɛ́ húmenye, ɛ ɛnda, a bɛ́ gɔ́gɔ naá busío; bɛ́ bɛ́ mo bienene, goakɛ́ bí íyimene ukelú yɛ́hɛ́.
43010005	Bɛ́ dɛ ŋgá biene giinyíi giinyíi gá mɔtɔ, moatɛ́ bɛ́ ŋgaá mo díínée, goŋaá bɛ́ dɛ lɛncánáa ukelú yɛ́hɛ́.»
43010006	Yésusu go bó oyana ncaba yɛ́ɛyɔ, kanɛ́ báaba bá mbaá lɔmɔ́ bá mo bódólonyo, bá lɛ́ kanɛ go yɛ ɔ́bɔ naá cí.
43010007	Yésusu go gɔnɔ bayɛga a amɔ́: «Mammana, mammana, ŋgaá nyó oyáná caá: Ndɛ́ gɛasɛ́ gá omɛndɛ́ yá bɛdómbáa.
43010008	Biimée púmú báaba bá mbaá dóáná go úle gámɛ, bá mba lɛ́ biíbi, bɔ́ɔ gɔnɔ́ bɛkándáa, kanɛ́ bɛdómbáa bɛ́ lɛ́ kanɛ go bɔ́ ɔ́bɛnɔ.
43010009	Yɔmɔ́ɔ ndɛ́ gɛasɛ́; mɔtɔ a amɔ́ a dómba naá yɔmɔ́ɔ go go íŋene, a ŋga sɔ́dɔ́; kɔ́ɔ a ŋgaá bɛ́ɛ́mbá, a gɔsɔ a bólɛga, a gídene manyáanya mɛ́hɛ́.
43010010	Uŋgíbi mɔ́ɔ, u úlenemú goana go go íbene, go go óna na go fúugie. Yɔmɔ́ɔ mbu úlé goŋaá batɔ bá bɛa mammana ya gɛɔyɔ, bá gɔnɔ gɛ́ bɛa fundu fundu. . Gɛnɔ́gɔ́ gá umbeŋíbéŋí gɛ́ íŋenene gɛɔyɔ gɛ́hɛ́ go bɛdómbáa bɛ́hɛ́.
43010012	Mɔtɔ mɔ́ɔnyɔ bá mo soɛnanɛnamɔ́ go go beŋebeŋe bidúgé, mɔ́ɔ a dɛ bɛ́ɛ́mbá moatɛ́ɛ ba bɛ́, aŋa u úlemú a bɛ́ɛ́ ɛ́ná gimóndó, a gúduge na odɛ́dá, a síe a báá cecúgíe bɛdómbáa, gimóndó gɛ́ síene gɛ́ bɛ́ dóda, gɛ́ bɛ́ sélemendie.
43010013	A gúdugenemú na odɛ́dá, goakɛ́ a lɔ́mɔ́ hɔ́ɔ goana go muinyí, a dɛ gɔ́lɔ́nɔ́ɔ gɛdɔmbɔ go bɛdómbáa.
43010014	Yɔmɔ́ɔ, ndɛ́ gɛnɔ́gɔ́ gá umbeŋíbéŋí. Ŋgíyimene bɛdómbáa bámɛ, bɛdómbáa bámɛ bɛ́ tɔ́nɔ bɛ́ ŋgíyimene.
43010015	Aŋa Baaba a ŋgíyimenemú, yɔmɔ́ɔ ŋgíyimene Baaba, ŋgíŋenene gɛɔyɔ gámɛ go bɛdómbáa bámɛ.
43010016	Ká bɛanana bɛdómbáa bíncodío bɛ́ɛbɛ bɛ́ lɔ́mɔ́ bɛ́ dɛ bɛ́ɛ́mbá naá buufe bɔ́ɔbɔ. Bɛ́ɛbɔ tɔ́nɔ, káanana go bɛ́ indenye; bɛ́ ŋgɔ ɔ́bɔ́nɔ́ɔ ukelú yámɛ, gitúu gɛ́ lɛ go bɛ́ɛmba táŋɛ́ gímmue na umbeŋíbéŋí táŋɛ́ ummue.
43010017	Baaba a mmaamana, goakɛ́ ŋgíŋenene gɛɔyɔ gámɛ, naá nnyimé kɔnɔ bɛanana bogaaga bá go gɔnɔ gɛ́ bɛa.
43010018	«Mɔtɔ a dɛ gɛ́ ŋgúlényée, kanɛ́ yɔmɔ́ɔ kɛ́ íŋenenemú go yɔmɔ́ɔ moatɛ́. Mbɛanana bogaaga bá go gɛ́ íŋene, kɔnɔ bɛanana bogaaga bá go gɔnɔ gɛ́ bɛa. Bɔ́ɔbɔ Baaba a mbaá ŋgoyáná a amɔ́ nco ŋa bɔ́bɔ́ɔ.»
43010019	Dogálɔ dá Yésusu dɔ́ɔdɔ go gɔnɔ go úle na gobáadona naá kadɛ́gadɛ́ɛ ya Beyúdene.
43010020	Gɛca naá olɔŋɔ yábɔ́ gɛ́ mba lɛ́ gɛ́ oya gɛ́ amɔ́: «A lɛ́ na gɛgáda gá giliíli|Gɛgáda (mauvais esprit):! A á dabálɛ́dá! No mo bódólonyo goakɛ́ o?»
43010021	Kanɛ́ bóncoó bá amɔ́: «Dogálɔ dɔ́ɔdɔ dó do bósó dogálɔ dá mɔtɔ mɔ́ɔnyɔ a lɔ́mɔ́ na gɛgáda gá giliíli. Moatɛ́, gɛgáda gá giliíli gɛ́ lɛ́ ba go fuune begélígeli oŋgíso o?»
43010022	Bá mba lɛ́ bá leebenye gibíné gá go gɔnɔ buune Nnyaŋá ya Asaŋa naá Yolósalɛmɛ. Bó mba lɛ́ gɛcamɛna gá isió.
43010023	Yésusu a mba lɛ́ naá Nnyaŋá ya Asaŋa|Nnyaŋá ya Asaŋa (Maison de Dieu/Temple):, ɛ ɛ́da a nco gunde, ɛ ɛnda naá Balánda ba Salomɔ́ŋɔ.
43010024	Beyúdene go mo ágɛna gieŋí bá amɔ́ gɛ́hɛ́ aá: «O ná dɔ́bɔmɔ́ o có gígenye naá mbíno gó ɛ́da héme nikíi o? Aáŋa o lɛ́ Mesíi|Kilítusu (Christ):, có ádɛ́náamɔ́.»
43010025	Yésusu go bó gundie a amɔ́: «Mbáa go nyó oyana nɔ́ɔ, no do olímónyóo. Meŋiigíe máama ŋŋananamɔ́ go ufíno yá Baaba má dúfenye boóma bɔ́ɔbɔ ndɔ́mɔ́.
43010026	«Kanɛ́ bɛɛnyɔ́ɔ, no do ŋgolímónyóo, goakɛ́ no do báá naá olɔŋɔ yá bɛdómbáa bámɛ.
43010027	Bɛdómbáa bámɛ bɛ́ ɔ́bɔnɔ ukelú yámɛ, mbí íyimene, bɛ́ bɛ́ mbienene.
43010028	Kɔ́ɔ yɔmɔ́ɔ, mbɛ́ fáanana gɛɔyɔ gá kanɛ mesúge; bɛ́ dɛ ŋgá fúe akɛ́ go buisí, gó gɔnɔ gunde mɔtɔ a dɛ ŋgá bóso go bɛ́ bɔgɔ naá ombɔ́gɔ yámɛ.
43010029	Baaba mɔ́ɔ a mbaá bɛ́ ncoóo, a lɛ́ gɛgaaga go buimée, kɔ́ɔ mɔtɔ a dɛ bɛanánáa bogaaga bá go bɔgɔ boóma naá ombɔ́gɔ yá Baaba.
43010030	Namɛ na Baaba dɛ lɛ́ ummue.»
43010031	Beyúdene go gɔnɔ báda adánɛ́ go go mo dóɛdana.
43010032	Kanɛ́ Yésusu go gɔnɔ gɔ́lɔ dogálɔ a amɔ́: «Mbáa go nyó dúfenye gɛca gá bɛnɔ́gɔ́ bá meŋiigíe bá go ɛ́da go úle naá Baaba. No lɛ́galɛgamɔ́ go tóɛdana adánɛ́ kanɛ́ go gɛ́hanɛ́ o?»
43010033	Beyúdene go mo gundie bá amɔ́: «Bó do bósó go gɛnɔ́gɔ́ gá meŋiigíe gímmue gɔ́ɔ dɛ lɛ́galɛgamɔ́ go go dóɛdana adánɛ́, kanɛ́ bó lɔ́mɔ́ goŋaá o sɛga Asaŋa, goakɛ́ maamɔ́ɔ mɔ́ɔnyɔ o lɔ́mɔ́ mɔtɔ, go amɔ́ o béeninenye na Asaŋa.»
43010034	Yésusu a amɔ́ gáábɔ́ a amɔ́: «Ábɔ, bó do báá ɔ́ŋɔ́ɔlú naá Kálata yɛnyɔ́ ya Gicele goŋaá: Yɔmɔ́ɔ Asaŋa ndɛ́ caá: no lɛ́ baasaŋa o?
43010035	Gicele gɛ́ bó dɔ́ŋɔnɔ baasaŋa, bɔ́ɔ báaba nogálɔ ná Asaŋa nó mbaá lɛ gálɛ́dáalú go busío bábɔ́. Asáa gɔgɔ́ mɔtɔ a dɛ bósó ba go fúgune bɔ́ɔbɔ Ŋgɔ́ŋɛ́ yɛ oyamɔ́.
43010036	Gámɛ mɔ́ɔnyɔ Baaba a mbaá poná, a báá gɔnɔ́ tóma naá cí háalá, no gálagala no amɔ́: “O sɛga Asaŋa”, go busío bá goŋaá ndɛ́ oyɛ́dáalú caá ndɛ́ Moɔnɔ́ ba Asaŋa.
43010037	Aáŋa cɛ ŋanánáa meŋiigíe má Baaba, no do ágá odɛ́má yɛ́nyɔ́ naá yɔmɔ́ɔ!
43010038	Kanɛ́ aáŋa mmá ŋanana, gɔgɔ́ akɛ́ no do ágá odɛ́má yɛ́nyɔ́ naá yɔmɔ́ɔ, olímínyóo nɔnɔ meŋiigíe moánɛ, go goŋaá no lɛnca, no íyime bese bese go goŋaá Baaba a lɛ́ naá yɔmɔ́ɔ, yɔmɔ́ɔ naá Baaba.»
43010039	Kɔ́ɔ bá gɔnɔmɔ́ fúmbe go mo gumbene, kanɛ́ gɛ́hɛ́ go bɔ́bɔgɔ naá ɛmbɔ́gɔ yabɔ́.
43010040	Yésusu go gɔnɔ gunde naá cɔ́lɔ ya osaá yá Yɔlɔdɛ́ŋɛ boayá búunú anáa Sáŋa a mbaá bayɛ́gá go yumeninye batɔ, gɛ́hɛ́ go lukumene hɔ́ɔ.
43010041	Gitúu gá batɔ go ɛ́da go mo úlenine hɔ́ɔ, bó oya bá amɔ́: «Mammana, Sáŋa a lɛ́ kanɛ go ŋa gieninye gá gobékúke akɛ́ gímmue, kanɛ́ buimée bɔ́ɔbɔ a mbaá gálágáláa go mɔtɔ mɔ́ɔnyɔ, bó mba lɛ́ mammana.»
43010042	Hɔ́ɔlɔ́ gɔ́ɔ gitúu gá batɔ gɛ́ ágamɔ́ odɛ́má yábɔ́ naá Yésusu.
43011001	Mɔtɔ ummue ufíno yɛ́hɛ́ Lasáalɛ, o obamɔ́ na ogɔ́nɔ́. A mbá lɛ́ a gɛ́ga naá gɛdɔŋɔ gá Beteníi, olɔŋɔ na bolimóní bɛ́hɛ́ bá bakɔ́dɔ báaba bá lɔ́mɔ́ Malɛ́a|Malɛ́a (Marie): na Mááta.
43011002	Malɛ́a moánɛ mɔ́ɔnyɔ mɔ́ɔ a mbaá fúé Yésusu alabɛ́nda go bɛgɔ́ndɔ́, a báá bɛ́ fúúnée na cóɛ sɛ́hɛ́. Ondimóní Lasáalɛ, mɔ́ɔ a mbaá lɛ́ a nóma.
43011003	Bolimóní bá bakɔ́dɔ go dómɛna Yésusu cɔ́mɔ bá amɔ́: «Daadáa ugúle bahɔ a nóma.»
43011004	Aŋa Yésusu a mbɔɔ́ ɔ́bɔ́ cɔ́mɔ yɛ́ɛyɔ, gɛ́hɛ́ go gálɛda a amɔ́: «Ogɔnɔ́ yá Lasáalɛ yɔ́ɔyɔ yó do gaá mo óná. Yó lɔ́mɔ́ go go dúfie bogaaga bá Asaŋa. Gɔnɔ́ bá gúmidie Moɔnɔ́ ba Asaŋa a.»
43011005	Yésusu a mba lɛ́ a maamana Mááta na ondimóní Malɛ́a, na Lasáalɛ kɛ́.
43011006	Kanɛ́ akɛ́ aŋa a mbíi íyime goŋaá Lasáalɛ a nóma, gɛ́hɛ́ go gɔnɔ dúmbie medúgú máandɛ́ tisi naá hoóma háaha a mbaá lɔ́mɔ́ hɔ́ɔ.
43011007	Naá nnyimé hɔ́ɔlɔ́ kanɛ́, gɛ́hɛ́ go oyana behúúní|Uhúúní (disciple): bɛ́hɛ́ a amɔ́: «Ŋgáa dɛ no gunde naá Yudée.»
43011008	Behúúní bɛ́hɛ́ go mo gundie bá amɔ́: «Eléébi, medúgú kanɛ go béfíidie, Beyúdene bá báá fúmbée go go óna na adánɛ́, gɔ́ɔ o lɔ́mɔ́ go a amɔ́ o gɔnɔ gunde hɔ́ɔ o?»
43011009	Yésusu go bó oyana a amɔ́: «Ábɔ, buisí bó do bɛanánáa bigúlí bɛ́ɔ́dɔ́ na bɛ́andɛ́ o? Aáŋa mɔtɔ ɛ ɛnda sisíi, a dɛ bósó go kúkenene, goakɛ́ ɛ ɛ́nana gise gá cí yɛ́ɛyɛ.
43011010	Kanɛ́ aáŋa ɛ ɛnda na budúgú, a kúkenene, goakɛ́ a dɛ báá na gise.»
43011011	Naá nnyimé ya dogálɔ dɔ́ɔdɔ, Yésusu go gidene a amɔ́: «Ugúle bɛcɔ́ Lasáalɛ a lɛ́ go dɔnɔ́ɔ, kanɛ́ ŋgɛ́danamɔ́ go go ɛ́da mo foyona.»
43011012	Behúúní go mo oyana kanɛ́ bá amɔ́: «Daadáa, aáŋa a lɛ́ go dɔnɔ́ɔ, a geé éŋúgé.»
43011013	Yésusu a mbaá lɔ́mɔ́ o oyanɛna behúúní bɛ́hɛ́ nigúe ná Lasáalɛ, kanɛ́ bɔ́ɔ, bá béeniŋenye goŋaá bó lɔ́mɔ́ dɔnɔ́ɔ mammana.
43011014	Gɔ́ɔ Yésusu a bó ádɛnamɔ́ pasɛ́pasɛ́ a amɔ́: «Lasáalɛ a lɛ́ ugúe.
43011015	Ŋgɔ́bɔnɔ bese makɔ́nɔ́ go busío bɛ́nyɔ́ aŋa gɔ́ɔgɔ bó mbaá bádómbánáa yɔmɔ́ɔ kanɛ hɔ́ɔ, hɔ́ɔlɔ́ gɔ́ɔ no gaá ná ágá odɛ́má yɛ́nyɔ́ naá yɔmɔ́ɔ. Kanɛ́ ŋgáa dɛ no ɛ́da anáa a lɔ́mɔ́.»
43011016	Gɔ́ɔ Tómasɛ, mɔ́ɔnyɔ bá gɔnɔmɔ́ dɔ́ŋɔnɔ bá amɔ́ Moɔnɔ́ ba ɛbáasa, o oyanamɔ́ behúúní báaba bóncodío a amɔ́: «Ŋgáa dɛ no ɛ́da tɔ́nɔ, dɛ gúenye olɔŋɔ na Iloodio.»
43011017	Yésusu ɛ ɛ́da bolana, go gíde goŋaá bá mba miée Lasáalɛ, a ná lɛ́ medúgú ménni go cí.
43011018	Aŋa Beteníi a lɔ́mɔ́ a dɛ ɔmpɔ́nɛ́nɔ́ɔ na Yolósalɛmɛ, boóma bá go húme ba kílo mɛ́da bádadɔ́,
43011019	gɔ́ɔ gɛca gá Beyúdene gɛ́ mbuú úlénée naá nnyaŋá ya Mááta na Malɛ́a go go nco bó folofolio go nigúe ná ondimóní bábɔ́.
43011020	Mááta ɔ ɔ́ ɔ́bɔ́ goŋaá Yésusu a ná lɛ́ go pɛ́, gɛ́hɛ́ go fadɛgɛna go go ɛ́da mo gólio; Malɛ́a, mɔ́ɔ a báá síéné naá nnyaŋá.
43011021	Mááta go oyana Yésusu a amɔ́: «Daadáa, aáŋa o mba lɛ́ hɔ́ɔ, gásɛ́ ondimóní bamɛ a lɛ́ kanɛ go gúe.
43011022	Kanɛ́ akɛ́ godɔ́ɔdɔ, ŋgíyimene goŋaá buimée bɔ́ɔbɔ o gaá nú úhúné Asaŋa, a gaá go fáá.»
43011023	Yésusu a amɔ́ gɛ́hɛ́ aá: «Tɛ́ɔbɛnɔ a gaá fúfúgé.»
43011024	Mááta go gundie a amɔ́: «Ŋgíyimene caá a ŋga fúfúgé naá kúme gɛbɛ́láa ya begúe, buisí bá mesúgudinye.»
43011025	Yésusu go mo oyana a amɔ́: «Ndɛ́ kúme gɛbɛ́láa, yɔmɔ́ɔ gɔnɔ́ gɛɔyɔ. Mɔ́ɔnyɔ a ágamɔ́ odɛ́má yɛ́hɛ́ naá yɔmɔ́ɔ a ŋgɔ ɔyɔ́ɔ, akɛ́ a gúe.
43011026	Gɔnɔ́, uŋkimée mɔ́ɔnyɔ ɔ ɔyɔmɔ́ a gunde a ŋgolimonyo a dɛ ŋgá bóso go gúe. Go olimonyo nɔ́ɔnɔ o?»
43011027	Mááta a amɔ́: «Ɛɛ́ɛŋ Daadáa, ŋgolimonyo goŋaá o lɛ́ Mesíi|Kilítusu (Christ):, Moɔnɔ́ ba Asaŋa, mɔ́ɔ mɔ́ɔnyɔ a mbaá lɛ ba go úle naá cí.»
43011028	Naá nnyimé ya dogálɔ dɔ́ɔdɔ, Mááta go fadɛgɛna go go ɛ́da dɔ́ŋɛnɔ ondimóní Malɛ́a, a báá mo oyáná naá udúu a amɔ́: «Iloodio a lɛ́ héení, a go dɔ́ŋɔnɔ.»
43011029	Malɛ́a ɔ ɔ́bɔnɔ cɔ́mɔ yɛ́ɛyɔ, go dómba go fadɛgɛna, go ɛ́da anáa Yésusu a mbaá lɔmɔ́.
43011030	Yésusu a mba ŋá a gá lɛ́ go pɛ́ kanɛ go íŋene naá gɛdɔŋɔ, kanɛ́ a mbaá ŋá a gá lɛ́ naá hoóma háaha Mááta a mbaá ncó mo gíde hɔ́ɔ.
43011031	Aŋa Beyúdene báaba bá mbaá lɛ naá nnyaŋá na Malɛ́a go go mo foloofolio, bá mbaá mo ɛ́ná a báá gaŋányɛ́dá go fadɛgɛna go go húme, gáábɔ́ go mo biene. Bá mba lɛ́ bá béeniŋenye bá amɔ́ ɛ ɛ́danamɔ́ naá gɛbɛ́lá go go baŋa.
43011032	Aŋa Malɛ́a a mbaá ncó bola naá hoóma háaha Yésusu a mbá lɔmɔ́ hɔ́ɔ, u úle a mo ɛ́nana, go dómba go mo obɛna naá bɛgɔ́ndɔ́ a amɔ́ gɛ́hɛ́ aá: «Daadáa, aáŋa o mba lɛ́ hɔ́ɔ, gásɛ́ ondimóní bamɛ a lɛ́ kanɛ go gúe.»
43011033	Yésusu ɛ ɛ́nana Malɛ́a na Beyúdene báaba bá mbaá lɛ bá mo díligenene bá baŋa, nnyɔ́dɔ yɛhɛ́ go sagɛmɛda, odóɛ yɛ́hɛ́ yó báá bógólɛ́dá.
43011034	Gɛ́hɛ́ go úhune a amɔ́: «No lɔ́mɔ́ mo miéelú áhanɛ́ɛ o?» Batɔ go mo gundie bá amɔ́: «Daadáa u úle ncó go ɛ́na.»
43011035	Gɔ́ɔ Yésusu a dúmbugemú na mbií.
43011036	Beyúdene go ɛ́da go oya bá amɔ́: «Éé! Ɛ́ná nɔnɔ mbɔ́dɔ yɛ́ɛyɛ a á lɔmɔ́ a maamana Lasáalɛ.»
43011037	Kanɛ́ bóncodío naá olɔŋɔ yábɔ́ bá amɔ́: «A lɛ́ fuunéelú ugélígeli oŋgíso, a dɛ á gá lɛ́ bá go ŋa goŋaá Lasáalɛ a dɛ gúé o?»
43011038	Gɔ́ɔ nnyɔ́dɔ ya Yésusu ɛ gɔnɔmɔ́ sagɛmɛda, gɛ́hɛ́ go ɛ́da naá gɛbɛ́lá. Bó mba lɛ́ gikeŋgúlu gindígénéelú na ɛdánɛ́.
43011039	Yésusu go oyɛda a amɔ́: «Úlíe nɔnɔ ɛdánɛ́ nɛ́ɛnɛ.» Mááta, ondimóní ba gɛlɔ́ŋɔ́ɔ, go oyana Yésusu a amɔ́: «Daadáa, a ná lɛ́ go numpe, goakɛ́ medúgú ménni mámáa aŋa bá lɔ́mɔ́ mo miéelú.»
43011040	Kanɛ́ Yésusu go mo gundie a amɔ́: «Mbáa go oyana caá aáŋa go olimonyo, o gɛɛ́ ɛ́ná nigúmi ná Asaŋa.»
43011041	Batɔ go úlie ɛdánɛ́ gɔ́gɔ́ɔ. Yésusu go fediginye oŋgíso go mmoɛná, go gálɛda a amɔ́: «Baaba, ko béhiigi go gɔ́ɔgɔ o ŋgɔ́bɔmɔ́.
43011042	Mammana, ŋgíyimene caá o ŋgɔ́bɔnɔ bɛcamɛna biimée, kanɛ́, kálagalamɔ́ nɔ́ɔnɔ go busío bá gitúu gá batɔ gɛ́ɛgɛ naá boayá bámɛ gɛ́ɛgɛ, go goŋaá bó oliminyo bá amɔ́ o mba tómá.»
43011043	Naá nnyimé ya dogálɔ dɔ́ɔdɔ, gɛ́hɛ́ go áncɛda na ukelú ogɔ́nɔ́ a amɔ́: «Lasáalɛ, húme!»
43011044	Lasáalɛ go húme, bɛgɔ́ndɔ́ na ɛmbɔ́gɔ méŋínényé méŋínényé na biseli bá nnɔ́mbɔ́, busío boáalú na sanda ya gɛla. Yésusu go oyana batɔ a amɔ́: «Mo fulúnéemú nɔnɔ, no mo dɛ́ɛna ɛ ɛ́da!»
43011045	Gitúu naá olɔŋɔ yá Beyúdene báaba bá mbaá lɛ úléelú naá Malɛ́a|Malɛ́a (Marie):, gɛ́ mbɛ ɛ́ná bɔ́ɔbɔ Yésusu a mbaá ŋaáa, gɛ́ báá ágá odɛ́má yábɔ́ naá Yésusu.
43011046	Kanɛ́ bóncodío go ɛ́da gíde Befelisiéŋe|Befelisiéŋe (Pharisiens):, go bó oyanɛna bɔ́ɔbɔ Yésusu a mbaá ŋaáa.
43011047	Bagɔ́nɔ́ɔ bá bedúmbí bɛbáágá naá Asaŋa na Befelisiéŋe go lukumenye nɛgála nɛgɔ́nɔ́ go oyɛda hɔ́ɔ bá amɔ́: «Dɛ gaá ná no ŋaáa nɛɛ́nɛ o? Mɔtɔ mɔ́ɔnyɔ a ŋanana gɛcɛcá gá bieninye bá gobékúke!
43011048	Dɛ amɔ́ dɛ mo dɛ́ɛna a dúmbenye náana, batɔ biimée bá gaá ágá odɛ́má yábɔ́ naá mɔ́ɔ, manɛ́ kanɛ́ Balomɛ́ŋɛ ba gaá ná ncó gaŋɛmɛda, bá gada Nnyaŋá ya Asaŋa yɛcɔ́, bá fúugie gɛdɔŋɔ gɛ́cɔ́.»
43011049	Ummue naá olɔŋɔ yábɔ́, ufíno yɛ́hɛ́ Keyífe, a mba lɛ́ Ufuŋe yá bedúmbí bɛbáágá naá nnyómá moánɛ, go oyɛda a amɔ́: «No do ɔ́bɔ́nɔ́ɔ boóma.
43011050	No do ɛ́nánáa no amɔ́ bó lɛ́ bese go busío bɛ́nyɔ́ go goŋaá mɔtɔ táŋɛ́ ummue a gúe go boɛ́nɔ, nɔ́ɔnɔ gɛdɔŋɔ giimée gɛ́ dɛ fúé o?»
43011051	A dɛ mbá gálɛda nɔ́ɔnɔ go mɔ́ɔ moatɛ́, kanɛ́ aŋa a mbaá lɛ Ufuŋe yá bedúmbí bɛbáágá naá nnyómá moánɛ, gɔ́ɔ a mbaá gálɛ́dá dogálɔ dá mbúsí dɔ́ɔdɔ go goŋaá Yésusu a háanana go gúe go gɛdɔŋɔ;
43011052	caá akɛ́ goana go gɛdɔŋɔ gɛ́hɛ́, kanɛ́ go go bándɛgɛna baaná bá Asaŋa báaba bá lɔ́mɔ́ sálámándáalú naá cí iŋkimée hoóma táŋɛ́ hémmue.
43011053	Buisí moánɛ bɔ́ɔbɔ bɔ́, bagɔ́nɔ́ɔ bá Beyúdene bá gediemú go óna gá Yésusu.
43011054	Naá bɛ́hɛ́ boayá, Yésusu go békile go gɔsɔ a bólɛga naá oŋgíso yá Beyúdene. Kɔ́ɔ a bɔ́gɔ́gɛdɔmɔ́ na behúúní|Uhúúní (disciple): bɛ́hɛ́ naá gigísi gá cí gɛ́ɛgɛ mekúígíi na giolóo gá bodɛ́agadɛ́, naá tɛ́sɔnɔ yɛ́ɛyɛ bá dɔ́ŋɔnɔ bá amɔ́ Efelehíme.
43011055	Gibíné gá Pásɛ́ka ya Beyúdene|Gibíné gá Pásɛ́ka ya Beyúdene (Pâques juive): gɛ́ mbaá ŋá gɛ́ ná lɛ́ mekúígíi; gitúu gá batɔ bá gɛdɔŋɔ go ɛ́da naá Yolósalɛmɛ otóotoɛ yá gibíné go go básogona.
43011056	Bá mba lɛ́ bá fúmbe Yésusu; bɔ́ɔ naá Nnyaŋá ya Asaŋa|Nnyaŋá ya Asaŋa (Maison de Dieu/Temple): gadɛ́ɛ, bá bágálɛnagalɛna bá amɔ́: «Go goɛ́na gɛ́nyɔ́, a guú úlé naá gibíné lí a dɛ guú úlé o?»
43011057	Bagɔ́nɔ́ɔ bá bedúmbí bɛbáágá naá Asaŋa na Befelisiéŋe|Befelisiéŋe (Pharisiens):, bá mba fáá bɛlɔsɛnɔ bá amɔ́ mɔtɔ mɔ́ɔnyɔ a gaá ní íyímé anáa Yésusu a gaá ná bɛ́ɛ́mbá, a háanana go dóogio goŋaá bá mo gumbene.
43012001	Hɔ́ɔlɔ́, gibíné gá Pásɛ́ka ya Beyúdene|Gibíné gá Pásɛ́ka ya Beyúdene (Pâques juive): gɛ́ báá go síene medúgú mátáanɔ na búmmue, Yésusu go ɛ́da naá hoóma hémmue háaha bá dɔ́ŋɔnɔmɔ́ bá amɔ́ Beteníi, gɛdɔŋɔ gá Lasáalɛ. Lasáalɛ moánɛ mɔ́ɔ Yésusu a mbaá mo fúfúné naá kadɛ́gadɛ́ɛ ya begúe.
43012002	Kɔ́ɔ bá mo gedinyemú gɛdágá hɔ́ɔ. Mááta mɔ́ɔ a mbaá lɛ a bó ala; Lasáalɛ a mba lɛ́ naá olɔŋɔ yá batɔ báaba bá mbaá lukúméné go manyáanya na Yésusu.
43012003	Gɔ́ɔ Malɛ́a|Malɛ́a (Marie): a gɔ́lɔmɔ́ gigísi gá idógódógó gá alabɛ́nda ba ntɔ́nɔ gedíelú na náalɛ|Náalɛ (nard): moatɛ́ moatɛ, gɛ́hɛ́ go fúenene Yésusu go bɛgɔ́ndɔ́, a bɛ́ fúune na cóɛ sɛ́hɛ́. Alabɛ́nda go dómba go cákɛna ncíbo iŋkimée na gɛfofa.
43012004	Uhúúní|Uhúúní (disciple): bɛ́hɛ́ ummue ufíno yɛ́hɛ́ Yódasɛ Ɛsɛkalɛ́ɔtɛ, mɔ́ɔ ba goŋaá a gaá dúé Yésusu, go oyɛda a amɔ́:
43012005	«Bá báá lɔmɔ́ bá dɛ dúé alabɛ́nda mɔ́ɔnyɔ go muinyí mɔ́ɔmɔ bá lɔ́mɔ́ bá go soanɛna uyogóní ntɛ́mɛ́ go nnyómá mmue, bá abana basógasoga muinyí moánɛ goakɛ́ o?»
43012006	Aáŋa Yódasɛ a mba gálɛ́da nɔ́ɔnɔ, bó do mbáa lɛ goŋaá a béséegie basógasoga; bó lɔ́mɔ́ goŋaá a mba lɛ́ uŋgíbi. Aŋa a mbaá lɛ a bɛ́dɛgana muinyí mábɔ́ má biimée, a lɛ go ɛ́da go mó dúenene go mɔ́ɔ mokáa.
43012007	Yésusu go gundie kanɛ́ a amɔ́: «Dɛ́ɛ́na nɔnɔ okɔ́dɔ mɔ́ɔnyɔ cacɔ́! Bɔ́ɔbɔ a yɔgɛdɛnɔmɔ́ go busío bá nnyɔ́dɔ yamɛ bó lɔ́mɔ́ go go gedegedie gimie gá yɛ́.
43012008	No ŋga bɛ́ɛ́mbá na basógasoga bɛcamɛna biimée, kanɛ́ yɔmɔ́ɔ, cɛ ná bɛ́ɛmba gɔgɔ́ nɛnyɔ́ bɛcamɛna biimée.»
43012009	Naá gɛcamɛna gɛ́ɛgɔ, batɔ go ɔ́bɔ goŋaá Yésusu a lɛ́ naá Beteníi. Gáábɔ́ go úlene go bitúu go bitúu, caá akɛ́ goana go busío bá Yésusu, kanɛ́ tɔ́nɔ go go nco go ɛ́na Lasáalɛ mɔ́ɔnyɔ Yésusu a mbaá mo fúfúné naá kadɛ́gadɛ́ɛ ya begúe.
43012010	Gɔ́ɔ bagɔ́nɔ́ɔ bá bedúmbí bɛbáágá naá Asaŋa bá gediemú goŋaá bó óna tɔ́nɔ Lasáalɛ,
43012011	goakɛ́ go busío bɛ́hɛ́ gɔ́ɔ gɛca gɛ́ mbaá ŋá gɛ́ ná lɛ́ go duyugene naá giimbó gábɔ́, gɛ́ ágana odɛ́má yábɔ́ naá Yésusu.
43012012	Buisí bó á bálá, bitúu bá batɔ bɛ́ɛbɛ bɛ́ mbuú úlénée go gibíné go ɔ́bɔ goŋaá Yésusu u úlene naá Yolósalɛmɛ.
43012013	Gáábɔ́ go gɔ́lɔnɔ bɛáŋɔ bá bɛdɛndɛ́ go húme naá tɛ́sɔnɔ go go ɛ́da lumene nɛhɛ́, bá mba lɛ́ bɛ́ ɛ́da bá ánca bá amɔ́: « Osána|Osána (Hosanna):! Gɛfona gɛ́ bɛ́ɛmba na mɔ́ɔnyɔ u úlenemú go ufíno yá Daadáa, Ufuŋe yá Ɛ́sɛlahɛ́ɛlɛ!»
43012014	Yésusu a á gídé moɔnɔ́ ba abaŋa bɛbɛa, gɛ́hɛ́ go bólɛga kɔ́ɔ, aŋa bó mbaá lɛ ɔ́ŋɔ́ɔlú goŋaá:
43012015	«O do dííné boóma, ombóla ba Síyono! Núúníde, ufuŋe yáhɔ yó ná lɛ́ go úlene, yó lɛ́ bólɛ́gáalú naá moɔnɔ́ ba abaŋa bɛbɛa.»
43012016	Hɔ́ɔ na hɔ́ɔ, behúúní|Uhúúní (disciple): bɛ́hɛ́ bá lɛ́ kanɛ go ɔ́bɔ ɛkádɛ gɛ́ɛgɛ gɛ́ mbaá lɛ gɛ́ bádómbana. Aŋa Asaŋa a mbaá ŋá a báá go búlugie Yésusu naá nigúmi nɛ́hɛ́, gáábɔ́ go béeniŋinye goŋaá bó mba lɛ́ ɔ́ŋɔ́ɔlú nɔ́ɔnɔ go busío bɛ́hɛ́ goŋaá bó gaá báŋaáa; gobáŋa gá boóma moatɛ́ go busío bɛ́hɛ́ gɔ́gɔ́ɔ.
43012017	Batɔ biimée báaba bá mbaá lɛ olɔŋɔ na Yésusu gɛcamɛna gɛ́ɛgɛ a mbaá dɔ́ŋɛ́nɔ́ Lasáalɛ goŋaá a húme naá gɛbɛ́lá, a báá mo fúfúné naá kadɛ́gadɛ́ɛ ya begúe, bá mbo oyáa buimée bɔ́ɔbɔ bá mbɛɛ́ ɛ́ná.
43012018	Boóma bá ndiemi bɔ́ɔ, gitúu gá batɔ gɛ́ mbuú úlé go go nco lumene nɛ́hɛ́, goakɛ́ bá mbɔ ɔ́bɔ́ bó oya gɛsɛɔ gɛ́ɛgɛ a mbaá ŋaáa.
43012019	Kɔ́ɔ Befelisiéŋe|Befelisiéŋe (Pharisiens): bɛ́ ɛ́damɔ́ go bágálɛna galɛna bá amɔ́: «No ɛ́nana, no do báá bá go ŋa boóma nɛ́hɛ́; batɔ biimée bá lɛ́ go nnyimé yɛhɛ́ tútututu!»
43012020	Nɛnamá ná Bágɛlɛ́gɛ|Bágɛlɛ́gɛ (Grecs): nɛ́ mba lɛ́ naá olɔŋɔ yá batɔ báaba bá mbaá lɛ úléelú naá Yolósalɛmɛ go go búlugenye Asaŋa gɛcamɛna gá gibíné.
43012021	Gáábɔ́ go báyɛkɛna Fílibi, mɔtɔ ba gɛdɔŋɔ gá Bɛcayɛ́da naá Gelilée, go mo oyana bá amɔ́: «Paálɔmɔ, dɛ lɛ́galɛga go ɛ́na Yésusu.»
43012022	Fílibi go manɛ go oyana Andɛlɛ́ɛ, kanɛ́ bɔ́ɔ biimée báandɛ́ go dúmbinye Yésusu.
43012023	Yésusu go bó gundíe a amɔ́: «Gigúlí gɛ́ɛgɛ Asaŋa a lɛ́galɛgamɔ́ go gúmidie Moɔnɔ́ ba mɔtɔ gɛ́ á háá.
43012024	Mammana, mammana, ŋgaá nyó oyáná caá, camɔ́ ya mbasa ɛ lɔbɔnɔ mokáa aáŋa ɛ dɛ obá go cí bá yɛ díndigene. Kanɛ́ bá amɔ́ bá yɛ díndigene, ɛ lubuge, yɛ úme gɛcɛcá gá camɔ́.
43012025	Mɔtɔ mɔ́ɔnyɔ a maamanamɔ́ gɛɔyɔ gɛ́hɛ́ a gɛ́ yímenye, kanɛ́ mɔ́ɔnyɔ a ŋamɔ́ a dɛ gɛ́ bágódɛ́ná go moóma má cí háalá, a ŋga gɛ́ bɛ́dɛ́gɛ́ná go gɛɔyɔ gá kanɛ mesúge.
43012026	Aáŋa mɔtɔ a lɛ́galɛga go mbɔ́yɔgɔnɛnɔ, ŋgáa a mbiene, nɔ́ɔnɔ anáa ndɔ́mɔ́, uyogóní bamɛ a bɛ́ɛmba tɔ́nɔ. Aáŋa mɔtɔ a mbɔ́yɔgɔnɛnɔ, Baaba a mo búlugenye.
43012027	«Godɔ́ɔdɔ, giliíli gámɛ gɛ á béyuŋgúlídé, ŋgoyɛdamɔ́ kanɛ́ caá nɛɛ́nɛ o? “Baaba, códíomú go bɔ́ɔbɔ bó lɛ́galɛgamɔ́ go mbolɛna lí?” Kanɛ́ go bɔ́ moatɛ́ gɔ́ɔ ncomɔ́ bola naá gigúlí gɛ́ɛgɛ.
43012028	Baaba, gúmídíe ufíno yáhɔ.» Gɔ́ɔ ukelú yó ɛ́damɔ́ go úle naá mmoɛná yó a amɔ́: «Mbáá go yó gúmidie, nná gɔnɔ yó gúmidie.»
43012029	Gitúu gá batɔ gɛ́ɛgɛ gɛ́ mbaá lɛ́ hɔ́ɔ gɛ́ ɔ́ ɔ́bɔ́ ukelú, yɔ́ɔyɔ gɛ́ á amɔ́: «Bó lɔ́mɔ́ mbalámandáa.» Bóncodío bá amɔ́: « Ɛ́ŋgɛlɛsɛ|Ɛ́ŋgɛlɛsɛ (ange): ummue mɔ́ɔ a mo gálɛdamɔ́.»
43012030	Yésusu go gɔnɔ gɔ́lɔ dogálɔ a amɔ́: «Bó dó báá go busío bámɛ gɔ́ɔ ukelú yɔ́ɔyɔ yó dɔ́nɔmɛdamɔ́, kanɛ́ bó lɔ́mɔ́ go busío bɛ́nyɔ́.
43012031	Godɔ́ɔdɔ yɛ́ɛyɛ bó lɔ́mɔ́ gɛcamɛna gá go bide bɛsɛnɛ bá batɔ bá cí. Godɔ́ɔdɔ, Asaŋa a gaá nɔɔ́ɔ ohándá ba ufuŋe ba cí yɛ́ɛyɛ go hanyɔ́.
43012032	Kɔ́ɔ yɔmɔ́ɔ, aŋa bá ŋgaá pedígínyée naá cí, ka ŋga bɔ́gɔ́gɛ́dɛ́nɔ́ batɔ biimée.»
43012033	Dogálɔ dá Yésusu dɔ́ɔdɔ dó mbaá lɛ go go dúfie mbɔ́dɔ ya nigúe yɛ́ɛyɛ a mbaá lɛ ba go gúe.
43012034	Gitúu gá batɔ go mo gundie gɛ́ amɔ́: «Dɛ mbɔ ɔ́bɔ́ naá kálata ya gicele goŋaá, Mesíi|Kilítusu (Christ): a ŋgɔ ɔyɔ́ɔ kanɛ mmanɛ́náa. Nɛɛ́nɛ gɔ́ɔ maamɔ́ɔ o lɔ́mɔ́ go amɔ́, bá háanana go búlugie Moɔnɔ́ ba mɔtɔ. Moɔnɔ́ bá mɔtɔ moánɛ a lɔ́mɔ́ ánɛ́ɛ o?»
43012035	Yésusu go bó oyana kanɛ́ a amɔ́: «Gise gɛ́ gá lɛ́ goana go moɔnɔ́ ba gɛcamɛna naá kadɛ́gadɛ́ɛ yɛnyɔ́. Ɛndáa nɔnɔ gɛcamɛna gɛ́ɛgɛ gise gɛ́ gá lɔ́mɔ́ nɛnyɔ́ goŋaá mbíno ɛ dɛ nyó gídígínyée go pɛ́. Kɔ́ɔ mɔ́ɔnyɔ ɛ ɛndamɔ́ naá mbíno a dɛ íyíménée anáa ɛ ɛ́danamɔ́.
43012036	Gɛcamɛna giimée gɛ́ɛgɛ no gá lɔ́mɔ́ na gise, ágá nɔnɔ odɛ́má yɛ́nyɔ́ naá gise, go goŋaá no ɛ́ya baaná bá gise.» Naá nnyimé ya dogálɔ dɔ́ɔdɔ, Yésusu go dómba halaháláa a báá bó bɔ́ɔ́sɛ́gɛ́nɔ́.
43012037	Akɛ́ aŋa Yésusu a mbaá ŋanánáa gɛcɛcá gá bieninye bá gobékúke naá busío bábɔ́, Beyúdene bá lɛ́ kanɛ go ága odɛ́má yábɔ́ naá mɔ́ɔ.
43012038	Bó mba lɛ́ nɔ́ɔnɔ go goŋaá nogálɔ ná mbúsí ya Asaŋa|Mbúsí ya Asaŋa (Prophète): Iseyíi nɔ́ɔnɔ nó bóhóogio: «Daadáa, ánɛ́ɛ a mboó olímínyóo cɔ́mɔ yɛ́ɛyɛ dɛ mbaá dúményée o? Naá ánɛ́ɛ gɔ́ɔ bogaaga báhɔ bó mbaá bédúfíe o?»
43012039	Iseyíi ummue eé ummue a mba gɔnɔ́ dúfie mbɔ́dɔ yɛ́ɛyɛ bá mbaá lɔmɔ́ bá dɛ báá bá go mo oliminyo a amɔ́:
43012040	«Asaŋa a mba bó ubíe bibúde, a báá lelíe ɛdɛ́má yábɔ́, go goŋaá oŋgíso yábɔ́ yá dɛ ɛ́ná boóma, odɛ́má yábɔ́ yó do dígímídé, bá dɛ kikílídíe gɛɔyɔ gábɔ́, gásɛ́ yɔmɔ́ɔ Asaŋa mbó éŋugie.»
43012041	Iseyíi a mba gálágáláa nɔ́ɔnɔ go goŋaá a mba lɛ́ ɛ́náalú nigúmi ná Yésusu, gɛ́hɛ́ gɔ́ɔ a mbaá lɛ a gálagala nɔ́ɔnɔ.
43012042	Asáa gɔgɔ́, naá kadɛ́gadɛ́ɛ ya mefuŋe má Beyúdene, gɛca gɛ́ mba ágá odɛ́má yábɔ́ naá Yésusu. Kanɛ́ aŋa bá mbaá lɔmɔ́ bá díine Befelisiéŋe|Befelisiéŋe (Pharisiens):, gɔ́ɔ bá mbaá lɔmɔ́ bá dɛ dúfíe nɔ́ɔnɔ daŋɛ́daŋɛ, go bofoá bá goŋaá bá gaá bó gúnée naá nnyaŋá ya mbósógólí|Nnyaŋá ya mbósógólí (Synagogue):.
43012043	Bá mba maamánáa mbúlugie ya batɔ gó dómba yɛ́ɛyɛ yɛ ɛ́damɔ́ go úlene naá Asaŋa.
43012044	Yésusu go oyɛda ukelú naá mmoɛná a amɔ́: «Mɔtɔ mɔ́ɔnyɔ a ágamɔ́ odɛ́má yɛ́hɛ́ naá yɔmɔ́ɔ, bó do báá naá yɔmɔ́ɔ gɔ́ɔ a áganamɔ́ odɛ́má yɛ́hɛ́, kanɛ́ bó lɔ́mɔ́ naá mɔ́ɔnyɔ a lɔ́mɔ́ tómáalú.
43012045	Mɔtɔ mɔ́ɔnyɔ a ŋgɛ́namɔ́, ɛ ɛ́nana tɔ́nɔ mɔ́ɔnyɔ a lɔ́mɔ́ tómáalú.
43012046	Ndɔ́mɔ́ úléelú naá cí háalá goŋaá mbɛ́ɛmba gise; bó ŋa goŋaá mɔtɔ uŋkimée mɔ́ɔnyɔ a ágamɔ́ odɛ́má yɛ́hɛ́ naá yɔmɔ́ɔ a dɛ gɛ́gáa naá mbíno.
43012047	Mɔtɔ a amɔ́ ɔ ɔ́bɔ dogálɔ dámɛ, a dɛ dó beŋé, bó do báá yɔmɔ́ɔ mɔ́ɔ ka ŋgaá bidée bɛsɛnɛ bɛ́hɛ́, goakɛ́ ndɛ́ kanɛ go úle naá cí gɔ́ɔgɔ go go nco bide bɛsɛnɛ bá batɔ, kanɛ́ ndɔ́mɔ́ úléelú go go nco bó fáŋa.
43012048	Mɔtɔ mɔ́ɔnyɔ a ŋginyemú, a dɛ beŋé dogálɔ dámɛ, a báá go bɛa umbidí bɛsɛnɛ bɛhɛ́; umbidí bɛsɛnɛ bɛhɛ́ moánɛ a lɔ́mɔ́ nogálɔ nɔ́ɔnɔ ndɔ́mɔ́ gálɛ́dáalú; nó ná mo ubie na gɛsɛnɛ naá budúgú bá mesúgudinye.
43012049	Ndɛ́ kanɛ go oyɛda boóma go go básaŋɛna gámɛ gá moatɛ́. Baaba, mɔ́ɔnyɔ a lɔ́mɔ́ tómáalú, mɔ́ɔ a lɔ́mɔ́ ŋgoyánáalú mɔ́ɔ moatɛ́ moatɛ boóma bɔ́ɔbɔ káananamɔ́ go gálagala, kunde kúunenye.
43012050	Ŋgíyime kanɛ́ bese goŋaá nogálɔ nɛ́hɛ́ nɔ́ɔnɔ nó fáanana gɛɔyɔ gá kanɛ mesúge. Kɔ́ɔ bɔ́ɔbɔ ŋgoyamɔ́ bó lɔ́mɔ́ caŋa mmue na bɔ́ɔbɔ Baaba a mbaá ŋgoyáná.»
43013001	Hɔ́ɔlɔ́ gibíné gá Pásɛ́ka ya Beyúdene|Gibíné gá Pásɛ́ka ya Beyúdene (Pâques juive): gɛ́ báá go síene buisí búmmue, Yésusu i íyimene goŋaá gigúlí gɛ́hɛ́ gɛ́ báá go háa, gigúlí gá go úlukie naá cí háalá go go gunde naá Isée. A mba maamánáa boɛhɛ́ báaba naá cí, a báá bó maamánáa gó bɛ́ɛ́ ɛ́dá húme naá mesúgudinye.
43013002	Bá lɛ́ naá manyáanya má hɛɔbɔ́bɔ́ɔ, hɔ́ɔlɔ́ ohándá a báá ná go ága Yódasɛ Ɛsɛkalɛɔ́tɛ, ohaŋa ba Símono, gɛbɛ́ gá mbééníŋínyí naá odɛ́má gá go dúe Yésusu.
43013003	Kanɛ́ Yésusu mɔ́ɔ a mba lɛ́ i íyimene goŋaá Isée a mba ágá buimée naá ɛmbɔ́gɔ yɛhɛ́, i íyimene goŋaá a mbɛ ɛ́dá go úle naá Asaŋa, gɔnɔ́ a gundenemú naá Asaŋa.
43013004	Gɛ́hɛ́ go fadɛgɛna a báá búúlíe gɛla gá mmoɛná, a báá básómbɛ́ná gibéfúune miimpo naá nosɛ́ŋɛ́.
43013005	Gɔ́ɔ a bɔ́ŋɔmɔ́ miimpo a báá sugúné naá gɛmbalɛ́ŋa gá usóyóo, go ɛ́da go soga bɛgɔ́ndɔ́ bá behúúní|Uhúúní (disciple): bɛ́hɛ́, a bɛ́ fúune na gibéfúune gɛ́ɛgɛ a mbaá básómbɛ́ná naá nosɛ́ŋɛ́.
43013006	A á ncó bola naá Símono Píele, mɔ́ɔnyɔ a amɔ́ gɛ́hɛ́ a amɔ́: «Daadáa, maamɔ́ɔ o coga bɛgɔ́ndɔ́ o?»
43013007	Yésusu go mo gundie a amɔ́: «Bɔ́ɔbɔ ŋŋananamɔ́, o do bósó bá go bó ɔ́bɔ godɔ́ɔdɔ, kanɛ́ o ná bó ɔ́bɔ gɛcamɛna gɛ báá go dómba.»
43013008	Píele a amɔ́ gɛ́hɛ́ aá: «O do ŋgá coga bɛgɔ́ndɔ́, akɛ́ go buisí!» Yésusu go mo gundie a amɔ́: «Aáŋa cɛ go sogá bɛgɔ́ndɔ́, o do ná gɔnɔ dáŋaba boóma naá boayá bámɛ.»
43013009	Símono Píele a amɔ́ gɛ́hɛ́ aá: «Daadáa, o do cogá kanɛ́ goana bɛgɔ́ndɔ́, cogáamɔ́ tɔ́nɔ ɛmbɔ́gɔ na odóɛ.»
43013010	Yésusu go mo oyana amɔ́: «Mɔ́ɔnyɔ a báá ná manɛ́ go dumbe a dɛ báá gɔnɔ́ ncaná ya ŋaáa a básoga, aáŋa caá goana bɛgɔ́ndɔ́, goakɛ́ a lɛ́ uŋkimée bɛ́hɛ́ sogógáalú. Bɛɛnyɔ́ɔ nó lɛ́ sogógáalú, kanɛ́ caá bɛɛnyɔ́ɔ biimée.»
43013011	A mba lɛ́ i íyimene mɔ́ɔnyɔ a gaá ná mo dúé, boóma moánɛ bɔ́ a mbaá gálɛ́dá a amɔ́: «No do báá sogógáalú bɛɛnyɔ́ɔ biimée.»
43013012	Aŋa a mbaá maná go bó soga bɛgɔ́ndɔ́, Yésusu go bégundie gɛla gɛ́hɛ́, go gunde go lukumene naá tábɛ́la. Gɛ́hɛ́ go bó úhune a amɔ́: «No ɔ́ ɔ́bɔ́ naá cí boóma bɔ́ɔbɔ ŋŋamɔ́ go busío bɛ́nyɔ́ o?
43013013	No pínenye no amɔ́ “Iloodio”, no gɔnɔ pínenye no amɔ́ “Daadáa”, giédie gɛ́ dɛ báá, goakɛ́ ndɛ́ nɔ́ɔ mammana.
43013014	Kanɛ́ aáŋa yɔmɔ́ɔ mɔ́ɔnyɔ ndɔ́mɔ́ Daadáa gɔnɔ́ Iloodio ŋgaá nyó sogáa bɛgɔ́ndɔ́, bɛɛnyɔ́ɔ tɔ́nɔ no háanana go soganɛna bɛgɔ́ndɔ́,
43013015	goakɛ́ bó lɔ́mɔ́ gieninye gɛ́ nnyó fáamɔ́: bɔ́ɔbɔ ŋŋamɔ́ go busío bɛ́nyɔ́, bó ŋanánáamɔ́ nɔnɔ tɔ́nɔ go basɔ́gɔ́ɔ.
43013016	«Mammana, mammana, ŋgaá nyó oyáná caá, uyogóní a dɛ dómbánáa ogɔ́nɔ́ɔ bɛhɛ́; akɛ́ mɔ́ɔnyɔ bá mo dómanamɔ́ go bosɔ́mɔ a dɛ dómbánáa mɔ́ɔnyɔ a mo dómanamɔ́.
43013017	Godɔ́ɔdɔ, no í íyímé boóma moánɛ, no ná bɛ́ɛmba bese makɔ́nɔ́ no amɔ́ no ŋanana nɔ́ɔnɔ.
43013018	Bó do báá go busío bɛ́nyɔ́ biimée gɔ́ɔ kálagalamɔ́; ŋgíyimene báaba mbií iyídé. Kanɛ́ bó háanana goŋaá nogálɔ ná Ŋgɔ́ŋɛ́ nɔ́ɔnɔ nó ɛ́nanɛna: “Mɔ́ɔnyɔ dɛ mbaá lɛ dɛ nyáanya nɛhɛ́, mɔ́ɔ a á ná mbékúbéné”.
43013019	Godɔ́ɔdɔ ŋgaá nyó oyáná boóma moánɛ otóotoɛ yá ŋaá bó ɛ́nanɛna, goŋaá gɔ́ɔgɔ bó nɛ́ ɛ́nanɛnamɔ́, no oliminyo no amɔ́ yɔmɔ́ɔ Mmba ŋá nná lɛ́.
43013020	Mammana, mammana, ŋgaá nyó oyáná caá: mɔ́ɔnyɔ a gɛ́ndɛgɛnamɔ́ mɔtɔ mɔ́ɔnyɔ tómamɔ́, a lɔ́mɔ́ yɔmɔ́ɔ moatɛ́ mɔ́ɔ a kɛ́ndɛgɛnamɔ́; gɔ́ɔgɔ a kɛ́ndɛgɛnamɔ́, bó dúfenye goŋaá a á gɛ́ndɛ́gɛ́ná mɔ́ɔnyɔ a lɔ́mɔ́ tómáalú.»
43013021	Aŋa Yésusu a mbaá maná go gálagala nɔ́ɔnɔ, nnyɔ́dɔ yɛhɛ́ go sagɛmɛda, gɛ́hɛ́ go oyana batɔ daŋɛ́daŋɛ a amɔ́: «Ŋgaá nyó oyáná mammana mammana caá, ummue naá bɛɛnyɔ́ɔ a gaá túé.»
43013022	Behúúní|Uhúúní (disciple): go ɛ́da go núunenine, bá búúhenine bá amɔ́: «a gálagalamɔ́ nɔ́ɔnɔ go busío bá ánɛ́ɛ o?»
43013023	Uhúúní ummue naá behúúní bɛ́hɛ́, mɔ́ɔnyɔ moánɛ Yésusu a mbaá lɛ a maamana, a mba lɛ́ naá boayá bɛ́hɛ́.
43013024	Símono Píele go mo gélidie na igéyi a amɔ́: «Mo úhúnéemú go busío bá ánɛ́ɛ a gálagalamɔ́.»
43013025	Gɔ́ɔ uhúúní mɔ́ɔnyɔ ɛ ɛ́yɛmɛnɛnamɔ́ Yésusu naá gɛsasɔ, go mo úhune a amɔ́: «Daadáa, a lɔ́mɔ́ ánɛ́ɛ o?»
43013026	Yésusu go mo gundie a amɔ́: «Kaá dúmé gigísi gá gɛlɛ́dɛ naá usóyóo; mɔ́ɔnyɔ kaá ná mo fáá, a lɔ́mɔ́ mɔ́ɔ.» Gɛ́hɛ́ go dómba go gɔ́lɔ gigísi gá gɛlɛ́dɛ gɛ́ɛgɛ a mbaá dúmé naá usóyóo, go fáa Yódasɛ Ɛsɛkalɛɔ́tɛ, ohaŋa ba Símono.
43013027	Aŋa Yódasɛ a mbaá gɔ́lɔ́ gigísi gá gɛlɛ́dɛ gɛ́ɛgɔ, Sátana|Sátana (Satan): go dómba go mo íŋenine. Yésusu a amɔ́ gɛ́hɛ́ a amɔ́: «Bɔ́ɔbɔ o bɛananamɔ́ bá go ŋa, bó ŋaáamɔ́ fɛaŋɔ.»
43013028	Akɛ́ ummue naá báaba bá mbaá lɔmɔ́ hɔ́ɔ, a dɛ mbɔ́ ɔ́bɔ goakɛ́ a mbaá gálɛ́dá nɔ́ɔnɔ.
43013029	Aŋa Yódasɛ a mbaá lɔmɔ́ a nona gɛgada gá muinyí, bóncodío go ɛ́da go béeniŋenye bá amɔ́ Yésusu a báá ná mo oyáná a amɔ́ ɛ ɛ́da go ɔ́ndɔ moóma go gibíné, ɛ́na gɔnɔ́, go go fáa basógasoga boóma.
43013030	Aŋa Yódasɛ a mbaá gɔ́lɔ́ gigísi gá gɛlɛ́dɛ, gɛ́hɛ́ go dómba go húme. Mbíno ɛ mbaá ŋá ɛ báá go oba.
43013031	Yódasɛ a hémene, Yésusu go oyɛda a amɔ́: «Godɔ́ɔdɔ, Asaŋa a á gúmídíe Moɔnɔ́ ba mɔtɔ, tɔ́nɔ Moɔnɔ́ a báá gúmídíe Asaŋa.
43013032	[Aŋa Moɔnɔ́ a gúmidiemú Asaŋa]. Asaŋa mɔ́ɔ moatɛ́ a gaá gúmídíe Moɔnɔ́ tɔ́nɔ godɔ́ɔdɔ godɔ́ɔdɔ.
43013033	Baaná bámɛ, ká lɛ́ nɛnyɔ́ goana go moɔnɔ́ ba gɛcamɛna. No ná púmbe, kanɛ́ aŋa mmbaá lɔmɔ́ oyánáalú Beyúdene caá, anáa ŋgɛ́danamɔ́, no do bósó bá go úle hɔ́ɔ, ŋgaá nyó oyáná bɛɛnyɔ́ɔ tɔ́nɔ godɔ́ɔdɔ nɔ́ɔ caŋa mmue.
43013034	Nnyó fáa gɛpáa gá gicele: maamánɛ́náa nɔnɔ. Aŋa yɔmɔ́ mmbaá nyó maamánáa, no háanana tɔ́nɔ go maamanɛna.
43013035	No amɔ́ no lɛ́ganalɛgana, mɔtɔ uŋkimée a ní íyime goŋaá no lɛ́ behúúní|Uhúúní (disciple): bámɛ.»
43013036	Símono Píele go mo úhune a amɔ́: «Daadáa, go ɛ́danamɔ́ áhanɛ́ɛ o?» Yésusu go mo gundie a amɔ́: «Anáa ŋgɛ́danamɔ́, o do bósó ba go mbiene hɔ́ɔ godɔ́ɔdɔ, kanɛ́ o ná síene o mbiene gɛcamɛna gɛ́ báá go dómba.»
43013037	Píele go mo oyana a amɔ́: «Daadáa, ŋkádɛ gɛ́ ndegenemú goŋaá cɛ go biené hɔ́ɔ na hɔ́ɔ o? Ndɛ́ pɛnɛ́ɛ go go íŋene gɛɔyɔ gámɛ go busío báhɔ.»
43013038	Yésusu go mo gundie a amɔ́: «Ɛɛ́ɛŋ, o gií íŋéné gɛɔyɔ gáhɔ go busío bámɛ! Ŋgaá go oyáná caá: otóotoɛ yá goŋaá gɛnɔ́mɛ gá ŋgɔɔ́ gɛ́ dádɛda, o gaá ŋá o báá go mbásáŋona ɛŋɛndɔ ɛdadɔ́.»
43014001	Gɔ́ɔ Yésusu o oyamɔ́ behúúní bɛ́hɛ́ a amɔ́: «No do sómbá sómbáa ɛdɛ́má. No ágana odɛ́má yɛ́nyɔ́ naá Asaŋa, yó ágánáamɔ́ nɔnɔ tɔ́nɔ naá yɔmɔ́ɔ.
43014002	Naá nnyaŋá ya Baaba, gɛca gá indukí gɛ́ lɛ́ hɔ́ɔ, aáŋa caá nɔ́ɔ, gásɛ́ ndɛ́ kanɛ go nyó oyana caá mmanɛ go ɛ́da nyó gedinye undukí.
43014003	Aŋa nná ŋamɔ́ mbáa go ɛ́da nyó gedinye undukí, ndɛ go nco gunde nnco nyó gɔ́lɔ, goŋaá anáa ndɔ́mɔ́, bɛɛnyɔ́ɔ tɔ́nɔ no bɛ́ɛmba hɔ́ɔ.
43014004	Go bɔ́ɔbɔ bó núunemú anáa ŋgɛ́danamɔ́, no íyimene pɛ́.»
43014005	Tómasɛ a amɔ́ gɛ́hɛ́ aá «Daadáa, dɛ dɛ manɛ́ go íyimene akɛ́ anáa go ɛ́danamɔ́; dɛ gaá ná ncó go íyime pɛ́ nɛ́ɛnɛ o?»
43014006	Yésusu go mo gundie a amɔ́: «Yɔmɔ́ɔ mɔ́ɔ ndɔ́mɔ́ pɛ́, yɔmɔ́ɔ mammana, yɔmɔ́ɔ gɔnɔ́ gɛɔyɔ. Mɔtɔ a dɛ ɛ́dánáa naá Baaba kanɛ go dómba naá yɔmɔ́ɔ.
43014007	«Aáŋa no ŋgíyimene, no íyimene tɔ́nɔ Baaba. Gó dúme godɔ́ɔdɔ, no mo íyimene, no báá gundé no báá mo ɛ́ná.»
43014008	Fílibi a amɔ́ gɛ́hɛ́ aá: «Daadáa, có dúfíemú Baaba, nɔ́ɔnɔ gó có háanana.»
43014009	Yésusu go mo gundie a amɔ́: «Fílibi, fueké aŋa ndɔ́mɔ́ nɛnyɔ́, gɔ́ɔ o lɔ́mɔ́ o do ŋgíyíménée o? Mɔ́ɔnyɔ a ŋgɛ́namɔ́ ɛ ɛ́ ɛ́ná Baaba; nɛɛ́nɛ o lɔ́mɔ́ go amɔ́: “Có dúfíemú Baaba o”?
43014010	O do olímónyóo go goŋaá ndɛ́ naá Baaba, Baaba a lɛ́ tɔ́nɔ naá yɔmɔ́ɔ o? Dogálɔ dɔ́ɔdɔ nnyó oyanɛnamɔ́ bɛɛnyɔ́ biimée, dó do báá dámɛ dá go básaŋɛna! Kanɛ́ aŋa Baaba a lɔ́mɔ́ naá yɔmɔ́ɔ, a hóogonyo meŋiigíe mɛ́hɛ́ má moatɛ́.
43014011	Olímínyóo nɔnɔ dogálɔ dámɛ dɔ́ɔdɔ: ndɛ́ naá Baaba, Baaba a lɛ́ tɔ́nɔ naá yɔmɔ́ɔ; kanɛ́ aáŋa no do olímónyóo nogálɔ námɛ, olímínyóo nɔnɔ akɛ́ go meŋiigíe mámɛ.
43014012	Mammana, mammana, ŋgaá nyó oyáná caá: mɔ́ɔnyɔ a áganamɔ́ odɛ́má yɛ́hɛ́ naá yɔmɔ́ɔ, mɔ́ɔ tɔ́nɔ a ŋga ŋanánáa meŋiigíe máama yɔmɔ́ɔ ŋŋananamɔ́. A ŋga ŋanánáa akɛ́ má bɛantáa makɔ́nɔ́, goakɛ́ ŋgɛ́dana naá Baaba.
43014013	Buimée bɔ́ɔbɔ no ŋgɔɔ́ ɔŋɛ́nɔ́ go ufíno yámɛ, nná bó ŋa, go goŋaá nigúmi ná Isée nɛ́ bédúfie naá Moɔnɔ́.
43014014	No amɔ́ no ŋgɔŋɛnɔ boóma go ufíno yámɛ, nná bó ŋa.»
43014015	«Aáŋa no mmaamana, no háanana go gumbene bɛlɔsɛnɔ bámɛ.
43014016	Yɔmɔ́ɔ kaá bósógólónyóo Baaba goŋaá a nyó dómɛna Ufuugí ɛdɛ́má uncodío goŋaá a bɛ́ɛmba nɛnyɔ́ bɛcamɛna biimée.
43014017	Mɔ́ɔ a lɔ́mɔ́ Giliíli ba mammana, batɔ bá cí bá dɛ báá naá odɛ́nɛ́ yá go mo gɛ́ndɛgɛna, goakɛ́ bá dɛ mo ɛ́nánáa, bá dɛ mo íyíménée. Kanɛ́ bɛɛnyɔ́ɔ no mo íyimene, goakɛ́ a gɛ́ga naá boayá bɛ́nyɔ́, a lɛ́ naá bɛɛnyɔ́ɔ.
43014018	Cɛ ná nyó síe cíinini, nco gundene naá boayá bɛ́nyɔ́.
43014019	Gɔnɔ́ moɔnɔ́ ba gɛcamɛna, batɔ bá cí bá dɛ ná gɔnɔ ŋgɛ́na, kanɛ́ bɛɛnyɔ́ɔ, no ná ŋgɛ́na, goakɛ́ ŋgɔyɔ, bɛɛnyɔ́ɔ tɔ́nɔ no nɔ́ ɔyɔ.
43014020	Naá budúgú moánɛ, no ná lɛnca goŋaá ndɛ́ naá Baaba, bɛɛnyɔ́ɔ naá yɔmɔ́ɔ, yɔmɔ́ɔ naá bɛɛnyɔ́ɔ.
43014021	Mɔ́ɔnyɔ a lɔ́mɔ́ na bɛlɔsɛnɔ bámɛ a báá bɛ́ gumbéné, ba ndiemi a mmaamana. Kɔ́ɔ mɔ́ɔnyɔ a mmaamanamɔ́, Baaba a ŋga mo maamánáa, yɔmɔ́ɔ tɔ́nɔ mmo maamana, kɔnɔ mmo bédúfenye.»
43014022	Yúude, kanɛ́ caá akɛ́ Yódasɛ Ɛsɛkalɛ́ɔtɛ, go mo oyana a amɔ́: «Daadáa, nɛɛ́nɛ bó lɔ́mɔ́ goŋaá o có bédúfenye goana bɛɛcɔ́ɔ caá akɛ́ go batɔ bá cí o?»
43014023	Yésusu go mo gundie a amɔ́: «Aáŋa mɔtɔ a mmaamana, a gumbene nogálɔ námɛ. Baaba a ná mo maamana, dɛ úle naá mɔ́ɔ, dɛ nco dága kɛ́gɛ́ná yɛcɔ́ naá mɔ́ɔ.
43014024	Mɔ́ɔnyɔ a lɔ́mɔ́ a dɛ mmaamánáa a dɛ gumbénénée dogálɔ dámɛ. Nogálɔ nɔ́ɔnɔ no ɔ́bɔnɔmɔ́ nó do báá námɛ ná go básaŋɛna, kanɛ́ nó lɔ́mɔ́ ná Baaba mɔ́ɔnyɔ a lɔ́mɔ́ tómáalú.
43014025	«Ŋgaá nyó oyánɛ́náa moóma mɔ́ɔmɔ hɔ́ɔlɔ́ ká gɛ́ga naá boayá bɛ́nyɔ́.
43014026	Kanɛ́ Ufuugí ɛdɛ́má, a lɔ́mɔ́ Gimmúmpúu gá Giliíli|Gimmúmpúu gá Giliíli (Saint Esprit): mɔ́ɔnyɔ Baaba a ŋgaá mo dómá go ufíno yámɛ. A lɔ́mɔ́ mɔ́ɔ a ŋgaá nyó húúnényée moóma muimée, a nyó úncugenye buimée bɔ́ɔbɔ mbaá nyó oyánɛ́náa.
43014027	Buumbénú bɔ́ nnyó síenemú, buumbénú bámɛ bɔ́ nnyó fáamɔ́. Cɛ á gá nyó fáá naá mbɔ́dɔ yɛ́ɛyɛ batɔ bá cí bá fáananamɔ́. Ŋgáa odɛ́má yɛ́nyɔ́ yó do sómbá sómbáa, no do bɛáa bofoá.
43014028	No bɔ́ɔ ɔ́bɔ goŋaá mbáa nyó oyana caá ŋgɛ́dana, kanɛ́ nco gundene naá bɛɛnyɔ́ɔ. Aáŋa gɔ́ɔ no mmaamanamɔ́, gásɛ́ no békeelenye go gɔ́ɔgɔ ŋgɛ́danamɔ́ naá Baaba, goakɛ́ Baaba a lɛ́ gɛkɔ́nɔ́nɔ́ɔ a tómbana.
43014029	Ŋgaá nyó oyánɛ́náa moóma mɔ́ɔmɔ godɔ́ɔdɔ, otóotoɛ yá mɔ́ go bola, goŋaá nembeli, aŋa mo gaá ná bolá, no oliminyo.
43014030	Cɛ ná gɔnɔ go oya ŋkanɔ́ nɛnyɔ́ makɔ́nɔ́, goakɛ́ ufuŋe yá batɔ bá cí yɛ́ɛyɛ yó úlene. A dɛ bɛanánáa nɛgaŋa namɛ.
43014031	Kanɛ́ bó háanana goŋaá batɔ bá cí bí íyime goŋaá mmaamana Baaba, ŋŋanana aŋa a mbaá ndɔsɛ́nɔ́. Fadɛ́gɛ́na nɔnɔ, dɛ dómba naá hoóma háaha.»
43015001	«Ndɛ́ mammana ya mbɔ́gɔ́ ya bogónɛ́dá, Baaba a lɔ́mɔ́ uyogóní ba bogónɛ́dá.
43015002	Otáfɛ uŋkimée naá yɔmɔ́ɔ yɔ́ɔyɔ yó lɔ́mɔ́ kanɛ bɛsamɔ́, a yó sómba; uŋkimée yɔ́ɔyɔ yó lɔ́mɔ́ na bɛsamɔ́, a yó fálona goŋaá yó bɛa bɛsamɔ́ gɔnɔ́ makɔ́nɔ́.
43015003	Bɛɛnyɔ́ɔ no ná lɛ́ fálónáalú na nogálɔ nɔ́ɔnɔ mmbaá nyó oyáná.
43015004	Gɛ́gáa nɔnɔ báladáalú namɛ aŋa yɔmɔ́ɔ kɛ́gamɔ́ báladáalú nɛnyɔ́. Aáŋa otáfɛ yó do gɛ́gáa báladáalú na mbɔ́gɔ́ yó do báá bá go bɛa bɛsamɔ́ go yɔ́ moatɛ́. Bó lɛ́ tɔ́nɔ nɔ́ɔ go bɛɛnyɔ́ɔ, aáŋa no do gɛ́gáa báladáalú namɛ.
43015005	Ndɛ́ mbɔ́gɔ́ ya bogónɛ́dá, bɛɛnyɔ́ɔ no lɔ́mɔ́ ɛtáfɛ. Mɔ́ɔnyɔ a gɛ́gamɔ́ báladáalú namɛ, yɔmɔ́ɔ báladáalú nɛhɛ́, be ndiemi a bɛanana bɛsamɔ́ fundu fundu, goakɛ́ kanɛ yɔmɔ́ɔ, no do bósó ba go ŋa boóma.
43015006	Aáŋa mɔtɔ a dɛ gɛ́gáa báladáalú namɛ, bá mo nɔɔ go hanyɔ́ aŋa ɛtáfɛ yɛ́ɛyɛ bá báá ná sómbáa, ɛ kóta bá yɛ báda, bá yɛ nɔɔnɔnɔ naá íyuke, ɛ lɔ́kɔ.
43015007	No amɔ́ no gɛ́ga báladáalú namɛ, tɔ́nɔ dogálɔ dámɛ dó gɛ́ga naá bɛɛnyɔ́ɔ, ɔŋɛ́nɔ nɔnɔ buimée bɔ́ɔbɔ no lɛ́galɛgamɔ́, no ŋga bó bɛáa.
43015008	Bɔ́ɔbɔ bó fáananamɔ́ Baaba nigúmi, bó lɔ́mɔ́ goŋaá no bɛa bɛsamɔ́ fundu fundu; nɔ́ɔnɔ no dúfenye goŋaá no lɛ́ behúúní|Uhúúní (disciple): bámɛ.
43015009	Aŋa Baaba a mmaamanamɔ́, yɔmɔ́ɔ tɔ́nɔ nnyó maamana; gɛ́gáa nɔnɔ naá gɛnɔ́ɔ́nɛ́nɔ́ gámɛ.
43015010	No amɔ́ no gumbene yɔmɔ́ bɛlɔsɛnɔ, no gɛ́ga naá gɛnɔ́ɔ́nɛ́nɔ́ gámɛ. Caŋa mmue namɛ, mmba gumbéné bɛlɔsɛnɔ bá Baaba, kɛ́ga báladáalú naá gɛnɔ́ɔ́nɛ́nɔ́ gɛ́hɛ́.
43015011	«Nnyó oyanamɔ́ obɔɔ́ moánɛ goŋaá no bɛa bɛyaŋa bɛ́ɛbɛ ndɔ́mɔ́ na bɛ́, gɔnɔ́ bɛyaŋa bɛ́nyɔ́ bɛ́ bɛ́ɛmba dácɛ dɔgɛ dɔgɛ.
43015012	Gɛlɔsɛnɔ gámɛ gɛ́gɛ́ɛ: maamánɛ́náa nɔnɔ aŋa yɔmɔ́ɔ mmbaá nyó maamánáa.
43015013	Gɛantáanta gá gɛnɔ́ɔ́nɛ́nɔ́ gɛ́ɛgɛ mɔtɔ a lɔ́mɔ́ ba go dúfie gɛ́ lɔ́mɔ́ goíŋene gá gɛɔyɔ gɛ́hɛ́ go begúle bɛ́hɛ́.
43015014	No amɔ́ no gumbene bɛlɔsɛnɔ bámɛ, no lɛ́ begúle bámɛ.
43015015	Cɛ gɔnɔ́ nyó dɔ́ŋɔnɔ caá boyogóní, goakɛ́ uyogóní a dɛ íyíménée boóma bɔ́ɔbɔ ogɔ́nɔ́ɔ bɛhɛ́ a ŋananamɔ́. Nnyó dɔ́ŋɔnɔmɔ́ caá begúle bámɛ, goakɛ́ buimée bɔ́ɔbɔ mbɔɔ́ ɔ́bɔ́ naá Baaba, ndɛ́ nyó dúmbínyéelú.
43015016	Caá akɛ́ bɛɛnyɔ́ɔ no mbaá ŋgiyídé, yɔmɔ́ɔ mɔ́ɔ mmbaá nyó iyídé, mbáá nyó dóma goŋaá no bɛa bɛsamɔ́, bɛsamɔ́ bɛ́nyɔ́ bɛ́ gɛ́ga. Hɔ́ɔlɔ́ gɔ́ɔ Baaba a ŋgaá nyó fáá buimée bɔ́ɔbɔ no ŋgaá mo ɔŋɛ́nɔ́ go ufíno yámɛ.
43015017	Gɛlɔsɛnɔ gɛ́ɛgɛ nnyó fáamɔ́ gɛ́ lɔ́mɔ́ gɛ́ amɔ́, maamánɛ́náa nɔnɔ kanɛ́. ”. Aáŋa batɔ bá cí bá mba céésényée, bá ná nyó séesenye tɔ́nɔ. Aáŋa bá mba gumbéné nogálɔ námɛ, bá ŋga gumbéné tɔ́nɔ nɛ́nyɔ́.
43015021	Bá ná nyó ŋanana buimée bɔ́ɔbɔ go busío bámɛ, goakɛ́ bá dɛ íyíménée mɔ́ɔnyɔ a mbaá tómá.
43015022	Aáŋa gɔ́ɔ ndɔ́mɔ́ kanɛ go úle, aáŋa gɔ́ɔ ndɔ́mɔ́ kanɛ go bó oyana nogálɔ, gásɛ́ bá lɛ́ kanɛ gɛlɔgɔ. Kanɛ́ godɔ́ɔdɔ gɛlɔgɔ gábɔ́ gɛ́ lɛ́ kanɛ bihéehinye.
43015023	Mɔ́ɔnyɔ a mbɛlabɛlamɔ́, a bɛlabɛla tɔ́nɔ Baaba.
43015024	Aáŋa gɔ́ɔ ndɔ́mɔ́ kanɛ go ŋanana naá kadɛ́gadɛ́ɛ yabɔ́ meŋiigíe máama mɔtɔ untió a lɔ́mɔ́ kanɛ go ŋa gásɛ́ bá lɛ́ kanɛ gɛlɔgɔ, kanɛ́ godɔ́ɔdɔ, bɔ́ɔ bá mó ɛ́nana, bɛ́ ɛ́dana naá busío bá mbɛlabɛla, bá bɛlabɛla tɔ́nɔ Baaba.
43015025	Kanɛ́ buimée bɔ́ɔbɔ bó lɔ́mɔ́ goŋaá nogálɔ nɔ́ɔnɔ nó lɔ́mɔ́ ɔ́ŋɔ́ɔlú naá gicele gábɔ́ nó bóhóógío. Nogálɔ moánɛ nó lɔ́mɔ́: “Bá mba mbɛlábɛ́láa godugúnú”.
43015026	«Nná nyó dómɛna Ufuugí ɛdɛ́má go ufíno yá Baaba; a lɔ́mɔ́ Giliíli ba mammana mɔ́ɔnyɔ ɛ ɛ́damɔ́ go úlene naá Baaba. Aŋa a ŋguú úle a ŋga nyó oyánɛ́náa moóma mɔ́ɔmɔ mó nnúunemú.
43015027	Gɔ́ɔ bɛɛnyɔ́ɔ tɔ́nɔ no ŋgoó oyáa moóma mɔ́ɔmɔ mó nnúunemú, goakɛ́ no lɛ́ namɛ gó dúme naá mabayɛga.»
43016001	«Nnyó oyanɛna moóma muimée mɔ́ɔmɔ goŋaá no do sɛmbɛ́lɛ́dá bɛnamá, no dɛ́ɛna gioliminyo.
43016002	Bá ná nyó gúne naá nnyaŋá sá mbósógólí|Nnyaŋá ya mbósógólí (Synagogue):. Moatɛ́, gɛcamɛna gɛ́ nú úle gɛ́ɛgɛ báaba bá nyó ónamɔ́ bá ŋgaá bééníŋényée goŋaá bá yɔgɔnɛnɔ Asaŋa na go ŋanana gábɔ́ gɔ́ɔgɔ.
43016003	Bá ŋga ŋanánáa nɔ́ɔnɔ goakɛ́ bá lɛ́ kanɛ go íyime Baaba, namɛ kɛ́.
43016004	Kanɛ́ nnyó oyanɛnamɔ́ moóma mɔ́ɔmɔ goŋaá aŋa gɛcamɛna gá mɔ́ gɛ́ ná bolamɔ́, no béeniŋinye goŋaá mmba nyó oyáná boóma moánɛ. «Ndɛ́ kanɛ go nyó oyana boóma moánɛ naá mabayɛga, goakɛ́ mmba lɛ́ olɔŋɔ nɛnyɔ́.
43016005	Godɔ́ɔdɔ, ŋgɛ́dana naá mɔ́ɔnyɔ a mbaá tómá, ummue naá bɛɛnyɔ́ɔ a dɛ ŋgúhúné kanɛ́ a amɔ́: “Go ɛ́danamɔ́ áhanɛ́ɛ o?”
43016006	Kanɛ́ mecíkílí má á dómbá go nyó hóogo naá odɛ́má, goŋaá ŋgaá nnyó oyáná boóma moánɛ.
43016007	Asáa gɔgɔ́, ŋgaá nyó oyáná mammana. Bó lɛ́ go besé yɛnyɔ́ goŋaá ŋgɛ́da, goakɛ́ aáŋa cɛ ɛ́dá, Ufuugí ɛdɛ́má a dɛ ná bóso go úle naá bɛɛnyɔ́ɔ; kanɛ́ caá ŋgɛ́da, nná nyó mo dómɛna.
43016008	Mɔ́ɔ, aŋa a ŋguú úlé, a ŋga dúfíe batɔ bá cí yɛ́ɛyɛ giédie gábɔ́ go busío bá bɔ́ɔbɔ bó lɔ́mɔ́ gɛlɔgɔ, bɔ́ɔbɔ bó lɔ́mɔ́ botɛ́nɛ́ɛ na bɔ́ɔbɔ bó lɔ́mɔ́ gobide bɛsɛnɛ gá Asaŋa.
43016009	Go bɔ́ɔbɔ bó lɔ́mɔ́ gɛlɔgɔ, bó lɔ́mɔ́ goŋaá: batɔ bá dɛ ágánáa odɛ́má yábɔ́ naá yɔmɔ́ɔ;
43016010	go bɔ́ɔbɔ bó lɔ́mɔ́ botɛ́nɛ́ɛ, bó lɔ́mɔ́ goŋaá: ŋgɛ́dana naá Baaba, no do ná gɔnɔ ŋgɛ́na.
43016011	Go bɔ́ɔbɔ bó lɔ́mɔ́ gobide bɛsɛnɛ gá Asaŋa bó lɔ́mɔ́ goŋaá: a báá go bide gɛsɛnɛ gá Ufuŋe yá cí yɛ́ɛyɛ.»
43016012	«Ká bɛanana moóma gɛca má goŋaá nnyó oyana, kanɛ́ no do bósó ba go mó hóda godɔ́ɔdɔ.
43016013	Aŋa Giliíli ba mammana a ŋguú úlé, a ŋga nyó indényée naá mammana iŋkimée. A dɛ ŋgá gálagala go ufíno yɛ́hɛ́ yá moatɛ́, kanɛ́ a ŋgoó oyáa buimée bɔ́ɔbɔ a ŋgɔɔ́ ɔ́bɔ́, a nyó dóoginyo bɔ́ɔbɔ bó háananamɔ́ go bola.
43016014	A ŋga kúmídíe, goakɛ́ a ŋga bɛáa bɔ́ɔbɔ bó ɔ́bɛnɔnɔmɔ́ namɛ, a nyó bó dóoginyo.
43016015	Buimée bɔ́ɔbɔ Baaba a bɛananamɔ́ bó ɔ́bɛnɔnɔ namɛ, boóma moánɛ bɔ́ mmbaá gálɛ́dá caá, a ŋga nyó dóógínyóo bɔ́ɔbɔ a ŋgaá bɛáa naá yɔmɔ́ɔ.
43016016	«Gɔnɔ́ moɔnɔ́ ba gɛcamɛna, no do ná gɔnɔ ŋgɛ́na, moɔnɔ́ ba gɛcamɛna naá nnyimé, no lɔ go gɔnɔ ŋgɛ́na.»
43016017	Behúúní|Uhúúní (disciple): bɛ́hɛ́ bóncodío go ɛ́da go gálagala bɔ́ɔ na bɔ́ɔ bá amɔ́: «A lɛ́galɛgamɔ́ go có oyana ɛkádɛ o? “Gɔnɔ́ moɔnɔ́ ba gɛcamɛna, no do ná gɔnɔ ŋgɛ́na, moɔnɔ́ ba gɛcamɛna naá nnyimé, no lɔ go gɔnɔ ŋgɛ́na”, ɛ́na lí: “Ŋgɛ́da naá Baaba o”?
43016018	“Moɔnɔ́ ba gɛcamɛna” mɔ́ɔnyɔ a lɔ́mɔ́ nɛɛ́nɛ naá cí o? Dɛ dɛ ɔ́bɔ́nɔ́ɔ boóma bɔ́ɔbɔ a lɛ́galɛgamɔ́ go oyɛda.»
43016019	Yésusu a á lɛncá goŋaá bá lɛ́galɛga go mo nɔɔ ŋgúhune, gɛ́hɛ́ kanɛ́ go bó oyana amɔ́: «Nogálɔ námɛ nɔ́ɔnɔ nó lɔ́mɔ́: “Gɔnɔ́ moɔnɔ́ ba gɛcamɛna, no do ná gɔnɔ ŋgɛ́na, moɔnɔ́ ba gɛcamɛna naá nnyimé, no lɔ go gɔnɔ ŋgɛ́na”, nɔ́ɔ no fúmbemú go íyime aŋa nó lɔ́mɔ́ naá cí o?»
43016020	Mammana, mammana, ŋgaá nyó oyáná caá, no ŋga hímée no baŋa mbií ya nigúe, batɔ bá cí yɛ́ɛyɛ bɔ́ɔ bá yaŋa. No ŋga bɛ́ɛ́mbá naá mecíkílí, kanɛ́ mecíkílí mɛ́nyɔ́ má ŋga bénúgíe na bɛyaŋa.
43016021	Gɛcamɛna gɛ́ɛgɛ okɔ́dɔ a nómanamɔ́ go go bíene, a lɛ́ naá mecíkílí, goakɛ́ gɛcamɛna gɛ́hɛ́ gɛ́ á bolá; kanɛ́ aŋa a ŋamɔ́ a báá go bíene, a dɛ gɔnɔ́ béeniŋenye gɛdɔmbɔ gɛ́hɛ́ gá manómana, a ná lɛ́ na bɛyaŋa bá goŋaá a á bíéné mɔtɔ naá cí.
43016022	Caŋa mmue nɛnyɔ́, no lɛ́ godɔ́ɔdɔ naá mecíkílí, kanɛ́ nná gɔnɔ nyó ɛ́na, gɔ́ɔ odɛ́má yɛ́nyɔ́ yó nɔ́ ɔ́bɔmɔ́ bɛyaŋa, mbɔ́dɔ ya bɛyaŋa ya goŋaá mɔtɔ a dɛ bósó ba go bɔgɔ.
43016023	Aŋa buisí moánɛ bó ná bolamɔ́, no do ná ŋa no gɔnɔ ŋgúhene boóma. Mammana, mammana, ŋgaá nyó oyáná caá: no amɔ́ no ɔŋɛnɔ Baaba boóma go ufíno yámɛ, a gaá nyó fáá.
43016024	Kanɛ́ gó nco go éme godɔ́ɔdɔ, no gá lɛ́ no do ɔŋɛ́nɔ́ boóma go ufíno yámɛ: ɔŋɛ́nɔ nɔnɔ, no gaá bɛa, hɔ́ɔlɔ́ gɔ́ɔ bɛyaŋa bɛ́nyɔ́ bɛ́ gaá ná bɛ́ɛ́mbá dácɛ.
43016025	«Ŋgaá nyó oyánɛ́náa buimée bɔ́ɔbɔ go ncaba. Kanɛ́ gɛcamɛna gɛ́ úlene gɛ́ɛgɛ nná ŋamɔ́ cɛ gɔnɔ́ nyó gálagala mbɔ́dɔ moánɛ, nná nyó dóogoninyo daŋɛ́daŋɛ bɔ́ɔbɔ bó núunemú Baaba.
43016026	Buisí moánɛ, no ŋgɔ ɔŋɛ́nɔ́ go ufíno yámɛ, kanɛ́ cɛ gaá nyó oyáná caá nná bósógolonyo Baaba go busío bɛ́nyɔ́.
43016027	Ɛɛ́ɛŋ, Baaba mɔ́ɔ moatɛ́ moatɛ a nyó maamana go busío bá goŋaá bɛɛnyɔ́ɔ no mba mmaamánáa, no bóó olímínyóo goŋaá yɔmɔ́ɔ ŋgɛ́damɔ́ go úlene naá Asaŋa.
43016028	Mmbɛ ɛ́dá go úle naá Baaba, mbúú úlé naá cí. Kɔ́ɔ godɔ́ɔdɔ, ŋguú úlúkíe naá cí, kunde naá Baaba.»
43016029	Behúúní|Uhúúní (disciple): bɛ́hɛ́ go mo oyana kanɛ́ bá amɔ́: «Go ɛ́ ɛ́ná, godɔ́ɔdɔ, o ná lɛ́ go gálagala daŋɛ́daŋɛ, o do gɔnɔ́ go ágana ncaba.
43016030	Godɔ́ɔdɔ, dɛ á lɛncá goŋaá maamɔ́ɔ go íyimene boóma buimée, o do bɛanánáa ncaná ya goŋaá mɔtɔ a go úhune boóma. Boóma moánɛ bɔ́ dɛ olimonyomú goŋaá go ɛ́damɔ́ go úlene naá Asaŋa.»
43016031	Yésusu go bó gundie a amɔ́: «No ó olímínyóo godɔ́ɔdɔ o?
43016032	Ɛ́ná nɔnɔ goŋaá gɛcamɛna gɛ́ úlene, moatɛ́ gɛ́ báá go háa, gɛ́ɛgɛ no gaá ná sálámándá, onyɔ moánɛ a biene yɛhɛ́ pɛ́, no tɛ́ɛna mokáa. Kanɛ́ cɛ báá mokáa, goakɛ́ Baaba a lɛ́ namɛ.
43016033	Ŋgaá nyó oyánɛ́náa buimée bɔ́ɔbɔ go goŋaá no bɛa buumbénú naá gobálada gɔ́ɔgɔ namɛ. Naá cí yɛ́ɛyɛ no gɔɔ́ ɔ́bɛ́gɔ́nɔ́ɔ, kanɛ́ bɛáa nɔnɔ nigégé! Ŋgaá mánɛ́gɛ́ná bobɛ́ bá cí!»
43017001	Aŋa Yésusu a mbaá dɔmbɔ́ go gálagala nɔ́ɔnɔ, gɛ́hɛ́ go fediginye oŋgíso go mmoɛná, a amɔ́: «Baaba, gigúlí gɛ́ á háá, gúmídíe Moɔnɔ́ bahɔ goŋaá Moɔnɔ́ bahɔ a go gúmidie.
43017002	O mba mo fáá nɛgaŋa go batɔ biimée, go goŋaá a fáa biimée báaba o mbaá mo íŋéné gɛɔyɔ gá kanɛ mesúge.
43017003	Gɛɔyɔ gá kanɛ mesúge moánɛ gɛ́ lɔ́mɔ́ goŋaá bá go lɛnca, maamɔ́ɔ mɔ́ɔnyɔ o lɔ́mɔ́ mokáa Asaŋa ba mammana; bá lɛnca tɔ́nɔ Yésu Kilítu|Kilítusu (Christ): mɔ́ɔnyɔ o mbaá dómá.
43017004	Mmba dúfíe nigúmi náhɔ naá cí, mbáá yibé buelí bɔ́ɔbɔ o mbaá páá go go ŋa.
43017005	Kanɛ́ godɔ́ɔdɔ, Baaba, gɔnɔ́ páá nigúmi nɛ́ɛnɛ mmbaá lɛ na nɛ́ cóá naá boayá báhɔ otóotoɛ yá go gedie cí.
43017006	«Mmba go lincíe naá batɔ báaba o mbaá gɔ́lɔ́ naá cí go go bó páa; bá mba lɛ́ bɔ́ ɔ́bɛnɔnɔ nahɔ, o báá bó páá, bá báá gumbéné nogálɔ náhɔ.
43017007	Bí íyimene godɔ́ɔdɔ goŋaá buimée bɔ́ɔbɔ o mbaá páá, bó ncomɔ́ go úlene naá maamɔ́ɔ,
43017008	go goŋaá mmba bó dúmbínyée dogálɔ dɔ́ɔdɔ o mbaá páá. Bá mba lɛncá mammana goŋaá ncomɔ́ go úlene naá maamɔ́ɔ, bá bóó olímínyóo mammana bá amɔ́ maamɔ́ɔ mɔ́ɔ o mbaá tómá.
43017009	Mbósógolonyomú go busío bábɔ́; cɛ bósógólónyóo go batɔ bá cí, kanɛ́ mbósógolonyomú go báaba o mbaá páá, goakɛ́ bɔ́ ɔ́bɛnɔnɔmɔ́ nahɔ.
43017010	«Buimée bɔ́ɔbɔ bó lɔ́mɔ́ bámɛ, bó lɛ́ báhɔ; caŋa mmue, buimée bɔ́ɔbɔ bó lɔ́mɔ́ báhɔ, bó lɛ́ bámɛ. Nigúmi námɛ nɛ́ bédúfenye naá báaba o mbaá páá.
43017011	Gó bayɛga godɔ́ɔdɔ cɛ báá gɔnɔ́ naá cí, kanɛ́ bɔ́ɔ, bá á síéné naá cí; yɔmɔ́ɔ, ŋgúle naá maamɔ́ɔ. Baaba, maamɔ́ɔ mɔ́ɔnyɔ o lɔ́mɔ́ Gimmúmpúu, bó beŋéemú go bogaaga bá ufíno yahɔ, ufíno yɔ́ɔyɔ o mbaá páá, go goŋaá bá bɛ́ɛmba boóma búmmue aŋa namɛ nahɔ dɛ lɔ́mɔ́ boóma búmmue.
43017012	Gɛcamɛna gɛ́ɛgɛ mmbaá lɛ nabɔ́, mmba bó beŋébéŋée go bogaaga bá ufíno yáhɔ, ufíno yɔ́ɔyɔ o mbaá páá. Mmba bó beŋébéŋée, akɛ́ ummue naá olɔŋɔ yábɔ́ a lɛ́ kanɛ go yíme, aáŋa caá goana mɔ́ɔnyɔ a mbaá lɛ ba go yíme go goŋaá Ŋgɔ́ŋɛ́ sɛ́ bóhóogio.
43017013	«Kanɛ́ godɔ́ɔdɔ, ŋgúle naá maamɔ́ɔ, kálagalamɔ́ dogálɔ dɔ́ɔdɔ, ká lɛ́ naá cí goŋaá bá bɛa bɛyaŋa aŋa bɛ́ɛbɛ ndɔ́mɔ́ na bɛ́; bá bɛ́ bɛa fundu fundu.
43017014	Mmba bó oyánɛ́náa nogálɔ nahɔ, kɔ́ɔ batɔ bá cí bá mbaá bó bɛlábɛ́láa, goakɛ́ bá dɛ ɔ́bɛ́nɔ́nɔ́ɔ na cí, aŋa yɔmɔ́ɔ ndɔ́mɔ́ cɛ ɔ́bɛ́nɔ́nɔ́ɔ na cí.
43017015	Cɛ go úhénée naá mbósógólí yamɛ goŋaá o bó úlie naá cí, kanɛ́ bó lɔ́mɔ́ goŋaá o bó beŋe go Ombɛ́.
43017016	Bá dɛ ɔ́bɛ́nɔ́nɔ́ɔ na cí, aŋa yɔmɔ́ɔ moatɛ́ ndɔ́mɔ́ cɛ ɔ́bɛ́nɔ́nɔ́ɔ na cí.
43017017	Ŋaáa goŋaá bá bɛ́ɛmba uŋkimée uŋkimée babɔ́ naá maamɔ́ɔ go busío bá mammana, nogálɔ náhɔ nó lɛ́ mammana.
43017018	Aŋa o mbaá tómá naá cí, yɔmɔ́ɔ tɔ́nɔ ŋgaá bó dómá naá cí.
43017019	Ŋgaá bííŋéné uŋkimée uŋkimée bamɛ naá maamɔ́ɔ go busío bábɔ́ goŋaá bɔ́ɔ tɔ́nɔ bá bɛ́ɛmba uŋkimée uŋkimée babɔ́ mammana naá maamɔ́ɔ.
43017020	«Cɛ bósógólónyóo goana go busío bábɔ́, kanɛ́ mbósógolonyomú tɔ́nɔ go busío bá báaba bá ŋgaá ágá odɛ́má yábɔ́ naá yɔmɔ́ɔ go busío bá nogálɔ nábɔ́.
43017021	Mbósógolonyo goŋaá bɔ́ɔ biimée bá bɛ́ɛmba boóma búmmue, Baaba, aŋa maamɔ́ɔ o lɔ́mɔ́ naá yɔmɔ́ɔ, yɔmɔ́ɔ naá maamɔ́ɔ. Ŋgáa bɔ́ɔ tɔ́nɔ bá bɛ́ɛmba naá bɛɛcɔ́ɔ, go goŋaá batɔ bá cí bó oliminyo bá amɔ́ maamɔ́ɔ o mbaá tómá.
43017022	Yɔmɔ́ɔ mmba bó fáá nigúmi nɛ́ɛnɛ o mbaá páá, go goŋaá bá bɛ́ɛmba boóma búmmue aŋa bɛɛcɔ́ɔ dɛ lɔ́mɔ́ boóma búmmue:
43017023	yɔmɔ́ɔ naá bɔ́ɔ, maamɔ́ɔ naá yɔmɔ́ɔ, go goŋaá bá bɛ́ɛmba boóma bummue go busío buimée; nɔ́ɔ gɔ́ɔ batɔ bá cí bá ŋgaá lɛncá goŋaá maamɔ́ɔ mɔ́ɔ o mbaá tómá, gɔnɔ́ o bó maamana aŋa o mmaamanamɔ́.
43017024	Baaba, maamɔ́ɔ o mbaá bó páá, gɔ́ɔ ndɛ́galɛgamɔ́ caá, bá bɛ́ɛmba olɔŋɔ namɛ naá hoóma háaha ka ŋgaá bɛ́ɛ́mbá. Nɔ́ɔ gɔ́ɔ bá ŋgaá núúnée nigúmi námɛ, nigúmi nɛ́ɛnɛ o mbaá páá, goakɛ́ o mba mmaamánáa otóotoɛ yá goŋaá o gedie cí.
43017025	Baaba, maamɔ́ɔ mɔ́ɔnyɔ o lɔ́mɔ́ gɛtɛ́nɛ́ɛ, batɔ bá cí bá dɛ go íyíménée, kanɛ́ yɔmɔ́ɔ ko íyimene, batɔ béndiemi bí íyimene goŋaá maamɔ́ɔ mɔ́ɔ o mbaá tómá.
43017026	Mmba ŋaáa goŋaá bá go íyime, nná dúmbenye na go ŋanana nɔ́ɔnɔ. Nɔ́ɔ gɔ́ɔ gɛnɔ́ɔ́nɛ́nɔ́ gɛ́ɛgɛ o lɔ́mɔ́ na gɛ́ go busío bámɛ gɛ́ ná bɛ́ɛmbamɔ́ naá bɔ́ɔ, yɔmɔ́ɔ moatɛ́ nná bɛ́ɛmba tɔ́nɔ naá bɔ́ɔ.»
43018001	Naá nnyimé ya mbósógólí yɛ́ɛyɔ, Yésusu na behúúní|Uhúúní (disciple): bɛ́hɛ́ go húme, bá báá bácaá nofámbálá ná Sɛ́dɛlɔŋɔ, kɔ́ɔ bí íŋenemú naá ntɛ́mɛ́ mmue yɛ́ɛyɛ ɛ mbaá lɛ hɔ́ɔ.
43018002	Yódasɛ ba go mo dúe a mba lɛ́ tɔ́nɔ i íyimene hoóma hɔ́ɔhɔ, goakɛ́ Yésusu a mba lɛ́ gátáanɔ ɛ ɛ́da bábándɛgɛna na behúúní bɛ́hɛ́ hɔ́ɔ.
43018003	Gɔ́ɔ Yódasɛ a gɔ́lɔmɔ́ gitúu gá bisimbi na bebeŋíbéŋí bá Nnyaŋá ya Asaŋa báaba bagɔ́nɔ́ɔ bá bedúmbí bɛbáágá naá Asaŋa na Befelisiéŋe|Befelisiéŋe (Pharisiens): bá mbaá dómá. Bá mba lɛ́ na balámba, na dobɔ́dɛ dó úle dó lola, na bɛlɛŋɔ bá bidé.
43018004	Aŋa Yésusu a mbaá lɔmɔ́ i íyimene buimée bɔ́ɔbɔ bó gaá ná mo bolɛ́ná, gɛ́hɛ́ go bó báyɛkɛna a amɔ́: «No fúmbemú ánɛ́ɛ o?»
43018005	Bɔ́ɔ go mo gundie bá amɔ́: «Yésusu ba Násalɛdɛ.» Gɛ́hɛ́ go bó oyana a amɔ́: «A lɔ́mɔ́ yɔmɔ́ɔ.» Yódasɛ ba go mo dúe a mba lɛ́ naá tɛ́mádɛ́má yabɔ́.
43018006	Aŋa Yésusu a mbaá bó gundíe a amɔ́: «A lɔ́mɔ́ yɔmɔ́ɔ», gáábɔ́ go ɛ́da bá gundene na nnyimé diídidiídi bó obana go cí.
43018007	Gɛ́hɛ́ go gɔnɔ bó úhune a amɔ́: «No fúmbemú ánɛ́ɛ o?» Bá amɔ́ gɛ́hɛ́ aá: «Yésusu ba Násalɛdɛ.»
43018008	Yésusu tɔ́nɔ gáábɔ́ a amɔ́: «Mbáa nyó oyana caá, a lɔ́mɔ́ yɔmɔ́ɔ. Kanɛ́ aáŋa yɔmɔ́ɔ mɔ́ɔ no fúmbemú, dɛ́ɛ́na nɔnɔ béení bá dómba.»
43018009	Nɔ́ɔnɔ gɔ́ɔ nogálɔ nɔ́ɔnɔ a mbaá gálɛ́dá a amɔ́: «Ndɛ́ kanɛ go yímie ummue naá báaba o mbaá páá» nó mbɛɛ́ ɛ́nánɛ́náa.
43018010	Símono Píele a mba lɛ́ na kalafɔ, gɔ́ɔ a yɛ somonamɔ́ naá cágá, a báá canɛ́dá uyogóní ba Ufuŋe yá bedúmbí bɛbáágá naá Asaŋa, a báá mo sólóná udúu yá ombɔ́gɔ onɔ́mɛ. Uyogóní mɔ́ɔnyɔ ufíno yɛ́hɛ́ yó mbaá lɛ Melekúsu.
43018011	Kanɛ́ Yésusu go oyana Píele a amɔ́: «Gundíe kalafɔ yahɔ naá cágá; ndɛ́ ba go inye go nyóɛna ɛnnyóɛ́ná há makánya hɛ́ɛhɛ Baaba a lɔ́mɔ́ páalú lí?»
43018012	Gɔ́ɔ gitúu gá bisimbi na ogɔ́nɔ́ɔ babɔ́ na bebeŋíbéŋí bá Beyúdene bá yɔkɛnɔmɔ́ Yésusu, bá báá mo gódáa iŋgolí.
43018013	Gáábɔ́ go manɛ go ɛ́da nɛhɛ́ naá Háanɛ. Háanɛ moánɛ a mba lɛ́ uŋinó ba Keyífe, ufuŋe yá bedúmbí bɛbáágá naá Asaŋa yá nnyómá moánɛ yɛ́ɛyɔ.
43018014	Keyífe mɔ́ɔnyɔ mɔ́ɔ a mbaá lɔmɔ́ oyánáalú Beyúdene a amɔ́: «Bó lɛ́ bese goŋaá mɔtɔ táŋɛ́ ummue a gúe go boɛ́nɔ.»
43018015	Símono Píele na uhúúní|Uhúúní (disciple): untió bá mba lɛ́ bá bienene Yésusu. Aŋa uhúúní mɔ́ɔnyɔ a mbaá lɛ miíyíméníné na Ufuŋe yá bedúmbí bɛbáágá naá Asaŋa, gɔ́ɔ a mbií íŋéné na Yésusu naá nnyaáŋgadɛ́ɛ ya ogɔ́nɔ́ɔ mɔ́ɔnyɔ.
43018016	Píele mɔ́ɔ a báá síéné go hanyɔ́ mekúígíi na gɛasɛ́. Kɔ́ɔ uhúúní moánɛ mɔ́ɔnyɔ a mbaá lɛ miíyíméníné na Ufuŋe yá bedúmbí bɛbáágá naá Asaŋa a húmemú, go gálɛda okɔ́dɔ mɔ́ɔnyɔ a mbaá lɔmɔ́ a fɛ́fa gɛasɛ́, a bíí íŋényée Píele.
43018017	Kɔ́ɔ ufífí gɛasɛ́ ba okɔ́dɔ mɔ́ɔnyɔ a gálɛdamɔ́ Píele a amɔ́: «Maamɔ́ɔ tɔ́nɔ o do báá uhúúní ummue ba mɔtɔ múunyú o?» Gɛ́hɛ́ go gundie a amɔ́: «Cɛ báá uhúúní bɛhɛ́.»
43018018	Aŋa isió hɛ́ mbaá lɛ́ kɔ́ɔ, boyogóní na bebeŋíbéŋí bá mba fóáná íyuke go go ɔ́sɔbɔ. Píele nabɔ́, ɔ ɔ́sɔbɔ tɔ́nɔ.
43018019	Kanɛ́ Ufuŋe yá bedúmbí bɛbáágá naá Asaŋa go ɛ́da go úhene Yésusu moóma go behúúní|Uhúúní (disciple): bɛ́hɛ́ gɔnɔ́ na gohúunenye gɛ́hɛ́.
43018020	Yésusu go mo gundie a amɔ́: «Ŋgaá lɛ ŋgoyanɛna batɔ biimée moóma daŋɛ́daŋɛ. Kúunenye bɛcamɛna biimée naá nnyaŋá sá mbósógólí|Nnyaŋá ya mbósógólí (Synagogue): na naá Nnyaŋá ya Asaŋa|Nnyaŋá ya Asaŋa (Maison de Dieu/Temple):, anáa Beyúdene biimée bá bábándamɔ́, ndɛ́ kanɛ go gálagala naá nɛɔsɛgɔ.
43018021	O ŋgúhenemú goakɛ́ o? Bɔ́ɔbɔ ndɔ́mɔ́ oyɛ́dáalú, úhénée batɔ báaba bá á ná lɔmɔ́ bá nco mbódólonyo. Bɔ́ɔ bí íyimenemú bɔ́ɔbɔ ŋgaá lɔmɔ́ ŋgoya.»
43018022	Aŋa a mbaá gundíe nɔ́ɔnɔ, gisimbi gɛ́ɛgɛ gɛ́ mbaá lɛ naá boayá bɛ́hɛ́ go mo dɔ́yɛgɔ ombɔ́lɛ́ a amɔ́: «Nɔ́ɔnɔ gɔ́ɔ o gundenyemú Ufuŋe yá bedúmbí bɛbáágá naá Asaŋa o?»
43018023	Yésusu go mo gundie a amɔ́: «Aáŋa mbáa gálɛda gɛbɛ́, dúfíe aŋa mbáá ná gálɛ́dá gɛbɛ́, aáŋa mbáa gálɛda bese, o kóbamɔ́ kanɛ́ goakɛ́ o?»
43018024	Háanɛ go mo dóma na iŋgolí kɛ́ naá Ufuŋe yá bedúmbí bɛbáágá Keyífe.
43018025	Naá gɛcamɛna moánɛ, Símono Píele a mba lɛ́ hɔ́ɔlɔ́, ɔ ɔ́sɔbɔ. Bá báá lɛ gó mo úhune bá amɔ́: «Maamɔ́ɔ tɔ́nɔ o do báá ummue naá behúúní|Uhúúní (disciple): bɛ́hɛ́ o?» Píele go gundie a amɔ́: «Akɛ́ɛ, cɛ báá uhúúní bɛhɛ́.»
43018026	Ummue naá boyogóní bá Ufuŋe yá bedúmbí bɛbáágá, moɔnɔ́ biisée ba mɔ́ɔnyɔ Píele a mbaá sólóná udúu, go mo yidinye a amɔ́: «Ábɔ, cɛ báá go ɛ́na olɔŋɔ nɛhɛ́ naá ntɛ́mɛ́ o?»
43018027	Gɔ́ɔ Píele a gɔnɔmɔ́ sáŋona. Hɔ́ɔ na hɔ́ɔ, gɛnɔ́mɛ gá ŋgɔɔ́ go dómba go dádɛda.
43018028	Gɔ́ɔ bú úlukiemú naá nnyaŋá ya Keyífe na Yésusu, go ɛ́da nɛhɛ́ naá ndáŋɛ ya ŋgɔ́mɔnɔ. Bó mba lɛ́ na gɛyɛ́nɛ́ túlúbú, kanɛ́ Beyúdene moatɛ́ moatɛ bá dɛ mbí íŋene naá ndáŋɛ, goakɛ́ bá mba lɛ́ bá díine go báága biílo. Biílo moánɛ bɛ́ mba lɛ́ ba go bó lege go nyáa manyáanya má gibíné gá Pásɛ́ka ya Beyúdene|Gibíné gá Pásɛ́ka ya Beyúdene (Pâques juive):.
43018029	Go busío moánɛ gɔ́ɔ Pɛlátɛ a húmemú naá hanyɔ́ a amɔ́ gáábɔ́ a amɔ́: «No sɔ́mɔnɔ mɔtɔ mɔ́ɔnyɔ goakɛ́ o?»
43018030	Bɔ́ɔ go mo gundie bá amɔ́: «Aáŋa a dɛ báá opalapálá, gásɛ́ dɛ dɛ á gá go úléné nɛhɛ́.»
43018031	Pɛlátɛ a amɔ́ gáábɔ́ a amɔ́: «Mo gɔ́lɔ́ɔmɔ́ nɔnɔ, bɛɛnyɔ́ɔ moatɛ́ no sómba gɛsɛnɛ gɛ́hɛ́ aŋa bɛlɔsɛnɔ bɛ́nyɔ́ bɛ́ oyamɔ́.» Beyúdene go mo gundie bá amɔ́: «Dɛ dɛ bɛanánáa bogaaga bá go óna mɔtɔ.»
43018032	Náana gɔ́ɔ nogálɔ nó mbɛɛ́ ɛ́nánɛ́náa nɔ́ɔnɔ Yésusu a mbaá gálɛ́dá go go lincie mbɔ́dɔ ya nigúe yɛ́ɛyɛ a mbaá lɛ ba go gúe.
43018033	Gɔ́ɔ Pɛlátɛ a gundemú naá ndáŋɛ go mo dɔ́ŋɛnɔ a amɔ́ gɛ́hɛ́ aá: «O lɛ́ ufuŋe yá Beyúdene lí?»
43018034	Yésusu go mo gundie a amɔ́: «O gálagalamɔ́ nɔ́ɔnɔ go maamɔ́ɔ moatɛ́ lí, bó lɔ́mɔ́ goŋaá batɔ bóntió bá á ná go oyáná nɔ́ɔnɔ go busío bámɛ o?»
43018035	Pɛlátɛ go mo gundie a amɔ́: «Yɔmɔ́ɔ, ndɛ́ ba Beyúdene lí? Gɛdɔŋɔ gáhɔ gá moatɛ́ na bagɔ́nɔ́ɔ bá bedúmbí bɛbáágá naá Asaŋa bɔ́ɔ bá á nú úlé nahɔ naá yɔmɔ́ɔ. Go á ŋaáa ŋkádɛ moatɛ́ o?»
43018036	Yésusu go gundie a amɔ́: «Bufuŋe bámɛ bó dó báá bá cí yɛ́ɛyɛ; aáŋa gɔ́ɔ bufuŋe bámɛ bó lɔ́mɔ́ bá cí yɛ́ɛyɛ, gásɛ́ báaba bɔ́ ɔ́bɛnɔnɔmɔ́ namɛ bá á noáa osaŋɔ́ go goŋaá bá dɛ túé naá ɛmbɔ́gɔ ya bagɔ́nɔ́ɔ bá Beyúdene. Akɛ́ɛ, bufuŋe bámɛ bó dó báá bá cí yɛ́ɛyɛ.»
43018037	Gɔ́ɔ Pɛlátɛ a mo úhunemú a amɔ́: «O lɛ́ kanɛ́ ufuŋe o?» Yésusu go mo gundie a amɔ́: «Go ó oyɛ́dá: ndɛ́ ufuŋe. Ndɛ́ bébíénéelú, mbúú úlé naá cí go go nco dúfenye maamana. Mɔtɔ uŋkimée mɔ́ɔnyɔ a lɔ́mɔ́ naá maamana ɔ ɔ́bɔnɔ ukelú yámɛ.»
43018038	Pɛlátɛ go mo gundie a amɔ́: «Ɛkádɛ gɛ́ lɔ́mɔ́ mammana o?» Naá nnyimé ya dogálɔ dɔ́ɔdɔ, gɛ́hɛ́ go gɔnɔ húme, go nco gíde Beyúdene a amɔ́ gáábɔ́ a amɔ́: «Yɔmɔ́ɔ cɛ ɛ́nánáa boóma go nnyɔ́dɔ yɛhɛ́ bá go mo ubie na gɛsɛnɛ.
43018039	Kanɛ́ bó lɛ́ bofɛ́lánɔ́ naá bɛɛnyɔ́ɔ goŋaá kúmie mɔtɔ ummue bɛnyɔ́ naá ncíbo ya gɛaŋɔ́ gɛcamɛna gá gibíné gá Pásɛ́ka ya Beyúdene|Gibíné gá Pásɛ́ka ya Beyúdene (Pâques juive):. No lɛ́galɛga kanɛ́ goŋaá nnyó húminye ufuŋe yá Beyúdene lí?»
43018040	Kɔ́ɔ bá dómbamɔ́ go ɛ́da go ánca bá amɔ́: «Caá akɛ́ mɔ́ɔ, Balábasɛ mɔ́ɔ dɛ lɛ́galɛgamɔ́.» Asáa gɔgɔ́ Balábasɛ mɔ́ɔnyɔ a mba lɛ́ gɛkándáa gá mɔtɔ.
43019001	Kɔ́ɔ Pɛlátɛ a fáamɔ́ bogaaga bá go gɔ́lɔ Yésusu bɛ́ ɛ́da mo sóala bɛságɔ.
43019002	Bisimbi go noga ɛdada há bufuŋe na cɛ́ndɛ́, bá báá mo sɔnɛ́gɔ́ go odóɛ, bá báá mo ágá gɛmbɛ́lɛŋɛnyɛ gá kaba.
43019003	Gáábɔ́ go mo báyɛkɛna, bá amɔ́ gɛ́hɛ́ aá: «Mbédíígí, ufuŋe yá Beyúdene!» Bɛ́ ɛ́da bá mo dóɛdana ɛmbɔ́lɛ́.
43019004	Pɛlátɛ go gɔnɔ húme go oyana Beyúdene a amɔ́: «Ɛ́ná nɔnɔ, nnyó úlene nɛhɛ́ naá hanyɔ́, go goŋaá no íyime no amɔ́ cɛ ɛ́nánáa boóma bá go mo ubie na gɛsɛnɛ.»
43019005	Gɔ́ɔ Yésusu a húmemú na ɛdada há cɛ́ndɛ́ go odóɛ, na gɛmbɛ́lɛŋɛnyɛ gá kaba go nnyɔ́dɔ. Pɛlátɛ go bó oyana a amɔ́: «Mɔtɔ moatɛ́ mɔ́nyɔ́ɔ!»
43019006	Aŋa bagɔ́nɔ́ɔ bá bedúmbí bɛbáágá naá Asaŋa na bebeŋíbéŋí bábɔ́ bá mbaá mo ɛ́ná, go ɛ́da go ánca bá amɔ́: «Mo gilénéemú naá kolósi! Mo gilénéemú naá kolósi!» Pɛlátɛ a amɔ́ gáábɔ́ a amɔ́: «Mo gɔ́lɔ́ɔmɔ́ nɔnɔ, no ɛ́da mo gilene bɛnyɔ́ moatɛ́ naá kolósi; naá bámɛ boayá, cɛ ɛ́nánáa boóma bá go mo ubie na gɛsɛnɛ.»
43019007	Beyúdene go mo gundie bá amɔ́: «Dɛ bɛanana gicele gímmue, go gicele moánɛ, a háanana na nigúe, goakɛ́ a lɛ́ bóoyɛ́dáalú a amɔ́ a lɛ́ Moɔnɔ́ ba Asaŋa.»
43019008	Aŋa Pɛlátɛ a mbɔɔ́ ɔ́bɔ́ dogálɔ dɔ́ɔdɔ, go gɔnɔ bɛa bofoá makɔ́nɔ́.
43019009	Gɛ́hɛ́ go gɔnɔ go íŋene naá ncíbo, go úhune Yésusu a amɔ́: «Maamɔ́ɔ o lɔ́mɔ́ ba baánɛ́ɛ o?» Yésusu a dɛ mbá mo gundie boóma.
43019010	Kɔ́ɔ Pɛlátɛ a mo oyanamɔ́ a amɔ́: «Yɔmɔ́ɔ mɔ́ɔ o mmámɛnamɔ́ o? O do íyíménée go amɔ́ mbɛanana bogaaga bá go go dɛ́ɛna, tɔ́nɔ na bá go go gilene naá kolósi o?»
43019011	Kanɛ́ Yésusu go mo gundie a amɔ́: «O do báá ba go bɛa nɛgaŋa go busío bámɛ aáŋa nɛ́ dɛ ɛ́dá go úlene naá mmoɛná. Kɔ́ɔ gó lɔ́mɔ́, mɔ́ɔnyɔ a lɔ́mɔ́ túelú naá maamɔ́ɔ, a á bádóɛ́gɛ́ná gɛantáanta gá gɛlɔgɔ.»
43019012	Gó bayɛga hɔ́ɔlɔ́, Pɛlátɛ go ɛ́da go fúmbe pɛ́ ya go mo dɛ́ɛna. Kanɛ́ Beyúdene go ɛ́da go ánca bá amɔ́: «Go amɔ́ o mo dɛ́ɛna, o do báá ugúle ba Sɛsáalɛ|Sɛsáalɛ (César/Empereur):. Mammana, uŋkimée mɔ́ɔnyɔ a bébúlugiemú ufuŋe a lɛ́ obɛlɔ́bɛlɔ ba Sɛsáalɛ.» .
43019029	Iséní dácɛ há gɛtóánɔ́ɔ gá mɔgɛ́bɔ hɛ́ mba lɛ́ mekúígíi hɔ́ɔ, bisimbi bɛ́ báá lɛ gó cékiginye giyugú naá otáfɛ yá isópe|Isópe (hysope):, go gɛ́ dúme naá gɛtóánɔ́ɔ gá mɔgɛ́bɔ gɛ́ɛgɔ, go mo yɛkɛna naá nyuudé.
43019030	Aŋa Yésusu a mbɔɔ́ ɔ́bɛ́dɛ́nɔ́, gɛ́hɛ́ go gálɛda a amɔ́: «Buimée bó á bóhóógío!» Gɔ́ɔ a dábamɔ́ odóɛ go obɛnɛna.
43019031	Bó mbaá lɛ buisí bá go bégedegedie go sábadɛ|Sábadɛ (sabbat): ya Beyúdene. Bá dɛ mbáa lɛ bá lɛ́galɛga goŋaá bá dɛ́ɛna bɛlɔ́ŋɔ́ naá kolósi|Kolósi (Croix): buisí bá sábadɛ yabɔ́, goakɛ́ sábadɛ moánɛ ɛ mba lɛ́ gɛantá gá buisí. Go busío moánɛ gɔ́ɔ, bagɔ́nɔ́ɔ bá Beyúdene bú úhunemú Pɛlátɛ goŋaá a fáa bogaaga bá go mánca batɔ báaba naá kolósi bɛgɔ́ndɔ́, bá lɛ go bó siisie.
43019032	Bisimbi go ɛ́da gɔ́gɔ́ɔ go go mánca bɛgɔ́ndɔ́ bá batɔ báaba bá mbaá bó gilénée naá kolósi olɔŋɔ na Yésusu. Bá báá máncá bá mɔtɔ bá busío, bá bɛ́ɛ́ ɛndɛ́gá go ba gáandɛ́ɛ.
43019033	Aŋa bá mbɛɛ́ ɛ́dá bola naá Yésusu, go ɛ́na goŋaá a báá go gúe, go lɔbɔ kanɛ go mo mánca bɛgɔ́ndɔ́.
43019034	Kanɛ́ gisimbi gímmue go mo polo noɛndá na ɛyɔŋɔ́, kɔ́ɔ manɔ́ŋɔ́ na miimpo mó dómbamɔ́ go ɛ́da go húmene.
43019035	Mɔtɔ mɔ́ɔnyɔ a mbɛɛ́ ɛ́ná, mɔ́ɔ o oyamɔ́ goŋaá tɔ́nɔ bɛɛnyɔ́ɔ no oliminyo; gooya gɛ́hɛ́ gó lɛ́ mammana; i íyimene a amɔ́ bɔ́ɔbɔ o oyamɔ́ bó lɛ́ mammana.
43019036	Buimée bɔ́ɔbɔ bó lɛ́ báŋaáalú goŋaá nogálɔ ná Ŋgɔ́ŋɛ́ nɔ́ɔnɔ nó ɛ́nanɛna. Nó lɔ́mɔ́: «Bá dɛ ŋgá bóso go mánca akɛ́ gigúégúé gɛ́hɛ́ gímmue.»
43019037	Gɔnɔ́ hoóma hóntió naá Ŋgɔ́ŋɛ́ hó oya há amɔ́: «Bá ŋga fedígényée oŋgíso go go lɛ́ɛma mɔ́ɔnyɔ bá mbaá mo poló noɛndá.»
43019038	Naá nnyimé hɔ́ɔlɔ́, Yósɛbɛ|Yósɛbɛ (Joseph): ba tɛ́sɔnɔ ya Alɛmatɛ́ɛ go ɛ́da go úhune Pɛlátɛ bogaaga bá go gɔ́lɔ gigúe gá Yésusu. Yósɛbɛ moatɛ́ a mba lɛ́ uhúúní|Uhúúní (disciple): ummue ba Yésusu, kanɛ́ naá nɛɔsɛgɔ go go díine mefuŋe má Beyúdene. Gɔ́ɔ Pɛlátɛ o oliminyomú, Yósɛbɛ go ɛ́da go odona gigúe gá Yésusu naá kolósi.
43019039	Nɛkɔdɛ́mɛ mɔ́ɔnyɔ a mbuú úlé gémmue go go nco go ɛ́na Yésusu na nutútúgu, a mbu úlé tɔ́nɔ na megúdé má go fofa nebígínyéelú na míile|Míile (Myrrhe): na aloɛ́sɛ boóma bá go éme bokílo nitíno na bɔ́ɔ́dɔ́.
43019040	Gáábɔ́ go gɔ́lɔ gigúe gá Yésusu, go gɛ́ máŋana naá nnɔ́mbɔ́ ya gɛla, bɛ́ ɛ́da bá gɛ́ sugunene megúdé má go fofa aŋa gɔ́ɔgɔ Beyúdene bá mbaá lɛ bá mienene bigúe bábɔ́.
43019041	Ntɛ́mɛ́ mmue ɛ mba lɛ́ mekúígíi na hoóma háaha bá mbaá gilénée Yésusu naá kolósi; gɛbɛ́lá gɛfáa gɛ́ mba lɛ́ hɔ́ɔ, gɛ́ɛgɛ bá mbaá ŋá bá gá lɛ́ bá dɛ miée mɔtɔ kɔ́ɔ.
43019042	Aŋa bó mbaá lɛ buisí bá go bégedegedie go sábadɛ ya Beyúdene, gɛbɛ́lá gɛ́ɛgɔ gɔnɔ́ mekúígíi, gɔ́ɔ bá mbaá miée Yésusu kɔ́ɔ.
43020001	Buisí bá busío bá gɛanyɛ, na gɛyɛ́nɛ́ túlúbú, mobínobínó má gá lɛ́, Malɛ́a|Malɛ́a (Marie): ba Magadaláa go ɛ́da naá gɛbɛ́lá. Gɛ́hɛ́ go ɛ́na goŋaá ɛdánɛ́ nɛ́ɛnɛ nɛ́ mbaá lɛ́ naá miíŋene má gɛbɛ́lá nɛ́ lɛ́ tíŋgílídíelú.
43020002	Gɛ́hɛ́ go gɔ́lɔ odɛ́dá, go ɛ́da gíde Símono Píele na uhúúní|Uhúúní (disciple): uncodío, mɔ́ɔnyɔ Yésusu a mbaá lɛ a maamana. Gɛ́hɛ́ go bó oyana a amɔ́: «Bá búu úlie Daadáa naá gɛbɛ́lá. Dɛ dɛ íyíménée anáa bá báá ná mo ágá.»
43020003	Píele go húme na uhúúní mɔ́ɔnyɔ uncodío go go ɛ́da naá gɛbɛ́lá.
43020004	Bá mba lɛ́ bɛ́ ɛ́da bá díine olɔŋɔ, kanɛ́ uhúúní mɔ́ɔnyɔ uncodío go díine fɛaŋɔ fɛaŋɔ a báá dómbá Píele, a báá dóáná go ɛ́da bola naá gɛbɛ́lá.
43020005	A á gudíméné, go ɛ́na biseli bá nnɔ́mbɔ́ ya gɛla dɛ́ɛ́náalú hɔ́ɔlɔ́ go cí, kanɛ́ a lɛ́ kanɛ go íŋene kɔ́ɔ.
43020006	Gɔ́ɔ Símono Píele a síenemú a nco bola, go íŋene naá gɛbɛ́lá, gɛ́hɛ́ go ɛ́na biseli bá nnɔ́mbɔ́ ya gɛla dɛ́ɛ́náalú go cí.
43020007	A bɛ́ɛ́ ɛ́ná tɔ́nɔ nnɔ́mbɔ́ ya gɛla yɛ́ɛyɛ bá mbaá boáa odóɛ yá Yésusu kɔ́ɔ dɛ́ɛ́náalú go boayá, muimée mɔ́ɔmɔ mó do mbáa lɛ nebígínyéelú.
43020008	Hɔ́ɔlɔ́ gɔ́ɔ uhúúní mɔ́ɔnyɔ uncodío a mbaá dóáná go nco bola í íŋenemú tɔ́nɔ naá gɛbɛ́lá; go ɛ́na, a bóó olímínyóo.
43020009	Mammana, behúúní bá mbaá ŋá bá gá lɛ́ bá dɛ ɔ́bɔ́ naá cí bɔ́ɔbɔ bó mbaá lɛ ɔ́ŋɔ́ɔlú naá Ŋgɔ́ŋɛ́ goŋaá: «Yésusu a háanana go fúfuge naá kadɛ́gadɛ́ɛ ya begúe.»
43020010	Naá nnyimé yɛ́ɛyɔ, behúúní bá báandɛ́ bɔ́ɔbɔ go gunde naá nnyaŋá yabɔ́.
43020011	Malɛ́a|Malɛ́a (Marie): mɔ́ɔ a mba lɛ́ síénéelú hɔ́ɔlɔ́ mekúígíi na gɛbɛ́lá, a baŋa. A baŋa nɔ́ɔnɔ, gɛ́hɛ́ go gudimene go go núunide naá gɛbɛ́lá,
43020012	go ɛ́na bɛɛ́ŋgɛlɛsɛ|Ɛ́ŋgɛlɛsɛ (ange): báandɛ́ na bɛla bimmúmpúu, ndukíi naá hoóma moatɛ́ háaha bá mbaá bídígínyée gigúe gá Yésusu, mɔ́ɔnyɔ naá odóɛ, mɔ́ɔnyɔ naá bɛgɔ́ndɔ́.
43020013	Bɛɛ́ŋgɛlɛsɛ bɔ́ɔbɔ go mo úhune bá amɔ́: «O baŋamɔ́ ŋkádɛ o?» Gɛ́hɛ́ go bó gundie a amɔ́: «Bó lɔ́mɔ́ goŋaá bá búu úlie Daadáa bamɛ, cɛ íyíménée anáa bá báá ná mó ágá.»
43020014	Aŋa a mbaá gálɛ́dá nɔ́ɔnɔ, gɛ́hɛ́ go békikilidie go ɛ́na Yésusu hɔ́ɔlɔ́ tɛ́nɛ́ɛ, kanɛ go íyime goŋaá a lɔ́mɔ́ mɔ́ɔ.
43020015	Yésusu go mo úhune a amɔ́: «O baŋamɔ́ ŋkádɛ o? O fúmbemú ánɛ́ɛ o?» Malɛ́a naá yɛhɛ́ mbééníŋínyí a amɔ́ a lɔ́mɔ́ uyogóní ntɛ́mɛ́. Go mo gundie a amɔ́: «Ogɔ́nɔ́ɔ, ɛ́na maamɔ́ɔ mɔ́ɔ o báá ná mo úlíe, ŋgoyánáamɔ́ anáa o báá ná mo ágá, ŋgɛ́da mo gɔ́lɔ.»
43020016	Yésusu go mo fínidinye a amɔ́: «Malɛ́a!» Malɛ́a go bábondona gɔ́gɔ́ɔ, go mo dɔ́ŋɛnɔ na nohébelée|Nohébelée (hébreu): a amɔ́: «Eléébuni» nɔ́ɔnɔ gó lɛ́ aá: «Iloodio.»
43020017	Yésusu go mo oyana kanɛ́ a amɔ́: «Tɛ́ɛ́náamɔ́, goakɛ́ ká lɛ́ cɛ bólɛ́gá naá Baaba. Gundé kanɛ́ naá bolimóní bámɛ, o bó oyana go amɔ́ mbólɛgana naá Baaba, a lɔ́mɔ́ tɔ́nɔ Isée bɛnyɔ́, naá Asaŋa bamɛ, a lɔ́mɔ́ tɔ́nɔ Asaŋa bɛnyɔ́.»
43020018	Kanɛ́ Malɛ́a ba Magadaláa go nco go óbio behúúní|Uhúúní (disciple): a amɔ́: «Ŋgɛɛ́ ɛ́ná Daadáa.» Gɔ́ɔ a bó óbiomú bɔ́ɔbɔ Daadáa a mbaá mo oyáná.
43020019	Hɛɔbɔ́bɔ́ɔ há buisí bá busío bá gɛanyɛ moánɛ bɔ́ɔbɔ, behúúní|Uhúúní (disciple): bá mba buigénée bɛasɛ́ bá hoóma háaha bá mbaá lɔmɔ́ bá gɛ́ga hɔ́ɔ tɛ́ŋɛ́tɛŋɛ, goakɛ́ bá mba lɛ́ bá díine bagɔ́nɔ́ɔ bá Beyúdene. Yésusu go bola, a báá dɛ́lɛ́mɛ́ná naá tɛ́mádɛ́má yabɔ́, go bó oyana a amɔ́: «Ŋgáa buumbénú bó bɛ́ɛmba nɛnyɔ́.»
43020020	Naá nnyimé ya nogálɔ nɔ́ɔnɔ, gɛ́hɛ́ go bó dúfie ɛmbɔ́gɔ yɛhɛ́ na boayá bɛ́hɛ́ bá doɛndá. Behúúní go bɛ́ɛmba na bɛyaŋa dácɛ aŋa bá mbɛɛ́ ɛ́ná Daadáa.
43020021	Yésusu go gɔnɔ bó oyana a amɔ́: «Ŋgáa buumbénú bó bɛ́ɛmba nɛnyɔ́. Aŋa Baaba a mbaá tómá, yɔmɔ́ɔ tɔ́nɔ ŋgaá nyó dómá.»
43020022	Aŋa a mbaá gálɛ́dá nɔ́ɔnɔ, gɛ́hɛ́ go bó fúnidene a báá bó oyáná a amɔ́: «Gɛ́ndɛ́gɛ́na nɔnɔ Gimmúmpúu gá Giliíli|Gimmúmpúu gá Giliíli (Saint Esprit):.
43020023	Mɔtɔ uŋkimée mɔ́ɔnyɔ no ŋgaá mo hééhínyée bɛlɔgɔ bɛ́hɛ́, a ŋga bɛáa ihéehinye go bɛlɔgɔ bɛ́hɛ́; mɔtɔ uŋkimée mɔ́ɔnyɔ no ŋgií inyé go mo héehinye bɛlɔgɔ bɛ́hɛ́, a dɛ ŋgá bɛa ihéehinye.»
43020024	Kanɛ́ gɔ́ɔgɔ Yésusu a mbaá lɔmɔ́ u úléelú, Tómasɛ, bá gɔnɔ mo dɔ́ŋɔnɔ bá amɔ́ «Ɛbáása», ummue naá Bɛɔdɔ́ɔ na bɛ́andɛ́, a dɛ mbáa lɛ olɔŋɔ nabɔ́.
43020025	Kɔ́ɔ behúúní báaba bóntió bá mo oyana bá amɔ́: «Dɛ bɛ́ɛ ɛ́na Daadáa.» Kanɛ́ mɔ́ɔ go bó gundie a amɔ́: «Aáŋa cɛ ɛ́ná naá ɛmbɔ́gɔ yɛhɛ́ bieninye bá mpóŋa, ŋgága ɛnɔɔ́nnɔɔ́ hámɛ kɔ́ɔ, aáŋa cɛ ágá ombɔ́gɔ yámɛ naá boayá bɛ́hɛ́ bá doɛndá, akɛ́ɛ, cɛ goó olímínyóo.»
43020026	Naá nnyimé ya medúgú mánnámanyɛ́, behúúní bá Yésusu bá mba lɛ́ gɔnɔ́ bábándɛ́gɛ́náalú naá ncíbo, Tómasɛ olɔŋɔ nabɔ́. Bɛasɛ́ buigéelú tɛ́ŋɛ́tɛŋɛ, Yésusu go bola, go dɛ́lɛmɛna naá tɛ́mádɛ́má yabɔ́, go bó oyana a amɔ́: «Ŋgáa buumbénú bó bɛ́ɛmba nɛnyɔ́.»
43020027	Kɔ́ɔ o oyanamɔ́ Tómasɛ a amɔ́: «Úlé na ɛnɔɔ́nnɔɔ́ háhɔ háalá, go ɛ́na ɛmbɔ́gɔ yamɛ; úlé na ombɔ́gɔ yáhɔ, o yó ága naá yɔmɔ́ boayá bá doɛndá. Dɛ́ɛ́na cuŋí, go oliminyo.»
43020028	Tómasɛ go mo oyana a amɔ́: «Daadáa bamɛ gɔnɔ́ Asaŋa bamɛ.»
43020029	Yésusu a amɔ́ gɛ́hɛ́ a amɔ́: «Go ó olímínyóo, goakɛ́ go á ŋgɛ́ná. Besé makɔ́nɔ́ na báaba bá lɔ́mɔ́ bɔ́ɔ kanɛ go ɛ́na, bó olimonyo.»
43020030	Yésusu a mba ŋanánáa bieninye bíncodío gɔnɔ́ makɔ́nɔ́ go oŋgíso yá behúúní bɛ́hɛ́, bɛ́ɛbɛ bá lɔ́mɔ́ kanɛ go ɔ́ŋɔ naá kálata yɛ́ɛyɛ.
43020031	Bɛ́ɛbɛ bá mbɔɔ́ ɔ́ŋɔ́ɔ go goŋaá no oliminyo no amɔ́ Yésusu a lɛ́ Mesíi|Kilítusu (Christ):, Moɔnɔ́ ba Asaŋa; gɔnɔ́ goŋaá naá gooliminyo gɛ́nyɔ́ moánɛ no bɛa gɛɔyɔ go ufíno yɛ́hɛ́.
43021001	Naá nnyimé hɔ́ɔlɔ́, Yésusu go gɔnɔ bóloodio go behúúní|Uhúúní (disciple): bɛ́hɛ́, naá cɔ́lɔ ya máŋɛ́ má Tɛbɛlɛyáadɛ. Náana gɔ́ɔ a mbaá bóloodío:
43021002	Símono Píele na Tómasɛ mɔ́ɔnyɔ bá dɔ́ŋɔnɔmɔ́ bá amɔ́ «Ɛbáása», Natanayɛ́lɛ ba tɛ́sɔnɔ ya Kána naá gɛdɔŋɔ gá Gelilée, na bahaŋa bá Sebedée, na behúúní bóncodío báandɛ́ bá Yésusu bá mba lɛ́ olɔŋɔ yúmmue.
43021003	Símono Píele go bo oyana a amɔ́: «Ŋgɛ́da go onɔ́bɔ.» Gáábɔ́ go mo gundie bá amɔ́: «Bɛɛcɔ́ɔ tɔ́nɔ dɛ gɛɛ́ ɛ́dá olɔŋɔ nahɔ.» Gáábɔ́ go ɛ́da, bá báá bólɛ́gá naá gilué, kanɛ́ na budúgú bɔ́ɔbɔ bá dɛ mbá gumbene boóma.
43021004	Na gɛyɛ́nɛ́ túlúbú, Yésusu go nco dɛ́lɛmɛna naá cɔ́lɔ, behúúní bá dɛ mbá lɛnca goŋaá a lɔ́mɔ́ mɔ́ɔ.
43021005	Gɔ́ɔ a bó úhunemú a amɔ́: «Baaná, no báá gumbene hɛɔbɔ́ o?» Gáábɔ́ go mo gundie bá amɔ́: «Akɛ́ɛ.»
43021006	Gɛ́hɛ́ go bó oyana a amɔ́: «Nɔɔ́ɔ nɔnɔ mafɔ́ɔ́dɔ́ɔ naá boayá bá ombɔ́gɔ onɔ́mɛ yá gilué, no gaá mó gumbéné.» Gáábɔ́ go nɔɔ mafɔ́ɔ́dɔ́ɔ; bá dɛ mbáa lɛ na bogaaga bá go má gɔ́gɔ, goakɛ́ moɔbɔ́ mó mba lɛ́ kɔ́ɔ dácɛ.
43021007	Gɔ́ɔ uhúúní mɔ́ɔnyɔ Yésusu a mbaá lɛ a maamana o oyanamɔ́ Píele a amɔ́: «A lɔ́mɔ́ Daadáa.» Aŋa Símono Píele a mbɔɔ́ ɔ́bɔ́ goŋaá a lɔ́mɔ́ Daadáa, gɛ́hɛ́ go bégundie gɛla gá mmoɛná, goakɛ́ a mba lɛ́ gɛsasɔ gɔdɔɔ́, go bɔ́nɔ naá miimpo.
43021008	Behúúní báaba bóncodío go nco gunde na gilué bú úle bá gɔ́gɔ mafɔ́ɔ́dɔ́ɔ dácɛ na moɔbɔ́. Bá dɛ mbáa lɛ halaháláa na cɔ́lɔ, ɛ mba lɛ́ ɛ báá go síene boóma bá mɛ́da ntɛdɛ go go bola hɔ́ɔ.
43021009	Aŋa bá mbaá siisé naá gilué, gáábɔ́ go ɛ́na gɛgɔnyɛgɔnyɛ gá íyuke, hɛɔbɔ́ kɔ́ɔ dáláalú na gɛlɛ́dɛ go boayá.
43021010	Yésusu go bó oyana a amɔ́: «Úlé nɔnɔ na nɛnamá ná moɔbɔ́ mɔ́ɔmɔ no gá lɔ́mɔ́ na go gumbene.»
43021011	Símono Píele go gɔnɔ bólɛga naá gilué, a báá gɔ́gɛ́dɔ́ mafɔ́ɔ́dɔ́ɔ go cí; bɛantá bá moɔbɔ́ bɛ́ mba lɛ́ kɔ́ɔ ntɛdɛ na otíno áhandɛ́ na móɔ́dɔ́ na módadɔ́. Akɛ́ aŋa mó mbaá lɛ kɔ́ɔ nɔ́ɔnɔ, mafɔ́ɔ́dɔ́ɔ má dɛ mbá lafɛga.
43021012	Yésusu go bó oyana a amɔ́: «Úlé ncó no bágása bɛábɔ.» Kanɛ́ akɛ́ uhúúní ba ummue a dɛ mbá bɛa kélemene ya go mo úhune a amɔ́: «O lɔ́mɔ́ ánɛ́ɛ o?» Bá mba lɛ́ bí íyimene goŋaá a mbaá lɛ Daadáa.
43021013	Yésusu go bó báyɛkɛna, a báá gɔ́lɔ́ gɛlɛ́dɛ, a báá gɛ́ bó abánáa; a báá ŋaáa nɔ́ɔnɔ caŋa táŋɛ́ mmue na hɛɔbɔ́.
43021014	Bó mbaá lɛ oŋɛndɔ yá gádadɔ́ɔ yɔ́ɔyɔ Yésusu a mbaá bóloodío behúúní bɛ́hɛ́ naá nnyimé ya go fúfuge naá begúe.
43021015	Naá nnyimé ya manyáanya, Yésusu go úhune Símono Píele a amɔ́: «Símono, ohaŋa ba Sáŋa, o mmaamana o dómba báaba lí?» Píele go mo gundie a amɔ́: «Ɛɛ́ɛŋ, Daadáa, go íyimene goŋaá ko maamana.» Yésusu go mo oyana kanɛ́ a amɔ́: «Beŋébéŋée yɔmɔ́ baaná bá bɛdómbáa.»
43021016	Oŋɛndɔ yá gáandɛ́ɛ, Yésusu go mo úhune a amɔ́: «Símono, ohaŋa ba Sáŋa, o mmaamana o?» Píele go mo gundie a amɔ́: «Ɛɛ́ɛŋ, Daadáa, go íyimene goŋaá ko maamana.» Yésusu a amɔ́ gɛ́hɛ́ aá: «Beŋébéŋée yɔmɔ́ bɛdómbáa.»
43021017	Oŋɛndɔ yá gádadɔ́ɔ, Yésusu go mo úhune a amɔ́: «Símono, ohaŋa ba Sáŋa, o mmaamana o?» Píele go súŋide busío go gɔ́ɔgɔ Yésusu a mbaá mo úhúné go oŋɛndɔ yá gádadɔ́ɔ a amɔ́: «O mmaamana o?» Kɔ́ɔ a mo gundiemú a amɔ́: «Daadáa, maamɔ́ɔ go íyimene boóma buimée, go íyimene bese bese goŋaá ko maamana.» Yésusu go mo oyana a amɔ́: «Beŋébéŋée yɔmɔ́ bɛdómbáa.
43021018	Mammana, mammana, gɛcamɛna gɛ́ɛgɛ o mbaá lɔmɔ́ ohaŋa, o mba lɛ́ o bágóda kandáa yahɔ maamɔ́ɔ moatɛ́ moatɛ, go ɛ́dana anáa o mbaá lɔmɔ́ o lɛ́galɛga. Kanɛ́ aŋa o ná lunemú, o ŋgaá ŋá o fedigenye ɛmbɔ́gɔ, mɔtɔ untió a go góda kandáa ɛ ɛ́dana nahɔ naá hoóma háaha o lɔ́mɔ́ o do lɛ́gálɛ́gáa go ɛ́da hɔ́ɔ.»
43021019	Yésusu a mbaá lɛ a gálagala nɔ́ɔnɔ go go dúfie mbɔ́dɔ ya nigúe yɛ́ɛyɛ Píele a mbaá lɛ ba go gúe go go gúmidie Asaŋa. Naá nnyimé ya nogálɔ nɔ́ɔnɔ, Yésusu go oyana Píele a amɔ́: «Mbienéemú.»
43021020	Píele a á bákoɛlɛ́dá, go ɛ́na uhúúní|Uhúúní (disciple): mɔ́ɔnyɔ Yésusu a mbaá lɛ a maamana, a bó bienene. Bendiemi mɔ́ɔ a mbɛɛ́ ɛ́yɛ́mɛ́nɛ́ná Yésusu naá gɛsasɔ naá gɛcamɛna gá manyáanya, a báá mó uhúné a amɔ́: «Daadáa, ánɛ́ɛ mɔ́ɔ a gaá ná go dúé o?»
43021021	Aŋa Píele a mbaá mo ɛ́ná, gɛ́hɛ́ go úhune Yésusu a amɔ́: «Daadáa, kanɛ́ mɔ́ɔ, ŋkádɛ gɛ́ ná mo bolɛnamɔ́ o?»
43021022	Yésusu go mo gundie a amɔ́: «Aáŋa ndɛ́galɛga goŋaá ɔ ɔyɔ gó ɛ́da húme aŋa nná ncomɔ́ gunde, bó go núune goakɛ́ o? Maamɔ́ɔ, mbienéemú.»
43021023	Gó bayɛga naá nogálɔ nɔ́ɔnɔ gɔ́ɔ bó mbaá saáa naá kadɛ́gadɛ́ɛ ya boolímínyí goŋaá uhúúní mɔ́ɔnyɔ a dɛ ŋgá gúe. Asáa gɔgɔ́ Yésusu a dɛ mbá mo oyana a amɔ́ a dɛ ná gúe, kanɛ́ a mbaá mo oyáná mammana a amɔ́: «Aáŋa ndɛ́galɛga goŋaá ɔ ɔyɔ gó ɛ́da húme aŋa nná ncomɔ́ gunde, bó go núune goakɛ́ o?»
43021024	A lɔ́mɔ́ uhúúní bendiemi mɔ́ɔ o oyamɔ́ moóma mɔ́ɔmɔ, a báá gɔnɔ́ mó ɔ́ŋɔ. Kɔ́ɔ bɛɛcɔ́ɔ dɛ íyimene goŋaá ŋgoyáamɔ́ yɛhɛ́ ɛ lɛ́ mammana.
43021025	Yésusu a mba ŋanánáa gɔnɔ́ gɛcɛcá gá moóma múntió; aáŋa bá mba lɛ́ bá go mó ɔ́ŋɔ búmmue go búmmue, mbéeniŋenye goŋaá gásɛ́ naá cí iŋkimée, pɛ́ ɛ dɛ mbáa lɛ ya go bɛ́ɛmba go go bɛ́dɛgana bakálata báaba bá mbaá lɛ bá go ɔ́ŋɔ.
44001001	Tiófili, naá kálata yamɛ ya busío yɛ́ɛyɛ mmbɔɔ́ ɔ́ŋɔ́, mmbo oyáa kɔ́ɔ boóma buimée bɔ́ɔbɔ Yésusu a mbaá ŋanánáa, a báá gundé a báá húúnényée gó dúme naá mabayɛga gó ɛ́da bola naá buisí bɔ́ɔbɔ Asaŋa a mbaá mo gɔ́lɔ́ naá mmoɛná. Hɔ́ɔlɔ́, na bogaaga bá Gimmúmpúu gá Giliíli|Gimmúmpúu gá Giliíli (Saint Esprit):, a báa go síe a bíí íŋéné baapótɛlɛ|Apótɛlɛ (Apôtre): báaba a mbií iyídé, bɛlɔsɛnɔ bɛ́hɛ́.
44001003	Naá nnyimé ya nigúe nɛ́hɛ́, go go loodío goŋaá a lɛ́ ogɔ́sɔ, a báá bó bédúfényée mbɔ́dɔ mbɔ́dɔ; a mba ŋaáa nɔ́ɔnɔ medúgú otíno áhandɛ́, a bó ɛ́nɛganɛna, a bó oyanɛna masɔ́mɔ má Bufuŋe bá Asaŋa.
44001004	Budúgú búmmue, bá lɛ́ naá manyáanya, gɛ́hɛ́ go bó lɔsɛnɔ a amɔ́: «No do úlúkíe naá Yolósalɛmɛ, no gɛ́gana hɔ́ɔ tánɔ yɛ́ɛyɛ Baaba a mbaá dáná, pááná yɛ́ɛyɛ mmbaá nyó oyáná.
44001005	Ɛɛ́ɛŋ, Sáŋa a mba yuménínyée na miimpo, kanɛ́ bɛɛnyɔ́ɔ, naá baaná bá medúgú, no ná bɛ́ɛmba yuménínyéelú naá Gimmúmpúu gá Giliíli.»
44001006	Aŋa bá mbaá lɔmɔ́ bábándɛ́gɛ́náalú, Baapótɛlɛ go mo úhune bá amɔ́: «Daadáa, naá gɛcamɛna gɛ́ɛgɛ gɔ́ɔ o ná gɔnɔmɔ́ díliminye bufuŋe bá boɛ́nɔ bá Ɛ́sɛlahɛ́ɛlɛ lí?»
44001007	Yésusu go bó gundie a amɔ́: «No do bɛanánáa goŋaá no íyime gɛcamɛna gɛ́ɛgɛ Baaba moatɛ́ a mbaá sómbá go nɛgaŋa nɛ́hɛ́.
44001008	Kanɛ́ no ná bɛa bogaaga bɔ́ɔbɔ Gimmúmpúu gá Giliíli|Gimmúmpúu gá Giliíli (Saint Esprit): a ná nyó siisenemú na bɔ́, gɔ́ɔ no ná bɛ́ɛmbamɔ́ ŋgominyo sámɛ naá Yolósalɛmɛ, naá Yudée uŋkimée, naá Samalɛ́ɛ|Samalɛ́ɛ (Samarie): na naá cí iŋkimée.»
44001009	Naá nnyimé ya dogálɔ dɔ́ɔdɔ, Asaŋa go gɔ́lɔ Yésusu naá mmoɛná naá oŋgíso yábɔ́, nogálámbá go mo lindige bá dɛ gɔnɔ́ mo ɛ́na.
44001010	Bá gá lɛ́ oŋgíso áfɛ́gáalú go mmoɛná go go núune anáa Yésusu a mbaá lɔmɔ́ ɛ́dáalú, batɔ báandɛ́ na bɛla bimmúmpúu go bó basɛna.
44001011	Bá amɔ́ gáábɔ́ bá amɔ́: «Bégelilée báaba, nɛɛ́nɛ no cɛ́ɛnamɔ́ hɔ́ɔlɔ́ go go núune mmoɛná o? Yésusu mɔ́ɔnyɔ a nyó úlukinyemú go go ɛ́da naá mmoɛná mɔ́ɔnyɔ, a ŋga ncó gunde caŋa táŋɛ́ mmue aŋa no báá ná mo ɛ́ná ɛ ɛ́dana.»
44001012	Gɔ́ɔ Baapótɛlɛ bá fadɛgɛnamɔ́ naá gɛɛnɛ gɛ́ɛgɛ bá dɔ́ŋɔnɔmɔ́ bá amɔ́ ogɔndɔ yá magónɛ́dá má Boolifíe, bá báá gundé naá Yolósalɛmɛ; gɛɛnɛ moánɛ gɛ́ lɛ́ mekúígíi na Yolósalɛmɛ boóma bá kílo mɛ́da mmue.
44001013	Bá á bolá naá Yolósalɛmɛ, gáábɔ́ go bólɛga naá nɛgɛlɛ́ nɛ́ɛnɛ nɛ́ mbaá lɔmɔ́ naá nnyaŋá mmoɛná, anáa bá mbaá lɔmɔ́ bá gɛ́ga gɛcamɛna giimée; bá mbaá lɔmɔ́: Píele, Sáŋa, Sáakɛ na Andɛlɛ́ɛ, Fílibi, Tómasɛ, Betelemíi na Motíosi, Sáakɛ ohaŋa ba Alɛfɛ́ɛ, Símono ba go noanana goŋaá gɛdɔŋɔ gɛ́hɛ́ gɛ́ bábɛa, na Yúude, ohaŋa ba Sáakɛ.
44001014	Biimée, ukelú yúmmue, bá mba lɛ́ bá bénebigenye bɛcamɛna biimée bá bósógolonyo, olɔŋɔ na bakɔ́dɔ, na Malɛ́a|Malɛ́a (Marie):, nnyeedíi ba Yésusu, na bolimóní bá Yésusu.
44001015	Buisí búmmue, boolímínyí bá go húme boóma bá ntɛdɛ na nitíno bá mba lɛ́ bábándɛ́gɛ́náalú. Kɔ́ɔ Píele a fadɛgɛnamɔ́ naá kadɛ́gadɛ́ɛ yabɔ́, go dúme a amɔ́:
44001016	«Bolimóní, boóma bɔ́ɔbɔ Gimmúmpúu gá Giliíli|Gimmúmpúu gá Giliíli (Saint Esprit): a mboó oyáa naá ŋgɔ́ŋɛ́ naá nyuudé ná Défidi|Défidi (David):, bó mba lɛ́ bó háanana go bóhóogio; goŋaá a mba dóáná go gálagala go Yódasɛ mɔ́ɔnyɔ a lɔ́mɔ́ ɛ́yáalú ugógí ba batɔ báaba bá mbaá gumbéné Yésusu.»
44001017	«Yódasɛ ba ndiemi a mba lɛ́ ummue mɔ́ɔnyɔ naá olɔŋɔ yɛ́cɔ́; a báá bɛáa bɛ́hɛ́ bodáŋɔ naá buelí bɛ́cɔ́.»
44001018	«Na muinyí mɔ́ɔmɔ bá mbaá mo soɛná go ŋgónana yɛhɛ́, a báá bɔ́ɔ́ndɛ́nɔ́ ntɛ́mɛ́; gɔ́ɔ a mboó obá hɔ́ɔ na odóɛ, nnyɔ́dɔ yɛhɛ́ ɛ báá bumúgé go tɛ́mádɛ́má, mágadɛ́ɛ mɛ́hɛ́ miimée má báá sugúgé go cí.
44001019	Batɔ bá Yolósalɛmɛ biimée bá mbɔ ɔ́bɔ́nɔ́ɔ bosɔ́mɔ moánɛ. Kɔ́ɔ bá mbaá dɔ́ŋɛ́nɔ́ ntɛ́mɛ́ yɛ́ɛyɔ, na nogálɔ nábɔ́, bá amɔ́ “Hakɛlɛdáma”, naá cí goŋaá “Ntɛ́mɛ́ ya manɔ́ŋɔ́”.
44001020	Kanɛ́ bó lɛ́ ɔ́ŋɔ́ɔlú naá kálata ya Ɛsagɔ goŋaá: “Ŋgáa nnyaŋá yɛhɛ́ ɛ síene gɔdɔɔ́. Mɔtɔ a dɛ gɔnɔ́ bɛ́dɛmɛna kɔ́ɔ”; bó lɛ́ ɔ́ŋɔ́ɔlú gɔ́nɔ́ goŋaá: “Ŋgáa mɔtɔ uncodío a gɔ́lɔ undukí yɛ́hɛ́”.
44001021	Bó úhene kanɛ́ goŋaá mɔtɔ ummue naá olɔŋɔ yá batɔ báaba bá á ná lɔmɔ́ bá có díligenene gɛcamɛna giimée gɛ́ɛgɛ Daadáa Yésusu a á nɔ́ ɔyɔ́ɔ naá kadɛ́gadɛ́ɛ yɛcɔ́, a có bégídene, go go bɛ́ɛmba ŋgominyo ya púfuge naá begúe ya Daadáa Yésusu. Gó bayɛga aŋa Sáŋa a mbaá mo yumínyée, gó nco húme aŋa bá lɔ́mɔ́ mo gɔ́lɔ́ɔlú go go ɛ́da naá mmoɛná.»
44001023	Gɔ́ɔ bá sɔ́nɔmɔ́ batɔ báandɛ́: Yósɛbɛ|Yósɛbɛ (Joseph):, mɔ́ɔnyɔ bá dɔ́ŋɔnɔmɔ́ bá amɔ́ Balasábasɛ, bá gɔnɔ mo fínenye bá amɔ́ Yútusu, na Matɛ́asɛ.
44001024	Gɔ́ɔ biimée bɛ́ ɛ́damɔ́ go bósógolonyo bá amɔ́: «Daadáa, maamɔ́ɔ mɔ́ɔnyɔ go íyimenemú ɛdɛ́má ya batɔ biimée, có dúfíemú naá batɔ bá báandɛ́ báaba, mɔ́ɔnyɔ go iyidemú.
44001025	A gɔ́lɔ undukí yá Yódasɛ naá buelí bá go dúmenye gɛnɔ́gɔ́ gá cɔ́mɔ, bɔ́ɔbɔ a mbaá síé a báá cecúgíe go go ɛ́da naá undukí yɔ́ɔyɔ yó háananamɔ́ nɛhɛ́.»
44001026	Gɔ́ɔ bá nɔɔmɔ́ adɔ go go iyide ummue naá batɔ bá báandɛ́ bɔ́ɔbɔ; adɔ go iyide Matɛ́asɛ, a báá bégídéné naá ombanɔ yá baapótɛlɛ|Apótɛlɛ (Apôtre): bɔ́ɔ́dɔ́ na ummue.
44002001	Aŋa buisí bá gibíné gá Beyúdene gɛ́ɛgɛ bá dɔ́ŋɔnɔmɔ́ bá amɔ́ Pantɛkótɛ bó mbaá bolá, boolímínyí biimée bá mba lɛ́ bábándɛ́gɛ́náalú hoóma táŋɛ́ hémmue.
44002002	Hɔ́ɔ na hɔ́ɔ, giuŋgúlú go báŋa gɛ́ ɛ́da go úlene naá mmoɛná, giuŋgúlú gɛ́ɛgɔ gɛ́ fóanɛna aŋa gɛantáanta gá ufufu gɛ́ɛgɛ gɛ́ úlenemú na bogaaga, gá gɛ́ go hóogo naá nnyaŋá yɛ́ɛyɛ bá mbaá lɔmɔ́ kɔ́ɔ.
44002003	Kɔ́ɔ bɛ́ ɛ́namɔ́ boóma bó fóanɛna aŋa bɛlɛ́mbɛ bá íyuke bɛ́ɛbɛ bɛ́ mbaá lɔmɔ́ bɛ́ báádona, bɛ́ badɛmana gímmue go gímmue naá onyɔ moánɛ.
44002004	Gɔ́ɔ Gimmúmpúu gá Giliíli|Gimmúmpúu gá Giliíli (Saint Esprit): a dómbamɔ́ go hóogo boolímínyí biimée, bá báá lɛ gó bayɛga go gálagala dogálɔ dúncodío, aŋa Giliíli a mbaá lɔmɔ́ a bó fáanana bogaaga bá go gálagala.
44002005	Kanɛ́ naá Yolósalɛmɛ, Beyúdene báaba bá búlugenyemú Asaŋa mammana mammana, bá mba lɛ́ bɔ́ ɔyɔ hɔ́ɔ, bɛ́ ɛ́da go úlene naá bɛdɔŋɔ bá cí iŋkimée.
44002006	Aŋa bá mbɔɔ́ ɔ́bɔ́ giuŋgúlú gɛ́ɛgɔ, gáábɔ́ go bábándɛgɛna go gitúu, bá ná lɛ́ go éte go ŋgéte, goakɛ́, onyɔ moánɛ a mba lɛ́ ɔ ɔ́bɔnɔ boolímínyí bá gálagala nogálɔ nɛ́hɛ́ ná mbíényée.
44002007	Boóma bɔ́ɔbɔ go bó dómba odóɛ, bá békúke, bá bágálɛnagalɛna bá amɔ́: «Batɔ biimée báaba bá gálagalamɔ́ báaba caá bá lɔ́mɔ́ Bégelilée o?
44002008	Nɛɛ́nɛ kanɛ́ dɛ bó ɔ́bɔnɔ onyɔ moánɛ naá nogálɔ nɛ́hɛ́ ná mbíényée o?
44002009	Dɛ lɛ́ háalá na batɔ báaba bɛ́ ɛ́damɔ́ go úlene naá bɛdɔŋɔ bɛ́ɛbɛ bɛ́ lɔ́mɔ́: Pálátɛsɛ, Mɛ́dɛsɛ na Elemíite, batɔ bá Mɛsɔpɔtɛmɛ́ɛ, bá Yudée na bá Kapadósɛ, bá Pɔ́ŋɔ na bá Esíi,
44002010	bá Filisíi na bá Peŋefilíi, bá Egíbítene|Egíbítene (Egypte): na bá Libíi mɔ́ɔnyɔ a lɔ́mɔ́ naá Siléene, na batɔ bá Olóma,
44002011	bɛɛcɔ́ɔ biimée, akɛ́ Beyúdene akɛ́ bidugúnúu bá batɔ bɛ́ɛbɛ bɛ́ mbií íŋéné naá gioliminyo gá Beyúdene, Bákɛlɛ́tɛ na Baaláabɛ, dɛ bó ɔ́bɔnɔ bá gálagala bisi bá moóma bá Asaŋa na dogálɔ dɛ́cɔ́ dá mbíényée.»
44002012	Boóma bɔ́ɔbɔ go bó dómba odóɛ, bá békúke bá bágálɛnagalɛna bá amɔ́: «Bɔ́ɔbɔ náana bó lo go bɛ́ɛmba ŋkádɛ naá cí o?»
44002013	Batɔ bóncodío bá hɔnɔ boolímínyí, bá gálagala bá amɔ́: «Batɔ báaba bá báá go gúe mɔgɛ́bɔ.», mɔ́ɔ a lɔ́mɔ́ mɔtɔ mɔ́ɔnyɔ Asaŋa a mbaá dómá naá kadɛ́gadɛ́ɛ yɛnyɔ́, a báá mo fáá nɛgaŋa ná go ŋanana bɛsɛɔ, muune na biseyi bá moóma aŋa gɔ́ɔgɔ bɛɛnyɔ́ɔ moatɛ́ no íyimenemú.
44002023	Mɔ́ɔ a lɔ́mɔ́ tɔ́nɔ mɔtɔ mɔ́ɔnyɔ bá mbaá nyó dúéné gɔgɔ́ aŋa gokɛsa gá Asaŋa gá moóma gá fueké fueké gó mbaá lɔmɔ́. No mba mo gɔ́lɔ́ no báá mo íŋéné go bologílógí, bá báá mo óná naá kolósi.
44002024	Kanɛ́ Asaŋa a mba mo fúfúné, a báá mo dúgúné go makánya má nigúe. Ɛɛ́ɛŋ, bó do mbáá lɛ ba go báŋa goŋaá nigúe a lɔbɛnɔ nɛhɛ́ naá mɔ́ magálá.
44002025	Mammana, Défidi|Défidi (David): a mbo oyɛ́dá go busío bɛ́hɛ́ bá moatɛ́ a amɔ́: “Bɛcamɛna biimée mmba lɛ́ nnúune Daadáa naá yɔmɔ́ busío, a lɛ́ naá ombɔ́gɔ onɔ́mɛ yámɛ goŋaá cɛ dagádánáa.
44002026	Boóma bá ndiemi bɔ́ odɛ́má yámɛ yó lɔ́mɔ́ dácɛ na besé makɔ́nɔ́, gɔnɔ́ dogálɔ dámɛ dácɛ na bɛyaŋa; goŋaá akɛ́ aŋa nnyɔ́dɔ yamɛ ɛ lɔ́mɔ́ na bonɔ́nɔ́, ka ŋga fuugée na mbémineminie.
44002027	Mammana, o do ná bóso go dɛ́ɛna giliíli gámɛ naá begúe, gɔnɔ́ o do ná bóso go dɛ́ɛna Gimmúmpúu bahɔ a yɛka.
44002028	O lɛ́ túfíelú pɛ́ sá gɛɔyɔ, o ná kóogio na bɛyaŋa goŋaá o lɛ́ namɛ.
44002029	«Boɔmɛ, ndɛ́ ba go nyó oyana mammana caá: Défidi, isée kɔ́nɔ́ɔ ba biisée bɛcɔ́, a mba lɛ́ gúelú, bá báá mo miée, gɛbɛ́lá gɛ́hɛ́ gɛ́ lɛ́ hɔ́ɔ gó nco go éme ínoni.
44002030	Kanɛ́ a mba lɛ́ mbúsí ya Asaŋa, a gɔnɔ go íyimene goŋaá Asaŋa a mba mo gálɛ́dá a báá bálɛáa a amɔ́ a ŋga lukúményée mɔtɔ mɔ́ɔnyɔ naá nogɔgɔ́ nɛ́hɛ́, naá oŋgɛ́yɔ́ yɛ́hɛ́ yá bufuŋe.
44002031	Défidi a mba dóáná go ɛ́na bɔ́ɔbɔ bó úlenemú, a báá cambɛ́dá gofúfuge gá Kilítusu|Kilítusu (Christ): a amɔ́: “A dɛ mbáá lɛ dɛ́ɛ́náalú naá begúe, gɔnɔ́, nnyɔ́dɔ yɛhɛ́ ɛ dɛ mbá yɛka.”
44002032	Asaŋa a mba fúfúné Yésusu mɔ́ɔnyɔ kálagalamɔ́, bɛɛcɔ́ɔ biimée báaba dɛ íyimene nɔ́ɔnɔ.
44002033	Asaŋa a mba mo búlúgíe naá ombɔ́gɔ onɔ́mɛ yɛ́hɛ́, a báá gɔ́lɔ́ naá Isée Gimmúmpúu gá Giliíli|Gimmúmpúu gá Giliíli (Saint Esprit): mɔ́ɔnyɔ a mbaá dáná: Giliíli moánɛ mɔ́ a á ná có sugúnéné, gɔ́ɔ gó lɔ́mɔ́ aŋa no núunemú, no ɔ́bɔnɔ náana.
44002034	Défidi, mɔ́ɔ moatɛ́ kanɛ go ɛ́da naá mmoɛná, a mbo oyɛ́dá kanɛ́ a amɔ́: “Daadáa Asaŋa a mbo oyáná Daadáa bamɛ a amɔ́: Lukúméne naá ombɔ́gɔ onɔ́mɛ yámɛ,
44002035	gó ɛ́da go éme aŋa nná ŋamɔ́ goŋaá babɛlɔ́bɛlɔ báhɔ bɛ́ ɛ́ya gɛdálɛ́ná bɛgɔ́ndɔ́ báhɔ.”
44002036	«Ŋgáa boɛ́nɔ bá Ɛ́sɛlahɛ́ɛlɛ buimée bó íyime nɔ́ɔnɔ naá mammana: Yésusu mɔ́ɔnyɔ no lɔ́mɔ́ ónáalú naá kolósi, mɔ́ɔ Asaŋa a lɔ́mɔ́ mo íyíelú Daadáa gɔnɔ́ Mesíi.»
44002037	Aŋa bá mbɔɔ́ ɔ́bɔ́ dogálɔ dɔ́ɔdɔ, gáábɔ́ go sómbɛga odɛ́má. Kɔ́ɔ bú úhunemú Píele na baapótɛlɛ|Apótɛlɛ (Apôtre): báaba bóncodío bá amɔ́: «Boɔmɛ, kanɛ́ dɛ lɔ́mɔ́ ba go ŋa nɛɛ́nɛ o?»
44002038	Píele go bó gundie a amɔ́: «Núgíe nɔnɔ gɛɔyɔ gɛ́nyɔ́, uŋkimée a béyuminye go ufíno yá Yésu Kilítu goŋaá Asaŋa a nyó héehinye bɛlɔgɔ bɛ́nyɔ́. Hɔ́ɔlɔ́ gɔ́ɔ no gaá ná bɛáa pááná ya Asaŋa, ɛ lɔ́mɔ́ Gimmúmpúu gá Giliíli.
44002039	Mammana, tánɔ ya Asaŋa ɛ lɔ́mɔ́ go busío bɛ́nyɔ́ na baaná bɛ́nyɔ́, na biiménénée báaba bɔ́ ɔyɔmɔ́ halaháláa na háalá, gɛca aŋa Daadáa Asaŋa bɛcɔ́ a ná bó dɔ́ŋɔnɔmɔ́.»
44002040	Na dogálɔ gɔnɔ́ dúncodío, Píele a mbɛ ɛ́dá naá busío a bó dúfenye, a bó gíndenye, o oya a amɔ́: «Bósódíomú nɔnɔ go gɛgáda gá ogɛlɛ yɔ́ɔyɔ.»
44002041	Gɛca naá bɔ́ɔ gɛ́ mbo olímínyóo dogálɔ dá Píele, gɛ́ báá béyumínyée. Buisí moánɛ bɔ́ɔbɔ, batɔ makana tɔ́sɛnɔ ɛ́dadɔ́ gáábɔ́ go bégídene naá olɔŋɔ yá boolímínyí.
44002042	Bá mba lɛ́ bá bííŋenene go go ɔ́bɔnɔ gohúunenye gá baapótɛlɛ. Bé ebinye ebinye aŋa bolimóní. Bá nyáanya émmuée, bá bósógolonyo olɔŋɔ.
44002043	Mɔtɔ uŋkimée a mba lɛ́ a díine Asaŋa, goakɛ́ baapótɛlɛ|Apótɛlɛ (Apôtre): bá mba lɛ́ bá ŋanana gɛca gá muune na bieninye bá gobékúke.
44002044	Biimée báaba bá mbaá lɔmɔ́ olímínyóolú bá mba lɛ́ báladáalú, bé ebinye ebinye buimée bɔ́ɔbɔ bá mbaá lɔmɔ́ na bɔ́.
44002045	Bá mba lɛ́ bá dúenene cí sábɔ́ na moóma mɔ́ɔmɔ bá mbaá lɔmɔ́ bá bɛanana, bá lɛ go ɛ́da go dáŋabana muinyí mɔ́ɔmɔ mó húmemú hɔ́ɔ, onyɔ moánɛ a bɛa aŋa masɔ́mɔ mɛ́hɛ́ má lɔ́mɔ́.
44002046	Ukelú yúmmue, bá mbá lɛ́ miisí miimée, bɛ́ ɛ́da bábánda naá Nnyaŋá ya Asaŋa|Nnyaŋá ya Asaŋa (Maison de Dieu/Temple): kanɛ go súge, bá mba lɛ́ bá nyáanya olɔŋɔ yúmmue naá nnyaŋá sábɔ́ na bɛyaŋa, tɔ́nɔ na odɛ́má yá lɛbɛlɛbɛ.
44002047	Bá mba lɛ́ bá búlugenye Asaŋa, batɔ biimée bá bó maamana. Kɔ́ɔ Daadáa a mbaá lɔmɔ́ a gídenine miisí miimée naá olɔŋɔ yá boolímínyí batɔ báaba a mbaá lɛ bó sódíolú.
44003001	Buisí búmmue, gɔ́ɔ Píele olɔŋɔ na Sáŋa bá fadɛgɛnamɔ́ bá báá bólɛ́gá naá Nnyaŋá ya Asaŋa|Nnyaŋá ya Asaŋa (Maison de Dieu/Temple): go go ɛ́da bósógolonyo Asaŋa hɔ́ɔ, gɛcamɛna gá bigúlí bɛ́dadɔ́.
44003002	Naá miíŋene má gɛasɛ́ gá Nnyaŋá ya Asaŋa gɛ́ɛgɛ bá mbaá lɔmɔ́ bá dɔ́ŋɔnɔ bá amɔ́ «Gɛnɔ́gɔ́ gá Gɛasɛ́», mɔtɔ ummue a mba lɛ́ hɔ́ɔ bésúgúlídéelú go cí, a mba lɛ́ bébíénéelú gɛcɛ́gɛlɛ. Miisí miimée, bá mba lɛ́ bú úle nɛhɛ́ bá nco mo dɛ́ɛna hɔ́ɔlɔ́ goŋaá ɔ ɔŋɔnɔ batɔ báaba bá mbaá lɔmɔ́ bá nco go íŋenene naá Nnyaŋá ya Asaŋa moóma.
44003003	Aŋa mɔtɔ mɔ́ɔnyɔ a mbɛɛ́ ɛ́ná Píele nɛhɛ́ na Sáŋa bú úlene go go nco go íŋene naá Nnyaŋá ya Asaŋa, gɛ́hɛ́ go ɛ́da go bó ɔŋɔnɔ muinyí.
44003004	Gɔ́ɔ Píele nɛhɛ́ na Sáŋa bá mo ágɛnamɔ́ oŋgíso bá bɛ́ɛ́ ɛ́dá go mo núune, kanɛ́ Píele na Sáŋa go mo oyana bá amɔ́: «Có núúnéemú.»
44003005	Mɔtɔ go ɛ́da go bó núune cóóó, goakɛ́ a mba lɛ́ a bágɛ́gana goŋaá bá mo fáa boóma.
44003006	Píele go mo oyana kanɛ́ a amɔ́: «Akɛ́ muinyí, akɛ́ góolo, bá búmmue cɛ bɛanánáa. Kanɛ́ ko fáamɔ́ bɔ́ɔbɔ ndɔ́mɔ́ na bɔ́, bó lɔ́mɔ́: go ufíno yá Yésu Kilítu|Kilítusu (Christ): ba Násalɛdɛ, ɛndáa!»
44003007	Kɔ́ɔ Píele a mo gumbenemú go ombɔ́gɔ onɔ́mɛ a báá mo fedígínyée tɛ́nɛ́ɛ. Bɛgɔ́ndɔ́ na mogɔ́lɛgɔ́lɛ́ má mɔtɔ mɔ́ɔnyɔ go dómba go bɛa bogaaga;
44003008	mɔtɔ go yáhoga tɛ́nɛ́ɛ, a bɛ́ɛ́ ɛ́dá go ɛnda. Olɔŋɔ na Píele na Sáŋa, gɛ́hɛ́ go íŋene naá Nnyaŋá ya Asaŋa, ɛ ɛnda, a bécume, a gúmenye Asaŋa.
44003009	Batɔ biimée bá mba lɛ́ bá mo núune aŋa a mbaá lɛ ɛ ɛnda, a gúmenye Asaŋa.
44003010	Aŋa batɔ bá mbaá mo bétémbúgínyée, bá bíí íyímé bá amɔ́ mɔ́ɔ a mbaá lɔmɔ́ a gɛ́ga bésúgúlídéelú go cí naá miíŋene má Gɛnɔ́gɔ́ gá Gɛasɛ́ gá Nnyaŋá ya Asaŋa go go ɔŋɔnɔ muinyí, gáábɔ́ go bɛa bofoá na bibékúkí go boóma bɔ́ɔbɔ bó mbaá lɛ báŋaáalú.
44003011	Kanɛ́ aŋa mɔtɔ mɔ́ɔnyɔ a mbaá lɔmɔ́ nábɛnábɛ na Píele na Sáŋa, a dɛ bó síé, batɔ biimée na bibékúkí dácɛ, go kúluguge bá bɛ́ɛ́ ɛ́dá anáa bá mbaá lɔmɔ́ naá balánda mɔ́ɔnyɔ bá mbaá lɔmɔ́ bá dɔ́ŋɔnɔ bá amɔ́ «Balánda bá Salomɔ́ŋɔ.»
44003012	Aŋa Píele a mbɛɛ́ ɛ́ná nɔ́ɔnɔ, gɛ́hɛ́ go ɛ́da go oyanɛna batɔ a amɔ́: «Bɛɛnyɔ́ɔ batɔ bá Ɛ́sɛlahɛ́ɛlɛ báaba, goakɛ́ kanɛ́ no békúkemú giéŋugie gɛ́ɛgɛ o? Ɛkádɛ́ no có núunemú aŋa bɛɛcɔ́ɔ bá moánɛ dɛ báá ná ŋaáa goŋaá mɔtɔ mɔ́ɔnyɔ ɛ ɛnda go bogaaga bɛ́cɔ́, ɛ́na lí bó lɔ́mɔ́ go gobɛ́ɛmba gɛ́cɔ́ gɔ́ɔgɔ báladáalú na Asaŋa o?
44003013	«Asaŋa ba Ábalaháma|Ábalaháma (Abraham):, ba Ɛ́saga, ba Yɔ́kɔbɔ, Asaŋa ba biisée kɔ́nɔ́ɔ bá biisée bɛ́cɔ́, mɔ́ɔ a fáamɔ́ uyogóní bɛhɛ́ Yésusu nigúmi. Bɛɛnyɔ́ɔ moatɛ́ no mbaá lɔmɔ́ mo dúelú, no báá mo básáŋóná naá busío bá Pɛlátɛ, mɔ́ɔ bégedíelú goŋaá a mo dɛ́ɛna.
44003014	No mbi inyé mɔ́ɔnyɔ a mbaá lɔmɔ́ Gimmúmpúu gɔnɔ́ Gɛtɛ́nɛ́ɛ, no báá lɛ́gá go ɔŋɛnɔ Pɛlátɛ goŋaá a nyó dɛ́ɛnɛna mɔ́ɔnyɔ a mbaá lɔmɔ́ uŋgúníní batɔ.
44003015	Nɔ́ɔ gɔ́ɔ no mbaá ŋaáa goŋaá Ogɔ́nɔ́ɔ ba gɛɔyɔ a gúe. Kanɛ́ Asaŋa a mba mo fúfúné naá nigúe, a báá mo gundíe naá gɛɔyɔ, bɛɛcɔ́ɔ dɛ lɛ́ ŋgominyo sɛ́ɛsɛ kɔ́ɔ.
44003016	Kanɛ́ go mɔtɔ mɔ́ɔnyɔ no mo núunemú no gɔnɔ mo íyimene mɔ́ɔnyɔ, bó lɔ́mɔ́ bogaaga bá ufíno yá Yésusu bɔ́ bó mo gíndiemú. Bó lɔ́mɔ́ goágana gá odɛ́má yɛ́hɛ́ naá Yésusu gɔ́ɔ éŋugiemú mɔtɔ mɔ́ɔnyɔ go busío buimée, bó á báŋaáa bɛɛnyɔ́ɔ hɔ́ɔ biimée no núune.
44003017	«Akɛ́ nɔ́ɔnɔ, bolimóní bámɛ, ŋgíyimene bese goŋaá bɛɛnyɔ́ɔ na mefuŋe mɛ́nyɔ́ no mba ŋaáa Yésusu nɔ́ɔnɔ naá kanɛ go íyime.
44003018	Kanɛ́ nɔ́ɔnɔ gɔ́ɔ Asaŋa a mbaá hóógío nogálɔ nɛ́hɛ́ nɔ́ɔnɔ mbúsí sá Asaŋa|Mbúsí ya Asaŋa (Prophète): sɛ́ mbaá lɛ húmíelú cóá cóá goŋaá: “ Mesíi|Kilítusu (Christ): bɛhɛ́ a ŋgɔ ɔ́bɛ́gɔ́nɔ́ɔ”.
44003019	Núgíe nɔnɔ kanɛ́ gɛɔyɔ gɛ́nyɔ́, no gunde naá Asaŋa, gɔ́ɔ a gaá ná nyó hééhínyée bɛlɔgɔ bɛ́nyɔ́.
44003020	Nɔ́ɔnɔ gɔ́ɔ Daadáa Asaŋa a ná nyó dómɛnamɔ́ bɛcamɛna bá go fuuge, a gunde a nyó dómɛna Mesíi mɔ́ɔnyɔ a mbaá lɔmɔ́ iyídéelú gɛcamɛna gɛ́ gá lɛ́ naá busío go busío bɛ́nyɔ́; mɔ́ɔ a lɔ́mɔ́ Yésusu.
44003021	Godɔ́ɔdɔ háalá, Yésu Kilítu a háanana go gɛ́ga naá mmoɛná bó ɛ́da húme naá gɛcamɛna gɛ́ɛgɛ boóma buimée bó ŋgaá gɔnɔ́ bégedie, aŋa Asaŋa a mbaá lɔmɔ́ oyɛ́dáalú fueké fueké naá eŋgúdé yá bimmúmpúu bɛ́hɛ́ bá mbúsí sá Asaŋa.
44003022	Moatɛ́, Mɔ́sɛsɛ a mbo oyɛ́dá a amɔ́: “Daadáa Asaŋa bɛnyɔ́ a ŋga nyó dómɛ́ná mbúsí aŋa yɔmɔ́ɔ, ɛ ŋga bɛ́ɛ́mbá mɔtɔ ba gɛdɔŋɔ gɛ́nyɔ́. Gɔ́ɔ no ŋgaá mo bódólónyóo, no ɔ́bɔ boóma buimée bɔ́ɔbɔ a ŋgaá nyó oyáná.
44003023	Mɔtɔ uŋkimée mɔ́ɔnyɔ a ŋgií inyé go ɔ́bɛnɔ mbúsí moánɛ, bá ŋga mo émíe naá boɛ́nɔ bá Asaŋa, bá mo óna”.
44003024	Bó lɔ́mɔ́ go medúgú máama gɔ́ɔ mbúsí sá Asaŋa iŋkimée, gó ɛ́da bayɛga naá mbúsí ya Asaŋa Sémuele|Sémuele (Samuel):, sɛ́ mbaá gálágáláa, sɛ́ báá gɔnɔ́ dóógónyóo.
44003025	Tánɔ yɛ́ɛyɛ Asaŋa a mbaá fáá naá eŋgúdé yá mbúsí sá Asaŋa ɛ lɔ́mɔ́ go busío bɛ́nyɔ́, gɔ́ɔ no lɔ́mɔ́ naá gɛlada bugúle|Gɛlada bugúle (Alliance): gɛ́ɛgɛ Asaŋa a mbaá ŋaáa na biisée bɛ́nyɔ́ naá hoóma háaha Asaŋa a mbo oyáná Ábalaháma a amɔ́: “Na mbɔ́dɔ yahɔ ya batɔ gɔ́ɔ ka ŋgaá foná egúli eŋkimée yáaya naá cí.”
44003026	Náana, manɛ́ go busío bɛ́nyɔ́ gɔ́ɔ Asaŋa a mbaá ŋaáa goŋaá uyogóní bɛhɛ́ u úle. A mba mo dómá go go nco nyó fona, bó húme goŋaá uŋkimée mɔ́ɔnyɔ naá bɛɛnyɔ́ɔ a dɛ́ɛna bɛgáda bɛ́hɛ́ bá meŋiigíe.»
44004001	Píele na Sáŋa bá gá lɛ́ naá go gálagala nɔ́ɔnɔ, bedúmbí bɛbáágá naá Asaŋa, ogɔ́nɔ́ɔ ba bebeŋíbéŋí Nnyaŋá ya Asaŋa|Nnyaŋá ya Asaŋa (Maison de Dieu/Temple): na Beseduseyéŋe|Beseduseyéŋe (Sadducéens):, go úle bá báá bolá.
44004002	Bá mba lɛ́ bɔ́ ɔ́bɔnɔ mpímí goŋaá Píele na Sáŋa bá mba lɛ́ bá húunenye gɛdɔŋɔ bá amɔ́ Yésusu a mba fúfúgé, gó dúfenye nɔ́ɔnɔ goŋaá begúe bá lɛ́ ba go fúfugene.
44004003	Kɔ́ɔ bá dómbamɔ́ go bó gumbene bá báá bó ágá naá ncíbo ya gɛaŋɔ́ gó bɛ́ɛ́ ɛ́dá húme anáa ɛyɛ́nɛ́ɛ, goakɛ́ bó mbaá ŋá bó ná lɛ́ hɛɔbɔ́bɔ́ɔ.
44004004	Akɛ́ nɔ́ɔnɔ, gɛca naá báaba bá mbɔɔ́ ɔ́bɔ́ gohúunenye gá Píele na Sáŋa bá mbo olímínyóo; ombanɔ yá boolímínyí go bólɛga batɔ makana tɔ́sɛnɔ ɛ́táanɔ.
44004005	Aŋa gó mbaá bélíe, mefuŋe má Beyúdene na bafɛanɔ́ɔ na muloodio má gicele go bábándɛgɛna naá Yolósalɛmɛ.
44004006	Batɔ báaba bá mbá lɛ́ tɔ́nɔ hɔ́ɔ: Háanɛ, Ufuŋe yá bedúmbí bɛbáágá naá Asaŋa, Keyífe, Sáŋa, Alɛgɛsándɛlɛ na ncíbo ya batɔ iŋkimée ya ogɔ́nɔ́ɔ ba bedúmbí bɛbáágá naá Asaŋa.
44004007	Kɔ́ɔ bá bó úlinemú na Píele na Sáŋa naá busío bábɔ́, go ɛ́da go bó úhene bá amɔ́: «Go bogaaga bóhanɛ́, ɛ́na go ufíno yóhanɛ́ no báá ná ŋaáa giéŋugie gɛ́ɛgɛ o?»
44004008	Gɔ́ɔ Píele, dácɛ na Gimmúmpúu gá Giliíli|Gimmúmpúu gá Giliíli (Saint Esprit):, a bó oyanamɔ́ a amɔ́: «Bɛɛnyɔ́ɔ mefuŋe má gɛdɔŋɔ na bafɛanɔ́ɔ:
44004009	aŋa bá có úhenemú ínoni yɛ́ɛyɛ goŋaá dɛ báá básáágá go besé yɛ́ɛyɛ dɛ ŋamɔ́ onɛ́mɔnɛmɔ, dɛ gunde dɛ dúfie pɛ́ yɛ́ɛyɛ e éŋugemú go yɛ́,
44004010	íyíme nɔnɔ bese, bɛɛnyɔ́ɔ biimée na gɛdɔŋɔ gá Ɛ́sɛlahɛ́ɛlɛ giimée goŋaá: bó lɔ́mɔ́ go ufíno yá Yésu Kilítu|Kilítusu (Christ): ba Násalɛdɛ, mɔ́ɔnyɔ bɛɛnyɔ́ɔ moatɛ́ moatɛ báaba no mbaá mo gilénée naá kolósi; kanɛ́ Asaŋa go mo fúfune naá begúe, go ufíno yɛ́hɛ́ gɔ́ɔ mɔtɔ mɔ́ɔnyɔ a lɔ́mɔ́ éŋúgéelú aŋa no mo núunemú náana, caá akɛ́ go ufíno yúntió.
44004011	Yésusu mɔ́ɔnyɔ mɔ́ɔ moánɛ Ŋgɔ́ŋɛ́ sɛ́ oyamɔ́ go busío bɛ́hɛ́ sɛ́ amɔ́: “Ɛdánɛ́ nɛ́ɛnɛ bɛɛnyɔ́ɔ befúégí no mbaá umbé, nɛ́ lɛ́ ɛ́yáalú ɛdánɛ́ ná bugído.”
44004012	Goana mɔ́ɔ a lɔ́mɔ́ na gisódio go busío bá batɔ, goakɛ́ naá cí yɛ́ɛyɛ iŋkimée, Asaŋa a dɛ mbá fáa batɔ ufíno yúntió yɔ́ɔyɔ dɛ mbaá lɔmɔ́ ba go bɛa gisódio go yɔ́.»
44004013	Aŋa batɔ báaba naá Nɛgála bá mbɛɛ́ ɛ́ná goŋaá Píele na Sáŋa bá gálagala kanɛ akɛ́ kégí, gɔ́ɔ bɔ́ɔ bá mba lɛ́ bá núune goŋaá bá lɛ́ kanɛ go hóona kálata, kanɛ goíyime naá odóɛ, gáábɔ́ go békúke makɔ́nɔ́. Bá mba lɛ́ lɛncáalú goŋaá bá lɛ́ batɔ bá olɔŋɔ yá Yésusu.
44004014	Kanɛ́ naá gɛcamɛna gɛ́ɛgɔ, bá mba lɛ́ bá núune tɔ́nɔ mɔtɔ mɔ́ɔnyɔ a mbaá lɔ́mɔ́ éŋúgéelú tɛ́nɛ́ɛ mekúígíi nabɔ́, gáábɔ́ go lɔbɛnɔ kanɛ boóma bá go gundie.
44004015	Kɔ́ɔ bá húmiemú baapótɛlɛ naá hoóma há Nɛgála, go go gedegedie bɔ́ɔ na bɔ́ɔ aŋa bá lɔ́mɔ́ bá goŋaá bá sómba gɛsɛnɛ.
44004016	Bá mba lɛ́ bá bágálɛnagalɛna, bá búúhenehene bá amɔ́: «Dɛ gaá ná ŋaáa batɔ báaba ɛkádɛ o? Mammana, batɔ báaba naá Yolósalɛmɛ biimée bí íyimene bá amɔ́ bɔ́ɔ bá báá ná ŋaáa gɛantá gá boóma gɛ́ɛgɛ, dɛ dɛ báá ba go sáŋona.
44004017	Kanɛ́ go goŋaá boóma moánɛ bó do saáa gɛdɔŋɔ giimée, ŋgáa dɛ bó lɔsɛnɔ, dɛ bó lege goŋaá bá dɛ gɔnɔ́ go oyana mɔtɔ akɛ́ ɛkádɛ go ufíno yá Yésusu go busío buimée.»
44004018	Gɔ́ɔ bá gɔnɔmɔ́ dɔ́ŋɛnɔ baapótɛlɛ bá báá bó legé goŋaá bá dɛ gɔnɔ́ gálɛda akɛ́ sɔŋɛ ɛ́na lí bá dɛ gɔnɔ́ húunenye go ufíno yá Yésusu go busío buimée.
44004019	Kanɛ́ Píele na Sáŋa go bó gundie bá amɔ́: «Bɛɛnyɔ́ɔ moatɛ́ moatɛ núúnée nɔnɔ no gunde no oyɛda ɛ́na gó háanana goŋaá dɛ nyó ɔ́bɛnɔ gó dómba goŋaá dɛ ɔ́bɛnɔ Asaŋa.
44004020	Kanɛ́ naá bɛ́cɔ́ boayá, dɛ dɛ báá bá go lɔbɛnɔ akɛ́ sɔŋɛ goŋaá dɛ dɛ oyáa hoóma hiimée bɔ́ɔbɔ dɛ mbɛɛ́ ɛ́ná dɛ báá gundé dɛ bɔ́ɔ́ ɔ́bɔ́nɔ́ɔ.»
44004021	Batɔ bá Nɛgála go gɔnɔ bó lɔsɛnɔ bá báá bó dɛ́ɛ́ná. Bá dɛ mbá bɛa pɛ́ ya go bó fáa noséésényée, goakɛ́ mɔtɔ uŋkimée a mba lɛ́ a gúmenye Asaŋa go bosɔ́mɔ bɔ́ɔbɔ bó mbaá bádómbánáa.
44004022	Mɔtɔ mɔ́ɔnyɔ a mbaá lɔ́mɔ́ éŋúgéelú naá buune mmoɛná a mba lɛ́ na nnyómá otíno áhandɛ́ na oŋɛndɛ́gá.
44004023	Bá dɛ́ɛnana Píele na Sáŋa nɔ́ɔnɔ, gáábɔ́ go dómba bá bɛ́ɛ́ ɛ́dá gíde begúle bábɔ́, go ɛ́da go bó dúfenye buimée bɔ́ɔbɔ bagɔ́nɔ́ɔ bá bedúmbí bɛbáágá naá Asaŋa na bafɛanɔ́ɔ bá mbaá bó oyánɛ́náa.
44004024	Aŋa bɔ́ɔ biimée bá mbɔɔ́ ɔ́bɔ́ ŋgoyáamɔ́ yɛ́ɛyɛ, boolímínyí gáábɔ́ go ága ukelú yúmmue naá mbósógólí yɛ́ɛyɛ bá amɔ́: «Daadáa Asaŋa, maamɔ́ɔ mɔ́ɔ o mbaá besíe mmoɛná, cí, máŋɛ́, na moóma muimée mɔ́ɔmɔ mó lɔ́mɔ́ kɔ́ɔ.
44004025	Maamɔ́ɔ mɔ́ɔ o mbaá gálɛ́dá dogálɔ dɔ́ɔdɔ isée bɛcɔ́, uyogóní bahɔ Défidi|Défidi (David):, a mbaá húmíe naá mɔ́ nyuudé go bogaaga bá Gimmúmpúu gá Giliíli|Gimmúmpúu gá Giliíli (Saint Esprit): a amɔ́: “Bɛdɔŋɔ bɛ́ bábɛ́gamɔ́ na bogaaga goakɛ́ o? Mɛɛ́nɔ má gódamɔ́ modɔgɛ má kanɛ ŋgénéménée goakɛ́ o?
44004026	Bagɔ́nɔ́ɔ bá cí bá báá gó dɛ́lɛmana go nɛnoa, Mefuŋe má báá go bénebigenye go go nuugenye Daadáa na Giiyide|Giiyide (l'Élu): bɛhɛ́.”
44004027	«Ɛɛ́ɛŋ, bó lɛ́ mammana goŋaá Elóode nɛhɛ́ na Pɔ́ŋɔsɛ Pɛlátɛ bá mba bénebígínyée naá tɛ́sɔnɔ yɛ́ɛyɛ olɔŋɔ na biinyí gɔnɔ́ na egúli yá Ɛ́sɛlahɛ́ɛlɛ go go nuugenye Gimmúmpúu gáhɔ gá uyogóní, Yésusu mɔ́ɔnyɔ o mbií iyídé.
44004028	Bá mbaá ŋaáa nɔ́ɔnɔ go go hóogio buimée bɔ́ɔbɔ go bogaaga báhɔ na ndɛ́ga yahɔ, o mbaá dóáná go kɛsɛda.
44004029	Daadáa Asaŋa, kanɛ́ godɔ́ɔdɔ, ɛ́ná aŋa bá có séesenyemú, o fáa boyogóní báhɔ bogaaga bá go oya Nogálɔ náhɔ na masánca.
44004030	Dúfíe bogaaga báhɔ goŋaá biéŋugie, bɛsɛɔ na bieninye bá gobékúke mó báŋanana go ufíno yá gimmúmpúu gáhɔ gá uyogóní Yésusu.»
44004031	Aŋa bá mbaá maná mbósógólí, hoóma háaha bá mbaá lɔmɔ́ bábándɛ́gɛ́náalú hɔ́ɔ go yiŋkimide. Kɔ́ɔ Gimmúmpúu gá Giliíli a bó hóogomú bɔ́ɔ biimée, gáábɔ́ go ɛ́da go dúmenye nogálɔ ná Asaŋa na masánca.
44004032	Giimbó gá boolímínyí gɛ́ mba lɛ́ mammana bágódɛ́náalú, na odɛ́má yúmmue na mbééníŋínyí mmue. Moóma mábɔ́ mó mba lɛ́ émmuée, mɔtɔ ummue a dɛ mbáá lɛ ba go bágóba ombɔ́gɔ a amɔ́ bɔ́ɔbɔ bó ɔ́bɛnɔnɔmɔ́ namɛ.
44004033	Na bogaaga buimée gɔ́ɔ baapótɛlɛ|Apótɛlɛ (Apôtre): bá mbaá lɛ bó oya púfuge naá begúe ya Daadáa Yésusu, Asaŋa a fona boolímínyí biimée makɔ́nɔ́.
44004034	Naá olɔŋɔ yábɔ́, mɔtɔ a dɛ mbáá lɛ mbií ya boóma. Kɔ́ɔ gó mbaá lɛ, mɔtɔ uŋkimée mɔ́ɔnyɔ a lɔ́mɔ́ na ntɛ́mɛ́, akɛ́ nnyaŋá, a mó dúe, u úle na muinyí mɔ́ɔmɔ a báá ná bódá,
44004035	a nco go íŋene baapótɛlɛ; bá lɛ go ɛ́da kanɛ́ go abana onyɔ moánɛ muinyí aŋa bosɔ́mɔ bɛ́hɛ́ bó lɔ́mɔ́.
44004036	Nɔ́ɔnɔ gɔ́ɔ, mɔtɔ ummue ufíno yɛ́hɛ́ Yósɛbɛ|Yósɛbɛ (Joseph):, moɔnɔ́ ba boya Léfi, mbíényée ya gɛdɔŋɔ gá Sípele, mɔ́ɔnyɔ baapótɛlɛ bá mbaá mo logá goŋaá Banábasɛ (nɔ́ɔnɔ gó lɛ́ aá mɔtɔ mɔ́ɔnyɔ a gíndenyemú),
44004037	a dúemú ntɛ́mɛ́ yɛhɛ́, a búú úlé na muinyí a báá ncó go íŋene baapótɛlɛ.
44005001	Kanɛ́ kɔ́ɔ mɔtɔ ummue, ufíno yɛ́hɛ́ Ananɛ́asɛ|Ananɛ́asɛ (Ananias):, na ogɛ́ Safɛláa, bá dúemú gigísi gábɔ́ gá cí.
44005002	Ananɛ́asɛ go gɛ́sa gigísi gá muinyí, a bɛ́ɛ ɛ́dá síe gigísi naá baapótɛlɛ|Apótɛlɛ (Apôtre):. Ogɛ́ Safɛláa a mba lɛ́ i íyimene.
44005003	Kɔ́ɔ Píele a mo gálɛdamɔ́ a amɔ́: «Ananɛ́asɛ, ɛkádɛ́ ohándá|Sátana (Satan): a go íŋeninemú naá odɛ́má goŋaá bele Gimmúmpúu gá Giliíli|Gimmúmpúu gá Giliíli (Saint Esprit):, o lɔbɛnɔ na gigísi gá muinyí go cí yɛ́ɛyɛ go á ná dúe o?
44005004	Naá busío bá goŋaá u dúe cí moánɛ, caá yɛ á ná lɔmɔ́ yɛ ɔ́bɛnɔnɔ nahɔ o? Kanɛ́ aŋa go á ná dúé, ábɔ caá gɔgɔ́ muinyí mó á ná lɔmɔ́ mó ɔ́bɛnɔnɔ nahɔ o? Goakɛ́ kanɛ́ go á ná bɛáa gɛgáda gá mbééníŋínyí gá go ŋa gɛbɛ́ gá boóma aŋa gɛ́ɛgɛ náana o? Caá akɛ́ batɔ báa o belebelemú, Asaŋa mɔ́ɔ o belebelemú.»
44005005	Ananɛ́asɛ ɔ ɔ́ ɔ́bɔ́ dogálɔ dɔ́ɔdɔ, go fóncoga go oba go cí tisi, a báá dómbá go gúe. Gɛantá gá bofoá go gumbene batɔ biimée báaba bá mbɔɔ́ ɔ́bɔ́nɔ́ɔ boóma bɔ́ɔbɔ.
44005006	Bɛtɔmbɔ́ɔ bá batɔ go úle, bɛ́ báá máŋáná gigúe nnɔ́mbɔ́ ya gɛla, go ɛ́da na gɛ́ bá báá miée.
44005007	Boóma aŋa bigúlí bɛ́dadɔ́ bɛ́ á dómbá, ogánɛ́ Ananɛ́asɛ, Safɛláa, go íŋene, a dɛ íyímé boóma bɔ́ɔbɔ bó báá ná bádómbánáa.
44005008	Píele go mo úhune a amɔ́: «Go muinyí mɔ́ɔmɔ gɔ́ɔ no á ná dúé ntɛ́mɛ́ yɛnyɔ́ o? Ŋgoyánáamɔ́ kanɛ́.» Okɔ́dɔ go gundie a amɔ́: «Ɛɛ́ɛŋ, bó lɔ́mɔ́ go muinyí mɔ́ɔmɔ.»
44005009	Kɔ́ɔ Píele a mo oyanamɔ́ a amɔ́: «Nɛɛ́nɛ kanɛ́ no á ná húmé ukelú goŋaá no sɔgɛdɔ Giliíli ba Daadáa o? Ɛ́ná kanɛ́, batɔ báaba bá báá ná miée onɔ́mɛ bahɔ béení bá ná lɔ́mɔ́ naá gɛasɛ́ béení, bɔ́ɔ bá gaá nɛ́ ɛ́dá nahɔ bá go mie tɔ́nɔ.»
44005010	Hɔ́ɔ na hɔ́ɔ, okɔ́dɔ go fóncoga, go oba naá bɛgɔ́ndɔ́ bá Píele go cí tisi, a báá gúé. Bɛtɔmbɔ́ɔ bá batɔ bí íŋenene, go gíde okɔ́dɔ a báá go gúe; bá á dúmbíe go mo bádóɛgɛna bá bɛ́ɛ́ ɛ́dá mo mie mekúígíi na onɔ́mɛ.
44005011	Gɛantáanta gá bofoá go gumbene Giimbó gá boolímínyí Asaŋa giimée na batɔ biimée báaba bá mbɔɔ́ ɔ́bɔ́nɔ́ɔ moóma muimée mɔ́ɔmɔ.
44005012	Gɔ́ɔ baapótɛlɛ|Apótɛlɛ (Apôtre): bɛ́ ɛ́damɔ́ naá busío, bá ŋanana gɛca gá bɛsɛɔ na muune naá kadɛ́gadɛ́ɛ ya batɔ. Boolímínyí bá mba lɛ́ odɛ́má yúmmue, bɔ́ɔ biimée púmú lukúmé lukúmé naá balánda ba Salomɔ́ŋɔ.
44005013	Mɔtɔ untió a dɛ mbáa lɛ a bɛanana kélemene ya go bó bégídene akɛ́ aŋa batɔ bá mbaá lɔmɔ́ bá bó maamana makɔ́nɔ́.
44005014	Batɔ degédegé, banɔ́mɔtɔ́ na bakɔ́dɔ, bá mba lɛ́ bá ágana odɛ́má yábɔ́ naá Daadáa, bá bégídenine naá olɔŋɔ yábɔ́.
44005015	Go muune na bɛsɛɔ bɛ́ɛbɔ, gɔ́ɔ batɔ bɛ́ ɛ́damɔ́ go émenye bɔgɔnɔ́gɔnɔ naá dokandá|Dokandá (civière): ɛ́na naá mokala naá maayá má pɛ́, goŋaá naá go nco dómba gá Píele, gófɛnaá gifií gɛ́hɛ́ gɛ́ báláfɛna akɛ́ ummue mɔ́ɔnyɔ naá bɔ́ɔ e éŋuge.
44005016	Gɛca gá batɔ gíncoó gɛ́ mba lɛ́ gɛ́ ɛ́da kúlugugene tɔ́nɔ naá tɛ́sɔnɔ sɛ́ɛsɛ sɛ́ mbaá lɛ ombálá na Yolósalɛmɛ, bú úlene na bɔgɔnɔ́gɔnɔ, na batɔ báaba bá mbaá lɔmɔ́ na bɛgáda bá biliíli, biimée bɔ́ɔbɔ púmú bá béé éŋúgénée.
44005017	Gɔ́ɔ Ogɔ́nɔ́ɔ ba bedúmbí bɛbáágá naá Asaŋa na batɔ biimée báaba bá mbaá lɔmɔ́ bá olɔŋɔ yɛ́hɛ́, nɔ́ɔnɔ gó lɛ́ aá batɔ bá giimbó gá Beseduseyéŋe|Beseduseyéŋe (Sadducéens):, bá ágamɔ́ baapótɛlɛ hɛagá, bá báá saŋá boóma bɔ́ɔbɔ bá lɔ́mɔ́ ba go bó ŋa.
44005018	Gáábɔ́ go gumbene baapótɛlɛ|Apótɛlɛ (Apôtre): bá báá bó nɔɔ́ɔ naá ncíbo ya gɛaŋɔ́.
44005019	Kanɛ́ na budúgú, ɛ́ŋgɛlɛsɛ|Ɛ́ŋgɛlɛsɛ (ange): ba Daadáa go nco buune bɛasɛ́ bá ncíbo ya gɛaŋɔ́, a báá húmíe baapótɛlɛ a báá bó oyáná a amɔ́:
44005020	«Ɛ́dá nɔnɔ naá Nnyaŋá ya Asaŋa|Nnyaŋá ya Asaŋa (Maison de Dieu/Temple):, no oyana batɔ kanɛ bofoá buimée bɔ́ɔbɔ bó báláfamɔ́ gɛpáa gá gɛɔyɔ gɛ́ɛgɛ.»
44005021	Baapótɛlɛ go ŋa ŋgɔ́bɛnɔ, gáábɔ́ go yáfa na gɛyɛ́nɛ́ túlúbú naá Nnyaŋá ya Asaŋa, go ɛ́da go húunenye. Naá gɛcamɛna gɛ́ɛgɔ, Ufuŋe yá bedúmbí bɛbáágá na batɔ bɛ́hɛ́ go bándɛgɛna bafɛanɔ́ɔ biimée bá gɛdɔŋɔ gá Beyúdene naá Nɛgála nɛgɔ́nɔ́. Gɔ́ɔ bá dómamɔ́ bisimbi goŋaá bɛ́ ɛ́da gɔ́lɔ baapótɛlɛ naá ncíbo ya gɛaŋɔ́.
44005022	Bisimbi bɛ́ ɛ́ ɛ́dá, go gíde goŋaá baapótɛlɛ bá dɛ báá gɔnɔ́ hɔ́ɔ. Kɔ́ɔ bɛ́ ncomɔ́ gunde na nnyimé na ŋgoyáamɔ́ ya goŋaá:
44005023	«Dɛ á gídé ncíbo ya gɛaŋɔ́ buigéelú bese bese, befífí tɛ́nɛ́ɛ naá bɛasɛ́. Kanɛ́ aŋa dɛ buunemú gɛasɛ́, dɛ dɛ ɛ́ná mɔtɔ naá gadɛ́ɛ.»
44005024	Aŋa ogɔ́nɔ́ɔ ba bebeŋíbéŋí Nnyaŋá ya Asaŋa na bagɔ́nɔ́ɔ bá bedúmbí bɛbáágá naá Asaŋa bá mbɔɔ́ ɔ́bɔ́ ŋgoyáamɔ́ moánɛ, nciŋí go bó yímene naá goságɛna gá baapótɛlɛ gɔ́ɔgɔ, bá búúhene ɛkádɛ gɛ́ báá ná báŋaáa.
44005025	Mɔtɔ ummue go úle a báá bolá, go bó oyana a amɔ́: «Ɔ́bɔ́ nɔnɔ. Batɔ báaba no á ná ágá naá ncíbo ya gɛaŋɔ́ bɔ́ɔ béení naá Nnyaŋá ya Asaŋa bá húunenye batɔ hɔ́ɔ.»
44005026	Gɔ́ɔ ogɔ́nɔ́ɔ ba bebeŋíbéŋí Nnyaŋá ya Asaŋa a dómbamɔ́ go ɛ́da na batɔ bɛ́hɛ́, bá bɛ́ɛ́ ɛ́dá gɔ́lɔ baapótɛlɛ kanɛ go bó séesenye; goakɛ́ bá mba lɛ́ bá díine goŋaá gɛdɔŋɔ gɛ́ gaá yibé go bó dóɛdana adánɛ́.
44005027	Aŋa bá mbaá ncó gunde nabɔ́, gáábɔ́ go bó díliminye naá Nɛgála nɛgɔ́nɔ́. Ufuŋe yá bedúmbí bɛbáágá naá Asaŋa go ɛ́da go úhene ŋgúhune
44005028	a amɔ́: «Dɛ mba nyó legé busío buimée goŋaá no do gɔnɔ́ húunenye go ufíno yá mɔtɔ mɔ́ɔnyɔ. Kanɛ́ ɛkádɛ no báá ná ŋaáa o? No báá go sénigie gohúunenye gɛ́nyɔ́ naá tɛ́sɔnɔ ya Yolósalɛmɛ iŋkimée. No lɛ́galɛga go oyɛda goŋaá nigúe nɛ́hɛ́ nɛ́ có obanɛna o?»
44005029	Píele na baapótɛlɛ báaba bóncoó go gundie bá amɔ́: «Dɛ háananamɔ́ go ɔ́bɛnɔ Asaŋa, bó dómba batɔ.
44005030	Asaŋa ba biisée bɛ́cɔ́ a mba fúfúné Yésusu mɔ́ɔnyɔ no mbaá giléné naá kolósi, a báá gúé.
44005031	Mɔ́ɔ Asaŋa a mbaá mo búlúgíe naá ombɔ́gɔ onɔ́mɛ yɛ́hɛ́, a báá gundé a báá mo dílímínyée Ufuŋe na Usódí|Usódí (Sauveur): go go fáa boɛ́nɔ bá Ɛ́sɛlahɛ́ɛlɛ pɛ́ ya go núgie gɛɔyɔ gábɔ́, bá gɔnɔ bɛa ihéehinye há bɛlɔgɔ.
44005032	Dɛ lɛ́ ŋgominyo sá moóma mɔ́ɔmɔ muimée, bɛɛcɔ́ɔ na Gimmúmpúu gá Giliíli|Gimmúmpúu gá Giliíli (Saint Esprit): mɔ́ɔnyɔ Asaŋa a mbaá fáá biimée báaba bá mo ŋananamɔ́ ŋgɔ́bɛnɔ.»
44005033	Batɔ bá Nɛgála nɛgɔ́nɔ́ aŋa bá mbɔɔ́ ɔ́bɔ́ nɔ́ɔnɔ, ɛdɛ́má yabɔ́ go dɛ́aŋa, bá bɛ́ɛ́ ɛ́dá go fúmbe pɛ́ ya go óna baapótɛlɛ.
44005034	Kanɛ́ mɔtɔ ummue ba giimbó gá Befelisiéŋe|Befelisiéŋe (Pharisiens): a mba lɛ́ naá olɔŋɔ yábɔ́, ufíno yɛ́hɛ́ Geméliele, iloodio há bicele hɛ́ɛhɛ gɛdɔŋɔ giimée gɛ́ mbaá lɛ gɛ́ mo hálamanana. Gɛ́hɛ́ go fadɛgɛna, go úhune goŋaá bá húmie baapótɛlɛ go moɔnɔ́ ba gɛcamɛna.
44005035	Gɛ́hɛ́ go oyana batɔ bá Nɛgála a amɔ́: «Bɛɛnyɔ́ɔ batɔ bá Ɛ́sɛlahɛ́ɛlɛ báaba, lukúméné nɔnɔ bese go boóma bɔ́ɔbɔ no lɛ́galɛgamɔ́ go ŋa batɔ báaba.
44005036	Medúgú má gá lɛ́ má dɛ dómbá gɛca gɔ́ɔ, Tɛ́dasɛ a mbaá bológá na gobóoya goŋaá a lɛ́ gɛantá gá mɔtɔ; batɔ makana mantɛdɛ ménni bá mba lɛ́ mo fídéelú. Kanɛ́ bá mba mo óná, batɔ biimée báaba bá mbaá mo biené bá báá sálámándá, olɔŋɔ yɛ́hɛ́ yó báá fúé.
44005037	Naá nnyimé yɛhɛ́, naá gɛcamɛna gá ombanɔ, kɔ́ɔ Yódasɛ, mɔtɔ ba Bégelilée, a gɔnɔmɔ́ bologa, a báá gɔ́gɛ́dɔ́ gitúu gá batɔ. Kanɛ́ bá mba mo óná tɔ́nɔ, biimée báaba bá mbaá mo biené bá báá sálámándá.
44005038	Godɔ́ɔdɔ kanɛ́, ŋgaá nyó oyáná caá, dɔmbɔ́ nɔnɔ go bienene batɔ báaba, no bó dɛ́ɛna bá dómba. Aáŋa dogálɔ dábɔ́ na buelí bábɔ́ mó ɛ́damɔ́ go úlene naá batɔ, mó ná béfúine mɔ́ moatɛ́.
44005039	Kanɛ́ ɛ́na naá mammana, mó ɛ́damɔ́ go úlene naá Asaŋa, no do bósó ba go mó gada. Bébeŋéemú nɔnɔ, no do ɛ́dá go nuugenye Asaŋa.» Gɔ́ɔ batɔ bá Nɛgála nɛgɔ́nɔ́ bɔ́ ɔ́bɛnɔmɔ́ Geméliele.
44005040	Gáábɔ́ go gɔnɔ go íŋenye baapótɛlɛ, bá báá dómá batɔ bá báá bó gidée, bá báá gɔnɔ́ bó lɔsɛnɔ goŋaá bá dɛ gɔnɔ́ buŋene mɔtɔ ufíno yá Yésusu. Gáábɔ́ go bó dɛ́ɛna.
44005041	Gɔ́ɔ baapótɛlɛ bú úlukiemú hɔ́ɔlɔ́ naá Nɛgála nɛgɔ́nɔ́, go dómba bá bɛ́ɛ́ ɛ́dá bɔ́ ɔ́bɔnɔ bese goŋaá Asaŋa a á bó búlúgíe a báá hɛmá goŋaá bá bó fánɛnafanɛna go ufíno yá Yésusu.
44005042	Medúgú miimée, naá Nnyaŋá ya Asaŋa na naá nnyaŋá sábɔ́, baapótɛlɛ bá dɛ mbá dɔmbɔ go húunenye na go dúmeninye Gɛnɔ́gɔ́ gá Cɔ́mɔ bá amɔ́ Mesíi|Kilítusu (Christ): a lɔ́mɔ́ Yésusu.
44006001	Naá gɛcamɛna moánɛ, aŋa boolímínyí|Uhúúní (disciple): bá mbaá lɔmɔ́ bɛ́ ɛ́dana naá busío bá bégídenine, Beyúdene báaba bá mbaá lɔmɔ́ bá gálagala nogɛlɛ́gɛ go ɛ́da go bó baŋɛnana go Beyúdene báaba bá mbaá lɔmɔ́ bá gálagala nohébelée: bó oya bá amɔ́ bisí bá bakɔ́dɔ bábɔ́ bɛ́ mba lɛ́ sesídíelú naá oŋgaabɔ yá manyáanya miisí miimée.
44006002	Gɔ́ɔ Bɛɔdɔ́ɔ na bɛ́andɛ́ bá baapótɛlɛ bɛ́ bándɛgɛnamɔ́ olɔŋɔ yá boolímínyí uŋkimée, go bó oyana bá amɔ́: «Bó do báá ba go bɛ́ɛmba tɛ́nɛ́ɛ goŋaá dɛ dɛ́ɛna gooya gá nogálɔ ná Asaŋa go oŋgaabɔ yá manyáanya.
44006003	Gɔ́ɔ kanɛ́ bolimóní, iyíde nɔnɔ naá olɔŋɔ yɛ́nyɔ́ batɔ bátáanɔ na báandɛ́ bá bɛnɔ́gɔ́ bá caŋa, báaba bá lɔ́mɔ́ dácɛ na Gimmúmpúu gá Giliíli gɔnɔ́ na nciŋí, dɛ bó díliminye go buelí bɔ́ɔbɔ.
44006004	Bɛɛcɔ́ɔ dɛ síene goana go mbósógólí na gooya gá nogálɔ ná Asaŋa.»
44006005	Giimbó gá boolímínyí giimée go oliminyo gooyɛda gɔ́ɔgɔ. Kɔ́ɔ bí iyidemú Ítiene, mɔtɔ mɔ́ɔnyɔ a mbaá lɔmɔ́ dácɛ na gioliminyo gɔnɔ́ na Gimmúmpúu gá Giliíli|Gimmúmpúu gá Giliíli (Saint Esprit):, na Fílibi, Polokɔ́lɛ, Nɛ́kanɔ́lɛ, Tímono, Palámɛnasɛ na Nɛkolásɛ, mɔtɔ ba Óntiosi mɔ́ɔnyɔ a mbaá békikílídíe a bíí íŋéné naá gioliminyo gá Beyúdene.
44006006	Kɔ́ɔ bá ncomɔ́ bó dúfie naá baapótɛlɛ|Apótɛlɛ (Apôtre):, bɔ́ɔbɔ go bósógolonyo bá báá bó dálá ɛmbɔ́gɔ.
44006007	Nogálɔ ná Asaŋa nó mba lɛ́ nó ɛ́dana naá busío, nó saanana hoóma hiimée. Ombanɔ yá boolímínyí yó bégídenine makɔ́nɔ́ naá Yolósalɛmɛ, bedúmbí bɛbáágá naá Asaŋa gɛca bá báá ágá odɛ́má yábɔ́ naá Yésusu.
44006008	Ítiene, dácɛ na bogaaga bá gɛfona gá Asaŋa, a mba lɛ́ a ŋanana muune na bɛantáanta bá bieninye bá gobékúke naá kadɛ́gadɛ́ɛ ya gɛdɔŋɔ.
44006009	Kanɛ́ biimbó bá batɔ bɛ́andɛ́ go mo bɛ́ɛ́ya: giimbó gá batɔ bá nnyaŋá ya mbósógólí|Nnyaŋá ya mbósógólí (Synagogue): bá yɛ dɔ́ŋɔnɔ bá amɔ́ nnyaŋá ya mbósógólí ya «Bɛɔlɛ́ bá Filíilú»; bá lɔ́mɔ́ Beyúdene báaba naá Siléene na báaba naá Alɛsandɛlɛ́ɛ, na giimbó gá Beyúdene báaba naá Silisíi, na báaba naá gigísi gá cí gá Esíi. Gáábɔ́ go ɛ́da go mpálɔ́ na Ítiene.
44006010	Kanɛ́ bá dɛ mbáa lɛ ba go mo hóda, goakɛ́ a mba lɛ́ a gálagala na nciŋí yɛ́ɛyɛ Gimmúmpúu gá Giliíli a mbaá lɔmɔ́ a mo fáanana.
44006011	Kɔ́ɔ kanɛ́ bɔ́ ɔ́ndɔmɔ́ batɔ goŋaá bó oyɛda bá amɔ́: «Dɛ mba mo ɔ́bɔ́ a gálagala Mɔ́sɛsɛ na Asaŋa go dobɛ́.»
44006012	Nɔ́ɔnɔ, gáábɔ́ go lónconyo gɛdɔŋɔ, na bafɛanɔ́ɔ na muloodio má gicele. Kɔ́ɔ bá bɔ́yɔdɛgɛnɔmɔ́ Ítiene bá báá mo yɔkɛ́nɔ́, go ɛ́da nɛhɛ́ naá Nɛgála nɛgɔ́nɔ́.
44006013	Bá mbɛ ɛ́dá hɔ́ɔ gɔnɔ́ na batɔ báaba bá mbaá lɔmɔ́ bá mo básómbanɛna bá amɔ́: «Mɔtɔ mɔ́ɔnyɔ a dɛ suugényé go gálagala dobɛ́ go gimmúmpúu gá Nnyaŋá ya Asaŋa na gicele gá Mɔ́sɛsɛ.
44006014	Dɛ lɛ́ mo ɔ́bɔ́ɔlú o oya a amɔ́ Yésusu ba Násalɛdɛ mɔ́ɔnyɔ a ná gada gimmúmpúu gá Nnyaŋá ya Asaŋa gɛ́ɛgɛ a gunde a góŋona caŋa sɛ́ɛsɛ Mɔ́sɛsɛ a mbaá có síéné.»
44006015	Batɔ biimée báaba bá mbaá lɔmɔ́ ndukíi naá Nɛgála nɛgɔ́nɔ́ bá mba ágɛ́ná Ítiene oŋgíso, go ɛ́na busío bɛ́hɛ́ aŋa bá ɛ́ŋgɛlɛsɛ|Ɛ́ŋgɛlɛsɛ (ange):.
44007001	Gɔ́ɔ ogɔ́nɔ́ɔ ba bedúmbí bɛbáágá naá Asaŋa u úhunemú Ítiene a amɔ́: «Bɔ́ɔbɔ bó oyamɔ́ go busío báhɔ bɔ́ɔbɔ bó lɛ́ mammana o?»
44007002	Ítiene go gundie a amɔ́: «Bolimóní na biisée bámɛ, mbódólígínyóomú nɔnɔ. Asaŋa ba nigúmi a mba lɛ́ ɛ́nɛ́gɛ́náalú isée kɔ́nɔ́ bɛcɔ́ Ábalaháma|Ábalaháma (Abraham): hɔ́ɔlɔ́ a gá lɛ́ naá Mɛsɔpɔtamɛ́ɛ, a gá lɛ́ a dɛ ɛ́dá lukumene naá Hálaŋa,
44007003	a báá mo oyáná a amɔ́: “Úlúkíe naá gɛdɔŋɔ gáhɔ na naá ncíbo yahɔ ya batɔ, go ɛ́da naá gɛdɔŋɔ gɛ́ɛgɛ nná go dúfiemú.”
44007004	Kɔ́ɔ Ábalaháma u úlukiemú naá gɛdɔŋɔ gá Keledée, go ɛ́da lukumene naá Hálaŋa. Kanɛ́ naá nnyimé ya isée go gúe, Asaŋa go mo úlie naá gɛdɔŋɔ gá Hálaŋa, go úle nɛhɛ́ naá gɛdɔŋɔ gɛ́ɛgɛ no lɔ́mɔ́ kɔ́ɔ godɔ́ɔdɔ.
44007005	Asaŋa a dɛ mbáá lɛ mo fáalú akɛ́ hoóma há hémmue há go ɔ́bɛnɔnɔ nɛhɛ́ naá gɛdɔŋɔ gɛ́ɛgɛ, akɛ́ ipuúpumbú há cí. Kanɛ́ Asaŋa a mba mo dánɛ́ná gɛdɔŋɔ, ɛnana yɛhɛ́ ɛ ŋgɔɔ́ ɔ́bɛ́nɔ́nɔ́ɔ tɔ́nɔ na gɛ́ naá nnyimé yɛhɛ́ ya nigúe. Hɔ́ɔlɔ́ kanɛ́ naá gɛcamɛna gɛ́ɛgɔ, Ábalaháma a dɛ mbáá lɛ na moɔnɔ́.
44007006	Náana gɔ́ɔ Asaŋa a mbaá mo oyáná a amɔ́: “Ɛnana yahɔ ɛ ŋgɔ ɔyɔ́ɔ naá gɛdɔŋɔ gá basɔ́gɔ́ɔ, yɛ ɛ́ya bɛɔlɛ́ hɔ́ɔ, ɛ lumenene na meséésényée hɔ́ɔ nnyómá mantɛdɛ ménni.
44007007	Kanɛ́ ka ŋga séésényée gɛdɔŋɔ gɛ́ɛgɛ bá ŋgaá bɛ́ɛ́mbá bɛɔlɛ́ hɔ́ɔ. Naá nnyimé, bá ŋgu úlúkíe hɔ́ɔlɔ́, bá nco gunde naá hoóma háaha, bɛ́ ɛ́da go mbúlugenye hɔ́ɔ.”
44007008	Kanɛ́ Asaŋa go ŋa gɛlada bugúle|Gɛlada bugúle (Alliance): na Ábalaháma gɛ́ɛgɛ buencí|Buencí (circoncision): bó lɔ́mɔ́ gieninye. Nɔ́ɔ gɔ́ɔ Ábalaháma a mbaá ancá ohaŋa bɛhɛ́ Ɛ́saga medúgú mánnámanyɛ́ naá nnyimé yɛhɛ́ ya nobébíényée. Ɛ́saga a mba ancá ohaŋa bɛhɛ́ Yɔ́kɔbɔ. Yɔ́kɔbɔ a báá ancá bahaŋa bɛ́hɛ́ bɔ́ɔ́dɔ́ na báandɛ́ báaba bá lɔ́mɔ́ biisée kɔ́nɔ́ɔ bá biisée bɛ́cɔ́.
44007009	«Biisée kɔ́nɔ́ɔ bɔ́ɔbɔ go ága Yósɛbɛ|Yósɛbɛ (Joseph): hɛagá bá báá mo dúé go boɔlɛ́ naá Egíbítene|Egíbítene (Egypte):. Kanɛ́ Asaŋa a mba lɛ́ nɛhɛ́.
44007010	Gɛ́hɛ́ go mo sódio naá bɛdɔmbɔ bɛ́hɛ́ bɛ́ɛbɔ biimée. A mba mo foná a báá mo fáá nciŋí naá busío bá Falaɔ́ŋɔ, ufuŋe yá Egíbítene. Falaɔ́ŋɔ go díliminye Yósɛbɛ ogɔ́nɔ́ɔ ba Egíbítene na ncíbo yɛhɛ́ iŋkimée.
44007011	Kɔ́ɔ kanɛ́ ncaná yɛ íŋenemú naá gɛdɔŋɔ gá Egíbítene giimée na naá gɛdɔŋɔ gá Kanáana|Kanáana (Canaan): giimée. Gɛɔ́bɛgɔ gɛ́ mba lɛ́ makɔ́nɔ́, biisée kɔ́nɔ́ɔ bɛ́cɔ́ kanɛ boóma bá go nyáa.
44007012	Aŋa Yɔ́kɔbɔ a mbɔɔ́ ɔ́bɔ́ goŋaá manyáanya má lɛ́ naá Egíbítene, gɛ́hɛ́ go dóma biisée kɔ́nɔ́ɔ bɛ́cɔ́ hɔ́ɔ go oŋɛndɔ yá busío;
44007013	kanɛ́ aŋa bá mbaá gɔnɔ́ go ɛ́da hɔ́ɔ go oŋɛndɔ yá gáandɛ́ɛ, Yósɛbɛ go bélincie go bolimóní bɛ́hɛ́, Falaɔ́ŋɔ go íyime kanɛ́ gɛdɔŋɔ gá Yósɛbɛ gá mbíényée.
44007014	Gɔ́ɔ Yósɛbɛ a dómamɔ́ bá bɛ́ɛ́ ɛ́dá gɔ́lɔ isée na ncíbo yɛhɛ́ ya batɔ iŋkimée, ɛdóɛ otíno ádadɔ́ na buinyo.
44007015	Yɔ́kɔbɔ go ɛ́da naá Egíbítene, a báá gúé hɔ́ɔ na biisée kɔ́nɔ́ɔ bɛ́cɔ́ tɔ́nɔ.
44007016	Bá mbɛ ɛ́dá na bɛlɔ́ŋɔ́ bábɔ́ naá Síceme, bá báá bɛ́ miée naá gɛbɛ́lá gɛ́ɛgɛ Ábalaháma a mbɔɔ́ ɔ́ndɔ́ go muinyí naá bahaŋa bá Émolo, isée ba Síceme.
44007017	«Aŋa gɛcamɛna gɛ́ mbuú úlé gɛ́ báyɛkana gá Asaŋa go hóogio tánɔ yɛ́ɛyɛ a mbaá bálɛáa a báá fáá Ábalaháma, gɛdɔŋɔ gɛ́cɔ́ gá gɛ́ go dege makɔ́nɔ́ naá Egíbítene.
44007018	Gɔ́ɔ gɛpáa gá ufuŋe gɛ́ɛgɛ gɛ́ mbaá lɛ gɛ́ dɛ íyímé Yósɛbɛ gɛ́ ɛ́damɔ́ go bɛanana Egíbítene.
44007019	Ufuŋe yɔ́ɔyɔ go bele gɛdɔŋɔ gɛ́cɔ́, yó báá séésényée biisée kɔ́nɔ́ɔ bɛ́cɔ́, bá bó gaŋa goŋaá bú umbenene baaná badɔmbɔ́ banɔ́mɔtɔ́ bábɔ́, bɔ́ɔbɔ bá gúenene.
44007020	Naá gɛcamɛna gɛ́ɛgɔ gɔ́ɔ Mɔ́sɛsɛ a mbaá bébíéné. A mba lɛ́ gɛnɔ́gɔ́ gá moɔnɔ́ naá busío bá Asaŋa. Bá mba mo dúgée ɛfɛ́ ɛdadɔ́ naá ncíbo ya isée gadɛ́ɛ.
44007021	Aŋa bá mbaá mo umbé, ombóla ba Falaɔ́ŋɔ go mo báda, a báá mo umpúgíe aŋa moɔnɔ́ bɛhɛ́ ba moatɛ́.
44007022	Náana gɔ́ɔ Mɔ́sɛsɛ a mbaá lɔmɔ́ bɛáalú goíyime gá boóma buimée bɔ́ɔbɔ baaná bá Egíbítene bá mbaá lɔmɔ́ bí íyimene; a báá bɛ́ɛ́mbá gɛgaaga gá mɔtɔ naá dogálɔ dɛ́hɛ́ na naá meŋiigíe mɛ́hɛ́.
44007023	«Aŋa a mbaá bɛáa nnyómá otíno áhandɛ́, Mɔ́sɛsɛ go bégedie goŋaá ɛ ɛ́da yɔlɔ bolimóní bɛ́hɛ́, baaná bá Ɛ́sɛlahɛ́ɛlɛ.
44007024	Kɔ́ɔ a gídemú moɔnɔ́ ba Egíbítene a séesenye moɔnɔ́ ba Behébelée, go gunde kanɛ́ nnyimé ya sɔ́gɔ́ɔ mɔ́ɔnyɔ bá mbaá lɔmɔ́ bá mo séesenye, a bóó óná moɔnɔ́ ba Egíbítene.
44007025	A mba lɛ́ a béeniŋenye a amɔ́ bolimóní, baaná bá Ɛ́sɛlahɛ́ɛlɛ, bá gɔɔ́ ɔ́bɔ́ goŋaá Asaŋa a gaá ná bó sódío gɛ́hɛ́, kanɛ́ bá dɛ mbá bóso go ɔ́bɔ nɔ́ɔnɔ.
44007026	Gó á bélíe, Mɔ́sɛsɛ go gíde baaná bá Ɛ́sɛlahɛ́ɛlɛ báandɛ́ bá noanana, gɛ́hɛ́ go lɛ́galɛga go bó dádona, bá bɛ́ɛmba naá pɔ́ɔ́. Gɔ́ɔ ɛ ɛ́damɔ́ go bó gálagala a amɔ́: “Begúle bámɛ, no lɛ́ bulimóní, goakɛ́ no noananamɔ́ o?”
44007027	Kanɛ́ mɔ́ɔnyɔ a mbaá lɔmɔ́ a mánɛgana sɔ́gɔ́ɔ go baga Mɔ́sɛsɛ a amɔ́: “Ánɛ́ɛ a lɔ́mɔ́ go dílímínyéelú ufuŋe na usúmbí bɛsɛnɛ naá kadɛ́gadɛ́ɛ yɛcɔ́ o?
44007028	O lɛ́galɛga go ŋgóna tɔ́nɔ aŋa go á nó óná moɔnɔ́ ba Egíbítene iyó lí?”
44007029	Aŋa Mɔ́sɛsɛ a mbɔɔ́ ɔ́bɔ́ dogálɔ dɔ́ɔdɔ, gɛ́hɛ́ go dómba go ságɛna, a bɛ́ɛ́ ɛ́dá lukumene naá gɛdɔŋɔ gá Madɛ́anɛ; hɔ́ɔ, a báá bíéné baaná banɔ́mɔtɔ́ báandɛ́.
44007030	«Naá nnyimé ya nnyómá otíno áhandɛ́, ɛ́ŋgɛlɛsɛ|Ɛ́ŋgɛlɛsɛ (ange): go ɛ́nɛgɛna Mɔ́sɛsɛ naá giolóo gá bodɛ́agadɛ́, mekúígíi na ogɔndɔ yá Sineyíi|Sineyíi (Mont Sinai):, naá gɛlɛ́mbɛ gá íyuke gá tudú yɛ́ɛyɛ ɛ mbaá lɔmɔ́ ɛ lola.
44007031	Mɔ́sɛsɛ a báá békúkée aŋa a mbɛɛ́ ɛ́ná giínigie moánɛ. Kanɛ́ aŋa a mbaá lɔmɔ́ a báyɛkana go go gedie go ɛ́na mekúígíi, gɛ́hɛ́ go ɔ́bɔ ukelú yá Daadáa yó amɔ́:
44007032	“Ndɔ́mɔ́ Asaŋa ba biisée báhɔ, Asaŋa ba Ábalaháma, ba Ɛ́saga, ba Yɔ́kɔbɔ.” Mɔ́sɛsɛ go ɛ́da go dagadana na bofoá, kanɛ kélemene ya go gɔnɔ núunide.
44007033	Kanɛ́ Daadáa go mo oyana a amɔ́: “Búúlíemú basɛ́lɛ́pasɛ báhɔ, goakɛ́ hoóma háaha o lɔ́mɔ́ tɛ́nɛ́ɛ hɔ́ɔ há lɛ́ cí ya gicele.
44007034	Ɛɛ́ɛŋ, ŋgaá bɛ́ɛ́nɛ́ná gɛɔ́bɛgɔ gá boɛ́nɔ bámɛ naá Egíbítene, mbɔ́ɔ́ ɔ́bɔ́ mbií sábɔ́, gɔ́ɔ, ciisemú goŋaá mbó sódio. Ɛ́dá godɔ́ɔdɔ yɛ́ɛyɛ, ko dóma naá Egíbítene.”
44007035	«Mɔ́sɛsɛ mɔ́ɔnyɔ baaná bá Ɛ́sɛlahɛ́ɛlɛ bá mbaá mo inyé bá amɔ́: “Ánɛ́ɛ a lɔ́mɔ́ go dílímínyéelú ufuŋe na usúmbí bɛsɛnɛ o?”, mɔ́ɔ Asaŋa a bó dómɛnamɔ́ naá odɛ́nɛ́ yá ufuŋe, gɔnɔ́ usódí, go gióhiginyo gá ɛ́ŋgɛlɛsɛ mɔ́ɔnyɔ a mbaá mo ɛ́nɛ́gɛ́ná naá tudú.
44007036	Mɔ́ɔ a mbaá húmíe baaná bá Ɛ́sɛlahɛ́ɛlɛ naá Egíbítene na goŋanana gá muune na bɛantáanta bá bieninye bá gobékúke naá gɛdɔŋɔ gá Egíbítene, naá máŋɛ́ má goɛ́la na naá giolóo gá bodɛ́agadɛ́, nnyómá otíno áhandɛ́.
44007037	Mɔ́sɛsɛ mɔ́ɔnyɔ gɔnɔ́ mɔ́ɔ a mboó oyáná baaná bá Ɛ́sɛlahɛ́ɛlɛ a amɔ́: “Asaŋa a ŋga nyó dómɛ́ná mbúsí|Mbúsí ya Asaŋa (Prophète): aŋa yɔmɔ́ɔ, a ŋga bɛ́ɛ́mbá ba boɛ́nɔ bɛ́nyɔ́.”
44007038	A lɔ́mɔ́ mɔ́ɔ a mbaá lɔmɔ́ na boɛ́nɔ bá Ɛ́sɛlahɛ́ɛlɛ gɔ́ɔgɔ bó mbaá lɔmɔ́ bábándɛ́gɛ́náalú naá giolóo gá bodɛ́agadɛ́: a mba lɛ́ na biisée kɔ́nɔ́ɔ bɛ́cɔ́ na ɛ́ŋgɛlɛsɛ mɔ́ɔnyɔ a mbaá gálágáláa nɛhɛ́ naá ogɔndɔ ya Sineyíi, a báá gɔ́lɔ́ dogálɔ dá gɛɔyɔ go go có dó dúmbinye.
44007039	Kanɛ́ biisée bɛ́cɔ́ go inye go mo ɔ́bɛnɔ. Bá báá mo básáŋóná, bá báá lɛ́gálɛ́gáa go gunde naá Egíbítene,
44007040	go oyana Álɔŋɔ|Álɔŋɔ (Aaron): bá amɔ́: “Có gedínyéemú baasaŋa báaba bá gaá ná có gɔ́gɔ́ɔ naá busío naá oŋɛndɔ yɛ́cɔ́; goakɛ́ dɛ dɛ íyíménée bɔ́ɔbɔ bó lɔ́mɔ́ bolɛ́náalú Mɔ́sɛsɛ mɔ́ɔnyɔ a lɔ́mɔ́ có húmíelú naá gɛdɔŋɔ gá Egíbítene.”
44007041	Gɔ́ɔ bá dúnemú moɔnɔ́ ba gúlúge, bá bíí íŋéné hɛɔcɔ hɛ́ɛhɔ gɛbáágá|Gɛbáágá (sacrifice):, bá báá békeelényée go boóma bɔ́ɔbɔ bɔ́ɔ moatɛ́ moatɛ bá mbaá gedíe.
44007042	Gɔ́ɔ Asaŋa a mbaá bó fíídíe nnyimé, a báá bó dɛ́ɛ́ná goŋaá bɛ́ ɛ́da go búlugenye muotóti má mmoɛná, aŋa bó lɔ́mɔ́ ɔ́ŋɔ́ɔlú naá kálata ya mbúsí ya Asaŋa goŋaá: “Boɛ́nɔ bá Ɛ́sɛlahɛ́ɛlɛ, Yɔmɔ́ɔ mɔ́ɔ no mbaá páánánáa nnyama na bɛbáágá bíncodío nnyómá otíno áhandɛ́ naá giolóo gá bodɛ́agadɛ́ lí?
44007043	Kanɛ́ no mba lɛ́ no bádóɛgana gincumu|Gincumu (Tabernacle/Tente de la Rencontre): gá asaŋa Mɔ́lɔgɔ na hiotóti há asaŋa bɛnyɔ́ Ɛlɛ́fanɛ, moɔcɔ mɔ́ɔmɔ no mbaá lɔmɔ́ gedíelú go go mó búlugenye; go busío moánɛ bɔ́ nná nyó dúemú halaháláa gó dómba gɔ́ɔgɔ naá Bábɛlɔnɛ|Bábɛlɔnɛ (Babylone):.”
44007044	«Naá giolóo gá bodɛ́agadɛ́, biisée kɔ́nɔ́ɔ bɛ́cɔ́ bá mba lɛ́ na gincumu gá gɛlada bugúle. Gɛ́ mba lɛ́ gedíelú gɔgɔ́ aŋa Asaŋa a mbaá lɔmɔ́ oyánáalú Mɔ́sɛsɛ go mbɔ́dɔ yɛ́ɛyɛ a mbaá mo dúfíe, a báá mo yidínyée goŋaá a gɛ́ gedie go mbɔ́dɔ yɛ́ɛyɛ a mbɛɛ́ ɛ́ná.
44007045	Gincumu gɛ́ɛgɔ gá gɛ́ go báaka naá ɛmbɔ́gɔ ya biisée kɔ́nɔ́ɔ bɛ́cɔ́ bá nnyimé, bá báá dómbá na gɛ́ gɛcamɛna gɛ́ɛgɛ bá mbɛɛ́ ɛ́dá gɔ́lɔ gɛdɔŋɔ gá mɛɛ́nɔ máama Asaŋa a mbaá gúnée naá busío bábɔ́, Yosué|Yosué (Josué): mɔ́ɔ a mbaá lɔmɔ́ a bó indenye; gɔ́ɔ gɛ́ mbaá gɛ́gáa hɔ́ɔ gó bɛ́ɛ́ ɛ́dá bola naá gɛcamɛna gá Défidi|Défidi (David):.
44007046	Défidi go ɛ́na besé naá Asaŋa, a báá mo ɔŋɛ́nɔ́ bogaaga bá go fóagɛna Asaŋa ba Yɔ́kɔbɔ gimmúmpúu gá kɛ́gɛ́ná.
44007047	Akɛ́ nɔ́ɔnɔ, Salomɔ́ŋɔ mɔ́ɔ a mbaá mo fóágɛ́ná nnyaŋá.
44007048	Kanɛ́ Asaŋa ba Páábɔ́ naá Mmoɛná a dɛ bɛ́dɛ́mánáa naá nnyaŋá sɛ́ɛsɛ batɔ bá fóagamɔ́; gɔgɔ́ aŋa gooya gá mbúsí ya Asaŋa gó lɔ́mɔ́ gó amɔ́: o?”
44007051	«Bɛɛnyɔ́ɔ batɔ báaba no lalamɔ́ ɛdóɛ, na ɛdɛ́má na edúu yáaya yá lɔ́mɔ́ cábáalú naá ɛdɔ́ŋɛ́nɔ ya Asaŋa; no ɛ́dana naá busío no lalana Gimmúmpúu gá Giliíli|Gimmúmpúu gá Giliíli (Saint Esprit):. Aŋa biisée kɔ́nɔ́ɔ bɛ́nyɔ́ aŋa bɛɛnyɔ́ɔ moatɛ́.
44007052	Ohanɛ́ ba mbúsí sá Asaŋa biisée kɔ́nɔ́ɔ bɛ́nyɔ́ bá mbaá lɔmɔ́ bá dɛ séésényée o? Bá mbo ónáa báaba bá mbaá lɔmɔ́ bá dóogonyo goúle gá mɔ́ɔnyɔ a lɔ́mɔ́ mokáa Gɛtɛ́nɛ́ɛ, mɔ́ɔ moánɛ godɔ́ɔdɔ no lɔ́mɔ́ dúelú, no bóó óná.
44007053	Bɛɛnyɔ́ɔ báaba no mbaá gɔ́lɔ́ gicele gá Asaŋa go bɛɛ́ŋgɛlɛsɛ no báá lɔbɔ́ kanɛ go gɛ́ beŋe.»
44007054	Naá dogálɔ dá Ítiene dɔ́ɔdɔ, batɔ bá Nɛgála nɛgɔ́nɔ́ go dɛ́aŋa ɛdɛ́má, bá bɛ́ɛ́ ɛ́dá go mo bandana bigélédé na mpímí.
44007055	Kanɛ́, mɔ́ɔ, dácɛ na Gimmúmpúu gá Giliíli|Gimmúmpúu gá Giliíli (Saint Esprit):, go ɛ́da go núune mmoɛná; gɛ́hɛ́ go ɛ́na nigúmi ná Asaŋa na Yésusu tɛ́nɛ́ɛ naá ombɔ́gɔ onɔ́mɛ yá Asaŋa.
44007056	Kɔ́ɔ o oyɛdamɔ́ a amɔ́: «Bódólígínyóomú nɔnɔ: mmoɛná yíiní nnúunemú giŋgólíi, Moɔnɔ́ ba Mɔtɔ tɛ́nɛ́ɛ naá ombɔ́gɔ onɔ́mɛ yá Asaŋa.»
44007057	Gɔ́ɔ bá búlugiemú ikelú naá mmoɛná na gɛánca, bá báá bégídé edúu. Gɔ́ɔ bá mo kúluguginemú gɛcamɛna táŋɛ́ gímmue,
44007058	go mo yɔkɛnɔ bá bɛ́ɛ́ ɛ́dá bá mo tútulenye, go mo húmie naá tɛ́sɔnɔ, go ɛ́da go mo dóɛdana adánɛ́ go go mo óna. Batɔ báaba bá mbaá lɔmɔ́ na bosɔ́mɔ moánɛ go búúlenye bɛla bábɔ́ bá mmoɛná bá báá ncó bɛ́ dɛ́anana naá bɛgɔ́ndɔ́ bá mɔtɔ ummue ufíno yɛ́hɛ́ Sóole go go bɛ́ beŋebeŋe.
44007059	Gɛcamɛna gɛ́ɛgɛ bá mbaá lɔmɔ́ bá mo dóɛdana adánɛ́, Ítiene go ɛ́da go bósógolonyo a amɔ́: «Daadáa Yésusu, gɛ́ndɛ́gɛ́na giliíli gámɛ.»
44007060	Kɔ́ɔ a kuncemú enúu go cí go áncɛda na bogaaga a amɔ́: «Daadáa, o do bó banɛ́ná gɛlɔgɔ gɛ́ɛgɛ.» Aŋa a mbaá gálɛ́dá dogálɔ dɔ́ɔdɔ, gɛ́hɛ́ go obɛnɛna.
44008001	Sóole tɔ́nɔ a mba lɛ́ naá olɔŋɔ yá batɔ báaba bá mbaá lɔmɔ́ hɛmáalú go óna Ítiene. Buisí moánɛ bɔ́ɔbɔ, gɛantá gá noséésényée go obɛna boolímínyí báaba naá Yolósalɛmɛ. Biimée púmú gáábɔ́ go sálamanda bá báá gundénée naá bɛdɔŋɔ bá Yudée na bá Samalɛ́ɛ|Samalɛ́ɛ (Samarie):, goana baapótɛlɛ|Apótɛlɛ (Apôtre): bákáa bá mbaá síéné.
44008002	Gɔ́ɔ besi bá batɔ bá miemú Ítiene, bá báá mo baŋáa makɔ́nɔ́.
44008003	Kanɛ́ Sóole, mɔ́ɔ, go íŋenine boolímínyí; ɛ ɛ́da ɛ ɛnda go nnyaŋá go nnyaŋá, a gumbenene banɔ́mɔtɔ́ na bakɔ́dɔ, a bó ágana naá ncíbo ya gɛaŋɔ́.
44008004	Biiménénée báaba bá mbaá lɔmɔ́ sálámándáalú go ɛ́da hoóma hiimée bɛ́ ɛ́da bó oya Gɛnɔ́gɔ́ gá Cɔ́mɔ gá nogálɔ ná Asaŋa.
44008005	Nɔ́ɔ gɔ́ɔ Fílibi, mɔ́ɔnyɔ a mbaá lɔmɔ́ gɔsɔ́ɔlú naá tɛ́sɔnɔ mmue ya Samalɛ́ɛ|Samalɛ́ɛ (Samarie):, a mboó oyáa hɔ́ɔ bosɔ́mɔ bá Mesíi|Kilítusu (Christ):.
44008006	Bitúu bá batɔ bɛ́ mba lɛ́ ukelú yúmmue, bɛ́ ágana ɛdɛ́má yabɔ́ naá ŋgoyáamɔ́ ya Fílibi; goakɛ́ bá mba lɛ́ bɔ́ ɔ́bɔnɔ bá gunde bɛ́ ɛ́nana muune máama a mbaá lɔmɔ́ a ŋanana.
44008007	Nɔ́ɔnɔ gɔ́ɔ bɛgáda bá biliíli bɛ́ mbaá lɛ́ bɛ́ hémene naá gɛca gá batɔ báaba bá mbaá lɔmɔ́ na bɛ́, bɛ́ ɛ́da bɛ́ ágana kóokóo, gɛca gá bicúgulu na banɛ́mɔnɛmɔ bé éŋugene tɔ́nɔ.
44008008	Gɔ́ɔ bɛyaŋa makɔ́nɔ́ bɛ́ bɛ́ɛmbamɔ́ naá tɛ́sɔnɔ yɛ́ɛyɔ.
44008009	Otóotoɛ naá tɛ́sɔnɔ yɛ́ɛyɔ, mɔtɔ ummue a mba lɛ́ hɔ́ɔ ufíno yɛ́hɛ́ Símono, a mba lɛ́ a ŋanana méncigi, batɔ báaba naá Samalɛ́ɛ bá mo békúke, a mba lɛ́ a bɛ́ɛ́nana sótá ya mɔtɔ.
44008010	Batɔ biimée, baábayɔ́ na bagɔ́nɔ́, bá mba lɛ́ bá mo bienene, bó oya bá amɔ́: «Mɔtɔ mɔ́ɔnyɔ a lɔ́mɔ́ bogaaga bá Asaŋa, bɔ́ɔbɔ bá dɔ́ŋɔnɔmɔ́ bá amɔ́ Boantáanta.»
44008011	Aáŋa bá mba lɛ́ bá mo bienene, bó mbaá lɛ goŋaá a mba bó lékényée gɛantá gá gɛcamɛna na meŋiigíe mɛ́hɛ́ má méncigi.
44008012	Kanɛ́, gɔ́ɔgɔ aŋa bá mboó olímínyóo Fílibi mɔ́ɔnyɔ a mbaá lɔmɔ́ a bó oyanɛna Gɛnɔ́gɔ́ gá Cɔ́mɔ na ufíno yá Yésu Kilítu, banɔ́mɔtɔ́ na bakɔ́dɔ gáábɔ́ go ŋa goŋaá bá bó yuminye.
44008013	Símono moatɛ́ moatɛ a mbo olímínyóo tɔ́nɔ; aŋa bá mbaá ŋá bá báá go mo yuminye, gɛ́hɛ́ go lámpɛmɛna Fílibi, a békúke muune na bɛantáanta bá bieninye bá gobékúke mɔ́ɔmɔ mó mbaá lɔmɔ́ mó báŋanana naá oŋgíso yɛ́hɛ́.
44008014	Aŋa baapótɛlɛ|Apótɛlɛ (Apôtre): báaba bá mbaá lɔmɔ́ síénéelú naá Yolósalɛmɛ bá mbɔɔ́ ɔ́bɔ́ goŋaá batɔ bá Samalɛ́ɛ bá á gɛ́ndɛ́gɛ́ná nogálɔ ná Asaŋa, gáábɔ́ go bó dómɛna Píele na Sáŋa.
44008015	Aŋa báaba bá mbɛɛ́ ɛ́dá bola, gáábɔ́ go bósógolonyo go busío bá batɔ bá Samalɛ́ɛ goŋaá bá bɛa Gimmúmpúu gá Giliíli|Gimmúmpúu gá Giliíli (Saint Esprit):.
44008016	Mammana, Giliíli a mbaá ŋá a gá lɛ́ a dɛ siiséné akɛ́ mɔtɔ ummue mɔ́ɔnyɔ naá bɔ́ɔ; bá mbaá lɔmɔ́ goana béyumínyéelú go ufíno yá Daadáa Yésusu.
44008017	Píele na Sáŋa go ɛ́da go bó dálana ɛmbɔ́gɔ, bá bɛanana Gimmúmpúu gá Giliíli.
44008018	Kanɛ́ aŋa Símono a mbɛɛ́ ɛ́ná goŋaá baapótɛlɛ bá fáanana Gimmúmpúu gá Giliíli na go godálana gá ɛmbɔ́gɔ, gɛ́hɛ́ go ɛ́da na muinyí, a báá bó oyáná a amɔ́:
44008019	«Páamɔ́ nɔnɔ tɔ́nɔ nɛgaŋa nɛ́ɛnɛ, mbɔ́dɔ ya goŋaá mɔ́ɔnyɔ nná ŋamɔ́ mmo dála ɛmbɔ́gɔ, a bɛa Gimmúmpúu gá Giliíli.»
44008020	Kanɛ́ Píele go mo gundie a amɔ́: «Ŋgáa muinyí máhɔ mó yíme olɔŋɔ nahɔ kɛ́; goakɛ́ go á fegé go amɔ́ bá lɛ́ ba go ɔ́ndɔ pááná ya Asaŋa na muinyí.
44008021	O do bɛanánáa akɛ́ bodáŋɔ, akɛ́ gɛdɛ́fɛ́ná naá bosɔ́mɔ bɔ́ɔbɔ, goakɛ́ odɛ́má yáhɔ yó do báá tɛ́nɛ́ɛ naá busío bá Asaŋa.
44008022	Básáŋónáamɔ́ gɛgáda gá mbééníŋínyí gɛ́ɛgɛ o báá ná bɛáa, o bósógolonyo Daadáa goŋaá a go héehinye go gɛbɛ́ gá gofege gáhɔ gɛ́ɛgɛ o lɔ́mɔ́ na gɛ́ naá odɛ́má, aáŋa bó lɛ́ ba go báŋa.
44008023	Mammana, ŋgɛ́nana goŋaá odɛ́má yáhɔ yó lala, gɔnɔ́ bobɛ́ bó lɛ́ nahɔ.»
44008024	Símono go gundie a amɔ́: «Bɛɛnyɔ́ɔ moatɛ́ moatɛ bósógólónyóomú nɔnɔ Daadáa go busío bámɛ goŋaá boóma bá gɛbɛ́ bɔ́ɔbɔ no báá nó oyɛ́dá bó do ŋŋaáa.»
44008025	Píele na Sáŋa aŋa bá mbaá ŋá bá báá go dúfenye moóma mɔ́ɔmɔ bá mbɛɛ́ ɛ́ná, bá bóó oyáa nogálɔ ná Daadáa, gáábɔ́ go gunde naá Yolósalɛmɛ, bɛ́ ɛ́da bó oya Gɛnɔ́gɔ́ gá Cɔ́mɔ naá gɛcɛcá gá bɛdɔŋɔ bá Samalɛ́ɛ.
44008026	Naá nnyimé hɔ́ɔlɔ́, ɛ́ŋgɛlɛsɛ|Ɛ́ŋgɛlɛsɛ (ange): ba Daadáa go oyana Fílibi a amɔ́: «Fadɛ́gɛ́na go ɛ́da gɛayá gá nnú ya gɛdɔŋɔ, go ɛ́da naá gɛbala gɛ́ɛgɛ gɛ́ ɛ́damɔ́ go úlenine naá Yolósalɛmɛ go go ɛ́da naá Gása. Gɛbala moánɛ gɛ́ lɛ́ gɔdɔɔ́, kanɛ batɔ hɔ́ɔ.»
44008027	Fílibi go dómba go fadɛgɛna, a báá biené pɛ́. Naá gɛbala moánɛ, gɛanyanca gá mɔtɔ ba gɛdɔŋɔ gá Etiopíi, gɛgaaga gá uyogóní ba Kandáasɛ, ufuŋe yá okɔ́dɔ yá Etiopíi, umbídígíní bonɔ́mɛ bá ufuŋe yɔ́ɔyɔ buimée, gɛ́ mba lɛ́ gɛ́ dómbana hɔ́ɔ. A mba lɛ́ ɛ́dáalú naá Yolósalɛmɛ go go ɛ́da búlugenye Asaŋa,
44008028	gɔ́ɔ a mbaá ŋá a ná lɛ́ go gúlugene ndukíi naá gɛkáládá gɛ́hɛ́ ɛ ɛ́da a bana kálata ya mbúsí ya Asaŋa|Mbúsí ya Asaŋa (Prophète): Iseyíi.
44008029	Gimmúmpúu gá Giliíli go oyana Fílibi a amɔ́: «Ɛ́dá gíde gɛkáládá gíiní.»
44008030	Fílibi go ɛ́da na matɛ́tɛ́da, go ɔ́bɔ gɛanyanca gá mɔtɔ gɛ́ɛgɔ gɛ́ ná lɛ́ go bana kálata ya mbúsí ya Asaŋa Iseyíi. Fílibi go mo úhune a amɔ́: «Go ɔ́bɔnɔ boóma bɔ́ɔbɔ o banamɔ́ naá cí lí?»
44008031	Mɔ́ɔ, go mo gundie a amɔ́: «Ndɔ́mɔ́ ba go ɔ́bɔ nɛɛ́nɛ aáŋa mɔtɔ a dɛ palónɛ́ná o?» Go dómba go oyana Fílibi a amɔ́ ŋgáa a bólɛga, a lukumene nɛhɛ́ naá gɛkáládá.
44008032	Gigísi gá Ŋgɔ́ŋɛ́ gɛ́ɛgɛ a mbaá lɔmɔ́ a bana gɛ́ mbaá lɔmɔ́ gɛ́ oya gɛ́ amɔ́: «Bá mba lɛ́ bá mo indenye aŋa gɛdómbáa gɛ́ɛgɛ bɛ́ ɛ́danamɔ́ na gɛ́ naá nɛónɛ́ná ná bidúgé, Gɔnɔ́ gɔgɔ́ aŋa moɔnɔ́ ba gɛdómbáa ba kanɛ go ásana naá ɛmbɔ́gɔ ya mɔ́ɔnyɔ a mo sómbamɔ́ binúmpe, a dɛ bémúkúné.
44008033	Naá gobésiisie gɛ́hɛ́, a dɛ mbá bɛa ŋgágɛna. Ánɛ́ɛ a ŋgoó oyáa bigíndé bɛ́hɛ́ o? Mammana, bá lɛ́ sómbáalú gɛɔyɔ gɛ́hɛ́ gɛ́ɛgɛ naá cí.»
44008034	Gɛanyanca gá mɔtɔ go bákoɛlɛda Fílibi, go mo úhune a amɔ́: «Sɔ́kɔlɛ, mbúsí ya Asaŋa ɛ gálagalamɔ́ náana gá ánɛ́ɛ o? Ŋgoyánáamɔ́ kanɛ́. Bó lɔ́mɔ́ gɛ́hɛ́ moatɛ́ lí, go mɔtɔ uncodío o?»
44008035	Gɔ́ɔ Fílibi a gɔ́lɔmɔ́ dogálɔ naá Ŋgɔ́ŋɛ́ yɛ́ɛyɔ, go ɛ́da go mo oyanɛna Gɛnɔ́gɔ́ gá Cɔ́mɔ gá Yésusu.
44008036	Aŋa bá mbaá lɔmɔ́ bɛ́ ɛ́da bɛ́ ɛnda, gáábɔ́ go bola naá hoóma háaha miimpo má mbaá lɔmɔ́ hɔ́ɔ. Gɛanyanca gá mɔtɔ go oyɛda gɛ́ amɔ́: «Miimpo mámáa. Ɛkádɛ gɛ́ legenemú goŋaá mbɛa giyuminye o?»
44008037	[Fílibi go mo gundie a amɔ́: «Aáŋa go olimonyo na odɛ́má yáhɔ uŋkimée, o lɛ́ ba go bɛa giyuminye.» Gɛancanca gá mɔtɔ go gundie gɛ́ amɔ́: «Ɛɛ́ɛŋ, ŋgolimonyo goŋaá Yésusu Kilítu a lɛ́ Moɔnɔ́ ba Asaŋa.»]
44008038	Gɛ́hɛ́ go oyɛda a amɔ́ ŋgáa bá díliminye gɛkáládá. Nɛhɛ́ na Fílibi, bɔ́ɔ biimée báandɛ́ gáábɔ́ go siise bá bɛ́ɛ́ ɛ́dá naá miimpo, Fílibi go mo yuminye hɔ́ɔ.
44008039	Aŋa bá mbaá hémé naá miimpo hɔ́ɔlɔ́, Giliíli ba Daadáa go dómba na Fílibi. Gɛanyanca gá mɔtɔ gɛ́ɛgɔ gɛ́ dɛ gɔnɔ́ mo ɛ́na. Gɔ́ɔ gɛ́ dúmbenyemú na pɛ́ ya gɛ́, gɛ́ ɛ́da gɛ́ ɔ́bɔnɔ bɛyaŋa.
44008040	Fílibi mɔ́ɔ go ɛ́da béteme naá Asótɛ; gɛ́hɛ́ go ɛ́da o oya Gɛnɔ́gɔ́ gá Cɔ́mɔ naá tɛ́sɔnɔ sɛ́ɛsɛ a mbaá dómbánáa hɔ́ɔ, gó ɛ́da go éme aŋa a mbɛɛ́ ɛ́dá bola naá Sɛsalɛ́ɛ.
44009001	Naá gɛcamɛna gɛ́ɛgɔ, aŋa Sóole a mbaá lɔmɔ́ ɛ ɛ́dana naá busío a míneminie behúúní|Uhúúní (disciple): bá Daadáa, a bó óna, go ɛ́da naá ogɔ́nɔ́ɔ ba bedúmbí bɛbáágá naá Asaŋa
44009002	goŋaá a bó íŋene bakálata go busío bá nnyaŋá sá mbósógólí|Nnyaŋá ya mbósógólí (Synagogue): sɛ́ɛsɛ naá Damáasɛ, mbɔ́dɔ ya goŋaá a amɔ́ a gíde batɔ hɔ́ɔ, banɔ́mɔtɔ́ na bakɔ́dɔ, báaba bá bienenemú pɛ́ ya Daadáa, a bó gumbenene, a nco gundene nabɔ́ naá iŋgolí naá Yolósalɛmɛ.
44009003	Aŋa a mbaá gɔ́lɔ́ kálata sɛ́ɛsɔ, gɛ́hɛ́ go biene pɛ́ go go ɛ́da naá Damáasɛ. A ná lɛ́ mekúígíi go go bola hɔ́ɔ, gɛ́hɛ́ go béteme naá gise gadɛ́ɛ gɛ́ ɛ́da go úlene naá mmoɛná.
44009004	Gɔ́ɔ a dómbamɔ́ go oba go cí, go ɔ́bɔ ukelú yó mo gálagala yó amɔ́: «Sóole, Sóole, o céesenyemú goakɛ́ o?»
44009005	Sóole go gundie a amɔ́: «Daadáa, o lɔ́mɔ́ ánɛ́ɛ o?» Ukelú go mo gundie yó amɔ́: «Ndɔ́mɔ́ Yésusu mɔ́ɔnyɔ o séesenyemú.
44009006	Kanɛ́ fadɛ́gɛ́na, go íŋene naá tɛ́sɔnɔ, bá gaá go oyáná hɔ́ɔ boóma bɔ́ɔbɔ o sɛmɛgananamɔ́ go ŋa.»
44009007	Batɔ báaba bá mbaá lɔmɔ́ olɔŋɔ nɛhɛ́ go lɔbɛnɔ hɔ́ɔlɔ́ tɛ́nɛ́ɛ, eŋgúdé buigéné buigéné na goélemene guimée. Bá mba lɛ́ bɔ́ ɔ́bɔnɔ goana ukelú kanɛ go ɛ́na mɔtɔ.
44009008	Sóole go fadɛgɛna go cí, kanɛ́ akɛ́ aŋa oŋgíso yɛ́hɛ́ yá mbaá lɛ fuunéelú, a dɛ mbáa lɛ ɛ ɛ́nana boóma. Gɔ́ɔ bá mo gɔ́lɔmɔ́ go ombɔ́gɔ, bá bɛ́ɛ́ ɛ́dá nɛhɛ́ naá Damáasɛ.
44009009	Medúgú mádadɔ́, a dɛ ŋgɛ́ ɛ́na boóma na mɔ́ oŋgíso, a dɛ nyáá boóma, a dɛ bónyó boóma.
44009010	Hɔ́ɔlɔ́ kanɛ́ naá tɛ́sɔnɔ ya Damáasɛ, uhúúní ba Yésusu ummue a mba lɛ́ hɔ́ɔ, ufíno Ananɛ́asɛ|Ananɛ́asɛ (Ananias):. Daadáa go mo dɔ́ŋɛnɔ naá giínigie a amɔ́: «Ananɛ́asɛ.» Mɔ́ɔ, go ɔ́dɔbɔ a amɔ́: «Yɔmɔ́ɔ mɔ́nyɔ́ɔ, Daadáa.»
44009011	Daadáa go mo oyana kanɛ́ a amɔ́: «Fadɛ́gɛ́na, go ɛ́da naá gɛbala gɛ́ɛgɛ bá dɔ́ŋɔnɔmɔ́ bá amɔ́ Gátɛ́nɛ́ɛ, go úhune naá nnyaŋá ya Yódasɛ, mɔtɔ ba Tálasɛ mɔ́ɔnyɔ bá dɔ́ŋɔnɔmɔ́ bá amɔ́ Sóole. Naá gɛcamɛna gɛ́ɛgɛ, a lɛ́ hɔ́ɔ a bósógolonyo;
44009012	gó gɔnɔ gunde a lɛ́ bɛáalú giínigie, a bɛ́ɛ́ ɛ́ná mɔtɔ ufíno yɛ́hɛ́ Ananɛ́asɛ a bíí íŋéné, a báá mo dálá ɛmbɔ́gɔ goŋaá ɛ ɛ́da go gɔnɔ go ɛ́nanɛna.»
44009013	Ananɛ́asɛ go gundie a amɔ́: «Daadáa, ndɛ́ ɔ́bɔ́ɔlú go eŋgúdé yá batɔ gɛca aŋa mɔtɔ mɔ́ɔnyɔ a dómbamɔ́ go míneminie boolímínyí báhɔ naá Yolósalɛmɛ.
44009014	Gó gɔnɔ gunde, bagɔ́nɔ́ɔ bá bedúmbí bɛbáágá naá Asaŋa bá lɛ́ mo dómáalú háalá na bogaaga bá go gumbenene biimée báaba bá buŋemú ufíno yá Yésusu. Boóma moánɛ bɔ́ a lɔ́mɔ́ úléelú go bɔ́.»
44009015	Kanɛ́ Daadáa go mo oyana a amɔ́: «Ɛ́dá, goŋaá mbáá go iyide mɔtɔ mɔ́ɔnyɔ go go yɔgɔnɔ buelí bámɛ, a dúfenye ufíno yámɛ go bɛdɔŋɔ bɛ́ɛbɛ bíncodío, go mefuŋe mábɔ́, na gɛdɔŋɔ gá Ɛ́sɛlahɛ́ɛlɛ.
44009016	Kɔnɔ gunde, mmo dúfie yɔmɔ́ɔ moatɛ́ moatɛ mbɔ́dɔ yɛ́ɛyɛ a sɛmɛgananamɔ́ na gɛɔ́bɛgɔ go ufíno yámɛ.»
44009017	Ananɛ́asɛ go ɛ́da gɔ́gɔ́ɔ. Aŋa a mbɛɛ́ ɛ́dá bola naá nnyaŋá yɛ́ɛyɔ, gɛ́hɛ́ go dála Sóole ɛmbɔ́gɔ, go mo oyana a amɔ́: «Sóole, ondimóní bamɛ, Daadáa Yésusu mɔ́ɔnyɔ a á ná go ɛ́nɛ́gɛ́ná naá pɛ́ yɛ́ɛyɛ go á ná lɔmɔ́ go ɛ́da go úlene hɔ́ɔ mɔ́ɔ a tómamɔ́ goŋaá oŋgíso yáhɔ yá fuunuge, go ɛ́da go gɔnɔ go ɛ́nanɛna. O gunde o bɛ́ɛmba dácɛ na Gimmúmpúu gá Giliíli|Gimmúmpúu gá Giliíli (Saint Esprit):.»
44009018	Hɔ́ɔ na hɔ́ɔ, moóma aŋa bɛbáabáa go ɛ́da go kóbakoba go oŋgíso yɛ́hɛ́, mó obana. Sóole go ɛ́da go ɛ́nanɛna. A báá gó fadɛgɛna, a báá béyumínyée;
44009019	kanɛ́ naá nnyimé hɔ́ɔlɔ́, aŋa a mbaá ŋá a báá go nyáanya, gɛ́hɛ́ go bɛa bogaaga naá nnyɔ́dɔ. Kɔ́ɔ Sóole a gɛ́gɛdamɔ́ baaná bá medúgú na behúúní báaba bá mbaá lɔmɔ́ naá Damáasɛ.
44009020	Gɛ́hɛ́ kanɛ́ go dómba go ɛ́da o oya Gɛnɔ́gɔ́ gá Cɔ́mɔ naá nnyaŋá sá mbósógólí|Nnyaŋá ya mbósógólí (Synagogue):, a dúfenye goŋaá Yésusu a lɛ́ Moɔnɔ́ ba Asaŋa.
44009021	Batɔ biimée báaba bá mbaá lɔmɔ́ bá mo bódólonyo bá mba lɛ́ bá békúke, bá gálagala bá amɔ́: «Boɔmɛ, ábɔ caá mɔtɔ mɔ́ɔnyɔ a á ná lɔmɔ́ naá Yolósalɛmɛ a nuigenye biimée báaba bá bósógolonyomú bá buŋe ufíno yá Yésusu, caá mɔ́ɔ mɔ́nyɔ́ɔ o? Ábɔ caá a lɔ́mɔ́ háalá goana go go nco bó dóda naá iŋgolí ɛ ɛ́dana nabɔ́ naá bagɔ́nɔ́ɔ bá bedúmbí bɛbáágá naá Asaŋa o?»
44009022	Kanɛ́ Sóole a mba lɛ́ miisí miimée a gónɛna naá gioliminyo mbɔ́dɔ ya ŋaá Beyúdene báaba naá Damáasɛ bá dɛ gɔnɔ́ bɛa boóma bá go oyɛda, goakɛ́ a mba lɛ́ a bó oyanɛna a bó dúfenye go goŋaá Yésusu a lɛ́ Mesíi|Kilítusu (Christ):.
44009023	Medúgú gɛca má á dómbá, Beyúdene go ɔ́bɛnɔnɔ goŋaá bá mo óna.
44009024	Sóole go ɔ́bɔ ɛdɔgɛ hɛ́ɛhɔ. Aŋa siisíi aŋa budúgú, Beyúdene bá mba ágá batɔ bá go fɛ́fa bɛasɛ́ bá tɛ́sɔnɔ na mbééníŋínyí ya ŋaá bó óna Sóole.
44009025	Kanɛ́ na budúgú búmmue, batɔ báaba a mbaá lɛ a bó húunenye go mo gɔ́lɔ, go mo ága naá ŋŋambɛ́, go mo siisie na duelí naá nnyimé ya omɛndɛ́.
44009026	Aŋa Sóole a mbɛɛ́ ɛ́dá bola naá Yolósalɛmɛ, gɛ́hɛ́ go ɛ́da go fúmbe goŋaá a bénebiginye na behúúní|Uhúúní (disciple): bá Yésusu; kanɛ́ biimée bá mba lɛ́ na bofoá nɛhɛ́, goakɛ́ bá dɛ mbáa lɛ bó olimonyo goŋaá a lɛ́ tɔ́nɔ mammana uhúúní aŋa bɔ́ɔ.
44009027	Banábasɛ go mo gɔ́lɔ, a bɛ́ɛ́ ɛ́dá nɛhɛ́ naá kadɛ́gadɛ́ɛ ya baapótɛlɛ|Apótɛlɛ (Apôtre):, gɛ́hɛ́ go bó oyanɛna aŋa Sóole a mbɛɛ́ ɛ́ná Daadáa mɔ́ɔnyɔ a mbaá mo gálágáláa naá mmoɛná. A báá bó oyáná tɔ́nɔ aŋa Sóole a mbaá húúnényée na ufíno yá Yésusu naá tɛ́sɔnɔ ya Damáasɛ.
44009028	Gó bayɛga hɔ́ɔlɔ́, gɛ́hɛ́ go ɛ́da ɛ ɛnɛnda olɔŋɔ nabɔ́ naá Yolósalɛmɛ, ɛ ɛ́da a húunenye mammana mammana na ufíno yá Daadáa.
44009029	A mba lɛ́ tɔ́nɔ a gála, a ágana mpálɔ́ na Beyúdene báaba bá mbaá lɛ bá gálagala nogɛlɛ́gɛ. Kanɛ́ bɔ́ɔ bá mba lɛ́ bá fúmbe go mo óna.
44009030	Aŋa bolimóní behúúní bá mbɔɔ́ ɔ́bɔ́ nɔ́ɔnɔ, gáábɔ́ go ɛ́da nɛhɛ́ naá Sɛsalɛ́ɛ, hɔ́ɔ gáábɔ́ go mo dúmbie naá Tálasɛ.
44009031	Boolímínyí biimée báaba naá Yudée, naá Gelilée na naá Samalɛ́ɛ|Samalɛ́ɛ (Samarie): bá mba lɛ́ naá buumbénú; bá bégíndenye, bá díine Daadáa, ombanɔ yábɔ́ yó goma go bogaaga bá Gimmúmpúu gá Giliíli|Gimmúmpúu gá Giliíli (Saint Esprit):.
44009032	Kanɛ́ Píele mɔ́ɔ a mba lɛ́ ɛ ɛ́da ɛ ɛnɛnda hoóma hiimée a yɔlɔnɔ boolímínyí; gɛ́hɛ́ go gɔsɔ naá Lɛ́da go go yɔlɔ tɔ́nɔ báaba bá mbaá lɔmɔ́ hɔ́ɔ.
44009033	Gɔ́ɔ a gídemú hɔ́ɔ, mɔtɔ uncodío ufíno yɛ́hɛ́ Enée, mbɛ́dɛ́ɛ naá dokandá|Dokandá (civière): na ogɔnɔ́ yá nnyómá ɛ́nnámanyɛ́, bɛnamá gúénéné gúénéné; kanɛ padɛ́gɛ́nɛ́náa.
44009034	Píele go mo oyana a amɔ́: «Enée, Yésu Kilítu|Kilítusu (Christ): a á go éŋúgíe, fadɛ́gɛ́na, o gedie dokandá dáhɔ maamɔ́ɔ moatɛ́.» Hɔ́ɔ na hɔ́ɔ, mɔtɔ go dómba go fadɛgɛna.
44009035	Aŋa batɔ biimée báaba naá Lɛ́da na báaba naá osɛ́bɛ́ yá Sálɔnɔ bá mbaá mo ɛ́ná, gáábɔ́ go békikilidie ɛdɛ́má, bá bóó olímínyóo Daadáa.
44009036	Uŋgolímínyí ba okɔ́dɔ ufíno yɛ́hɛ́ Tabɛ́ta, nɔ́ɔnɔ gó lɛ́ aá Dolókasɛ, a mba lɛ́ hɔ́ɔ naá tɛ́sɔnɔ ya Yopée. A mba lɛ́ buelí bɛ́hɛ́ goana go ŋanana gá besé, a dúgune basógasoga.
44009037	Gɔ́ɔ o obamɔ́ na ogɔnɔ́ naá gɛcamɛna moánɛ a báa gúé. Naá nnyimé ya go mo dumbie, gáábɔ́ go ɛ́da mo ága naá nɛgɛlɛ́ nɛ́ɛnɛ nɛ́ mbaá lɔmɔ́ naá nnyaŋá mmoɛná.
44009038	Aŋa behúúní|Uhúúní (disciple): bá Yopée bá mbaá lɔmɔ́ bí íyimene bá amɔ́ Píele a lɛ́ naá Lɛ́da, gáábɔ́ go mo dómɛna batɔ báandɛ́ goŋaá bɛ́ ɛ́da mo oyana, u úle fɛaŋɔ fɛaŋɔ.
44009039	Kɔ́ɔ batɔ bɛ́ ɛ́damɔ́ bola go oyana Píele, mɔ́ɔ go dómba go fadɛgɛna olɔŋɔ nabɔ́. A á ncó bola, gáábɔ́ go mo gɔ́gɛdɔ naá nɛgɛlɛ́ ná ncíbo nɛ́ɛnɛ naá nnyaŋá mmoɛná. Bisí bá bakɔ́dɔ biimée go mo géŋgelidie na mbií, bɛ́ mo dúfenye bɛla bɛ́ɛbɛ Tabɛ́ta a mbaá lɔmɔ́ a noga a gá lɛ́ ogɔ́sɔ.
44009040	Kɔ́ɔ Píele a húmiemú mɔtɔ uŋkimée naá hanyɔ́, go kunce enúu go cí, go ɛ́da go bósógolonyo. Kanɛ́ gɛ́hɛ́ go bábondona gɛlɔ́ŋɔ́, go gálɛda a amɔ́: «Tabɛ́ta, fadɛ́gɛ́na.» Tabɛ́ta go fuune oŋgíso, aŋa a mbɛɛ́ ɛ́ná Píele, gɛ́hɛ́ go fadɛgɛna ndukíi.
44009041	Píele go mo íŋene ombɔ́gɔ, a báá mo fedígínyée. Kɔ́ɔ a dɔ́ŋɛnɔmɔ́ bisí bá bakɔ́dɔ na boolímínyí báaba bóncodío, a báá bó dúfíe Tabɛ́ta ogɔ́sɔ.
44009042	Gɔ́ɔ batɔ biimée báaba naá tɛ́sɔnɔ ya Yopée bí íyimemú boóma buimée bɔ́ɔbɔ bó mbaá dómbánáa. Degédegé go ága odɛ́má yábɔ́ naá Daadáa.
44009043	Píele go dúmbie gɛca gá medúgú naá Yopée, naá nnyaŋá ya Símono uyogóní bɛɔbɔ.
44010001	Mɔtɔ ummue a mba lɛ́ naá Sɛsalɛ́ɛ, ufíno yɛ́hɛ́ Kɔlɔnɛ́yɛ. A mba lɛ́ ogɔ́nɔ́ɔ ba olɔŋɔ yá bisimbi ntɛdɛ yɔ́ɔyɔ bá mbaá lɛ bá dɔ́ŋɔnɔ bá amɔ́ «Itelíke».
44010002	Mɔtɔ ba ndiemi a mba lɛ́ o olimonyo, a búlugenye Asaŋa na nnyaŋá yɛhɛ́ ya batɔ iŋkimée kɛ́; a mba lɛ́ a ŋanana basógasoga bá gɛdɔŋɔ gá Beyúdene niibo makɔ́nɔ́, a bósógolonyo Asaŋa bɛcamɛna biimée.
44010003	Budúgú búmmue, buisí kɛnca boóma bá bigúlí bɛ́dadɔ́, gɛ́hɛ́ go ɛ́na giínigie daláŋɛ́ dalaŋɛ: ɛ́ŋgɛlɛsɛ|Ɛ́ŋgɛlɛsɛ (ange): ba Asaŋa go íŋene naá mɔ́ nnyaŋá, go mo dɔ́ŋɔnɔ a amɔ́: Kɔlɔnɛ́yɛ!
44010004	Kɔlɔnɛ́yɛ go mo ágɛna oŋgíso na bofoá naá nnyɔ́dɔ, go mo úhune a amɔ́: Daadáa, ɛkádɛ́ gɛ́ o? Kanɛ́ ɛ́ŋgɛlɛsɛ go mo gundie a amɔ́: Mbósógólí sáhɔ na niibo nɛ́ɛnɛ o ŋananamɔ́ basógasoga mó á ncó bolɛna Asaŋa naá mmoɛná, a go béeniŋenye kanɛ go go bófoolio.
44010005	Dómá kanɛ́ godɔ́ɔdɔ yɛ́ɛyɛ batɔ naá Yopée, bɛ́ ɛ́da go dɔ́ŋɔnɛnɔ Símono, mɔ́ɔnyɔ bá dɔ́ŋɔnɔmɔ́ bá amɔ́ Píele.
44010006	A bɛ́dɛmanamɔ́ naá nnyaŋá ya mɔtɔ uncodío mɔ́ɔnyɔ a yɔgɔnɔmɔ́ buelí bá bɛɔbɔ, ufíno yɛ́hɛ́ Símono, nnyaŋá yɛhɛ́ ɛ lɛ́ naá boayá bá máŋɛ́.
44010007	Aŋa ɛ́ŋgɛlɛsɛ mɔ́ɔnyɔ a mbaá dómbá, Kɔlɔnɛ́yɛ go dɔ́ŋɛnɔ boyogóní bɛ́hɛ́ báandɛ́ na gisimbi gɛ́hɛ́ gímmue gɛ́ɛgɛ gɛ́ mbaá lɛ nábɛnábɛ nɛhɛ́ medúgú gɛca, gɛ́ olimonyo tɔ́nɔ Asaŋa;
44010008	aŋa a mbaá ŋá a báá go bó oyanɛna boóma buimée bɔ́ɔbɔ bó mbaá bádómbánáa nɛhɛ́ na ɛ́ŋgɛlɛsɛ, gɛ́hɛ́ go bó dóma naá Yopée.
44010009	Gó á bélíe, aŋa bá mbaá ŋá bá ná lɛ́ go pɛ́ go go ɛ́da bola naá tɛ́sɔnɔ ya Yopée, Píele go bólɛga naá kúléné yɛ́ɛyɛ naá nnyaŋá mmoɛná go go bósógolonyo; bó mba lɛ́ boóma bá tólóbóo.
44010010	Kɔ́ɔ ncaná ɛ mo gumbenemú, a bɛ́ɛ́ ɛ́dá go fúmbe goŋaá gásɛ́ a á nyáányáa. Naá gɛcamɛna gɛ́ɛgɛ bá mba ŋá bá gá mo námbɛna nambɛna, gɛ́hɛ́ go ɛ́na giínigie.
44010011	Go ɛ́na mmoɛná bébuunéelú, boóma bó ɛ́da go úlene bó siisene go cí, aŋa gɛantá gá sanda na mokásá naá edúu énni.
44010012	Naá sanda yɛ́ɛyɔ gadɛ́ɛ, nnyama mbɔ́dɔ iŋkimée sɛ́ mba lɛ́ kɔ́ɔ, sá bɛgɔ́ndɔ́ bínni na sá go bónóŋosonyo go cí, na munoní mbɔ́dɔ iŋkimée.
44010013	Ukelú gá yɔ́ go mo oyana yó amɔ́: Píele, fadɛ́gɛ́na! Óná, o nyáa.
44010014	Kanɛ́ Píele go gundie a amɔ́: Akɛ́ɛ, Daadáa! Mammana, naá mbébíényée yamɛ, ká báasa cɛ nyáá boóma bá gɛlɔkɔ na bá biílo.
44010015	Ukelú go gɔnɔ fitie yó amɔ́: Bɔ́ɔbɔ Asaŋa a báá ná manɛ́ go gedie, maamɔ́ɔ o do bó ɛ́ná go amɔ́ bó lɛ́ na biílo.
44010016	Bó mba báŋanánáa nɔ́ɔnɔ ɛŋɛndɔ ɛdadɔ́, boóma go dómba go gunde naá mmoɛná. .
44010035	Mɔtɔ uŋkimée mɔ́ɔnyɔ a mo hálamananamɔ́, a ŋanana bɔ́ɔbɔ bó lɔ́mɔ́ bese, akɛ́ a lɛ́ ba kasɛ́á boɛ́nɔ, a lɛ́ usi ba mɔtɔ naá oŋgíso yɛ́hɛ́.
44010036	A mba dómá nogálɔ nɛ́hɛ́ naá baaná bá Ɛ́sɛlahɛ́ɛlɛ nɔ́ɔnɔ nó lɔ́mɔ́ Gɛnɔ́gɔ́ gá Cɔ́mɔ gá buumbénú naá pɛ́ ya Yésu Kilítu|Kilítusu (Christ):, Daadáa ba batɔ biimée.
44010037	No íyimene boóma bɔ́ɔbɔ bó mbaá dómbánáa naá Yudée uŋkimée, bó ɛ́da dúmine naá Gelilée, naá nnyimé ya giyuminye gɛ́ɛgɛ Sáŋa a mbaá lɔmɔ́ a dúmenye, a yumeninye.
44010038	No íyimene aŋa Asaŋa a mbaá hóógío Yésusu ba Násalɛdɛ na bogaaga bá Gimmúmpúu gá Giliíli|Gimmúmpúu gá Giliíli (Saint Esprit):. No íyimene gɔnɔ́ aŋa Yésusu a mbaá lɔmɔ́ ɛ ɛ́da ɛ ɛnda naá gɛdɔŋɔ giimée, a ŋanana besé, e éŋugenye biiménénée báaba bá mbaá lɔmɔ́ bɛɔlɛ́ bá ohándá, goakɛ́ Asaŋa a mba lɛ́ nɛhɛ́.
44010039	Dɛ lɛ́ báaba bá mbaá lɔmɔ́ ɛ́náalú boóma buimée bɔ́ɔbɔ a mbaá lɔmɔ́ ŋaáalú naá gɛdɔŋɔ gá Beyúdene na naá Yolósalɛmɛ. Bá mba mo óná bá báá mo máná naá kolósi mmoɛná.
44010040	Kanɛ́ Asaŋa a mba mo fúfúné naá buisí bá gádadɔ́ɔ, a báá gundé a báá mo ŋaáa goŋaá a bédúfie,
44010041	caá naá batɔ biimée, goana naá báaba bá lɔ́mɔ́ ŋgominyo sɛ́hɛ́, báaba Asaŋa a mbaá dóáná go iyide. Dɛ lɔ́mɔ́ bɛɛcɔ́ɔ báaba dɛ mbaá nyáányáa dɛ báá nyóánánáa nɛhɛ́ naá nnyimé ya gofúfuge gɛ́hɛ́ naá begúe.
44010042	Gɔ́ɔ Yésusu a mbaá có dómá goŋaá dɛ bóó oyáa naá batɔ dɛ gunde dɛ dúfie mammana goŋaá a lɔ́mɔ́ mɔ́ɔ Asaŋa a mbaá mo dílímínyée go go bɛ́ɛmba aŋa usúmbí bɛsɛnɛ ba bɔgɔ́sɔ na begúe.
44010043	Mbúsí sá Asaŋa|Mbúsí ya Asaŋa (Prophète): iŋkimée sɛ́ mba dúfényée go busío bɛ́hɛ́ goŋaá mɔtɔ uŋkimée mɔ́ɔnyɔ a mo olimonyomú, a bɛanana ihéehinye há bɛlɔgɔ bɛ́hɛ́ go ufíno yɛ́hɛ́.
44010044	Aŋa Píele a mbaá ŋá a gá gálagala nɔ́ɔnɔ, Gimmúmpúu gá Giliíli|Gimmúmpúu gá Giliíli (Saint Esprit): go siisene biimée báaba bá mbaá lɔmɔ́ bá bódólonyo Nogálɔ nɔ́ɔnɔ.
44010045	Boolímínyí biimée bá ancábáalú|Buencí (circoncision): báaba bá mbaá lɔmɔ́ úléelú olɔŋɔ na Píele bá mba békúkée goŋaá Gimmúmpúu gá Giliíli ɛ ɛ́dana tɔ́nɔ naá batɔ báaba bá lɔ́mɔ́ bá dɛ bɛ́ɛ́mbá Beyúdene.
44010046	Mammana, bá mba lɛ́ bá bó ɔ́bɔnɔ bá gálagala dogálɔ dúncodío, bá búlugenye bogɔ́nɔ́ɔ bá Asaŋa. Gɔ́ɔ Píele a gɔnɔmɔ́ gɔ́lɔ dogálɔ a amɔ́:
44010047	«Kasɛ́á mɔtɔ a lɔ́mɔ́ ba go lege goŋaá bá dɛ yumínyée naá miimpo báaba bá báá ná manɛ́ go bɛa Gimmúmpúu gá Giliíli aŋa bɛɛcɔ́ɔ tɔ́nɔ o?»
44010048	Gɔ́ɔ i íŋenemú bogaaga bá go yuminye batɔ bɔ́ɔbɔ go ufíno yá Yésu Kilítu|Kilítusu (Christ):. Batɔ bá ndiemi gáábɔ́ go mo bósógolidio goŋaá a gɔnɔ bɛ́ɛmba nabɔ́ go baaná bá medúgú.
44011001	Gɔ́ɔ baapótɛlɛ|Apótɛlɛ (Apôtre): na basɔ́gɔ́ɔ báaba bá mbaá lɔmɔ́ naá Yudée bɔ́ ɔ́bɔmɔ́ goŋaá batɔ báaba bá lɔ́mɔ́ bá dɛ bɛ́ɛ́mbá Beyúdene bó olímínyóo tɔ́nɔ nogálɔ ná Asaŋa.
44011002	Píele a á ncó gunde naá Yolósalɛmɛ, basɔ́gɔ́ɔ báaba bá mbaá lɔmɔ́ ancábáalú|Buencí (circoncision): gáábɔ́ go mo bádóɛda na ŋgúhune bá amɔ́:
44011003	«O báá nɛ́ ɛ́dá go íŋene naá batɔ báaba bá lɔ́mɔ́ kanɛ go ancaba, o báá nyáányáa nabɔ́ goakɛ́ o?»
44011004	Gɔ́ɔ Píele a bó oyanamɔ́ boóma bɔ́ɔbɔ bó mbaá dómbáná gondɛ́ŋɛ́ gondɛ́ŋɛ́ a amɔ́ gáábɔ́ a amɔ́:
44011005	«Mmba lɛ́ naá tɛ́sɔnɔ ya Yopée mbósógolonyo, gámɛ go bɛa giínigie: gámɛ go ɛ́na boóma aŋa gɛantá gá sanda na mokásá naá edúu énni, bó ɛ́da go úlene naá mmoɛná, bó gɔsɔnɔ, bó ŋgúlenine.
44011006	Aŋa mmbaá bédíbídínyée, gámɛ go ɛ́na nnyama sá bɛgɔ́ndɔ́ bínni: nnyama sá bɛsɔgɔ, na sɛ́ɛsɛ sá go bónóŋosonyo go cí na munoní.
44011007	Gámɛ go ɔ́bɔ tɔ́nɔ ukelú yó ŋgoyanɛna yó amɔ́: “Píele, fadɛ́gɛ́na! Óná, o nyáa.”
44011008	Gámɛ go gundie caá: “Akɛ́ɛ, Daadáa. Mammana, naá mbébíényée yamɛ boóma bá gɛlɔkɔ na bá biílo bó gá báasa bó do íŋéné naá yɔmɔ́ nyuudé.”
44011009	Kanɛ́ ukelú go gɔnɔ fitie naá mmoɛná yó amɔ́: “Bɔ́ɔbɔ Asaŋa a báá ná manɛ́ go gedie, maamɔ́ɔ o do bó ɛ́ná go amɔ́ bó lɛ́ na biílo.”
44011010	Bó mba báŋánánáa nɔ́ɔnɔ ɛŋɛndɔ ɛdadɔ́. Kanɛ́ bó báá lɛ gó gunde buimée púmú naá mmoɛná.
44011011	Naá gɛcamɛna moánɛ, batɔ bádadɔ́ báaba bá mbɛɛ́ ɛ́dá tómɛna naá Sɛsalɛ́ɛ go dómba go úle bá báá bolá, bá bíí íŋéné naá nnyaŋá yɛ́ɛyɛ dɛ mbaá lɔmɔ́ dɛ gɛ́ga hɔ́ɔ.
44011012	Gimmúmpúu gá Giliíli go ŋgoyana a amɔ́ dɛ gundinye nabɔ́, cɛ ágá mpálɔ́. Boɔmɛ bátáanɔ na ummue báaba bá mba lɛ́ tílígénéelú naá Sɛsalɛ́ɛ. Dɛ bíí íŋéné naá nnyaŋá ya Kɔlɔnɛ́yɛ.
44011013	Kɔlɔnɛ́yɛ go có oyana aŋa a mbɛɛ́ ɛ́ná ɛ́ŋgɛlɛsɛ|Ɛ́ŋgɛlɛsɛ (ange): a búú úlé naá mɔ́ nnyaŋá go go mo oyana a amɔ́: “Dómá batɔ naá Yopée bɛ́ ɛ́da dɔ́ŋɛnɔ Símono mɔ́ɔnyɔ bá gɔnɔmɔ́ mo dɔ́ŋɔnɔ bá amɔ́ Píele;
44011014	a nco go oyana dogálɔ dá goŋaá go ɛ́na gɛɔyɔ, maamɔ́ɔ na ncíbo yahɔ ya batɔ iŋkimée.”
44011015	Aŋa mmbaá dúmé go bó gálagala, Gimmúmpúu gá Giliíli|Gimmúmpúu gá Giliíli (Saint Esprit): go bó siisene aŋa a mbaá lɔmɔ́ ŋaáalú nɛcɔ́ naá mabayɛga.
44011016	Hɔ́ɔlɔ́ gámɛ go dómba go béeniŋinye nogálɔ ná Daadáa nɔ́ɔnɔ a mbaá gálɛ́dá a amɔ́: “Sáŋa a á yuménínyée na miimpo, kanɛ́ bɛɛnyɔ́ɔ, no ná béyumeninye na Gimmúmpúu gá Giliíli.”
44011017	Kanɛ́ aŋa bó lɔ́mɔ́ goŋaá Asaŋa a lɛ́ bó ŋaáalú pááná mmue nɛcɔ́ báaba dɛ lɔ́mɔ́ ágáalú odɛ́má yɛ́cɔ́ naá Daadáa Yésu Kilítu|Kilítusu (Christ):, yɔmɔ́ɔ ŋgaá lɛ ba go bɛ́ɛmba ánɛ́ɛ goŋaá pánɛna Asaŋa o?»
44011018	Aŋa bá mbɔɔ́ ɔ́bɔ́ nɔ́ɔnɔ, gáábɔ́ go fuuge ɛdɛ́má, bá bɛ́ɛ́ ɛ́dá go leebenye Asaŋa, bó oya bá amɔ́: «Gó lɛ́ mammana goŋaá Asaŋa a á fáá batɔ báaba bá lɔ́mɔ́ bá dɛ bɛ́ɛ́mbá Beyúdene pɛ́ ya goŋaá bá hɛma bobɛ́ bábɔ́, bá békikilidie ɛdɛ́má goŋaá bá bɛa mammana ya gɛɔyɔ.»
44011019	Noséésényée nɔ́ɔnɔ nó mbuú úlé naá nnyimé ya goóna Ítiene nó mba séléméndíe batɔ, gáábɔ́ go dómbana: báaba naá Fenisíi, báaba naá Sípele, báaba naá Óntiosi; bá mba lɛ́ bɛ́ ɛ́da bó oyanɛna goana Beyúdene nogálɔ ná Asaŋa.
44011020	Kanɛ́ akɛ́ nɔ́ɔnɔ, gɔ́ɔ batɔ bóncodío bá Sípele na bá Siléene bá bolamɔ́ naá Óntiosi, gáábɔ́ go ɛ́da go oyanɛna Bágɛlɛ́gɛ Gɛnɔ́gɔ́ gá Cɔ́mɔ gá Yésusu.
44011021	Bogaaga bá Daadáa bó mba lɛ́ nabɔ́, batɔ gɛca bá báá békikílídíe ɛdɛ́má, bá báá ágá odɛ́má yábɔ́ naá Daadáa.
44011022	Gɔ́ɔ cɔ́mɔ yɛ́ɛyɔ yɛ ɛ́damɔ́ bola naá edúu yá boolímínyí báaba naá Yolósalɛmɛ. Gáábɔ́ go fediginye Banábasɛ bá báá mo dómá naá Óntiosi.
44011023	Aŋa a mbɛɛ́ ɛ́dá bola a bɛ́ɛ ɛ́ná aŋa niibo ná Asaŋa nɛ́ mbaá lɛ hɔ́ɔ, gɛ́hɛ́ go ɛ́da go békeelenye, a gíndenye boolímínyí goŋaá ɛdɛ́má yabɔ́ bɛ́ɛmba iŋkimée iŋkimée naá Daadáa.
44011024	Banábasɛ a mba lɛ́ gɛtɛ́nɛ́ɛ gá mɔtɔ, dácɛ na Gimmúmpúu gá Giliíli|Gimmúmpúu gá Giliíli (Saint Esprit):, a ágana odɛ́má yɛ́hɛ́ naá Daadáa; gɛcɛcá gá batɔ gɛ́ báá ágá odɛ́má yábɔ́ naá Daadáa.
44011025	Banábasɛ go dómba kanɛ́ naá Tálasɛ go go ɛ́da fúmbe Sóole.
44011026	Aŋa a mbaá mo ɛ́ná, a báá lɛ gó gunde nɛhɛ́ naá Óntiosi. Bá mba lɛ́ bɛ́ ɛnda aganda yá boolímínyí|Uhúúní (disciple):, bá húunenye gɛcɛcá gá batɔ masɔ́mɔ má gioliminyo; nnyómá iŋkimée iŋkimée ɛ báá bó dómbɛ́ná hɔ́ɔ. Hɔ́ɔlɔ́ naá Óntiosi moánɛ, gɔ́ɔ bá mbaá dɔ́ŋɛ́nɔ́ behúúní go oŋɛndɔ yá busío bá amɔ́ bakɛlɛ́tɛnɛ|Kɛlɛ́tɛnɛ (Chrétien):.
44011027	Naá medúgú moánɛ, mbúsí|Mbúsí ya Asaŋa (Prophète): gá sɛ́ go bola naá Óntiosi sɛ́ ɛ́da go úlene naá Yolósalɛmɛ.
44011028	Ummue naá olɔŋɔ yábɔ́, ufíno yɛ́hɛ́ Egébusu|Egébusu (Agabus):, go dúfie go nciŋí yɛ́ɛyɛ Gimmúmpúu gá Giliíli a mbaá mo fáá goŋaá gɛantá gá uncíli gɛ́ ní íŋene naá gɛdɔŋɔ giimée. Gɔ́ɔ mammana, uncíli moánɛ yó mbaá lɛ boláalú naá gɛcamɛna gá bufuŋe bá Kolóode.
44011029	Behúúní gáábɔ́ go ága ukelú yúmmue goŋaá bá gaá dómɛ́ná basɔ́gɔ́ɔ báaba naá Yudée gioyo, mɔtɔ uŋkimée aŋa bogaaga bɛ́hɛ́ bó mo fáananamɔ́.
44011030	Gɔ́ɔ bá mbaá ŋaáa nɔ́ɔnɔ; bá báá bó dómɛ́ná gioyo moánɛ go bafɛanɔ́ɔ báaba Banábasɛ na Sóole.
44012001	Gɔgɔ́ naá medúgú moánɛ mɔ́ɔmɔ, ufuŋe Elóode go ɛ́da go séesenye boolímínyí bóncodío.
44012002	A bíí íŋéné bogaaga bá bóó óná Sáakɛ, ondimóní ba Sáŋa, na kalafɔ.
44012003	Aŋa a mbɛɛ́ ɛ́ná goŋaá Beyúdene bɔ́ ɔ́bɔnɔ bese na goŋanana gɛ́hɛ́ moánɛ, gɛ́hɛ́ go gɔnɔ go íŋene bogaaga, bá báá gumbéné Píele. Bó mbaá lɛ naá gɛcamɛna gá gibíné gá bɛlɛ́dɛ bá kanɛ ondɔ yá go fudugenye|Ondɔ yá go fudugenye (levain, levure):.
44012004	Aŋa bá mbaá ŋá bá báá go gumbene Píele bá báá mo ágá naá ncíbo ya gɛaŋɔ́, bá báá gó díliminye ɛlɔŋɔ ya bisimbi inni ya bisimbi bínni bínni go go mo beŋebeŋe. Ufuŋe Elóode a mba lɛ́ a béeniŋenye goŋaá a gaá mo húmíe naá gɛdɔŋɔ go go mo bide naá nnyimé ya gibíné gá Pásɛ́ka ya Beyúdene|Gibíné gá Pásɛ́ka ya Beyúdene (Pâques juive):.
44012005	Píele go bɛ́ɛmba naá ncíbo ya gɛaŋɔ́, bisimbi bɛ́ mo beŋebeŋe. Kanɛ́ boolímínyí, bɔ́ɔ, bá mba lɛ́ bá bósógolonyo Asaŋa na bogaaga go busío bɛ́hɛ́.
44012006	Naá budúgú bá go bélie bɔ́ɔbɔ Elóode a mbaá lɔmɔ́ ba go mo húmie naá gɛdɔŋɔ go nɛgála, Píele gódágódá na bɛantá bá magala bɛ́andɛ́, a mba lɛ́ ɛ ɛ́dana godɔnɔ́ɔ naá kadɛ́gadɛ́ɛ ya bisimbi bɛ́andɛ́. Bisimbi bá go fɛ́fa tɛ́nɛ́ɛ naá miíŋene má ncíbo ya gɛaŋɔ́.
44012007	Kɔ́ɔ ɛ́ŋgɛlɛsɛ|Ɛ́ŋgɛlɛsɛ (ange): ba Daadáa a magamɔ́ boasɛ, nɛgɛlɛ́ nɛ́ɛnɛ Píele a mbaá lɔmɔ́ kɔ́ɔ go dómba go hóogo na gise. Ɛ́ŋgɛlɛsɛ go yiŋkidinye Píele a báá mo foyóná, a báá mo oyáná a amɔ́: «Fadɛ́gɛ́na fɛaŋɔ.» Magala go dómba go hologoga naá ɛmbɔ́gɔ ya Píele, má bóó obá go cí.
44012008	Ɛ́ŋgɛlɛsɛ go gɔnɔ mo oyana a amɔ́: «Báágáamɔ́ kandáa yahɔ o gɔnɔ báága mamɔ́ basɛ́lɛ́pasɛ.» Píele go ŋa nɔ́ɔ. Ɛ́ŋgɛlɛsɛ go gɔnɔ mo oyana a amɔ́: «Báágáamɔ́ gɛla gáhɔ gá isió, o píde.»
44012009	Píele go héme naá ncíbo ya gɛaŋɔ́, a báá mo fídé. Kanɛ́ a dɛ mbáá lɛ i íyimene goŋaá boóma bɔ́ɔbɔ ɛ́ŋgɛlɛsɛ a ŋananamɔ́ bó lɛ́ mammana. Kanɛ́ mɔ́ɔ a fege a amɔ́ bó lɔ́mɔ́ giínigie.
44012010	Bá á bácaá ɛlɔŋɔ ya bisimbi ɛhandɛ́ ya busío, gáábɔ́ go ɛ́da bola naá gɛasɛ́ gá gɛkɔ́ŋɔ gɛ́ɛgɛ gɛ́ ɛ́danamɔ́ naá tɛ́sɔnɔ. Gɛasɛ́ gɛ́ɛgɔ go bébuune gɛ́ moatɛ́ moatɛ naá busío bábɔ́, gáábɔ́ go húme. Aŋa bá mbaá húmé, gáábɔ́ go gɔ́lɔ pɛ́ mmue. Ɛ́ŋgɛlɛsɛ go dómba go mo ságɛgɛnɛna.
44012011	Aŋa nciŋí ya Píele ɛ mbaá ncó mo gundene; gɛ́hɛ́ go gálɛda a amɔ́: «Godɔ́ɔdɔ yɛ́ɛyɛ, ŋgɔɔ́ ɔ́bɔ́ mammana goŋaá Daadáa a báa dóma ɛ́ŋgɛlɛsɛ bɛhɛ́ a báá ncó códio go ɛmbɔ́gɔ ya Elóode na go buimée bá gɛbɛ́ bɔ́ɔbɔ gɛdɔŋɔ gá Beyúdene gɛ́ á ná lɔmɔ́ gɛ́ gɛ́gana naá boayá bámɛ.» .»
44012023	Kanɛ́ hɔ́ɔ na hɔ́ɔ, ɛ́ŋgɛlɛsɛ|Ɛ́ŋgɛlɛsɛ (ange): ba Daadáa go mo dóɛda ogɔnɔ́ goŋaá a mbi inyé go fáa Asaŋa nigúmi, biyelí gá bɛ́ go bayɛga go mo nyáanana, a báá gúé.
44012024	Gɔ́ɔ nogálɔ ná Asaŋa no ɛ́damɔ́ hoóma hiimée, boolímínyí bá báá bɛ́ɛ́mbá degédegé.
44012025	Kanɛ́ naá boayá bá Banábasɛ nɛhɛ́ na Sóole, aŋa bá mbaá maná bosɔ́mɔ bɔ́ɔbɔ bá mbɛɛ́ ɛ́dá go bɔ́ naá Yolósalɛmɛ, gáábɔ́ go nco gunde naá Óntiosi olɔŋɔ na Sáŋa Mélékusu.
44013001	Naá Giimbó gá boolímínyí gɛ́ɛgɛ naá Óntiosi, mbúsí|Mbúsí ya Asaŋa (Prophète): na muloodio má Asaŋa mó mba lɛ́ hɔ́ɔ, ifíno yabɔ́: Banábasɛ, Símiyono, mɔ́ɔnyɔ bá gɔnɔmɔ́ mo dɔ́ŋɔnɔ bá amɔ́ Ufiídidi, Lúsiusu ba gɛdɔŋɔ gá Siléene, Manayɛ́nɛ mɔ́ɔnyɔ bá mbaá gumínyé gúmínyée na ufuŋe Elóode, na Póolo.
44013002	Buisí búmmue, bá ná lɛ́ go búlugenye Daadáa, bá bécelene manyáanya, Gimmúmpúu gá Giliíli|Gimmúmpúu gá Giliíli (Saint Esprit): go bó oyana a amɔ́: «Nyáŋónɛ́náamɔ́ nɔnɔ Banábasɛ nɛhɛ́ na Sóole go go yɔgɔnɔ buelí bɔ́ɔbɔ ndɔ́mɔ́ bó dɔ́ŋɛ́nɔ́ɔlú go bɔ́.»
44013003	Naá nnyimé ya go bécelene gá manyáanya na go bósógolonyo, gɔ́ɔ boolímínyí bá bó dálamɔ́ ɛmbɔ́gɔ go go bó fona, bá báá lɛ gó bó dɛ́ɛna bá bɛ́ɛ́ ɛ́dá go buelí bábɔ́.
44013004	Aŋa Gimmúmpúu gá Giliíli|Gimmúmpúu gá Giliíli (Saint Esprit): a mbaá lɛ bó dómáalú, Banábasɛ na Sóole go ɛ́da naá Selesíi, hɔ́ɔ hɔ́ɔlɔ́, gáábɔ́ go yala sitíme go go ɛ́da naá Sípele.
44013005	Aŋa bá mbɛɛ́ ɛ́dá bola naá Selemíne, gáábɔ́ go bayɛga go dúmeninye nogálɔ ná Asaŋa naá nnyaŋá sá mbósógólí|Nnyaŋá ya mbósógólí (Synagogue): sá Beyúdene. Bá mba lɛ́ ɛ́dáalú na Sáŋa Mélékusu go go bó óhigonyo.
44013006	Bá báá bácaáa gɛdɔŋɔ gá Sípele giimée bá bɛ́ɛ́ ɛ́dá húme naá Páfoso, hɔ́ɔ gɔ́ɔ bá mbaá luméné na osɛɔsɛ́ɔ ummue a bóoya a amɔ́ mɔ́ɔ a lɛ́ mbúsí, ufíno yɛ́hɛ́ Balɛ Yésusu, moɔnɔ́ ba Beyúdene.
44013007	A mba lɛ́ ɔ ɔyɔ na Ŋgɔ́mɔnɔ ba Sípele ufíno yɛ́hɛ́ Seleyúsu Pólusu, unciŋínciŋi ba mɔtɔ. Ŋgɔ́mɔnɔ go dɔ́ŋɛnɔ Banábasɛ nɛhɛ́ na Sóole, goakɛ́ a mba lɛ́ a lɛ́galɛga go ɔ́bɔ nogálɔ ná Asaŋa.
44013008	Kanɛ́ Ɛlɛ́masɛ, osɛɔsɛ́ɔ – nɔ́ɔnɔ gɔ́ɔ ufíno yɛ́hɛ́ yó lɔ́mɔ́ na nogɛlɛ́gɛ – go ɛ́da go bó bábɛndabɛnda, a fúmbe go ŋa goŋaá Ŋgɔ́mɔnɔ a dɛ olímínyóo.
44013009	Gɔ́ɔ Sóole, bá mo dɔ́ŋɔnɔ gɔnɔ́ bá amɔ́ Póolo, dácɛ na Gimmúmpúu gá Giliíli, a ágamɔ́ Ɛlɛ́masɛ oŋgíso.
44013010	Gɛ́hɛ́ go mo oyana a amɔ́: «Uliomí ba mɔtɔ mɔ́ɔnyɔ na gɛbɛ́ gá odɛ́má, moɔnɔ́ ba ohándá, obɛlɔ́bɛlɔ ba besé iŋkimée. O do ná dɔmbɔ go nóŋgolonyo pɛ́ tɛ́nɛ́ɛ sá Asaŋa o?
44013011	Kanɛ́ godɔ́ɔdɔ o gɛɛ́ ɛ́ná. Daadáa a gaá go báláfɛ́ná, o goó obá bigélí o do gɔnɔ́ go ɛ́na gise go gɛcamɛna.» Hɔ́ɔ na hɔ́ɔ, oŋgíso yá Ɛlɛ́masɛ go dómba go oba bibúde, a báá bétemé naá mbíno gadɛ́ɛ, a ná lɛ́ a gunde boayá a gunde boayá, a fúmbe mɔtɔ goŋaá a mo gumbene go ombɔ́gɔ a mo indenye.
44013012	Aŋa Ŋgɔ́mɔnɔ a mbɛɛ́ ɛ́ná bɔ́ɔbɔ bó mbaá báŋaáa, gɛ́hɛ́ go ága odɛ́má yɛ́hɛ́ naá Daadáa; a mba lɛ́ a békúke makɔ́nɔ́ gohúunenye gá masɛnɛ má Daadáa.
44013013	Kɔ́ɔ Póolo na basɔ́gɔ́ɔ bá bólɛgamɔ́ naá sitíme hɔ́ɔlɔ́ naá Páfoso, gáábɔ́ go ɛ́da naá tɛ́sɔnɔ ya Pɛ́lɛyɛ ya gɛdɔŋɔ gá Panfɛlɛ́ɛ; Sáŋa Mélékusu go ádogana nabɔ́ hɔ́ɔlɔ́, mɔ́ɔ a báá gundé naá Yolósalɛmɛ.
44013014	Kanɛ́ báaba bóncodío bú ú úlúkíe naá Pɛ́lɛyɛ, gáábɔ́ go dúmbenye na oŋɛndɔ yábɔ́ bá bɛ́ɛ́ ɛ́dá go oba naá Óntiosi ba Pisidíi; buisí bá sábadɛ|Sábadɛ (sabbat):, gáábɔ́ go íŋene naá nnyaŋá ya mbósógólí|Nnyaŋá ya mbósógólí (Synagogue): bá báá lukúméné.
44013015	Naá nnyimé ya go bana kálata sá Gicele na sɛ́ɛsɛ sá mbúsí sá Asaŋa|Mbúsí ya Asaŋa (Prophète):, bagɔ́nɔ́ɔ bá nnyaŋá ya mbósógólí go dóma batɔ goŋaá bá bó oyana bá amɔ́: «Bolimóní, aáŋa no bɛanana nogálɔ ná go gíniginye batɔ báaba, no lɛ́ ba go gálagala godɔ́ɔdɔ.»
44013016	Póolo go fadɛgɛna a báá dúfíe ombɔ́gɔ goŋaá bá mo ɔ́bɔ, go bayɛga dogálɔ a amɔ́: «Batɔ bá Ɛ́sɛlahɛ́ɛlɛ na bɛɛnyɔ́ɔ biimée báaba no búlugenyemú Asaŋa, ŋgɔ́bɔ́ɔmɔ́ nɔnɔ.
44013017	Asaŋa ba boɛ́nɔ bɔ́ɔbɔ, Asaŋa ba Ɛ́sɛlahɛ́ɛlɛ a mbi iyídé biisée bɛ́cɔ́, a báá bó degíe gɛcamɛna gɛ́ɛgɛ bá mbaá lɔmɔ́ go osalɔ naá gɛdɔŋɔ gá Egíbítene|Egíbítene (Egypte):, naá nnyimé a báá bó hémíe hɔ́ɔ na bogaaga bɛ́hɛ́.
44013018	A báá bó beŋébéŋée boóma bá nnyómá otíno áhandɛ́ naá giolóo gá bodɛ́agadɛ́.
44013019	A báá fúúgíe mɛɛ́nɔ mátáanɔ na máandɛ́ naá cí ya Kanáana|Kanáana (Canaan):, a báá fáá boɛ́nɔ bɛ́hɛ́ cí moánɛ goŋaá bó ɔ́bɛnɔnɔ na yɛ́.
44013020	Boóma bá nnyómá mantɛdɛ ménni na otíno áhandɛ́ na sɛ́ɔ́dɔ́. Hɔ́ɔlɔ́ gɔ́ɔ a fáamɔ́ biisée bɛ́cɔ́, begélí bɛsɛnɛ, gó báá ncó húme naá gɛcamɛna gá mbúsí ya Asaŋa Sémuele|Sémuele (Samuel):.
44013021	Naá nnyimé hɔ́ɔlɔ́, gɔ́ɔ boɛ́nɔ bó úhunemú ufuŋe, Asaŋa go bó fáa Séulu, ohaŋa ba Kísi, naá nigúli ná Bɛncamɛ́ŋɛ. Séulu a mba nonáa gɛdɔŋɔ nnyómá otíno áhandɛ́.
44013022	Naá nnyimé ya Asaŋa go inye Séulu, gɛ́hɛ́ go bó fáa Défidi|Défidi (David): goŋaá a bɛ́ɛmba ufuŋe yábɔ́. A báá gálɛ́dá go busío bɛ́hɛ́ a amɔ́: “Ndɛ́ ɛ́náalú Défidi, ohaŋa ba Yése, a lɛ́ mɔtɔ bamɛ ba odɛ́má, a ná yɔgɔnɔ buelí buimée bɔ́ɔbɔ nná lɛ́galɛgamɔ́ goŋaá a yɔgɔnɔ.”
44013023	Onana Yá Défidi yúmmue yó mbaá lɛ Yésusu, mɔ́ɔ Asaŋa a mbaá mo dílímínyée goŋaá a bɛ́ɛmba uféŋí|Usódí (Sauveur): ba boɛ́nɔ bá Ɛ́sɛlahɛ́ɛlɛ; náana gɔ́ɔ a mbaá lɔmɔ́ bó dánɛ́náalú.
44013024	«Otóotoɛ yá goŋaá Yésusu u úle, Sáŋa a mbo oyánɛ́náa boɛ́nɔ bá Ɛ́sɛlahɛ́ɛlɛ buimée goŋaá bá núgie gɛɔyɔ gábɔ́, bá béyuminye.
44013025	Naá medúgú má go súgidinye má gɛɔyɔ má Sáŋa, a mba lɛ́ o oya a amɔ́: “No béeniŋenye no amɔ́ ndɔ́mɔ́ ánɛ́ɛ o? Cɛ bósó mɔ́ɔnyɔ no gɛ́ganamɔ́. Kanɛ́ ɔ́bɔ́ nɔnɔ: u úlene naá yɔmɔ́ nnyimé mɔ́ɔnyɔ ndɔ́mɔ́ cɛ bósó go bɛanana bogaaga bá goŋaá pulune duelí dá nnaadɛna sɛ́hɛ́.”
44013026	«Bolimóní, bɛɛnyɔ́ɔ ɛnana ya Ábalaháma|Ábalaháma (Abraham): na bɛɛnyɔ́ɔ biimée báaba no lɔ́mɔ́ háalá go go búlugenye Asaŋa: bá mbaá dómá tánɔ ya gisódio yɛ́ɛyɛ go busío bɛ́cɔ́.
44013027	Kanɛ́ batɔ bá Yolósalɛmɛ na Mefuŋe mábɔ́ bá lɛ́ kanɛ go ɔ́bɔ ánɛ́ɛ a lɔ́mɔ́ Yésusu, bá dɛ ɔ́bɔ́ dogálɔ dá mbúsí sá Asaŋa dɔ́ɔdɔ bá banamɔ́ sábadɛ iŋkimée. Kanɛ́ bá mba hóógío gooya gá dogálɔ dɔ́ɔdɔ na go mo ága naá ncíbo ya gɛaŋɔ́ gá nigúe.
44013028	Gɔgɔ́ akɛ́ aŋa bá mbaá lɔbɔ́ bá dɛ ɛ́ná gɛmbɛ́ná gá go mo ága naá ncíbo ya gɛaŋɔ́ gá nigúe, bá búú úhúné Pɛlátɛ bá amɔ́ a ŋa goŋaá bá mo óna.
44013029	Aŋa buimée bɔ́ɔbɔ bó mbaá lɔmɔ́ ba go báŋa go busío bɛ́hɛ́ bó mbɛɛ́ ɛ́nánɛ́náa aŋa Ŋgɔ́ŋɛ́ sɛ́ mboó oyáa, bá báá mo siisíe naá kolósi bá báá mo miée.
44013030	Kanɛ́ Asaŋa a mba mo fúfúné.
44013031	Naá nnyimé yɛhɛ́ ya go fúfuge naá begúe, medúgú gɛca, Yésusu a mbɛ ɛ́nɛ́gánɛ́náa batɔ báaba bá mbaá mo dílígénénée gó bayɛga naá Gelilée gó nco húme naá Yolósalɛmɛ; bá ndiemi bɔ́ɔ bá lɔ́mɔ́ godɔ́ɔdɔ ŋgominyo sɛ́hɛ́ go go gálagala go busío bɛ́hɛ́ naá boɛ́nɔ bá Ɛ́sɛlahɛ́ɛlɛ.
44013032	«Bɛɛcɔ́ɔ moatɛ́ moatɛ dɛ á nyó úlíné na Gɛnɔ́gɔ́ gá Cɔ́mɔ moánɛ: tánɔ yɛ́ɛyɛ Asaŋa a mbaá dánɛ́ná biisée bɛ́cɔ́,
44013033	a á yɛ hóógío godɔ́ɔdɔ go busío bɛ́cɔ́ baaná bábɔ́, na gofúfune gá Yésusu aŋa gɔ́ɔgɔ gó lɔ́mɔ́ ɔ́ŋɔ́ɔlú naá kálata ya Ɛsagɔ, osagɔ yá gáandɛ́ɛ goŋaá: “O lɛ́ Moɔnɔ́ bamɛ, ínoni yɛ́ɛyɛ ŋgɛɛ́ ɛ́yá tɛ́ɔ.”
44013034	«Asaŋa a mba dóógío a amɔ́ a ŋga mo fúfúné naá kadɛ́gadɛ́ɛ ya begúe, goŋaá nnyɔ́dɔ yɛhɛ́ ɛ dɛ yɛkáa. A mba gálɛ́dá a amɔ́: “Ka ŋga nyó fáá bimmúmpúu bá bɛfona bá mammana bɛ́ɛbɛ mmbaá dánɛ́ná Défidi.”
44013035	«Nɔ́ɔ gɔ́ɔ a gɔnɔmɔ́ go oya naá gɛbana gíntió a amɔ́: “O do ŋgá bóso go dɛ́ɛna Gimmúmpúu bahɔ a yɛka.”
44013036	«Kanɛ́, Défidi mɔ́ɔ, aŋa a mbaá ŋá a báá go hóogio nokɛsa ná Asaŋa naá gɛcamɛna gɛ́hɛ́, a mba gúé bá báá mo miée anáa biisée, a báá yɛkáa.
44013037	Kanɛ́ mɔ́ɔnyɔ Asaŋa a mbaá mo fúfúné a dɛ mbá yɛka.
44013038	Bolimóní bámɛ, íyíme nɔnɔ bese goŋaá gɛ́hɛ́ gɔ́ɔ no mbɔɔ́ ɔ́bɔ́ ihéehinye há bɛlɔgɔ,
44013039	gɛ́hɛ́ gɔ́ɔ mɔtɔ uŋkimée mɔ́ɔnyɔ o olimonyomú a lɔ́mɔ́ sódíolú go bɛoba biimée bɛ́ɛbɛ Gicele gá Mɔ́sɛsɛ gɛ́ mbaá lɔmɔ́ kanɛ bogaaga bá go mo sódio go bɛ́.
44013040	«Bébeŋéemú nɔnɔ, bɔ́ɔbɔ mbúsí sá Asaŋa sɛ́ mboó oyáa bó do nyó bolɛ́ná.
44013041	“Na dofáná, éléméne nɔnɔ no gélegede; goŋaá kaá ncó ŋa gɛantáanta gá boóma naá medúgú mɛ́nyɔ́ máama, bá amɔ́ bá nyó oyana obɔ moánɛ bɛɛnyɔ́ɔ kanɛ go ɛ́na, no do bósó bá go oliminyo.”»
44013042	Naá gohéme gábɔ́, batɔ go gɔnɔ bó úhune bá amɔ́ bá nco gunde sábadɛ ya go ɛndɛga, bá nco fitie go bó oyana bosɔ́mɔ moánɛ.
44013043	Naá nnyimé ya nɛganda ná gioliminyo, gɛca gá Beyúdene na batɔ bóntió báaba bá mbaá lɔmɔ́ íŋénéelú naá gioliminyo gá Beyúdene go biene Póolo na Banábasɛ; bɔ́ɔ báandɛ́ go ɛ́da go oya ŋkanɔ́ nabɔ́ bá bó téndenye goŋaá bá bɛ́ɛmba bágódɛ́náalú naá niibo ná Asaŋa. Póolo na Banábasɛ bó oyanɛna batɔ báaba bá lɔ́mɔ́ bá dɛ bɛ́ɛ́mbá Beyúdene nogálɔ ná Asaŋa.
44013044	Buisí bá sábadɛ ya go ɛndɛga, makana má batɔ tɛ́sɔnɔ iŋkimée go bábándɛgɛna go go ɔ́bɔnɔ nogálɔ ná Daadáa.
44013045	Beyúdene bɛ́ ɛ́nana gitúu gá batɔ gɛ́ɛgɔ, gáábɔ́ go bɛa hɛagá, bá bɛ́ɛ́ ɛ́dá go góŋona dogálɔ dá Póolo, bá mo sɛga.
44013046	Póolo na Banábasɛ go bó ádɛna pasɛ́ pasɛ́ bá amɔ́: «Bá mbaá lɔmɔ́ ba go dóana go oya nogálɔ ná Asaŋa naá bɛɛnyɔ́ɔ, kɔ́ɔ no nó umbenenemú, no gɔnɔ dúfenye goŋaá no do háánánáa na gɛɔyɔ gá kanɛ mesúge, bó á súgé. Kanɛ́ godɔ́ɔdɔ, bɛɛcɔ́ɔ dɛ bábondona naá báaba bá lɔ́mɔ́ bá dɛ bɛ́ɛ́mbá Beyúdene.
44013047	Mammana, gɛlɔsɛnɔ gɛ́ɛgɛ Daadáa a lɔ́mɔ́ có fáalú gɛ́gɛ́ɛ gɛ́ amɔ́: “Ndɛ́ go dílímínyéelú go go bɛ́ɛmba gise gá bɛdɔŋɔ, go go ɛ́da na gisódio naá embúne yá cí eŋkimée.”»
44013048	Batɔ báaba bá mbaá lɔmɔ́ bá dɛ bɛ́ɛ́mbá Beyúdene bɔ́ ɔ́bɔnɔ nɔ́ɔnɔ, gáábɔ́ go ɛ́da go békeelenye, bá gúmenye nogálɔ na Daadáa; biimée báaba bá mbaá lɔmɔ́ bá háanana na gɛɔyɔ gá kanɛ mesúge bá bóó olímínyóo.
44013049	Nogálɔ ná Daadáa gá nɔ́ go ɛ́da nó ɛ́dana naá hoóma hiimée hɔ́ɔhɔ.
44013050	Kanɛ́ Beyúdene go ɛ́da go bó lónconinyo bɛyáŋáŋáa bá bakɔ́dɔ bɛ́ɛbɛ bɛ́ mbií íŋéné naá gioliminyo gábɔ́ na batɔ bagɔ́nɔ́ bá tɛ́sɔnɔ; gáábɔ́ go ubie noséésényée, bá báá gó bɔ́yɔdɛgɛnɔ Póolo na Banábasɛ na noséésényée bá báá bó gúnée naá cí yabɔ́.
44013051	Aŋa bó mbaá báŋaáa nɔ́ɔnɔ, Póolo na Banábasɛ bá báá bó bágóbɛ́ná bibúu bábɔ́ bá bɛgɔ́ndɔ́, gáábɔ́ go dómba, bá bɛ́ɛ́ ɛ́dá naá Ikoniumu.
44013052	Kanɛ́ boolímínyí|Uhúúní (disciple): bɔ́ɔ bá mba lɛ́ dácɛ na bɛyaŋa na Gimmúmpúu gá Giliíli|Gimmúmpúu gá Giliíli (Saint Esprit):.
44014001	Aŋa Póolo nɛhɛ́ na Banábasɛ bá mbɛɛ́ ɛ́dá bola naá Ikoniumu, bá báá lɛ gó íŋene tɔ́nɔ naá nnyaŋá ya mbósógólí|Nnyaŋá ya mbósógólí (Synagogue): ya Beyúdene. Gáábɔ́ go oya dogálɔ dá Asaŋa mbɔ́dɔ yɛ́ɛyɛ ɛ mbaá bɛ́ɛ́mbá goŋaá gɛcɛcá gá Beyúdene na batɔ báaba bá mbaá lɔmɔ́ bá dɛ bɛ́ɛ́mbá Beyúdene bá ága odɛ́má yábɔ́ naá Kilítusu.
44014002	Kanɛ́ Beyúdene báaba bá mbaá lɔmɔ́ kanɛ go oliminyo go oba go lónconyo batɔ báaba bá lɔ́mɔ́ bá dɛ bɛ́ɛ́mbá Beyúdene goŋaá bá bɛ́ɛ́ya báaba bá mboó olímínyóo.
44014003	Póolo na Banábasɛ bá mba gɛ́gáa gɛca gá medúgú naá Ikoniumu. Bó oya Dogálɔ dá Asaŋa kanɛ bofoá, odɛ́má yábɔ́ uŋkimée naá Daadáa. Asaŋa a mba lɛ́ a bó fáanana bogaaga bá go ŋanana bɛsɛɔ na muune go go dúfie goŋaá dábɔ́ dɔ́ɔdɔ bá mbaá lɛ bó oya dó lɛ́ kɔ́ɔ.
44014004	Tɛ́sɔnɔ iŋkimée gá yɛ́ go básala, báaba batɔ bá báá gundé nnyimé ya Beyúdene, báaba bóntió bá báá gundé nnyimé ya baapótɛlɛ|Apótɛlɛ (Apôtre):.
44014005	Aŋa batɔ báaba bá lɔ́mɔ́ bá dɛ bɛ́ɛ́mbá Beyúdene, na Beyúdene, na mefuŋe mábɔ́ bá mbaá ŋá bá ná lɛ́ go bégedegedie go go bó séesenye, bá bó óna na adánɛ́,
44014006	Póolo na Banábasɛ go lɛnca ɛdɔgɛ hábɔ́, go díine bá bɛ́ɛ́ ɛ́dá bɔ́ɔsɛgɔ naá Lísitele na naá Dɛ́lɛbɛ, tɛ́sɔnɔ sá hoóma háaha bá dɔ́ŋɔnɔmɔ́ bá amɔ́ Likoníi.
44014007	Gáábɔ́ go ɛ́da go oya dogálɔ dá Asaŋa hɔ́ɔ.
44014008	Kanɛ́ naá Lísitele hɔ́ɔlɔ́, mɔtɔ a mba lɛ́ hɔ́ɔ, onɛ́mɔnɛmɔ naá bɛgɔ́ndɔ́, gó ɛ́da bayɛga naá gobébíene gɛ́hɛ́, kanɛ akɛ́ go maga go ɛndɛda.
44014009	Buisí búmmue, aŋa a mbaá lɔmɔ́ a bódólonyo Póolo, Póolo go mo ágɛna oŋgíso, go ɛ́na goŋaá a mba lɛ́ odɛ́má a amɔ́ gásɛ́ e é éŋúgé,
44014010	gɛ́hɛ́ go mo gálɛda ukelú naá mmoɛná a amɔ́: «Fadɛ́gɛ́ná tɛ́nɛ́ɛ dagɛdagɛ.» Gɔ́ɔ mɔtɔ mɔ́ɔnyɔ a dómbamɔ́ go lúduge, a báá fadɛ́gɛ́ná, a bɛ́ɛ́ ɛ́dá go ɛnda.
44014011	Aŋa gitúu gá batɔ gɛ́ mbɛɛ́ ɛ́ná boóma bɔ́ɔbɔ Póolo a mbaá ŋaáa, go áncɛda na nogálɔ ná gɛdɔŋɔ, nulikoníi, bá amɔ́: «Baasaŋa bá á gɔ́lɔ́ nnyɔ́dɔ sá batɔ, bá báá siisé naá kadɛ́gadɛ́ɛ yɛcɔ́.»
44014012	Bá báá fáá Banábasɛ ufíno yá Sése, Póolo ufíno yá Hɛ́lɛmɛsɛ|Hɛ́lɛmɛsɛ (Hermès):, goŋaá mɔ́ɔ a mbaá lɔmɔ́ a gálagala.
44014013	Udúmbí bɛbáágá ba asaŋa Sése, asaŋa mɔ́ɔnyɔ nnyaŋá ya mbúlugie yɛhɛ́ ɛ mbaá lɔmɔ́ naá miíŋene má tɛ́sɔnɔ, go úle na bɛnɔ́mɛ bá gúlúge lɛŋá lɛŋá na bɛncɛŋɛ bá bióli, naá busío bá bɛasɛ́: go go fáa Banábasɛ na Póolo bɛbáágá kɔ́ɔ, aŋa tɔ́nɔ gitúu gá batɔ gɛ́ mbaá lɔmɔ́ gɛ́ maamana.
44014014	Kanɛ́ aŋa baapótɛlɛ|Apótɛlɛ (Apôtre): Banábasɛ na Póolo bá mbií íyímé boóma moánɛ, gáábɔ́ go bálafa bɛla na mahana naá odɛ́má, go ɛ́da bɔ́nɔ naá kadɛ́gadɛ́ɛ ya batɔ na gɛánca naá nyuudé bá amɔ́:
44014015	«Boɔmɛ, no ŋananamɔ́ nɔ́ɔnɔ goakɛ́ o? Bɛɛcɔ́ɔ tɔ́nɔ dɛ lɛ́ batɔ aŋa bɛɛnyɔ́ɔ. Dɛ nyó oyanɛnamɔ́ Gɛnɔ́gɔ́ gá Cɔ́mɔ, goŋaá no búumbene bɛndɛbáákɔ́ɔ bɛ́ɛbɛ, no ága odɛ́má yɛ́nyɔ́ naá Asaŋa ba ogɔ́sɔ, mɔ́ɔ mɔ́ɔnyɔ a mbaá gedíe mmoɛná, cí, máŋɛ́, na buimée bɔ́ɔbɔ bó lɔ́mɔ́ kɔ́ɔ.
44014016	Naá medúgú má cóá, a mba lɛ́ dɛ́ɛ́náalú mɛɛ́nɔ goŋaá má bienene pɛ́ sá má sá moatɛ́ moatɛ.
44014017	Akɛ́ nɔ́ɔnɔ, a lɛ́ kanɛ go dɔmbɔ go bédúfenye batɔ go besé yɛ́ɛyɛ a bó ŋananamɔ́: a nyó fáanana dobólá na bɛcamɛna bá goúlene manyáanya, a nyó sugunenine manyáanya na bese ya odɛ́má.»
44014018	Akɛ́ go dogálɔ dábɔ́ dɔ́ɔdɔ, bó mba lɛ́ gɛdɔmbɔ go go lege batɔ go bó fáa bɛbáágá.
44014019	Beyúdene bɛ́ ɛ́da fadɛgana naá Óntiosi ba Pisidíi na naá Ikoniumu, gɔ́ɔ bá gundiemú batɔ nnyimé yabɔ́, bá báá dóɛ́dánáa Póolo adánɛ́ go go mo óna, bá báá mo gógólónyóo, bá bɛ́ɛ́ ɛ́dá mo dɛ́ɛna naá nnyimé ya tɛ́sɔnɔ, bá fege bá amɔ́ a báá go gúe.
44014020	Kɔ́ɔ boolímínyí|Uhúúní (disciple): bɛ́ ɛ́damɔ́ mo bábándɛgɛnɛna hɔ́ɔlɔ́, gɛ́hɛ́ go fadɛgɛna, a báá gundé naá tɛ́sɔnɔ. Aŋa gó mbaá bélíe, gɛ́hɛ́ go ɛ́da naá Dɛ́lɛbɛ, nɛhɛ́ na Banábasɛ.
44014021	Aŋa bá mbaá dɔmbɔ́ go oya dogálɔ dá Asaŋa naá tɛ́sɔnɔ yɛ́ɛyɔ, batɔ bá bóó olímínyóo gɛca, Póolo na Banábasɛ kanɛ́ go gunde naá Lísitele, naá Ikoniumu na naá Óntiosi ba Pisidíi.
44014022	Bá mba lɛ́ bá gíndenye boolímínyí|Uhúúní (disciple):, bá bó sɔ́mɔ goŋaá bá dɛ dɛ́ɛ́ná gioliminyo, bó oya bá amɔ́: «Dɛ háanana go lumenene na bɛdɔmbɔ makɔ́nɔ́ goŋaá dɛ íŋene naá Bufuŋe bá Asaŋa.»
44014023	Gɔ́ɔ Banábasɛ na Póolo bá bó dílimeninyemú bafɛanɔ́ɔ naá bɛɔ́fɔ biimée. Naá nnyimé ya go bósógolonyo na gobécelene gá manyáanya, gáábɔ́ go bó dɛ́ɛna naá ɛmbɔ́gɔ ya Daadáa mɔ́ɔnyɔ bá mboó olímínyóo.
44014024	Aŋa bá mbaá dómbá, gáábɔ́ go báca Pisidíi, bá bɛ́ɛ́ ɛ́dá go éme naá Penfilíi.
44014025	Aŋa bá mbaá ŋá bá báa go oyanɛna batɔ báaba naá Pɛ́lɛsɛ dogálɔ dá Asaŋa, gáábɔ́ go gɔsɔ naá tɛ́sɔnɔ ya Atálɛa.
44014026	Bá lɛ́ hɔ́ɔlɔ́, gáábɔ́ go gɔ́lɔ sitíme, bá bɛ́ɛ́ ɛ́dá naá Óntiosi, tɛ́sɔnɔ yɛ́ɛyɛ anáa bá mbaá lɔmɔ́ bó fáalú naá gibeŋe gá Asaŋa go buelí bɔ́ɔbɔ bá mbaá lɔmɔ́ bá gá lɛ́ na go ŋa.
44014027	Naá nnyimé yabɔ́ ya go ɛ́da bola naá Óntiosi, gáábɔ́ go bándɛgɛna boolímínyí, bá báá bó oyánɛ́náa boóma buimée bɔ́ɔbɔ Asaŋa a mbaá lɔmɔ́ ŋaáalú gábɔ́, na nɛɛ́nɛ a mbaá lɔmɔ́ buunénéelú batɔ báaba bá lɔ́mɔ́ bá dɛ bɛ́ɛ́mbá Beyúdene gɛasɛ́ gá gioliminyo.
44014028	Gɔ́ɔ bá gɛ́gamɔ́ hɔ́ɔ hɔ́ɔlɔ́ na boolímínyí gɛca gá medúgú.
44015001	Batɔ bóncoó bá go ɛ́da fadɛgɛna naá Yudée go bola naá Óntiosi, gáábɔ́ go ɛ́da go húunenye boolímínyí báaba hɔ́ɔ bá amɔ́: «No do báá ba go bɛa gisódio aáŋa no do ancábá|Buencí (circoncision): aŋa gicele gá Mɔ́sɛsɛ gɛ́ oyamɔ́.»
44015002	Póolo na Banábasɛ go lɔbɛnɔ bá dɛ húmé ukelú nabɔ́, gɛantá gá cuŋí go oba go ŋgoyáamɔ́ ya ndiemi. Gɔ́ɔ Boolímínyí bá gediemú goŋaá bá dóma naá Yolósalɛmɛ, Póolo, Banábasɛ na batɔ bóncodío, go go ɛ́da gálagala gɛsɛnɛ moánɛ na baapótɛlɛ|Apótɛlɛ (Apôtre): na bafɛanɔ́ɔ bá gioliminyo báaba hɔ́ɔ.
44015003	Boolímínyí go bó óhiginyo go oŋɛndɔ yɔ́ɔyɔ. Bá báá lɛ gó biene pɛ́. Bá báá dómbá Fenesíi na Samalɛ́ɛ|Samalɛ́ɛ (Samarie):, bɛ́ ɛ́da bó oya aŋa batɔ báaba bá lɔ́mɔ́ bá dɛ bɛ́ɛ́mbá Beyúdene bá mbaá ágá odɛ́má yábɔ́ naá Daadáa: boolímínyí go ɔ́bɔ bɛyaŋa makɔ́nɔ́ na gɛpáa moánɛ.
44015004	Aŋa bá mbaá bolá naá Yolósalɛmɛ, boolímínyí báaba hɔ́ɔ, baapótɛlɛ na bafɛanɔ́ɔ bá gioliminyo, go bó gɛ́ndɛgɛna. Póolo na Banábasɛ na batɔ bóncoó báaba bá mbaá lɔmɔ́ olɔŋɔ go ɛ́da go bó oyanɛna buimée bɔ́ɔbɔ Daadáa a mbaá ŋanánáa gábɔ́.
44015005	Nɛnamá ná boolímínyí bá giimbó gá Befelisiéŋe|Befelisiéŋe (Pharisiens): nɛ́ɛnɛ nɛ́ mbɛɛ́ ɛ́yá boolímínyí go fadɛgɛna bá amɔ́: Gó sɛmɛganana go anca|Buencí (circoncision): boolímínyí báaba bá lɔ́mɔ́ bá dɛ bɛ́ɛ́mbá Beyúdene, bá gɔnɔ bó lɔsɛnɔ goŋaá bá gumbene gicele gá Mɔ́sɛsɛ.
44015006	Kɔ́ɔ baapótɛlɛ|Apótɛlɛ (Apôtre): na bafɛanɔ́ɔ bá gioliminyo bá bábándɛgɛnamɔ́ go go bide bosɔ́mɔ bá ndiemi.
44015007	Kanɛ́ aŋa cuŋí sɛ́ mbaá lɔmɔ́ sɛ́ ɛ́dana naá busío, Píele go fadɛgɛna, go gɔ́lɔ dogálɔ a amɔ́: «Bolimóní, no íyimene no amɔ́ Asaŋa a mba ŋgiyídé naá kadɛ́gadɛ́ɛ yɛnyɔ́, bó ná lɛ́ fueké, goŋaá ŋgoya Gɛnɔ́gɔ́ gá Cɔ́mɔ go báaba bá lɔ́mɔ́ bá dɛ bɛ́ɛ́mbá Beyúdene, bá gɛ́ ɔ́bɔ bá gunde bó oliminyo.
44015008	Asaŋa mɔ́ɔnyɔ i íyimenemú ɛdɛ́má ya batɔ a mba dúfíe goŋaá a á bó olímínyóo a báá bó fáá Gimmúmpúu gá Giliíli|Gimmúmpúu gá Giliíli (Saint Esprit): aŋa a mbaá có fáá tɔ́nɔ,
44015009	kanɛ akɛ́ boóma bá go dádoga nɛcɔ́ nabɔ́; a báá sogáa ɛdɛ́má yabɔ́ goakɛ́ bá mbo olímínyóo.
44015010	Goakɛ́ kanɛ́ no gogonamɔ́ Asaŋa na go fúmbe go dóɛgɛna boolímínyí|Uhúúní (disciple): gilúututu gá gɛnóɛ́ gɛ́ɛgɛ akɛ́ biisée bɛ́cɔ́, akɛ́ bɛɛcɔ́ɔ moatɛ́, dɛ mbaá lɔmɔ́ dɛ dɛ hódá o?
44015011	Dɛ béeniŋenye goana goŋaá go niibo ná Daadáa Yésusu gɔ́ɔ Asaŋa a có sódonyomú caŋa táŋɛ́ mmue aŋa bɔ́ɔ.»
44015012	Kɔ́ɔ batɔ biimée báaba bá mbaá lɔmɔ́ naá nɛganda bá mámamɔ́ pɔ́ɔ́, go ɛ́da go bódólonyo Póolo na Banábasɛ bó oya muune na bɛsɛɔ mɔ́ɔmɔ Asaŋa a mbaá ŋanánáa gábɔ́ naá kadɛ́gadɛ́ɛ ya batɔ báaba bá lɔ́mɔ́ bá dɛ bɛ́ɛ́mbá Beyúdene.
44015013	Aŋa bá mbaá dɔmbɔ́ go gálagala nɔ́ɔnɔ, Sáakɛ go gɔ́lɔ dogálɔ a amɔ́: «Bolimóní, mbódólígínyóomú nɔnɔ.
44015014	Símono a bóo oya aŋa Asaŋa a mbaá beŋé naá mabayɛga batɔ báaba bá lɔ́mɔ́ bá dɛ bɛ́ɛ́mbá Beyúdene go go iyide boɛ́nɔ bɔ́ɔbɔ bó ɔ́bɔnɛnɔmɔ́ nɛhɛ́ naá kadɛ́gadɛ́ɛ yabɔ́.
44015015	Gɔnɔ́ dogálɔ dá mbúsí sá Asaŋa|Mbúsí ya Asaŋa (Prophète): dó lumenene na ŋgoyáamɔ́ moánɛ, goakɛ́ bó lɛ́ ɔ́ŋɔ́ɔlú goŋaá:
44015016	“Daadáa o oya a amɔ́: naá medúgú má go ɛ́da go úle, nná nco gunde go go gɔnɔ sume gincumu|Gincumu (Tabernacle/Tente de la Rencontre): gá Défidi|Défidi (David): gɛ́ɛgɛ gɛ́ mbaá gadɛ́gá, Nná gɛ́ gedegedie Kɔnɔ gɛ́ díliminye tɛ́nɛ́ɛ.
44015017	Gɔ́ɔ batɔ báaba bóncodío biimée bá ná fúmbemú Daadáa, ɛɛ́ɛŋ, bɛdɔŋɔ biimée bɛ́ɛbɛ ndɔ́mɔ́ iyídéelú go go bɛ́ɛmba bámɛ.
44015018	Nɔ́ɔnɔ gɔ́ɔ Daadáa o oyamɔ́, mɔ́ɔ mɔ́ɔnyɔ a mbaá lincíe batɔ moóma mɔ́ɔmɔ fueké.”
44015019	«Sáakɛ go gídene a amɔ́: Boóma moánɛ bɔ́ɔ ŋgɛ́nanamɔ́ caá: dɛ dɛ ágɛ́ná batɔ báaba bá lɔ́mɔ́ bá dɛ bɛ́ɛ́mbá Beyúdene, báaba bá áganamɔ́ odɛ́má yábɔ́ naá Daadáa, bɛdɔmbɔ.
44015020	Kanɛ́, ŋgáa dɛ bó ɔ́ŋɛnɔ, dɛ bó oyana dɛ amɔ́ bá dɛ nyáá mesugé má biséégé bá moɔcɔ, bá bébeŋe go gɛdáŋa, bá dɛ nyáá nnyama ya kanɛ go sɛ́sɛda ukelú, akɛ́ manɔ́ŋɔ́.
44015021	Mammana, fueké fueké, batɔ bá húunenye gicele gá Mɔ́sɛsɛ naá tɛ́sɔnɔ iŋkimée, bá gunde bá gɛ́ bana miisí miimée má sábadɛ|Sábadɛ (sabbat): naá nnyaŋá sá mbósógólí|Nnyaŋá ya mbósógólí (Synagogue):.»
44015022	Kɔ́ɔ baapótɛlɛ|Apótɛlɛ (Apôtre):, na bafɛanɔ́ɔ bá boolímínyí, na boolímínyí biimée, bá gediemú go iyide batɔ bá bosɔ́mɔ naá kadɛ́gadɛ́ɛ yabɔ́ go go bó dóma naá Óntiosi olɔŋɔ na Póolo na Banábasɛ. Gáábɔ́ go iyide Yúude, mɔ́ɔnyɔ bá gɔnɔmɔ́ mo dɔ́ŋɔnɔ bá amɔ́ Balasábasɛ, na Sɛ́lasɛ, biimée báandɛ́ báaba bá mbaá lɛ batɔ bá ufíno naá kadɛ́gadɛ́ɛ ya boolímínyí.
44015023	Bá báá bó íŋéné kálata go go ɛ́da na yɛ́. Dogálɔ dá kálata moánɛ dó mbaá lɛ náana: «Bondimóní bɛ́nyɔ́ baapótɛlɛ na bafɛanɔ́ɔ báaba naá gioliminyo, bá á bédíígíe bolimóní bábɔ́ báaba bá lɔ́mɔ́ bá dɛ bɛ́ɛ́mbá Beyúdene, bɔ́ ɔyɔmɔ́ naá Óntiosi, naá Silíi na naá Silisíi.
44015024	Dɛ lɛ́ ɔ́bɔ́ɔlú goŋaá batɔ bá go nco go úle naá bɛɛcɔ́ɔ bá lɛ́ ncó nyó hencíelú bá báá nyó gólío bofoá na ŋgoyáamɔ́ yabɔ́. Bɛɛcɔ́ɔ dɛ lɛ́ kanɛ go bó dóma.
44015025	Boóma moánɛ bɔ́ dɛ lɔ́mɔ́ húméelú ukelú yúmmue, dɛ bíí iyídé batɔ bá bosɔ́mɔ, dɛ báá nyó bó dómɛ́ná. Bá lɛ́ olɔŋɔ na bondimóní bɛ́cɔ́ bá odɛ́má Banábasɛ na Póolo,
44015026	báaba bá lɔ́mɔ́ íŋénéelú gɛɔyɔ gábɔ́ naá Daadáa bɛcɔ́ Yésu Kilítu|Kilítusu (Christ):.
44015027	Dɛ á nyó dómɛ́ná kanɛ́ Yúude na Sɛ́lasɛ, bɔ́ɔ bá gaá ná nyó dúmbínyée na nyuudé nábɔ́ bɔ́ɔbɔ dɛ á nɔ́ ɔ́ŋɔ́ naá kálata yɛ́ɛyɛ.
44015028	Mammana, Gimmúmpúu gá Giliíli|Gimmúmpúu gá Giliíli (Saint Esprit): na bɛɛcɔ́ɔ moatɛ́ dɛ lɛ́ gedíelú goŋaá dɛ dɛ bósó ba go nyó dóɛgɛna gɛnóɛ́ gíncoó, bó do dómbá goana bɛ́ɛbɛ bɛ́ lɔ́mɔ́ ba go nyó oyo;
44015029	bɛ́bɛ́ɛ bɛ́ lɔ́mɔ́: No do nyáá mesugé má biséégé bá moɔcɔ, no do nyáá manɔ́ŋɔ́, no do nyáá nnyama ya kanɛ go sɛ́sɛda ukelú, no bébeŋe go gɛdáŋa. No amɔ́ no bébeŋe go moóma mɔ́ɔmɔ muimée, no á ŋaáa bese. Mbédíígí nɛnyɔ́.»
44015030	Kɔ́ɔ bá ádoganamɔ́ na batɔ bá bosɔ́mɔ, báaba bá báá biené pɛ́ go go ɛ́da naá Óntiosi. Hɔ́ɔ hɔ́ɔlɔ́ bá báá bándɛ́gɛ́ná boolímínyí biimée, bá báá bó íŋéné kálata.
44015031	Aŋa bá mbaá bó banɛ́ná kálata, boolímínyí go ɛ́da go békeelenye go cɔ́mɔ ya gigúluminye yɛ́ɛyɛ ɛ mbaá lɔ́mɔ́ naá kálata moánɛ.
44015032	Yúude na Sɛ́lasɛ báaba bá mbaá lɔmɔ́ mbúsí sá Asaŋa|Mbúsí ya Asaŋa (Prophète):, go fáanana boolímínyí go gɛantá gá gɛcamɛna, ɛsɔ́mɔ há gigúluminye na há go bó gíndie.
44015033	Kɔ́ɔ bá dúmbiemú baaná bá medúgú naá hoóma hɔ́ɔhɔ, bá báa lɛ gó ádogana na boolímínyí naá buumbénú, bɔ́ɔbɔ bá báa lɛ gó bó sɔ́nɛnɔ gɛnɔ́gɔ́ gá oŋɛndɔ gá go gunde naá báaba bá mbaá bó dómá. [
44015034	Kanɛ́ Sɛ́lasɛ mɔ́ɔ go ɛ́na bese goŋaá a síene.]
44015035	Kɔ́ɔ Póolo na Banábasɛ bá manɛmɔ́ gɛ́gɛda naá Óntiosi. Bá mba lɛ́ bá húunenye, bó oya Nogálɔ ná Daadáa, olɔŋɔ na gɛca gá batɔ gíncodío.
44015036	Gɛcamɛna gɛ́ á dómbá, Póolo go oyana Banábasɛ a amɔ́: «Ŋgáa dɛ gunde, dɛ ɛ́da dɛ mɛ́nɛgana boolímínyí naá tɛ́sɔnɔ iŋkimée sɛ́ɛsɛ dɛ lɔ́mɔ́ oyá oyá nogálɔ ná Daadáa hɔ́ɔ, dɛ ɛ́na aŋa bá lɔ́mɔ́.»
44015037	Banábasɛ mɔ́ɔ a mba lɛ́ a maamana goŋaá gásɛ́ bɛ́ ɛ́ ɛ́dá olɔŋɔ na Sáŋa Mélékusu.
44015038	Kɔ́ɔ Póolo a ŋamɔ́ a dɛ ɔ́bɔ́ bese goŋaá bɛ́ ɛ́da nɛhɛ́, goakɛ́ a mba bó síé naá Penfilíi, a dɛ gɔnɔ́ bó díligenene naá buelí bábɔ́.
44015039	Kɔ́ɔ bá díenemú, Póolo na Banábasɛ, bá báá ádógáná. Banábasɛ a báá gɔ́lɔ́ Sáŋa Mélékusu, bá báá yalá sitíme, bá bɛ́ɛ́ ɛ́dá naá Sípele.
44015040	Póolo, naá bɛ́hɛ́ boayá, go gɔ́lɔ Sɛ́lasɛ, bá bɛ́ɛ́ ɛ́dá nɛhɛ́ aŋa boolímínyí bá mbaá ŋá bá báá go bó íŋene go gibeŋe gá Daadáa.
44015041	Póolo a báá dómbá naá Silíi na naá Silisíi, ɛ ɛ́da a gíndenye Biimbó bá boolímínyí bɛ́ɛbɛ hɔ́ɔ.
44016001	Gɔ́ɔ Póolo a bolamɔ́ naá Dɛ́lɛbɛ, a báá dómbá naá Lísitele. Uŋgolímínyí|Uhúúní (disciple): ummue a mba lɛ́ hɔ́ɔ ufíno yɛ́hɛ́ Timotée; nnyeedíi a mba lɛ́ uŋgolímínyí, mbéní ya Beyúdene, kanɛ́ isée a mba lɛ́ ba Bágɛlɛ́gɛ|Bágɛlɛ́gɛ (Grecs):.
44016002	Boolímínyí báaba naá Lísitele na báaba naá Ikoniumu bá mba lɛ́ bɛ́ ɛ́nana gɛɔyɔ gá Timotée bese, bá mo ségisegi.
44016003	Kɔ́ɔ Póolo a lɛ́gamɔ́ go mo gɔ́lɔ goŋaá bá bɛ́ɛmba olɔŋɔ. A báá mo ancá go ndoŋá ya Beyúdene, goakɛ́ Beyúdene báaba bá mbaá lɛ́ hɔ́ɔ bá mba lɛ́ bí íyimene goŋaá isée a mba lɛ́ ba Bágɛlɛ́gɛ.
44016004	Naá tɛ́sɔnɔ iŋkimée sɛ́ɛsɛ bá mbaá lɔmɔ́ bá bolana hɔ́ɔ, bá mba lɛ́ bá dúmbeninye boolímínyí báaba hɔ́ɔ nɛgóda ná baapótɛlɛ|Apótɛlɛ (Apôtre): na bafɛanɔ́ɔ bá giimbó gá boolímínyí gɛ́ɛgɛ Naá Yolósalɛmɛ, bá bó oyanɛna goŋaá bá gumbene nɛgóda moánɛ bese bese.
44016005	Biimbó bá boolímínyí gó ɛ́da go gónɛna naá gioliminyo, bɛpáa bá boolímínyí bɛ́ bégídenine miisí miimée.
44016006	Gimmúmpúu gá Giliíli|Gimmúmpúu gá Giliíli (Saint Esprit): go lege Póolo na Sɛ́lasɛ goŋaá bá dɛ ɛ́dá go oya nogálɔ ná Asaŋa naá gigísi gá cí gá Esíi. Kɔ́ɔ bá bácamɔ́ gɛdɔŋɔ gá Filisíi na gá Gelesíi ndɛ́áŋálɛaŋa.
44016007	Aŋa bá mbaá bolá mekúígíi na gigísi gá cí gá Misíi, gáábɔ́ go béeniŋinye go ɛ́da naá gigísi gá cí gá Bitiníi, kanɛ́ Gimmúmpúu gá Giliíli go gɔnɔ bó lege.
44016008	Kɔ́ɔ bá bácamɔ́ Misíi ndɛ́áŋálɛaŋa, gáábɔ́ go ɛ́da bola naá nɛyooga ná Tolóasɛ.
44016009	Na budúgú bɔ́ɔbɔ, mɔtɔ ba Masɛdóanɛ go ɛ́nɛgɛna Póolo go mo bósógolidio a amɔ́: «Sɔ́kɔlɛ, úlé naá Masɛdóanɛ, o nco có óhiginyo hɔ́ɔ.»
44016010	Naá nnyimé ya giínigie gɛ́ɛgɛ Póolo a mbɛɛ́ ɛ́ná, gɛ́cɔ́ go ɛ́da go fúmbe pɛ́ go go ɛ́da naá Masɛdóanɛ. Mammana, dɛ mba lɛncá dɛ amɔ́ Asaŋa mɔ́ɔ a mbaá có dɔ́ŋɛ́nɔ́ go go ɛ́da go oya Gɛnɔ́gɔ́ gá Cɔ́mɔ hɔ́ɔ.
44016011	Kɔ́ɔ dɛ gɔ́lɔmɔ́ sitíme naá nɛyooga ná Tolóasɛ, kanɛ go dɛ́lɛmɛna go pɛ́, gɛ́cɔ́ go ɛ́da naá Samotalásɛ. Gó bélenye, dɛ bɛ́ɛ́ ɛ́dá naá Nɛyapólɛsɛ.
44016012	Dɛ lɛ́ hɔ́ɔ, dɛ bɛ́ɛ́ ɛ́dá naá tɛ́sɔnɔ ya Filípe, bó lɔ́mɔ́ tɛ́sɔnɔ ya busío ya Masɛdóanɛ; batɔ bá Olóma bá mbaá lɔmɔ́ bá gɛ́ga hɔ́ɔ. Dɛ báá ŋaáa baaná bá medúgú hɔ́ɔ.
44016013	Buisí bá sábadɛ|Sábadɛ (sabbat):, gɛ́cɔ́ go úlukie naá tɛ́sɔnɔ yɛ́ɛyɔ, gɛ́cɔ́ go ɛ́da naá cɔ́lɔ ya nofámbálá, anáa dɛ mbaá lɔmɔ́ dɛ béeniŋenye dɛ amɔ́ dɛ gɛɛ́ ɛ́na hoóma háaha Beyúdene bá bósógolonyomú hɔ́ɔ. Aŋa dɛ mbaá lukúméné, gɛ́cɔ́ go ɛ́da go gálagala bakɔ́dɔ báaba bá mbaá lɛ bábándɛ́gɛ́náalú hɔ́ɔ.
44016014	Naá bakɔ́dɔ bɔ́ɔbɔ, ummue a mba lɛ́ hɔ́ɔ, ufíno yɛ́hɛ́ Lɛ́dɛa; ɛ ɛ́da go úlene naá tɛ́sɔnɔ ya Teyetíle. A mba lɛ́ udúí mbáaga sá bɛla bá go ɛ́la bɛ́ɛbɛ bɛ́ oŋonamɔ́ muinyí gɛca. A mba lɛ́ a búlugenye Asaŋa, a có bódólonyo. Daadáa go mo buune odɛ́má yɛ́hɛ́ goŋaá ɔ ɔ́bɔ dogálɔ dá Póolo bese bese.
44016015	Gɔ́ɔ a béyuminyemú, mɔ́ɔ, na nnyaŋá yɛhɛ́ ya batɔ. Kanɛ́, gɛ́hɛ́ go có dɔ́ŋɛnɔ a amɔ́: «Aŋa no ɛ́nanamɔ́ no amɔ́ ŋgolimonyo mammana Daadáa, úlé nɔnɔ ncó no gɛ́ga naá yɔmɔ́ nnyaŋá.» A báá lɛ gó ŋa buimée goŋaá dɛ oliminyo.
44016016	Buisí búmmue, dɛ ná lɛ́ go ɛ́dana naá hoóma há mbósógólí, gɛ́cɔ́ go lumene na gɛɔlɛ́ gá ombóla ba okɔ́dɔ: a mba lɛ́ na gɛdɔ́ɔ gá nobóga, a bóganɛna bagɔ́nɔ́ɔ bɛ́hɛ́ goŋaá bá bóda gɛca gá muinyí.
44016017	Gɛɔlɛ́ gɛ́ɛgɔ go ɛ́da go síene gɛ́ có bienene naá nnyimé, gɛ́ ánca gɛ́ amɔ́: «Batɔ báaba bá lɛ́ boyogóní bá Asaŋa mɔ́ɔnyɔ a dómbanamɔ́ baasaŋa biimée. Bá nyó oyanɛna pɛ́ ya gisódio.»
44016018	Miisí miimée máama a mbaá lɔmɔ́ a có ɛ́na, gɔgɔ́ a gálagala nɔ́ɔnɔ caŋa mmue. Aŋa bó mbaá ncó fáa Póolo odɛ́má gofɛ́ɔ, gɛ́hɛ́ go áncɛdɛna gɛgáda gá giliíli gɛ́ɛgɔ a amɔ́: «Go ufíno yá Yésu Kilítu|Kilítusu (Christ):, húmé naá nnyɔ́dɔ ya okɔ́dɔ mɔ́ɔnyɔ.» Hɔ́ɔ na hɔ́ɔ, gɛgáda gá giliíli gá gɛ́ go dómba go húme.
44016019	Aŋa bagɔ́nɔ́ɔ bá gɛɔlɛ́ gɛ́ɛgɔ bá mbɛɛ́ ɛ́ná goŋaá pɛ́ yabɔ́ ya nobóda na gɛɔlɛ́ gɛ́ɛgɔ yɛ á maná, gáábɔ́ go dómba go gumbene Póolo na Sɛ́lasɛ, go ɛ́da bá bó gɔ́gɔ naá hoóma há mógála.
44016020	Gɔ́ɔ bɛ́ ɛ́damɔ́ nabɔ́ naá bagɔ́nɔ́ɔ bá besúmbí bɛsɛnɛ báaba bá mbaá lɛ Balomɛ́ŋɛ, go bó oyana bá amɔ́: «Batɔ báaba bá lónconyo bɛsɛnɛ naá tɛ́sɔnɔ yɛcɔ́. Bá lɛ́ Beyúdene.
44016021	Kɔ́ɔ bá húunenyemú caŋa sɛ́ɛsɛ gicele gɛ́ có legenemú bɛɛcɔ́ɔ Balomɛ́ŋɛ goŋaá dɛ oliminyo, ɛ́na dɛ ŋanana aŋa caŋa moánɛ sɛ́ oyamɔ́.»
44016022	Gitúu go dómba go bó hancɛna. Bagɔ́nɔ́ɔ bá besúmbí bɛsɛnɛ go bó gadona bɛla, bá bíí íŋéné bisimbi bogaaga goŋaá bɛ́ bó gide.
44016023	Aŋa bisimbi bɛ́ mbaá ŋá bɛ́ báa go bó gide na bɛságɔ, bɛ́ báa lɛ gó bó ága naá ncíbo ya gɛaŋɔ́, bá báá bébégídíné umbeŋíbéŋí goŋaá a bó beŋe bá dɛ ságɛ́ná.
44016024	Aŋa umbeŋíbéŋí a mbaá bɛáa mbébégidine yɛ́ɛyɔ, gɛ́hɛ́ go dómba go ɛ́da bó buigene naá nokɛɛ́kɛlɛ́ nɔ́ɔnɔ nó mbaá lɛ naá tiídinye ya ncíbo ya gɛaŋɔ́, a báá bó ágá mokɔ́ndɔ́.
44016025	Boóma bá tólóbóo ya budúgú, Póolo na Sɛ́lasɛ bá mba lɛ́ bá bósógolonyo, bá ágana ɛsagɔ go go búlugenye Asaŋa. Basɔ́gɔ́ɔ bóncodío báaba naá ncíbo ya gɛaŋɔ́ bá bó bódólonyo.
44016026	Hɔ́ɔ na hɔ́ɔ, cí go yiŋkimide na bogaaga, mogoná má ncíbo ya gɛaŋɔ́ mó báá bégélídíe. Bɛasɛ́ bá ncíbo ya gɛaŋɔ́ biimée go dómba go bébuune, iŋgolí ya batɔ biimée báaba bá mbaá lɔmɔ́ naá ncíbo ya gɛaŋɔ́ ɛ báá súdésúdée.
44016027	Aŋa ombeŋíbéŋí a mbaá foyógá, gɛ́hɛ́ go ɛ́na goŋaá bɛasɛ́ bá ncíbo ya gɛaŋɔ́ bɛ́ ná lɛ́ biŋgólíi, go dómba go somona kalafɔ yɛhɛ́ a amɔ́ a bóóna, goakɛ́ a mba fegé a amɔ́ batɔ biimée báaba naá ncíbo ya gɛaŋɔ́ bá báá go ságɛna.
44016028	Kanɛ́ Póolo go áncɛda na bogaaga bɛ́hɛ́ buimée a amɔ́: «O do hóámá o do bégíídé, bɛɛcɔ́ɔ bábáa biimée háalá.»
44016029	Kɔ́ɔ umbeŋíbéŋí u úhunemú goŋaá ŋgá bá lulie íyuke, go dúmbie go bɔ́yɔdɛgɛnɔ naá nokɛɛ́kɛlɛ́, ɛ ɛ́da a dagadana na bofoá, go obɛna Póolo na Sɛ́lasɛ naá bɛgɔ́ndɔ́.
44016030	Aŋa a mbaá bó húmíe go hanyɔ́, go bó úhune a amɔ́: «Badaadáa, ndɔ́mɔ́ bá go ŋa ɛkádɛ goŋaá mbɛa gisódio o?»
44016031	Póolo na Sɛ́lasɛ go mo gundie bá amɔ́: «Ágá odɛ́má yáhɔ naá Daadáa Yésusu, manɛ́ o ná bɛamɔ́ gisódio, maamɔ́ɔ na ncíbo yahɔ ya batɔ kɛ́.»
44016032	Kɔ́ɔ Póolo na Sɛ́lasɛ bɛ́ ɛ́damɔ́ go bó oyanɛna, mɔ́ɔ, na ncíbo yɛhɛ́ ya batɔ, masɛnɛ má Daadáa.
44016033	Gɔgɔ́ na budúgú bɔ́ɔbɔ, ombéŋíbéŋí go bó gɔ́lɔ, a báá bó sogá mpéŋé. Kɔ́ɔ bá dómbamɔ́ go bó yuminye, mɔ́ɔ, na ncíbo yɛhɛ́ ya batɔ kɛ́.
44016034	Gɛ́hɛ́ go bó gɔ́gɛdɔ naá ncíbo yɛhɛ́ go manyáanya. Ombeŋíbéŋí go ɛ́da go békeelenye na ncíbo yɛhɛ́ ya batɔ kɛ́, goakɛ́ a mba ágá odɛ́má yɛ́hɛ́ naá Asaŋa.
44016035	Naá gobélie, bagɔ́nɔ́ɔ bá besúmbí bɛsɛnɛ go dóma batɔ naá ombeŋíbéŋí bá amɔ́: «Dɛ́ɛ́na batɔ bɔ́ɔbɔ.»
44016036	Ombeŋíbéŋí go dómba go ɛ́da go oyana Póolo a amɔ́: «Bagɔ́nɔ́ɔ bá besúmbí bɛsɛnɛ bá lɛ́ bá amɔ́ ŋgáa nnyó dɛ́ɛna. No ná lɛ́ ba go húme no ɛ́da naá buumbénú.»
44016037	Póolo go oyana batɔ bá bosɔ́mɔ a amɔ́: «Bɔ́ɔ bá có gide naá oŋgíso yá gɛdɔŋɔ kanɛ go có bide aŋa gó háananamɔ́, bɛɛcɔ́ɔ báaba dɛ lɔ́mɔ́ mbíényée sá gɛdɔŋɔ gá Olóma, bá báá gundé bá báá có ágá naá ncíbo ya gɛaŋɔ́. Gɔ́ɔ godɔ́ɔdɔ bá ná lɔ́mɔ́ goŋaá bá có húmie ŋgíbidiíbídí o? Boóma na boóma bó do báá nɔ́ɔnɔ. Ŋgáa bɔ́ɔ moatɛ́ moatɛ bú úle bá nco có hémie.»
44016038	Batɔ bɔ́ɔbɔ go gundine bagɔ́nɔ́ɔ bá besúmbí bɛsɛnɛ na ŋgoyáamɔ́ yɛ́ɛyɛ. Gɔ́ɔ bagɔ́nɔ́ɔ bá besúmbí bɛsɛnɛ bɔ́ɔbɔ bá mbaá gɔ́lɔ́ bofoá aŋa bá mbɔɔ́ ɔ́bɔ́ goŋaá Póolo na Sɛ́lasɛ bá lɔ́mɔ́ mbíényée sá Olóma.
44016039	Bá báá lɛ gó úle bá báá ncó go ɔŋɛnɔ Póolo na Sɛ́lasɛ bihéehinye. Bagɔ́nɔ́ɔ bɔ́ɔbɔ go bó húmie naá ncíbo ya gɛaŋɔ́, bá báá bó bósógólídío goŋaá bá húme naá tɛ́sɔnɔ.
44016040	Aŋa Póolo na Sɛ́lasɛ bá mbaá húmé naá ncíbo ya gɛaŋɔ́, gáábɔ́ go ɛ́da naá nnyaŋá ya Lɛ́dɛa. Aŋa bá mbaá ŋá bá báa go ɛ́nanɛna na boolímínyí báaba hɔ́ɔ, bá báá bó gúlúmínyée, Póolo na Sɛ́lasɛ bá báá lɛ gó úlukie naá tɛ́sɔnɔ, bá báá dómbá.
44017001	Kɔ́ɔ bá mbaá dómbɛ́ná ya Enfipólisi na Epoliníi, gáábɔ́ go ɛ́da bola naá tɛ́sɔnɔ ya Tesoloníke, anáa nnyaŋá ya mbósógólí|Nnyaŋá ya mbósógólí (Synagogue): ya Beyúdene ɛ mbaá lɔmɔ́.
44017002	Aŋa gɔ́ɔgɔ a mbaá lɔmɔ́ u úle a ŋanana, Póolo go íŋene naá nnyaŋá ya mbósógólí. Sábadɛ|Sábadɛ (sabbat): ɛ́dadɔ́, Póolo a suŋe Ŋgɔ́ŋɛ́ na Beyúdene báaba bá mbaá lɔmɔ́ hɔ́ɔ.
44017003	A mba lɛ́ a bó falonanɛna Ŋgɔ́ŋɛ́ sá ndiemi, a bó oyanɛna a amɔ́ Mesíi|Kilítusu (Christ): a mba lɛ́ ba go ɔ́bɛgɔnɔ a gúe, a lɛ go fúfuge. A gɔnɔ bó oyanɛna a amɔ́: Yésusu mɔ́ɔnyɔ nnyó oyanɛnamɔ́ mɔ́ɔnyɔ, mɔ́ɔ a lɔ́mɔ́ Mesíi ba ndiemi.
44017004	Nɛnamá ná Beyúdene níncodío gá nɛ́ go oliminyo ŋgoyáamɔ́ ya Póolo na Sɛ́lasɛ, bá báá gundé naá gɛbágá gábɔ́. Gɛca gá Bágɛlɛ́gɛ|Bágɛlɛ́gɛ (Grecs): báaba bá mbaá lɔmɔ́ bá búlugenye Asaŋa, olɔŋɔ na gɛca gá bakɔ́dɔ bá ufíno, bá báá ŋaáa nɔ́ɔ caŋa mmue.
44017005	Kanɛ́ Beyúdene báaba bá mbaá lɛ na hɛagá go bándɛgɛna nɛnamá ná bepelípélí nɛ́ɛnɛ bá mbaá gídé go gɛbala, gáábɔ́ go ubie ologodo naá tɛ́sɔnɔ. Kɔ́ɔ bɛ́ ɛ́damɔ́ bolɛna Yásɔŋɔ naá mɔ́ nnyaŋá, bá fúmbe Póolo na Sɛ́lasɛ goŋaá bɛ́ ɛ́da nabɔ́ naá hoóma há Nɛgála ná gɛdɔŋɔ.
44017006	Aŋa bá mbaá lɔbɔ́ bá dɛ bó gídé, gáábɔ́ go gumbene Yásaŋɔ na nɛnamá ná boolímínyí níncodío, go ɛ́da nabɔ́ naá bagɔ́nɔ́ɔ bá besúmbí bɛsɛnɛ bá tɛ́sɔnɔ, bá ánca bá amɔ́: «Batɔ báaba bá á bueŋényée hoóma hiimée, kanɛ́ godɔ́ɔdɔ, bɔ́ɔ bábáa bá ná lɔ́mɔ́ naá tɛ́sɔnɔ yɛcɔ́,
44017007	Yásɔŋɔ a báá bó gɛ́ndɛ́gɛ́ná naá mɔ́ nnyaŋá. Batɔ moánɛ bá dɛ bósó go ɛnda aŋa bɛlɔsɛnɔ bá ufuŋe Sɛsáalɛ|Sɛsáalɛ (César/Empereur): bɛ́ oyamɔ́; goakɛ́ bó oya bá amɔ́ ufuŋe yúntió yó lɛ́ hɔ́ɔ bá dɔ́ŋɔnɔ bá amɔ́ Yésusu.»
44017008	Dogálɔ dábɔ́ dɔ́ɔdɔ go dómba go búlumunce gitúu olɔŋɔ na bagɔ́nɔ́ɔ bá tɛ́sɔnɔ.
44017009	Yásɔŋɔ na basɔ́gɔ́ɔ bá mba soáa muinyí go go bɔ́ɔ́ndɔ naá bagɔ́nɔ́ɔ bá besúmbí bɛsɛnɛ bá tɛ́sɔnɔ, bɔ́ɔbɔ bá báá lɛ gó bó dɛ́ɛna.
44017010	Aŋa budúgú bó mboó obá, boolímínyí go dúmbie Póolo nɛhɛ́ na Sɛ́lasɛ naá Belée. Bɛ́ ɛ́da bolana hɔ́ɔ, gáábɔ́ go íŋene naá nnyaŋá ya mbósógólí|Nnyaŋá ya mbósógólí (Synagogue): ya Beyúdene.
44017011	Beyúdene báaba naá Belée bá mba lɛ́ na bɛpɔ́ɔ́ bá ɛdɛ́má bá dómba báaba naá Tesoloníke, bá báá gɛ́ndɛ́gɛ́ná nogálɔ ná Asaŋa na odɛ́má usi makɔ́nɔ́. Bá mba lɛ́ medúgú miimée bá hɛnyahɛnya Ŋgɔ́ŋɛ́ go go ɛ́na ɛ́na bɔ́ɔbɔ Póolo a mbaá lɛ o oya bó mba lɛ́ bó lumenene na Ŋgɔ́ŋɛ́.
44017012	Gɛca gá Beyúdene naá olɔŋɔ yábɔ́ gɛ́ báá ágá odɛ́má yábɔ́ naá Yésusu. Tɔ́nɔ naá olɔŋɔ yá Bágɛlɛ́gɛ, bakɔ́dɔ bá ufíno na banɔ́mɔtɔ́ degédegé bá bɛ́ɛ́ ɛ́yánáa boolímínyí bá Kilítusu.
44017013	Kanɛ́ aŋa Beyúdene báaba naá Tesoloníke bá mbɔɔ́ ɔ́bɔ́ goŋaá Póolo o oya gɔnɔ́ nogálɔ ná Asaŋa naá Belée, gáábɔ́ go gɔnɔ go úle go go nco búlumunce batɔ báaba hɔ́ɔ.
44017014	Boolímínyí go dómba go dúmbie Póolo gɛayá gá máŋɛ́ go go gɔ́lɔ sitíme; Sɛ́lasɛ na Timotée bá báá síéné naá Belée hɔ́ɔlɔ́.
44017015	Batɔ báaba bá mbaá lɛ bá díligenene Póolo go ɛ́da mo dɛ́ɛna naá Atɛ́nɛ, bá báa lɛ gó nco gunde na nnyimé, na bɛlɔsɛnɔ bɛ́ɛbɛ Póolo a mbaá bó íŋéné go busío bá Sɛ́lasɛ na Timotée, a amɔ́ bɛ́ ɛ́da mo gíde fɛaŋɔ fɛaŋɔ.
44017016	A gá lɛ́ naá go gɛ́gana Sɛ́lasɛ na Timotée, odɛ́má yá Póolo go ɛ́da go fɛ́ɔnɔnɔ na moɔcɔ mɔ́ɔmɔ mó mbaá lɛ dácɛ naá tɛ́sɔnɔ.
44017017	Naá nnyaŋá ya mbósógólí|Nnyaŋá ya mbósógólí (Synagogue):, Póolo a mba lɛ́ a gálagala na Beyúdene, na Bágɛlɛ́gɛ báaba bá mbaá lɛ bá búlugenye Asaŋa, a gálagala miisí miimée naá indukí ya agósa yá gɛdɔŋɔ na batɔ bá nɛdómba.
44017018	Nɛnamá ná benciŋínciŋi níncodío, bá bó dɔ́ŋɔnɔ bá amɔ́ epikulíse na setolíse, bá mba lɛ́ bá gálagala tɔ́nɔ na Póolo. Báaba bó oya bá amɔ́: «Bɔ́ɔbɔ ulíígí mɔ́ɔnyɔ o oyamɔ́ bó lɔ́mɔ́ ŋkádɛ o?» Báaba bóncodío bá amɔ́: «Gó fóanɛna aŋa o oya biinyí biinyí bá baasaŋa.» Mammana Póolo a mba lɛ́ a dóogonyo «Yésusu» na gɛsɛnɛ gá «púfuge ya begúe.»
44017019	Kɔ́ɔ bá mo gɔ́lɔmɔ́ hɔ́ɔlɔ́, go ɛ́da nɛhɛ́ naá Nɛgála ná Alɛyopásɛ|Alɛyopásɛ (Aréopage):, go ɛ́da mo úhune bá amɔ́: «O lɛ́ ba go có oyana gɛpáa gá gohúunenye gɛ́ɛgɛ o gálagalamɔ́ o?
44017020	O có oyanɛna moóma mɔ́ɔmɔ dɛ gá báasamɔ́ dɛ dɛ mó ɔ́bɔ́, gɔ́ɔ dɛ lɛ́galɛgamɔ́ go íyime mbɔ́gɔ́ ya mɔ́.»
44017021	Mammana, batɔ bá Atɛ́nɛ biimée, na biinyí báaba bɔ́ ɔyɔmɔ́ nabɔ́, bá mba lɛ́ bá dúmbenye gɛcamɛna gábɔ́ goana go go oya na go bódólonyo moóma mofáa.
44017022	Kɔ́ɔ Póolo a dɛ́lɛmɛnamɔ́ naá Nɛgála ná Alɛyopásɛ, go bayɛga dogálɔ a amɔ́: «Bɛɛnyɔ́ɔ batɔ bá Atɛ́nɛ báaba, ŋgɛɛ́ ɛ́ná goŋaá no lɛ́ batɔ báaba bó olimonyomú baasaŋa makɔ́nɔ́.
44017023	Aŋa ŋgaá ná lɔmɔ́ tómbana naá tɛ́sɔnɔ yɛnyɔ́, ŋgɛ́da nnúune indukí yɛnyɔ́ yɛ́ɛyɛ no búlugenyemú baasaŋa bɛ́nyɔ́ hɔ́ɔ, ŋgɛɛ́ ɛ́ná gɔnɔ́ gɛdálɛ́ná gímmue gɛ́ɛgɛ bó lɔ́mɔ́ ɔ́ŋɔ́ɔlú hɔ́ɔ goŋaá: “Go asaŋa mɔ́ɔnyɔ bá lɔ́mɔ́ bá dɛ íyi.” Kanɛ́ bɔ́ɔbɔ no búlugenyemú kanɛ go bó íyime, nnco nyó oyana obɔ moánɛ.
44017024	Asaŋa a mbaá besíe cí iŋkimée na buimée bɔ́ɔbɔ bó lɔ́mɔ́ kɔ́ɔ, mɔ́ɔ a lɔ́mɔ́ Daadáa ba mmoɛná na cí. A dɛ gɛ́gáa naá nnyaŋá sɛ́ɛsɛ batɔ bá fóagamɔ́ go go mo búlugenye hɔ́ɔ.
44017025	A dɛ báá akɛ́ ncaná goŋaá batɔ bá gɔ́lɔ gɛdɔmbɔ go go mo fáanana akɛ́ ŋkádɛ, goakɛ́ mɔ́ɔ a fáananamɔ́ mɔtɔ gɛɔyɔ, mefúnyi na boóma buimée.
44017026	«Go mɔtɔ táŋɛ́ ummue, gɔ́ɔ a mbaá besíe mɛɛ́nɔ miimée, a báá má lukúményée naá cí iŋkimée. A mba dóáná go sómba gɛcamɛna, a báá ágá ɛmbálá ya bigísi bá cí anáa bá mbaá lɛ ba go ɔyɔ hɔ́ɔ.
44017027	A mbaá ŋaáa nɔ́ɔnɔ goŋaá bá mo fúmbe, go amɔ́ gódaga, bá lɛ́ ba go mo ɛ́na naá go anana. Mammana, Asaŋa a dɛ báá halaháláa na onyɔ moánɛ,
44017028	goakɛ́ naá mɔ́ɔ gɔ́ɔ dɛ bɛananamɔ́ gɛɔyɔ, dɛ bégélegelie, gɔ́ɔ dɛ lɔ́mɔ́ batɔ. Bó lɔ́mɔ́ bɔ́ɔbɔ tɔ́nɔ nɛnamá ná boóŋí bɛ́nyɔ́ bá lɔ́mɔ́ olímínyóolú: “Bá amɔ́ dɛ lɛ́ tɔ́nɔ baaná bɛ́hɛ́.”
44017029	Kanɛ́ aŋa dɛ lɔ́mɔ́ baaná bɛ́hɛ́, dɛ dɛ sɛmɛ́gánánáa go béeniŋinye dɛ amɔ́ Asaŋa a lɛ́ hɛɔcɔ há góolo, há gɛkɔ́ŋɔ gá muinyí, ɛ́na lí há ɛdánɛ́, hɛ́ɛhɛ mɔtɔ a gedegediemú na ɛmbɔ́gɔ yɛhɛ́ naá pegíné yɛhɛ́.
44017030	Asaŋa a dɛ gɔnɔ́ núune gɛcamɛna gɛ́ɛgɛ batɔ bá á lɔmɔ́ naá kanɛ goíyime, kanɛ́ godɔ́ɔdɔ, a dɔ́ŋɔnɔ batɔ biimée, naá cí iŋkimée, goŋaá bá núgie gɛɔyɔ gábɔ́, bá dɛ́ɛna bɛbɛ́ bábɔ́ bá caŋa.
44017031	Asaŋa a bá go díliminye buisí bɔ́ɔbɔ a ŋgaá ŋaáa umbidí go batɔ biimée naá botɛ́nɛ́ɛ go mɔtɔ mɔ́ɔnyɔ a mbaá lɔɔ́ɔ. A mba loodío daŋɛ́daŋɛ mɔtɔ uŋkimée goŋaá bó ná báŋa nɔ́ɔ go gofúfune gɔ́ɔgɔ a mbaá fúfúné mɔtɔ ba ndiemi.»
44017032	Aŋa bá mbɔɔ́ ɔ́bɔ́ Póolo a gálagala gɛsɛnɛ gá «begúe go fúfugene», bá báá gó ɛ́da go mo hɔnɔ, bóncodío bá gálagala bá amɔ́: «O ná có oyana bosɔ́mɔ bɔ́ɔbɔ naá cí oŋɛndɔ yúncodío.»
44017033	Hɔ́ɔlɔ́, Póolo go dómba, a báá bó síé.
44017034	Akɛ́ nɔ́ɔnɔ, nɛnamá níncodío nɛ́ báá mo biené, nɛ́ bóó olímínyóo: naá olɔŋɔ yɔ́ɔyɔ, Deníse, ummue mɔ́ɔnyɔ naá Nɛgála ná Alɛyopásɛ; okɔ́dɔ ummue ufíno Demelíse, na batɔ bóncoó gɔnɔ́.
44018001	Naá nnyimé hɔ́ɔlɔ́, Póolo go fadɛgɛna naá Atɛ́nɛ, a bɛ́ɛ́ ɛ́dá naá Kɔlɛ́ɛntɛ.
44018002	Bá báá lɛ gó lumene hɔ́ɔ na moɔnɔ́ ba Beyúdene, ufínó yɛ́hɛ́ Akɛ́lasɛ, bébíénéelú naá gigísi gá cí gá Pɔ́ŋɔ. Mɔtɔ mɔ́ɔnyɔ a mbaá ŋá a gá lɛ́ na go ɛ́da go úle naá Itelíi, olɔŋɔ na okɔ́dɔ bɛhɛ́ Pilisíile, goakɛ́ ufuŋe ogɔ́nɔ́ɔ yá Olóma, Kolóode, yó mbaá ŋá yó báa go nafa Beyúdene naá tɛ́sɔnɔ ya Olóma. Póolo go bénebiginye nabɔ́.
44018003	Kanɛ́ aŋa a mbaá lɛ a yɔgɔnɔ buelí búmmue eé búmmue aŋa bɔ́ɔ – buelí bá go fóaga bincumu – gɛ́hɛ́ go lukumene nabɔ́, bá yɔgɔnɔ émmuée.
44018004	Miisí má sábadɛ|Sábadɛ (sabbat): miimée, Póolo a mba lɛ́ a gɔ́lɔnɔ dogálɔ naá nnyaŋá ya mbósógólí|Nnyaŋá ya mbósógólí (Synagogue): ya Beyúdene, a fúmbe go ŋa goŋaá Beyúdene na Bágɛlɛ́gɛ|Bágɛlɛ́gɛ (Grecs): bó oliminyo ŋgoyáamɔ́ yɛhɛ́. .
44018019	Bɛ́ ɛ́ ɛ́dá bola naá Ɛ́fɛsɛ, gɛ́hɛ́ go síe Akɛ́lasɛ na Pilisíile. Mɔ́ɔ a bíí íŋéné naá nnyaŋá ya mbósógólí|Nnyaŋá ya mbósógólí (Synagogue):, a bɛ́ɛ́ ɛ́dá go gálagala hɔ́ɔ na Beyúdene.
44018020	Bá báá lɛ gó mo úhune goŋaá a ŋa nabɔ́ gɛantáanta gá gɛcamɛna, Póolo a bíí inyé.
44018021	A báá lɛ gó ádogana nabɔ́, a báá bó oyáná a amɔ́: «Nná gɔnɔ nco gunde, Asaŋa a amɔ́ o oliminyo.» Kɔ́ɔ a yalamɔ́ sitíme, a búú úlúkíe naá Ɛ́fɛsɛ.
44018022	Aŋa a mbɛɛ́ ɛ́dá siise naá Sɛsalɛ́ɛ, gɛ́hɛ́ go ɛ́da naá Yolósalɛmɛ go go bédíigie boolímínyí báaba hɔ́ɔ, go dómba naá Óntiosi.
44018023	A á ŋaáa hɔ́ɔ moɔnɔ́ ba gɛcamɛna, gɛ́hɛ́ go dúmbenye na oŋɛndɔ yɛ́hɛ́. A lɛ́ naá Gelesíi, a báá dómbá naá Filisíi, ɛ ɛ́da a gíndenye boolímínyí|Uhúúní (disciple): naá gioliminyo.
44018024	Moɔnɔ́ ba Beyúdene, ufíno yɛ́hɛ́ Apolóso, bébíénéelú naá tɛ́sɔnɔ ya Alɛsandɛlɛ́ɛ, a mba lɛ́ boláalú naá Ɛ́fɛsɛ. A mba lɛ́ mɔtɔ mɔ́ɔnyɔ a mbaá lɛ i íyimene go gálagala, a gunde i íyimene bese bese Bimmúmpúu bá Ŋgɔ́ŋɛ́.
44018025	A mba lɛ́ a báá go béhúunenye go ɔyɔ aŋa Daadáa a lɛ́galɛgamɔ́. Na masánca miimée, a mba lɛ́ o oya, a húunenye kanɛ go bénenie bɔ́ɔbɔ bó mbaá lɔmɔ́ bó núune Yésusu. Kanɛ́, Apolóso a mbaá lɔmɔ́ i íyimene goana giyuminye gá Sáŋa.
44018026	Gɛ́hɛ́ go ɛ́da go gálagala daŋɛ́daŋɛ kanɛ bofoá naá nnyaŋá ya mbósógólí|Nnyaŋá ya mbósógólí (Synagogue):. Aŋa Pilisíile na Akɛ́lasɛ bá mbaá mo ɔ́bɔ́ a gálagala, gáábɔ́ go mo dɔ́ŋɛnɔ, go mo falonanɛna gɔnɔ́ pɛ́ ya Asaŋa bese bese.
44018027	Kɔ́ɔ Apolóso a bɛamɔ́ mbééníŋínyí ya go ɛ́da naá Ekeyíi. Boolímínyí|Uhúúní (disciple): go mo téndie, bá bɔ́ɔ́ ɔ́ŋɛ́nɔ́ boolímínyí báaba naá Ekeyíi kálata goŋaá bá mo gɔ́lɔ bese. Aŋa a mbɛɛ́ ɛ́dá bola hɔ́ɔ, a báa lɛ gó bɛ́ɛmba gɛantáanta gá gióhiginyo go báaba bá mbɛɛ́ ɛ́yá boolímínyí na bogaaga bá Asaŋa.
44018028	Mammana, na bɛmammana bɛ́hɛ́ bá dogálɔ, a mba lɛ́ a dúfenye daŋɛ́daŋɛ Beyúdene báaba bá mbaá lɔmɔ́ bá dɛ olímínyóo Yésusu goŋaá bá lɛ́ naá giédie. A mba lɛ́ a bó falonanɛna naá Ŋgɔ́ŋɛ́ a amɔ́ Yésusu ba ndiemi mɔ́ɔ a lɔ́mɔ́ Mesíi|Kilítusu (Christ):.
44019001	Naá gɛcamɛna gɛ́ɛgɛ Apolóso a mbaá lɔmɔ́ naá Kɔlɛ́ɛntɛ, Póolo go fadɛgɛna a báá fɛ́lɛ́dá gigísi gá bɛdɔŋɔ bá ɛgɔndɔ bá Esíi, go ɛ́da bola naá Ɛ́fɛsɛ. A báa lɛ gó gíde nɛnamá ná boolímínyí|Uhúúní (disciple): hɔ́ɔ,
44019002	go bó úhune a amɔ́: «No lɛ́ bɛáalú Gimmúmpúu gá Giliíli|Gimmúmpúu gá Giliíli (Saint Esprit): aŋa gɔ́ɔgɔ no lɔ́mɔ́ ágáalú odɛ́má yɛ́nyɔ́ naá Daadáa o?» Boolímínyí bɔ́ɔbɔ go mo gundie bá amɔ́: «Dɛ lɛ́ akɛ́ kanɛ go ɔ́bɔ bá buŋe boóma aŋa bɔ́ɔbɔ nɔ́ɔnɔ.»
44019003	Gɔ́ɔ Póolo a bó úhunemú a amɔ́: «No lɔ́mɔ́ bɛáalú mbɔ́dɔ ya giyuminye ɛhanɛ́ o?» Bá amɔ́: «Giyuminye gá Sáŋa.»
44019004	Póolo go bó oyana a amɔ́: «Sáŋa a mba lɛ́ a yumeninye batɔ báaba bá mbaá lɔmɔ́ bá hɛmana go núgie gɛɔyɔ gábɔ́, a gunde o oyanɛna boɛ́nɔ bá Ɛ́sɛlahɛ́ɛlɛ a amɔ́ bá ága odɛ́má yábɔ́ naá mɔ́ɔnyɔ a mbaá lɛ ba go úle naá nnyimé, nɔ́ɔnɔ gó lɛ́ aá Yésusu.»
44019005	Aŋa boolímínyí bá Ɛ́fɛsɛ bá mbɔɔ́ ɔ́bɔ́ dogálɔ dɔ́ɔdɔ, gáábɔ́ go béyuminye go ufíno yá Daadáa Yésusu.
44019006	Póolo go bó dálana ɛmbɔ́gɔ, Gimmúmpúu gá Giliíli go bó siisene. Bá báá lɛ gó dúme go gálagala mbɔ́dɔ sá dogálɔ, bá dúmbenye cɔ́mɔ sá Asaŋa.
44019007	Batɔ bɔ́ɔbɔ biimée bá mba lɛ́ aŋa bɔ́ɔ́dɔ́ na báandɛ́ náana.
44019008	Ɛfɛ́ ɛdadɔ́ gidigidi, Póolo a mba lɛ́ ɛ ɛ́dana naá nnyaŋá ya mbósógólí|Nnyaŋá ya mbósógólí (Synagogue): ya Beyúdene, a gálagala hɔ́ɔ kanɛ bofoá. A mba lɛ́ o oya moóma mɔ́ɔmɔ mó mbaá lɔmɔ́ mó núune Bufuŋe bá Asaŋa, a fúmbe go ŋa goŋaá batɔ báaba bá mbaá lɛ bá mo bódólonyo bó oliminyo.
44019009	Kanɛ́ aŋa batɔ bóncodío gɛca bá mbaá lɔmɔ́ bá lala odóɛ, bí inyene go oliminyo, bá fánɛnafanɛna pɛ́ ya Daadáa naá oŋgíso yá nɛbábánda. Go busío moánɛ gɔ́ɔ Póolo a bó úlukinyemú a báá gɔ́lɔ́ boolímínyí kóka. Go ɛ́da gáábɔ́ go húunenye miisí miimée naá nnyaŋá ya isekúle ya Tilénusu.
44019010	Póolo a mba húúnényée nɔ́ɔnɔ nnyómá ɛ́handɛ́, gó báá ŋaáa goŋaá batɔ biimée báaba bá mbaá lɔmɔ́ bɔ́ ɔyɔ naá gigísi gá cí gá Esíi, Beyúdene na Bágɛlɛ́gɛ|Bágɛlɛ́gɛ (Grecs):, bá bɔ́ɔ́ ɔ́bɔ́nɔ́ɔ nogálɔ ná Daadáa.
44019011	Asaŋa a mba lɛ́ a fáanana Póolo bogaaga bá go ŋanana muune mbɔ́dɔ yɛ́ɛyɛ bó lɔ́mɔ́ bó do báŋanánáa bɛcamɛna biimée.
44019012	Bó mba lɛ́ akɛ́ goana aŋa o báá ná béléfínyée bɔgɔnɔ́gɔnɔ boóma bɔ́ɔbɔ bó báá ná báláfɛ́ná nnyɔ́dɔ ya Póolo, gɛla ɛ́na gigísi gá gɛla; ɛgɔnɔ́ yabɔ́ ɛ dómba go mana, bɛgáda bá biliíli bɛ́ húme naá nnyɔ́dɔ sábɔ́.
44019013	Beyúdene bóncodío bá mba lɛ́ bɛ́ ɛ́da bɛ́ ɛnɛnda, bá gúne bɛgáda bá biliíli naá nnyɔ́dɔ sá bɔgɔnɔ́gɔnɔ. Kɔ́ɔ batɔ bɔ́ɔbɔ bá magamɔ́ tɔ́nɔ go gúne bɛgáda bá biliíli na ufíno yá Daadáa Yésusu. Bá bɛ́ oyanɛna bá amɔ́: «Ŋgaá nyó oyáná go ufíno yá Yésusu mɔ́ɔnyɔ Póolo a gúmenyemú caá húmé nɔnɔ».
44019014	(Beyúdene báaba bá mbaá lɔmɔ́ bá yɔgɔnɔ buelí bá ndiemi bá mbaá lɔmɔ́ bahaŋa bátáanɔ na báandɛ́ bá Kɛ́fa, ogɔ́nɔ́ɔ ba bedúmbí bɛbáágá ummue ba Beyúdene.)
44019015	Kanɛ́ gɛgáda gá giliíli go bó baga gɛ́ a amɔ́: «Ŋgíyimene Yésusu, kɔnɔ gunde ŋgíyimene ánɛ́ɛ a lɔ́mɔ́ Póolo, bɛɛnyɔ́ɔ kanɛ́ no lɔ́mɔ́ baánɛ́ɛ o?»
44019016	Mɔtɔ mɔ́ɔnyɔ gɛgáda gá giliíli gɛ́ mbaá lɔmɔ́ nɛhɛ́ go dómba go bó bɔ́nɔ go osaŋɔ́, a báá bó mánɛ́gɛ́ná bɔ́ɔ biimée púmú: a ná lɛ́ go bó míneminie, gó bɛ́ɛ́ ɛ́dá húme aŋa bá mbaá pátɛ́gá na odɛ́dá naá mɔ́ nnyaŋá nnú gɔdɔɔ́, mpéŋé nnyɔ́dɔ iŋkimée.
44019017	Batɔ biimée báaba bá mbaá lɔmɔ́ bá gɛ́ga naá Ɛ́fɛsɛ, Beyúdene na Bágɛlɛ́gɛ|Bágɛlɛ́gɛ (Grecs):, go ɔ́bɔ boóma moánɛ, bá báá gɔ́lɔ́ bofoá. Batɔ go ɛ́da go gúmenye ufíno yá Daadáa Yésusu.
44019018	Batɔ gɛca báaba bá mbɛɛ́ ɛ́yá boolímínyí go ɛ́da go úlene, bó oya meŋiigíe mábɔ́ má gɛdɔ́ɔ.
44019019	Gɛca gá báaba gɛ́ mbaá bííŋéné go gɛdɔ́ɔ, gɛ́ búú úléné na bakálata bábɔ́ bá gɛdɔ́ɔ, bá báá sɛ́ dɔ́yɛ́gɔ́nɔ́ɔ naá busío bá mɔtɔ uŋkimée. Aŋa bá mbaá ŋaáa ombanɔ yá bakálata bɔ́ɔbɔ, bá báá lɛ gó ɛ́na goŋaá bá mba lɛ́ bá oŋona muinyí bɛkɔ́ŋɔ tɔ́sɛnɔ otíno áhandɛ́ na bɛ́ɔ́dɔ́.
44019020	Nɔ́ɔnɔ gɔ́ɔ, go bogaaga bá Daadáa, nogálɔ ná Asaŋa nó mbaá lɔmɔ́ nó saanana, nó dúfenye bogaaga bá nɔ́ɔ, bó goma.
44019021	Naá nnyimé ya masɔ́mɔ mɔ́ɔmɔ miimée, Póolo go gedie goŋaá ɛ ɛ́da naá Yolósalɛmɛ, ɛ ɛndɛna ya Masɛdóanɛ na Ekeyíi. A mba lɛ́ o oya a amɔ́: «Kaá ŋá ndɛ́ hɔ́ɔ, ŋgɛ́da bola naá Olóma.»
44019022	Kɔ́ɔ a dómamɔ́ boóhígínyí bɛ́hɛ́ báandɛ́ naá Masɛdóanɛ, bá mbaá lɔmɔ́: Timotée na Ɛláasɛ; mɔ́ɔ a báá gɔnɔ́ síene a dúmbie baaná bá medúgú naá gigísi gá cí gá Esíi.
44019023	Naá gɛcamɛna moánɛ, ologodo a báá lɛ gó oba go masɔ́mɔ máama má núunemú pɛ́ ya Daadáa.
44019024	Udúnedune ummue, ufíno yɛ́hɛ́ Demetíliusu, a mba lɛ́ a dúne na gɛkɔ́ŋɔ gá muinyí bieninye bá nnyaŋá ya asaŋa ba okɔ́dɔ mɔ́ɔnyɔ Etémisi, a ŋanana goŋaá boyogóní bá bóda gɛca.
44019025	Kɔ́ɔ Demetíliusu a bándɛgɛnamɔ́ boyogóní bɔ́ɔbɔ, gɔnɔ́ na batɔ bóncodío báaba bá mbaá lɛ bá yɔgɔnɔ meelí aŋa mɔ́ɔmɔ, go bó oyana a amɔ́: «Begúle bámɛ, no íyimene no amɔ́ besé yɛcɔ́ yɛ úlenemú naá buelí bɔ́ɔbɔ.
44019026	Kanɛ́ no ɛ́nana no gunde no ɔ́bɔnɔ boóma bɔ́ɔbɔ mɔtɔ mɔ́ɔnyɔ bá amɔ́ Póolo a ŋananamɔ́. O oya hoóma hiimée a amɔ́ baasaŋa báaba batɔ moatɛ́ bá bégedinye gedinyemú bá dɛ báá baasaŋa. A báá go mánɛgɛna gɛca gá batɔ na ŋgoyáamɔ́ moánɛ, caá akɛ́ goana naá Ɛ́fɛsɛ háalá, kanɛ́ a gaá gá lɛ́ go ladɛna gigísi gá cí gá Esíi giimée.
44019027	Bó lɛ́ bá go ŋa goŋaá caá akɛ́ goana goŋaá bá fánɛna buelí bɛ́cɔ́, kanɛ́ tɔ́nɔ bó lɛ́ ba go yímie nigúmi ná nnyaŋá ya gɛantáanta gá asaŋa ba okɔ́dɔ mɔ́ɔnyɔ Etémisi; gɔnɔ́, mɔ́ɔnyɔ Esíi na cí iŋkimée bá búlugenyemú, a yímie ufíno yɛ́hɛ́.»
44019028	Aŋa batɔ báaba bá mbaá lɔmɔ́ bá mo bódólonyo bá mbɔɔ́ ɔ́bɔ́ dogálɔ dɔ́ɔdɔ, gáábɔ́ go hóogo mpímí bá bɛ́ɛ́ ɛ́dá go ánca bá amɔ́: «A lɛ́ Gɛkɔ́nɔ́nɔ́ɔ, Etémisi ba Ɛ́fɛsɛ.»
44019029	Gɛcooma gɛ́ɛgɔ go saa naá tɛ́sɔnɔ iŋkimée. Batɔ go gumbene batɔ báandɛ́ bá Masɛdóanɛ báaba bá mbaá lɛ bedílígíní bá Póolo: Géyusu na Alɛsɛtálakɛ, go úle bá díine go gitúu, go nco bádɛ́a naá nnyaáŋgadɛ́ ya nɛgósa.
44019030	Kɔ́ɔ Póolo a ŋamɔ́ a amɔ́ ɛ ɛ́da bédúfie naá gitúu, kanɛ́ boolímínyí|Uhúúní (disciple): go mo lege.
44019031	Bagɔ́nɔ́ɔ bóncoó bá Esíi, báaba bá mbaá lɛ begúle bá Póolo, bá báá mo dómɛ́ná cɔ́mɔ, bá báá mo bósógólídío goŋaá a dɛ ɛ́dá naá nnyaáŋgadɛ́ ya nɛgósa.
44019032	Naá gɛcamɛna moánɛ, gitúu gá batɔ gɛ́ɛgɛ gɛ́ mbaá lɔmɔ́ bábándɛ́gɛ́náalú gɛ́ dɛ mbáa lɛ gɛ́ gɔnɔ go ɔ́bɔnɛnɔ. Bá mba lɛ́ bá ánca; báaba bá gálagala náana, báaba néení. Gɛca bá dɛ íyímé boóma bɔ́ɔbɔ bá mbaá lɔmɔ́ bábándɛ́gɛ́náalú go bɔ́.
44019033	Batɔ naá gitúu go gɔ́lɔ Alɛgɛsándɛlɛ mɔ́ɔnyɔ Beyúdene bá mbaá dílímínyée naá busío, go mo oyanɛna bosɔ́mɔ buimée bɔ́ɔbɔ bó mbaá dómbánáa. Kɔ́ɔ a magamɔ́ go mémie gɛdɔŋɔ na ombɔ́gɔ go go bó gálagala.
44019034	Kanɛ́ gitúu gɛ́ mba lɛncá goŋaá Alɛgɛsándɛlɛ mɔ́ɔnyɔ a lɛ́ moɔnɔ́ ba Beyúdene, gɔ́ɔ biimée bɛ́ ɛ́damɔ́ go ánca ukelú táŋɛ́ yúmmue bá amɔ́: «A lɛ́ Gɛkɔ́nɔ́nɔ́ɔ, Etémisi ba Ɛ́fɛsɛ.» Bá mba áncáa nɔ́ɔnɔ bá báá ŋaáa bigúlí bɛ́andɛ́.
44019035	Naá go súgudinye, uŋgóŋí ummue naá tɛ́sɔnɔ go mémie giimbó na dogálɔ dɔ́ɔdɔ a amɔ́: «Bɛɛnyɔ́ɔ batɔ bá Ɛ́fɛsɛ báaba, ánɛ́ɛ naá cí a nananamɔ́ a amɔ́ tɛ́sɔnɔ ya Ɛ́fɛsɛ yɛ́ ɛ lɔ́mɔ́ umbeŋíbéŋí ba gɛkɔ́nɔ́nɔ́ɔ gá asaŋa ba okɔ́dɔ mɔ́ɔnyɔ Etémisi, gɔnɔ́ na hɛɔcɔ hɛ́hɛ́ hɛ́ɛhɛ hɛ́ mboó obá go mmoɛná o?
44019036	Kanɛ mɔtɔ ba go sáŋona. Mámá nɔnɔ kanɛ́ pɔ́ɔ́, no do ŋaáa buegu.
44019037	Batɔ báaba no báá nú úlé nabɔ́ báaba bá lɛ́ kanɛ go íbene bimmúmpúu bá moóma bɛ́ɛbɛ naá nnyaŋá ya asaŋa bɛcɔ́ ba okɔ́dɔ, ɛ́na akɛ́ bá lɛ́ kanɛ go mo gálɛda go dobɛ́.
44019038	Aáŋa Demetíliusu na boyogóní bɛ́hɛ́ bá bɛanana gɛsɛnɛ na mɔtɔ, medúgú má go gála bɛsɛnɛ má lɛ́ hɔ́ɔ, begélí tɔ́nɔ bá lɛ́ hɔ́ɔ; ŋgáa bɛ́ ɛ́da sɔ́mɛnɔ.
44019039	Gɔnɔ́ aáŋa no bɛanana moóma múncodío má go gedie, mó ná bégedie naá nɛganda ná masɔ́mɔ moánɛ.
44019040	Bá lɛ́ ba go lama bá có sɔ́mɔnɔ bá amɔ́ dɛ u ú ubíe ologodo mɔ́ɔnyɔ go nɛbábándɛgɛna nɛ́cɔ́ ná ínoni nɛ́ɛnɛ; goakɛ́ dɛ dɛ bósó go bɛanana boóma bɔ́ɔbɔ bó lɔ́mɔ́ ba go dúfie mbɔ́dɔ ya nɛbábándɛgɛna aŋa yɛ́ɛyɛ.» Naá nnyimé ya dogálɔ dɔ́ɔdɔ, gɛ́hɛ́ go oyana batɔ goŋaá ŋgáa bá gúlugene.
44020001	Aŋa ologodo mɔ́ɔnyɔ a mbaá dɔmbɔ́, Póolo go bándɛgɛna boolímínyí|Uhúúní (disciple):. Aŋa a mbaá ŋá a báá go bó fáanana dogálɔ dá magɛ́nda, gɛ́hɛ́ go bó síe a bɛ́ɛ́ ɛ́dá naá Masɛdóanɛ.
44020002	A báá dómbá naá gigísi gá hoóma gɛ́ɛgɔ, ɛ ɛ́da a gúlumeninye boolímínyí, a bó fáanana ɛsɔ́mɔ. Kanɛ́ gɛ́hɛ́ go ɛ́da naá Gɛlɛ́sɛ.
44020003	Go bɛ́dɛmana hɔ́ɔ ɛfɛ́ ɛdadɔ́. Kanɛ́ aŋa a mbaá ŋá a ná lɛ́ ba go gɔ́lɔ sitíme go go ɛ́da naá Silíi, go ɔ́bɔ goŋaá Beyúdene bá mba lɛ́ mo gálɛ́náalú ɛdɔgɛ. Gɔ́ɔ a bégediemú goŋaá a nco gunde na nnyimé naá Masɛdóanɛ.
44020004	A mba lɛ́ olɔŋɔ na Sopátɛlɛ, ohaŋa ba Pílusu ba tɛ́sɔnɔ ya Belée, Alɛsɛtálakɛ na Sɛkɔ́ndɛsɛ, batɔ bá tɛ́sɔnɔ ya Tesoloníke, Géyusu ba tɛ́sɔnɔ ya Délébe, na Timotée, tɔ́nɔ na Tisíke, na Tolofíme, batɔ bá Esíi.
44020005	Báaba go dóanana, bá bɛ́ɛ́ ɛ́dá có gɛ́gana naá Tolóasɛ.
44020006	Kanɛ́ bɛɛcɔ́ɔ, aŋa medúgú má bɛlɛ́dɛ bá kanɛ ondɔ yá go fudugenye|Ondɔ yá go fudugenye (levain, levure): má mbaá dómbá, Gɛ́cɔ́ go gɔ́lɔ sitíme naá Filípe, naá nnyimé ya medúgú mátáanɔ, dɛ báá gó ɛ́da bó huenye naá Tolóasɛ, dɛ báa ŋaáa hɔ́ɔ gɛanyɛ gímmue.
44020007	Buisí bá busío bá gɛanyɛ, dɛ mba lɛ́ bábándɛ́gɛ́náalú go go gɔ́lɔ manyáanya má Asaŋa. Póolo mɔ́ɔnyɔ a mbaá sɛmɛ́gánánáa go dómba anáa nembeli, a mba lɛ́ gɔ́lɔ́ɔlú dogálɔ naá kadɛ́gadɛ́ɛ ya boolímínyí, dogálɔ moánɛ go ɛ́da bola na odɛ́má ya budúgú.
44020008	Lámba sɛ́ mba lɛ́ gɛca naá nɛgɛlɛ́ ná ncíbo ná mmoɛná, anáa dɛ mbaá lɔmɔ́ bábándɛ́gɛ́náalú.
44020009	Kanɛ́ moádɔmbɔ́ ba ohaŋa, ufíno Etíkusu, a mba lɛ́ ndukíi naá hóndi, go bépéle godɔnɔ́ɔ aŋa Póolo a mbaá lɔmɔ́ ɛ ɛ́dana na Dogálɔ naá busío. Kɔ́ɔ ɛ ɛ́damɔ́ káfoga naá kɛgɛlɛ ya gádadɔ́ɔ ya nnyaŋá ya mmoɛná yɛ́ɛyɔ, go nco bétumidinye go cí, bá báá ncó mo fediginye hɔ́ɔ a báá go gúe.
44020010	Kanɛ́ Póolo go siise, go gudimene a báá mo gɔ́lɔ́ naá mɔ́ ɛmbɔ́gɔ, gɛ́hɛ́ go gálɛda a amɔ́: «No do bɛáa bofoá, a lɛ́ ogɔ́sɔ.»
44020011	Aŋa a mbaá gundé go bólɛga, gɛ́hɛ́ go gɛ́sa gɛlɛ́dɛ a báá nyáá, go ɛ́da naá busío na dogálɔ gó báá mo seemídíné, gɔgɔ́ a gálagala. Naá nnyimé hɔ́ɔlɔ́, gɛ́hɛ́ go síe batɔ a báá dómbá.
44020012	Kɔ́ɔ bá gundemú na moádɔmbɔ́ ba ohaŋa ogɔ́sɔ, bó báá bɛ́ɛ́mbá boóma bá odɛ́má gofuuge.
44020013	Kanɛ́ bɛɛcɔ́ɔ, gɛ́cɔ́ go dóanana naá sitíme go go ɛ́da naá Asoso, anáa dɛ mbaá sɛmɛ́gánánáa go gɔnɔ gɔ́lɔ Póolo. Nɔ́ɔnɔ gɔ́ɔ a mbaá lɔmɔ́ gedíelú, goakɛ́ a mba lɛ́ goŋaá ɛ ɛnda go cí.
44020014	Aŋa a mbaá ncó có huenye naá Asoso, gɛ́cɔ́ go mo gɔ́lɔ naá sitíme, dɛ bɛ́ɛ́ ɛ́da bola naá Mitílene.
44020015	Dɛ á gɔnɔ́ fadɛgɛna hɔ́ɔlɔ́, gɛ́cɔ́ go ɛ́da bola cɛŋɛ na Cío naá gobélie. Naá budúgú bá goɛndɛga, dɛ bɛ́ɛ́ ɛ́dá naá Sámoso. Kanɛ́ naá budúgú bá go gɔnɔ go ɛ́da go ɛndɛga, gɛ́cɔ́ go ɛ́da bola naá Mílete.
44020016	Póolo a mba lɛ́ gedíelú a amɔ́ a dɛ bolá naá Ɛ́fɛsɛ, goakɛ́ a dɛ mbáa lɛ a lɛ́galɛga go yímie gɛcamɛna naá Esíi. A mba lɛ́ a bágáyɛgana goŋaá aáŋa bó lɛ́ aŋa nɛɛ́nɛ, ɛ ɛ́da bola naá Yolósalɛmɛ buisí bá gibíné gá Pantɛkótɛ.
44020017	Naá Mílete hɔ́ɔlɔ́, Póolo go dóma batɔ goŋaá bɛ́ ɛ́da dɔ́ŋɛnɔ bafɛanɔ́ɔ bá boolímínyí báaba naá Ɛ́fɛsɛ.
44020018	Aŋa bá mbaá ncó bola, Póolo go ɛ́da go bó oyanɛna a amɔ́: «No íyimene aŋa ŋgaá ná lɔmɔ́ kɛ́ga nɛnyɔ́ bɛcamɛna biimée, gó bayɛga naá buisí bá busío aŋa mmbaá bolá naá Esíi.
44020019	Ndɛ́ yɔgɔ́nɛ́nɔ́ yɔgɔ́nɛ́nɔ́ Daadáa na gobésiisie guimée, na biósino naá oŋgíso naá kadɛ́gadɛ́ɛ ya bɛdɔmbɔ go modɔgɛ má Beyúdene.
44020020	Kanɛ go nyó ɔsɛgɛnɔ boóma, mmba lɛ́ nnyó oyanɛna kunde nnyó dúfenye hoóma hiimée na naá nnyaŋá sɛ́nyɔ́ buimée bɔ́ɔbɔ bó mbaá lɔmɔ́ ba go bɛ́ɛmba bese go busío bɛ́nyɔ́.
44020021	Mmba dɔ́ŋɔ́nɔ́ɔ Beyúdene na Bágɛlɛ́gɛ|Bágɛlɛ́gɛ (Grecs): goŋaá bá békikilidie naá Asaŋa, bá ága odɛ́má yábɔ́ naá Daadáa bɛcɔ́ Yésusu.
44020022	«Háalá godɔ́ɔdɔ, Gimmúmpúu gá Giliíli a kóda go go ɛ́da naá Yolósalɛmɛ, kanɛ go íyime bɔ́ɔbɔ bó gaá ná mbolɛ́ná hɔ́ɔ.
44020023	Kanɛ́ ŋgíyimene caá, naá tɛ́sɔnɔ iŋkimée, Gimmúmpúu gá Giliíli|Gimmúmpúu gá Giliíli (Saint Esprit): a tóogoninyo goŋaá ncíbo ya gɛaŋɔ́ na bɛdɔmbɔ mó kɛ́gana.
44020024	Cɛ ɛ́nánáa caá gɛɔyɔ gámɛ gɛ́ lɛ́ gɛantá gá boóma; bó lɔ́mɔ́ goana goŋaá ŋgɛ́da naá busío na bɛyaŋa gó ɛ́da bola naá ombálá yá bosɔ́mɔ bámɛ, nyibe buelí bɔ́ɔbɔ Daadáa Yésusu a lɔ́mɔ́ páalú. Buelí moánɛ bó lɔ́mɔ́ gooya gá Gɛnɔ́gɔ́ gá Cɔ́mɔ ya niibo ná Asaŋa.
44020025	«Kɔ́ɔ godɔ́ɔdɔ yɛ́ɛyɛ háalá, ŋgíyimene caá no do ná gɔnɔ go ɛ́na busío bámɛ, bɛɛnyɔ́ɔ biimée báaba ndɔ́mɔ́ dómbáná dómbáná naá kadɛ́gadɛ́ɛ yɛnyɔ́, túfenye goŋaá Asaŋa a lɛ́ Ufuŋe, a gúme naá kadɛ́gadɛ́ɛ yɛnyɔ́.
44020026	Boóma moánɛ bɔ́ɔ ncomɔ́ bákóa ínoni caá: Ummue naá bɛɛnyɔ́ɔ a amɔ́ a yíme, gɛ́ dɛ nnúúnée.
44020027	Mammana, ndɛ́ kanɛ go nyó ɔsɛgɛnɔ boóma, ndɛ́ nyó dúfíelú nɛkɛsa ná Asaŋa niimée.
44020028	Boóma moánɛ bɔ́ɔ nnyó oyanamɔ́ caá bébeŋéemú nɔnɔ bese bɛɛnyɔ́ɔ bá moatɛ́, no gunde no beŋe buufe bɔ́ɔbɔ Gimmúmpúu gá Giliíli a lɔ́mɔ́ nyó íŋénéelú go go indenye. Beŋé nɔnɔ Giimbó gá boolímínyí Asaŋa gɛ́ɛgɛ a mbaá bódá go manɔ́ŋɔ́ má Moɔnɔ́ bɛhɛ́ ba moatɛ́.
44020029	«Ŋgíyimene caá aŋa nná dómbamɔ́, batɔ aŋa bɛkándáa bá nnyama, bá ná nyó íŋenine, bá dɛ ɛŋá boolímínyí.
44020030	Gɔnɔ́ naá kadɛ́gadɛ́ɛ yɛnyɔ́, batɔ bá ná hémene hɔ́ɔ, bá gálagala dogálɔ dá mbele go go gɔ́gɛdɔ behúúní|Uhúúní (disciple): naá olɔŋɔ yábɔ́.
44020031	Bɛ́ɛmba nɔnɔ kanɛ́ go gɛfɛ́fa, no béeniŋenye goŋaá nnyómá ɛ́dadɔ́ sɛ́ɛsɛ ndɔ́mɔ́ dúmbíelú nɛnyɔ́, sisíi aŋa budúgú, ndɛ́ kanɛ go dɔmbɔ go témbugenye uŋkimée mɔ́ɔnyɔ naá kadɛ́gadɛ́ɛ yɛnyɔ́ akɛ́ na biósino naá oŋgíso.
44020032	«Kanɛ́ godɔ́ɔdɔ, ŋgaá nyó dɛ́ɛ́ná naá ɛmbɔ́gɔ ya Asaŋa na naá dogálɔ dá niibo nɛ́hɛ́. A bɛanana bogaaga buimée bá go nyó gíndenye, a gunde a nyó fáa moóma má bese muimée mɔ́ɔmɔ a bɛ́dɛganɛnamɔ́ biiménénée báaba bá lɔ́mɔ́ bɛ́hɛ́.
44020033	«Ndɛ́ kanɛ go ága oŋgíso akɛ́ naá muinyí, akɛ́ naá góolo, akɛ́ naá gɛla gá mɔtɔ.
44020034	No íyimene bɛɛnyɔ́ɔ moatɛ́ goŋaá ɛmbɔ́gɔ yamɛ yɛ́ɛyɛ yɛ́ yɛ á ná túgúnée na buelí bá yɛ́, ɛ báá gundé ɛ báá dúgúnée tɔ́nɔ basɔ́gɔ́ɔ.
44020035	Naá buimée bɔ́ɔbɔ, ndɛ́ nyó dúfíelú goŋaá mɔtɔ a sɛmɛganana go yɔgɔnɔ goŋaá a dúgune báaba bá lɔ́mɔ́ kanɛ bogaaga, gɔnɔ́ a béeniŋinye dogálɔ dá Daadáa Yésusu dɔ́ɔdɔ a mbaá gálɛ́dá mɔ́ɔ moatɛ́ a amɔ́: “Gofáa gó lɛ́ na besé makɔ́nɔ́ gó dómba gogɛ́ndɛgɛna.”»
44020036	Aŋa Póolo a mbaá maná dogálɔ, gɛ́hɛ́ go kunce enúu go cí go go bósógolonyo Asaŋa olɔŋɔ na biimée.
44020037	Gɔ́ɔ batɔ biimée bá dúmbugemú na mbií, bá báá bágódánáa Póolo naá ukelú go mbédíígí ya go ádogana.
44020038	Bá mbaá lɔmɔ́ bá dómba mpímí goakɛ́ Póolo a mba bó oyáná a amɔ́ bá dɛ ná gɔnɔ go ɛ́na busío bɛ́hɛ́. Gáábɔ́ kanɛ́ go ɛ́da mo díligene naá sitíme.
44021001	Aŋa dɛ mbaá ádógáná nabɔ́, gɛ́cɔ́ go bólɛga naá sitíme, dɛ bɛ́ɛ́ ɛ́dá naá Koso; naá gobélie, dɛ bɛ́ɛ́ ɛ́dá naá Lóode, dɛ lɛ́ hɔ́ɔ dɛ báá dómbá naá Pataláa.
44021002	Dɛ báá gídé hɔ́ɔ sitíme yɛ́ɛyɛ ɛ mbaá lɔmɔ́ yɛ ɛ́dana naá Fenisíi, gɛ́cɔ́ go bólɛga kɔ́ɔ dɛ báá fídé pɛ́.
44021003	Dɛ ná lɛ ba go bola mekúígíi na Sípele, dɛ báá gó mo dɛ́ɛna ombɔ́gɔ odádɛ́, dɛ báá dúmbényée na oŋɛndɔ yɛ́cɔ́ go go ɛ́da naá Silíi. Dɛ báá lɛ gó siise naá Tíile, hɔ́ɔ há bá mbaá lɛ ba go siisie bɛbɛa bɛ́ɛbɛ naá sitíme.
44021004	Aŋa dɛ mbaá gídé boolímínyí|Uhúúní (disciple): hɔ́ɔ, gɛ́cɔ́ go ŋa nabɔ́ medúgú mátáanɔ na máandɛ́. Aŋa Gimmúmpúu gá Giliíli a mbaá lɔmɔ́ a bó dúfenye, bá báá lɛ gó oyana Póolo bá amɔ́ a dɛ hóámá a dɛ ɛ́dá naá Yolósalɛmɛ.
44021005	Kanɛ́ aŋa medúgú má mátáanɔ na máandɛ́ mɔ́ɔmɔ má mbaá maná, gɛ́cɔ́ go ɛ́da akɛ́ nɔ́ɔnɔ na oŋɛndɔ yɛ́cɔ́ naá busío. Boolímínyí bɔ́ɔbɔ biimée, na bakɔ́dɔ bábɔ́ kɛ́, na baaná bábɔ́, go ɛ́da có díligene naá mehéme má tɛ́sɔnɔ. Gɛ́cɔ́ go kunce enúu go cí naá cɔ́lɔ ya máŋɛ́, dɛ báá bósógólónyóo Asaŋa.
44021006	Aŋa dɛ mbaá bédíígénínyée, gɛ́cɔ́ go ádogana nabɔ́, dɛ báá bólɛ́gá naá sitíme, bɔ́ɔ bá báá gundé.
44021007	Dɛ á maná oŋɛndɔ yɛ́cɔ́ naá máŋɛ́ go go fadɛgɛna naá Tíile, go go ɛ́da dɛ́lɛmɛna naá Petoleméyise, hɔ́ɔ, gɛ́cɔ́ go bédíigie boolímínyí, dɛ báá ŋaáa nabɔ́ budúgú búmmue.
44021008	Anáa ɛyɛ́nɛ́ɛ, gɛ́cɔ́ go fadɛgɛna dɛ bɛ́ɛ́ ɛ́dá naá Sɛsalɛ́ɛ. Hɔ́ɔ dɛ bíí íŋéné naá nnyaŋá ya Fílibi, uŋguyí Gɛnɔ́gɔ́ gá Cɔ́mɔ ya Asaŋa, dɛ báá bɛ́dɛ́mánáa hɔ́ɔ. A mba lɛ́ ummue mɔ́ɔnyɔ naá batɔ bátáanɔ na báandɛ́ báaba bá mbaá bó iyídé naá Yolósalɛmɛ.
44021009	A mba lɛ́ a bɛanana bimmúkúkúu bá babóla bínni bɛ́ɛbɛ bɛ́ mbaá lɔmɔ́ bɛ́ dúmbenye nogálɔ ná Asaŋa.
44021010	Dɛ mba ŋá dɛ báá go gɛ́ga hɔ́ɔ gɛca gá medúgú, mbúsí|Mbúsí ya Asaŋa (Prophète): mmue, ufíno yɛ́hɛ́ Egébusu|Egébusu (Agabus):, go ɛ́da fadɛgɛna naá Yudée.
44021011	Gɛ́hɛ́ go nco có huenye, go gɔ́lɔ kandáa ya Póolo, go bágóda bɛgɔ́ndɔ́ na ɛmbɔ́gɔ, go oyɛda a amɔ́: «Náana gɔ́ɔ Gimmúmpúu gá Giliíli|Gimmúmpúu gá Giliíli (Saint Esprit): o oyamɔ́: mɔtɔ mɔ́ɔnyɔ na kandáa yɛ́ɛyɛ, náana gɔ́ɔ Beyúdene bá ŋgaá mo gódáa naá Yolósalɛmɛ, bá gunde bá mo dúe go bámɛɛ́nɔ.»
44021012	Aŋa dɛ mbɔɔ́ ɔ́bɔ́ dogálɔ dɔ́ɔdɔ, bɛɛcɔ́ɔ na boolímínyí bá Sɛsalɛ́ɛ go ɛ́da go bósógolonyo Póolo goŋaá a dɛ ɛ́dá naá Yolósalɛmɛ.
44021013	Kanɛ́ mɔ́ɔ go gundie a amɔ́: «Ɛkádɛ́ gɛ́ lɔ́mɔ́ gá mbií, no gunde no cimbilenye bɛnamá o? Ndɛ́ mekúígíi, caá goana go goŋaá bá kóda bɛnamá, kanɛ́ tɔ́nɔ goŋaá kúe naá Yolósalɛmɛ go ufíno yá Daadáa Yésusu.»
44021014	Aŋa a mbií inyé go có ɔ́bɛnɔ, gɛ́cɔ́ go máma dɛ amɔ́: «ŋgáa gó báŋa aŋa Daadáa a lɛ́galɛgamɔ́.»
44021015	Aŋa dɛ mbaá ŋaáa baaná bá medúgú naá hoóma hɔ́ɔhɔ, gɛ́cɔ́ go bégedie, dɛ báá lɛ gó ɛ́da naá Yolósalɛmɛ.
44021016	Boolímínyí bá Sɛsalɛ́ɛ go có díligene, bá bɛ́ɛ́ ɛ́dá nɛcɔ́ naá nnyaŋá ya mɔtɔ ummue ufíno yɛ́hɛ́ Mɛnasɔ́ŋɔ, mɔtɔ ba Sípele, uŋgolímínyí ba fueké. Dɛ mbaá lɔmɔ́ ba go bɛ́dɛmana hɔ́ɔ.
44021017	Aŋa dɛ mbaá bolá naá Yolósalɛmɛ, boolímínyí go có gɔ́lɔ na bɛyaŋa.
44021018	Budúgú bá gáandɛ́ɛ, Póolo go ɛ́da olɔŋɔ nɛcɔ́ naá Sáakɛ. Bafɛanɔ́ɔ bá Giimbó gá boolímínyí bá mba lɛ́ bábándɛ́gɛ́náalú hɔ́ɔ.
44021019	Aŋa Póolo a mbaá bó bédíígíe, gɛ́hɛ́ go ɛ́da go bó oyanɛna búmmue go búmmue, buimée bɔ́ɔbɔ Asaŋa a mbaá ŋanánáa gɛ́hɛ́ naá kadɛ́gadɛ́ɛ ya báaba bá lɔ́mɔ́ bá dɛ bɛ́ɛ́mbá Beyúdene.
44021020	Aŋa bá mbaá mo bódólónyóo, gáábɔ́ go búlugenye Asaŋa. Go oyana Póolo bá amɔ́: «Ondimóní, go ɛ́nana háalá naá Yolósalɛmɛ aŋa batɔ́sɛnɔ batɔ́sɛnɔ bá Beyúdene bá lɔ́mɔ́ ágáalú odɛ́má yábɔ́ naá Yésu Kilítu: biimée bá fídene gicele na bogaaga.
44021021	Bá lɛ́ bó oyánáalú goŋaá maamɔ́ɔ o húunenye Beyúdene báaba bɔ́ ɔyɔmɔ́ naá kadɛ́gadɛ́ɛ ya báaba bá lɔ́mɔ́ bá dɛ bɛ́ɛ́mbá Beyúdene goŋaá bí inye gicele gá Mɔ́sɛsɛ, o gɔnɔ bó oyanɛna goŋaá bá dɛ ancáa baaná bábɔ́, bá dɛ biené caŋa ya Beyúdene.
44021022	Dɛ lɔ́mɔ́ bá go ŋa nɛɛ́nɛ go go dúfie batɔ báaba goŋaá ŋgoyáamɔ́ moánɛ ɛ dɛ báá mammana o? Mammana, bá dɛ gaá lɔbɔ́ kanɛ go ɔ́bɔ goŋaá o báá go bola.
44021023	Ŋaáa kanɛ́ bɔ́ɔbɔ dɛ gaá ná go oyáná: Dɛ bɛanana naá kadɛ́gadɛ́ɛ yɛcɔ́ batɔ bénni báaba bá lɔ́mɔ́ fáalú Asaŋa Mefúnyi.
44021024	Bó gɔ́lɔ́ɔmɔ́, o bɛ́ɛmba nabɔ́ naá giséégé gá gɛsogona, o gunde o soa bɛsoɛná bɛ́ɛbɛ bó úhenemú go gɛmoa gábɔ́. Nɔ́ɔnɔ gɔ́ɔ batɔ biimée bá gaá ní íyímé bá amɔ́ mammana ɛ dɛ báá hɔ́ɔ naá boóma bɔ́ɔbɔ bá bó oyanɛnamɔ́ go busío báhɔ, bí íyime bá amɔ́ maamɔ́ɔ tɔ́nɔ go ɛnda aŋa gicele gá Mɔ́sɛsɛ gɛ́ oyamɔ́.
44021025	Kanɛ́ naá boayá bá báaba bá lɔ́mɔ́ bá dɛ bɛ́ɛ́mbá Beyúdene, báaba bá lɔ́mɔ́ ágáalú odɛ́má yábɔ́ naá Kilítusu, dɛ lɛ́ bó ɔ́ŋɛ́nɔ́ɔlú go go bó oyana bɔ́ɔbɔ dɛ á ná gódá; bɔ́bɔ́ɔ bó lɔ́mɔ́ goŋaá: bá dɛ nyáá mesugé má biséégé bá moɔcɔ, bá dɛ nyáá manɔ́ŋɔ́, bá dɛ nyáá nnyama ya kanɛ go sɛ́sɛda ukelú, bá gunde bá bébeŋe go gɛdáŋa.»
44021026	Anáa nembeli, Póolo go gɔ́lɔ batɔ bénni bɔ́ɔbɔ, go ɛ́da nabɔ́ naá giséégé gá gɛsogona. Naá nnyimé ya giséégé, gɛ́hɛ́ go íŋene nabɔ́ naá Nnyaŋá ya Asaŋa|Nnyaŋá ya Asaŋa (Maison de Dieu/Temple): go go oyɛda gɛcamɛna gɛ́ɛgɛ medúgú má gɛsogona má ná manamɔ́, nɔ́ɔnɔ gó lɛ́ aá buisí bá go íŋenene gɛbáágá go onyɔ moánɛ.
44021027	Naá medúgú mátáanɔ na máandɛ́ má giséégé go ɛ́da go go mana, Beyúdene bá go ɛ́da go úle naá Esíi go ɛ́na Póolo naá Nnyaŋá ya Asaŋa|Nnyaŋá ya Asaŋa (Maison de Dieu/Temple):. Gáábɔ́ go búlumunce gitúu gá batɔ, bá báá mo gumbéné,
44021028	bá ánca bá amɔ́: «Batɔ bá Ɛ́sɛlahɛ́ɛlɛ, úlé nɔnɔ ncó no có óhiginyo. Mɔtɔ mɔ́ɔnyɔ u úlemú a húunenye batɔ hoóma hiimée, a gálagala dobɛ́ go boɛ́nɔ bá Ɛ́sɛlahɛ́ɛlɛ, dobɛ́ go gicele gá Mɔ́sɛsɛ, gɔnɔ́ dobɛ́ go Nnyaŋá ya Asaŋa yɛ́ɛyɛ. A báa lama i íŋenye batɔ báaba bá lɔ́mɔ́ bá dɛ bɛ́ɛ́mbá Beyúdene naá Nnyaŋá ya Asaŋa, a báá ágá Gimmúmpúu gá Hoóma gɛ́ɛgɛ biílo.»
44021029	Gooya gɔ́ɔgɔ gó lɛ́ goŋaá bá mbaá ŋá bá báá go ɛ́na Tolófime, mɔtɔ ba Ɛ́fɛsɛ, olɔŋɔ na Póolo naá tɛ́sɔnɔ, bá báa lɛ gó fege goŋaá a báa mo íŋenye naá Nnyaŋá ya Asaŋa.
44021030	Odɔ́ŋɛ́nɔ yɔ́ɔyɔ go saa tɛ́sɔnɔ iŋkimée, batɔ go ɛ́da go páca paca maayá miimée. Kɔ́ɔ bá gumbenemú Póolo, go ɛ́da bá mo tútulenye bá báá mo húmíe naá Nnyaŋá ya Asaŋa, bá báá dómbá go buigene bɛasɛ́.
44021031	Bá gá fúmbe go óna Póolo, cɔ́mɔ go ɛ́da bolɛna ogɔ́nɔ́ɔ ba bisimbi tɔ́sɛnɔ goŋaá ologodo a báá go oba naá Yolósalɛmɛ.
44021032	Hɔ́ɔ na hɔ́ɔ, ogɔ́nɔ́ɔ mɔ́ɔnyɔ go dómba go gɔ́lɔ bagɔ́nɔ́ɔ bá bisimbi ntɛdɛ na bisimbi bíntió, bá báá lɛ gó ɛ́da odɛ́dá anáa ologodo a mbaá lɔmɔ́. Aŋa bá mbɛɛ́ ɛ́ná ogɔ́nɔ́ɔ na bisimbi bɛ́hɛ́, gáábɔ́ go dɔmbɔ go gide Póolo.
44021033	Ogɔ́nɔ́ɔ ba bisimbi go báyɛkɛna Póolo, go íŋene bogaaga bá go mo gumbene, bá mo góda iŋgolí na magala máandɛ́. Gɛ́hɛ́ go úhune gitúu a amɔ́: «Mɔ́ɔnyɔ moánɛ a lɔ́mɔ́ ánɛ́ɛ o? A báa ŋa ŋkádɛ o?»
44021034	Kanɛ́, naá gitúu, bá mba lɛ́ bá ánca: báaba bá gálagala náana, báaba náana. Ogɔ́nɔ́ɔ ba bisimbi a dɛ ɔ́bɔ́ boóma bá ŋgénéméné go gɛánca gábɔ́, go íŋene bogaaga bá goŋaá bisimbi bɛ́ gɔ́lɔ Póolo bɛ́ ɛ́da nɛhɛ́ naá ɛgága hábɔ́.
44021035	Aŋa Póolo a mbɛɛ́ ɛ́dá bola nabɔ́ naá bogólá, bisimbi bɛ́ mba háánánáa go mo bádóɛgɛna, goakɛ́ batɔ bá mba lɛ́ bá bó dídigene na bogaaga;
44021036	bá mba lɛ́ bá bienene, bá ánca bá amɔ́: «Ŋgáa a gúe.»
44021037	Aŋa bá mbaá ŋá bá bíí íŋényé Póolo naá ɛgága, gɛ́hɛ́ go oyana ogɔ́nɔ́ɔ ba bisimbi a amɔ́: «O lɛ́ ba go páa bogaaga bá go go oyana boóma o?» Ogɔ́nɔ́ɔ go mo gálɛda a amɔ́: «Asáa o gálagala nogɛlɛ́gɛ o?
44021038	O do bósó kanɛ́ moɔnɔ́ ba Beegíbítene mɔ́ɔnyɔ a gá lɔ́mɔ́ na go ubie ologodo háalá, a bɛ́ɛ́ ɛ́dá na buúníní tɔ́sɛnɔ ínni naá giolóo gá bodɛ́agadɛ́ o?»
44021039	Póolo go gundie a amɔ́: «Yɔmɔ́ɔ ndɔ́mɔ́ ba Beyúdene, bébíénéelú naá Tálasɛ, gɛkɔ́nɔ́nɔ́ɔ gá tɛ́sɔnɔ naá gigísi gá cí gá Silisíi, ŋgɔyɔ naá tɛ́sɔnɔ yɛ́ɛyɛ ɛ lɔ́mɔ́ na ufíno. Sɔ́kɔlɛ, páamɔ́ bogaaga, kálagala na gɛdɔŋɔ.»
44021040	Ogɔ́nɔ́ɔ go mo fáa bogaaga. Kɔ́ɔ Póolo a dɛ́lɛmɛnamɔ́ naá bogólá, go mémie gɛdɔŋɔ na ombɔ́gɔ. Aŋa bá mbaá mámá pɔ́ɔ́, Póolo go ɛ́da go bó gálagala na nohébelée.
44022001	«Bondimóní bámɛ na biisée bámɛ, bódólígínyóomú nɔnɔ boóma bɔ́ɔbɔ ndɔ́mɔ́ goŋaá nnyó oyana go go bɔ́bɔgɔbɔgɔ ɛ́na no lɛ́ ba go ŋgɔ́bɔ.»
44022002	Aŋa bá mbɔɔ́ ɔ́bɔ́ goŋaá a ná lɛ́ go bó gálagala na nohébelée, bá báá lɛ gó máma pɔ́ɔ́, bá báá dámbá edúu. Póolo go ɛ́da na dogálɔ naá busío a amɔ́:
44022003	«Yɔmɔ́ɔ ndɔ́mɔ́ ba Beyúdene, bébíénéelú naá tɛ́sɔnɔ ya Tálasɛ, naá gigísi gá cí gá Silisíi. Kanɛ́ háalá naá Yolósalɛmɛ gɔ́ɔ ŋgaá ná gomáa. Geméliele mɔ́ɔ a mbaá lɔmɔ́ iloodio hámɛ, a báá kúúnényée go íyime mammana gicele gá biisée bɛcɔ́. Mmba lɛ́ bííŋénéelú na bogaaga naá buelí bá Asaŋa aŋa bɛɛnyɔ́ɔ no ŋananamɔ́ ínoni.
44022004	Mmba génégényée, mbóó ónáa batɔ báaba bá mbaá lɔmɔ́ bá bienene boóma bɔ́ɔbɔ bá dɔ́ŋɔnɔmɔ́ bá amɔ́ Pɛ́. Mmba gumbénénée batɔ banɔ́mɔtɔ́ na bakɔ́dɔ, mbó ágana naá ncíbo ya gɛaŋɔ́.
44022005	Ogɔ́nɔ́ɔ ba bedúmbí bɛbáágá naá Asaŋa na giimbó giimée gá bafɛanɔ́ɔ bá lɛ́ ba go nyó oyana goŋaá bɔ́ɔbɔ ŋgoyamɔ́ háalá bó lɛ́ mammana. Bɔ́ɔ bá mbaá ncoóo bakálata go bolimóní bɛ́cɔ́ Beyúdene báaba naá Damáasɛ. Mmba lɛ́ ŋgɛ́dana go go gumbenene boolímínyí báaba hɔ́ɔ, nco gunde nabɔ́ gódá gódá na magala naá Yolósalɛmɛ, go go bó séesenye.
44022006	«Kanɛ́ nná lɛ́ go pɛ́, mekúígíi go go bola naá Damáasɛ, gámɛ go béteme naá gɛantá gá gise gadɛ́ɛ gɛ́ ɛ́da go úlene naá mmoɛná: bó mba lɛ́ boóma bá tólóbóo.
44022007	Ŋgoó obá go cí, gámɛ go ɔ́bɔ ukelú yó kálagala yó amɔ́: “Sóole, Sóole, o céesenyemú goakɛ́ o?”
44022008	Gámɛ go úhune caá: “Daadáa, o lɔ́mɔ́ ánɛ́ɛ o?” A báá lɛ gó ŋgoyana a amɔ́: “Ndɔ́mɔ́ Yésusu ba Násalɛdɛ. Ndɔ́mɔ́ mɔ́ɔ o séesenyemú.”
44022009	Batɔ báaba bá mbaá lɔmɔ́ olɔŋɔ namɛ bá mbɛ ɛ́ná gise, kanɛ́ bá lɛ́ kanɛ go ɔ́bɔ ukelú yá mɔ́ɔnyɔ a mbaá lɔmɔ́ a kálagala.
44022010	Kɔ́ɔ, ŋgúhenemú caá: “Daadáa, ndɔ́mɔ́ ba go ŋa nɛɛ́nɛ o?” Gɛ́hɛ́ go ŋgoyana a amɔ́: “Fadɛ́gɛ́na, go ɛ́dá naá Damáasɛ, bá gaá go oyáná hɔ́ɔ buimée bɔ́ɔbɔ bó úhenemú goŋaá o ŋa.”
44022011	Kanɛ́ aŋa mmbaá ŋá mbáa go oba bigélí na gɛantáanta gá gise gɛ́ɛgɔ, batɔ báaba mmbaá lɛ olɔŋɔ nabɔ́ go kumbene, bá bɛ́ɛ́ ɛ́dá namɛ naá Damáasɛ.
44022012	«Mɔtɔ ummue a mba lɛ́ hɔ́ɔ, ufíno yɛ́hɛ́ Ananɛ́asɛ|Ananɛ́asɛ (Ananias):, gɛgaaga gá uŋgolímínyí ba Asaŋa, ɛ ɛnda tɛ́nɛ́ɛ aŋa gicele gɛ́cɔ́ gɛ́ oyamɔ́, Beyúdene biimée báaba naá Damáasɛ bá mba lɛ́ ŋgominyo sɛ́hɛ́.
44022013	Kɔ́ɔ Ananɛ́asɛ mɔ́ɔnyɔ a ncomɔ́ kíde hɔ́ɔ, go dɛ́lɛmɛna a amɔ́ gámɛ a amɔ́: “Ondimóní bamɛ Sóole, gɔnɔ́ bayɛga go ɛ́nanɛna.” Hɔ́ɔ na hɔ́ɔ, mbáá bayɛ́gá go ɛ́nana, mbáá mo ɛ́ná.
44022014	Gɛ́hɛ́ go ŋgoyana a amɔ́: “Asaŋa ba biisée bɛ́cɔ́ a mba go iyídé fueké goŋaá o lɛnca ndɛ́ga yɛhɛ́, go ɛ́na mɔ́ɔnyɔ a lɔ́mɔ́ Gɛtɛ́nɛ́ɛ mokáa, o gunde go ɔ́bɔ aŋa mɔ́ɔ moatɛ́ moatɛ a go gálagalamɔ́.
44022015	Mammana, o sɛmɛganana go bɛ́ɛmba ŋgominyo yɛhɛ́ go go oyanɛna batɔ biimée bɔ́ɔbɔ o lɔ́mɔ́ ɛ́náalú, o báá gɔnɔ́ gunde o bɔ́ɔ́ ɔ́bɔ́.
44022016	Kanɛ́ godɔ́ɔdɔ, o gá gɔnɔmɔ́ sumbugugene goakɛ́ o? Fadɛ́gɛ́na, o béyuminye, o dɔ́ŋɛnɔ ufíno yɛ́hɛ́ go go básogona bɛlɔgɔ báhɔ.”
44022017	«Gámɛ go fadɛgɛna, go gunde naá Yolósalɛmɛ. Kanɛ́, ndɛ́ go mbósógólí naá Nnyaŋá ya Asaŋa|Nnyaŋá ya Asaŋa (Maison de Dieu/Temple):, mbáá lɛ gó bɛa giínigie.
44022018	Mbɛ́ɛ́ ɛ́ná Daadáa a kálagala a amɔ́: “Bágáyɛ́gáamɔ́, go úlukie naá Yolósalɛmɛ kanɛ go gɛ́ga. Mammana, batɔ báaba hɔ́ɔ bá dɛ ná bóso go ɔ́bɔ boóma bɔ́ɔbɔ o dúfenyemú go yɔmɔ́ busío.”
44022019	Gámɛ go gundie caá: “Daadáa, bí íyimene bɔ́ɔ moatɛ́ goŋaá yɔmɔ́ɔ ŋgaá lɛ mbɔ́yɔdɛgɔnɔ naá nnyaŋá sá mbósógólí|Nnyaŋá ya mbósógólí (Synagogue):, kumbenene boolímínyí báaba kɔ́ɔ, ŋgágana báaba naá ncíbo ya gɛaŋɔ́, cóala báaba mobágɔ.
44022020	Mmba lɛ́ tɔ́nɔ olɔŋɔ na batɔ báaba bá mboó óná Ítiene, ŋgominyo yahɔ. Mmba lɛ́ ukelú nabɔ́, nnona bɛla bábɔ́.”
44022021	Daadáa go ŋgoyana kanɛ́ a amɔ́: “Ɛ́dá, goakɛ́ yɔmɔ́ɔ mɔ́ɔ ko dómanamɔ́ halaháláa, naá batɔ báaba bá lɔ́mɔ́ bá dɛ bɛ́ɛ́mbá Beyúdene.”»
44022022	Batɔ go bódólonyo Póolo gó báá ncó héme aŋa a mbaá gálɛ́dá dogálɔ dɔ́ɔdɔ; kɔ́ɔ bɛ́ ɛ́damɔ́ go ánca bá amɔ́: «Ségínyée nɔnɔ mɔtɔ mɔ́ɔnyɔ naá cí háalá! A sɛmɛganana na go gúe cá!»
44022023	Bá mba lɛ́ bá bálámancana, bá bálafa bɛla, bá nɔɔnɔnɔ bibúu go mmoɛná.
44022024	Gɔ́ɔ, Ogɔ́nɔ́ɔ ba bisimbi tɔ́sɛnɔ i íŋenemú bogaaga bá go íŋenye Póolo naá ɛgága, bá mo gide na mobágɔ goŋaá o oyɛda mammana, a dúfie boóma bɔ́ɔbɔ batɔ bá mbaá lɔmɔ́ bá ánca go bɔ́.
44022025	Kanɛ́ aŋa bá mbaá gódá Póolo goŋaá bá mo gide na mobágɔ, gɛ́hɛ́ go oyana ogɔ́nɔ́ɔ ba bisimbi ntɛdɛ mɔ́ɔnyɔ a mbaá lɔmɔ́ hɔ́ɔ a amɔ́: «No bɛanana bogaaga bá go gide na mobágɔ mɔtɔ mɔ́ɔnyɔ ɔ ɔ́bɔnɛnɔmɔ́ na Olóma kanɛ go gálɛda gɛsɛnɛ gɛ́hɛ́ o?»
44022026	Aŋa ogɔ́nɔ́ɔ ba bisimbi ntɛdɛ a mbɔɔ́ ɔ́bɔ́ dogálɔ dá Póolo dɔ́ɔdɔ, gɛ́hɛ́ go ɛ́da go oyana ogɔ́nɔ́ɔ bɛhɛ́ a amɔ́: «O gaá ná ŋaáa nɛɛ́nɛ godɔ́ɔdɔ o? Mɔtɔ mɔ́ɔnyɔ ɔ ɔ́bɔnɛnɔ na Olóma.»
44022027	Kanɛ́ ogɔ́nɔ́ɔ ba bisimbi tɔ́sɛnɔ go nco bégundidene, go úhune Póolo a amɔ́: «Ŋgoyánáamɔ́ ɛ́na mammana go ɔ́bɔnɛnɔ na Olóma.» Póolo a amɔ́: «Ɛɛ́ɛŋ.»
44022028	Ogɔ́nɔ́ɔ ba bisimbi tɔ́sɛnɔ a amɔ́: «Yɔmɔ́ɔ mmba soáa gɛca gá muinyí goŋaá ŋgɔ́bɔnɛnɔ na Olóma.» Póolo a amɔ́: «Yɔmɔ́ɔ, ndɛ́ ba mbíényée.»
44022029	Hɔ́ɔ na hɔ́ɔ, bisimbi bɛ́ɛbɛ bɛ́ mbaá lɔmɔ́ goŋaá bɛ́ mo gide na mobágɔ go dómba go bɔ́gɔ́gɛdɔ. Ogɔ́nɔ́ɔ ba bisimbi tɔ́sɛnɔ moatɛ́ go gɔ́lɔ bofoá aŋa a mbaá ncó go íyime a amɔ́ Póolo mɔ́ɔnyɔ, mɔ́ɔ ogɔ́nɔ́ɔ a mbaá fáá bogaaga bá go mo góda iŋgolí na magala a lɛ́ moɔnɔ́ ba Bóolóma.
44022030	Ogɔ́nɔ́ɔ ba bisimbi tɔ́sɛnɔ a mba lɛ́ a lɛ́galɛga go íyime ɛkádɛ moatɛ́ gɛ́ɛgɛ Beyúdene bá mbaá lɔmɔ́ bá sɔ́mɛnɔnɔ Póolo. Kɔ́ɔ aŋa gó mbaá bélíe, bá báá lɛ gó mo fulune iŋgolí, a báá fáá bogaaga naá bagɔ́nɔ́ɔ bá bedúmbí bɛbáágá naá Asaŋa na Nɛgála nɛgɔ́nɔ́ goŋaá bá bábándɛgɛna, go díliminye Póolo naá busío bábɔ́ go kálɔ́.
44023001	Kɔ́ɔ Póolo e éŋininemú batɔ bá Nɛgála nɛgɔ́nɔ́ oŋgíso, go dúme dogálɔ a amɔ́: «Bolimóní bámɛ, naá gɛɔyɔ gámɛ gɛ́ɛgɛ na Asaŋa, odɛ́má yámɛ yó do koománɛ́náa go boóma gó nco húme ínoni.»
44023002	Ananɛ́asɛ|Ananɛ́asɛ (Ananias):, ogɔ́nɔ́ɔ ba bedúmbí bɛbáágá naá Asaŋa, go íŋene batɔ bɛ́hɛ́ báaba bá mbaá lɔmɔ́ mekúígíi na Póolo bogaaga bá go mo góba go nyuudé.
44023003	Póolo go mo gálɛda a amɔ́: «Asaŋa mɔ́ɔ a ná go góbamɔ́, maamɔ́ɔ gíkodóo gá nyonyí gɛ́ɛgɛ! O lɔ́mɔ́ ndukíi hɔ́ɔlɔ́ go go mbide aŋa Gicele gɛ́ oyamɔ́. Kanɛ́, gɔ́ɔgɔ gá goŋaá o ŋa aŋa Gicele gɛ́ɛgɔ gɛ́ oyamɔ́, o fáa bogaaga bá go kide.»
44023004	Batɔ báaba bá mbaá lɔ́mɔ́ mekúígíi na Póolo go mo oyana bá amɔ́: «A lɔ́mɔ́ Ufuŋe yá bedúmbí bɛbáágá naá Asaŋa ba Asaŋa mɔ́nyɔ́ɔ o sɛgamɔ́.»
44023005	Póolo go gundie a amɔ́: «Bolimóní bámɛ, cɛ báa lɛ ŋgíyimene goŋaá a lɔ́mɔ́ Ufuŋe yá bedúmbí bɛbáágá naá Asaŋa; goakɛ́ bó lɛ́ ɔ́ŋɔ́ɔlú goŋaá: “O do sɛmɛ́gánánáa go gálagala go dobɛ́ ufuŋe yá boɛ́nɔ báhɔ.”»
44023006	Póolo a mba lɛ́ i íyimene a amɔ́ batɔ báaba bá mbaá lɔmɔ́ bábándɛ́gɛ́náalú bá mba lɛ́ biimbó bɛ́andɛ́ bɛ́ɛbɛ bɛ́ lɔ́mɔ́: Beseduseyéŋe|Beseduseyéŋe (Sadducéens): na Befelisiéŋe|Befelisiéŋe (Pharisiens):; gɛ́hɛ́ go áncɛda naá tɛ́mádɛ́má ya Nɛgála nɛgɔ́nɔ́ a amɔ́: «Bolimóní, yɔmɔ́ɔ ndɛ́ ba Béfelisiéŋe, moɔnɔ́ ba Béfelisiéŋe. Bolimóní, mbɛanana toodo odɛ́máa goŋaá begúe bá ŋga fúfúgé, go nɔ́ɔ gɔ́ɔ bá mbidemú.»
44023007	Naá nnyimé ya dogálɔ dá Póolo dɔ́ɔdɔ, cuŋí go dómba go oba na Beseduseyéŋe na Befelisiéŋe, nɛganda nɛ́ báá báábɛ́dáná.
44023008	Beseduseyéŋe bá lɛ́ batɔ báaba bó oyamɔ́ bá amɔ́ púfuge ya begúe ɛ dɛ báá, akɛ́ bɛɛ́ŋgɛlɛsɛ|Ɛ́ŋgɛlɛsɛ (ange):, akɛ́ biliíli, mó do báá; kanɛ́ Befelisiéŋe bɔ́ɔ bó olimonyo moóma mɔ́ɔmɔ muimée.
44023009	Gɛcooma gɛ́ báá lɛ gó bɛ́ɛmba gɛantáa; nɛnamá ná muloodio má gicele mɔ́ɔmɔ naá giimbó gá Befelisiéŋe go fadɛgɛna, go ɛ́da go éleninye na bogaaga bá amɔ́: «Dɛ dɛ ɛ́nánáa boóma bá gɛbɛ́ naá mɔtɔ mɔ́ɔnyɔ. Ádaga giliíli gímmue ɛ́na lí ɛ́ŋgɛlɛsɛ mɔ́ɔ a lɔ́mɔ́ mo gálɛ́dáalú.»
44023010	Gɔ́ɔ cuŋí sɛ́ bɛ́ɛmbamɔ́ na bogaaga, gó báá ŋaáa goŋaá ogɔ́nɔ́ɔ ba bisimbi tɔ́sɛnɔ a bɛa bofoá goŋaá bɛ́ dɛ ɔbɔ́ɔ Póolo go bigísi. Gɔ́ɔ o oyanamɔ́ bisimbi bɛ́hɛ́ goŋaá bɛ́ ɛ́da bɔgɔ Póolo naá kadɛ́gadɛ́ɛ ya nɛganda, bá nco gunde nɛhɛ́ naá gɛgaaga gá nnyaŋá.
44023011	Na budúgú bɔ́ɔbɔ, Daadáa go ɛ́nɛgɛna Póolo go mo oyana a amɔ́: «Bɛáa nigégé, o lɛ́ bɛ́ɛ́mbáalú udílímínyí bamɛ háalá naá Yolósalɛmɛ. Gó úhene tɔ́nɔ goŋaá go ɛ́da bɛ́ɛmba nɔ́ɔ naá Olóma.»
44023012	Aŋa gó mbaá bélíe na gɛyɛ́nɛ́, Beyúdene go gála ɛdɔgɛ. Naá ɛdɔgɛ hɛ́ɛhɔ, bá báá bálɛ́a, bá báá bɔ́yɔmɛ́nɔ́ goŋaá bá dɛ nyáá, bá dɛ bónyó boóma gó ɛ́da húme aŋa bá gaá nó óná Póolo.
44023013	Batɔ báaba bá mbaá gódá ɛdɔgɛ hɛ́ɛhɔ bá mba lɛ́ bá dómbana otíno áhandɛ́.
44023014	Kɔ́ɔ bɛ́ ɛ́damɔ́ naá bagɔ́nɔ́ɔ bá bedúmbí bɛbáágá naá Asaŋa na bafɛanɔ́ɔ, go bó oyana bá amɔ́: «Bɛɛcɔ́ɔ dɛ báa bálɛa dɛ báá bɔ́yɔmɛ́nɔ́ goŋaá dɛ dɛ gaá bédísídé boóma bá go nyáa ɛ́na akɛ́ bá go bónyo, aáŋa dɛ ga lɛ́ dɛ dɛ óná Póolo.
44023015	Kanɛ́ bɛɛnyɔ́ɔ, go ufíno yá Nɛgála nɛgɔ́nɔ́, úhúne nɔnɔ ogɔ́nɔ́ɔ ba bisimbi tɔ́sɛnɔ no amɔ́ a nyó úlene na Póolo. No ága gɛmbɛ́ná no amɔ́ no lɔ́mɔ́ goŋaá no gedie go ɛ́na gɛsɛnɛ gɛ́hɛ́ bese bese. Naá boayá bɛ́cɔ́, dɛ báá go bégedíe goŋaá dɛ gaá mo óná a gá lɛ́ a dɛ ncó bola háalá.»
44023016	Kanɛ́ ombíeni yá Póolo go ɔ́bɔ bá gálagala ɛdɔgɛ hɛ́ɛhɔ; go ɛ́da go íŋene naá ɛgága a báá dóógínyóo Póolo.
44023017	Póolo go dɔ́ŋɛnɔ ogɔ́nɔ́ɔ ummue ba bisimbi ntɛdɛ, go mo oyana a amɔ́: «Ɛ́dá na ohaŋa mɔ́ɔnyɔ naá ogɔ́nɔ́ɔ ba bisimbi tɔ́sɛnɔ, a bɛanana boóma bá go mo oyana.»
44023018	Gisimbi gɛ́ɛgɔ go mo gɔ́lɔ a bɛ́ɛ́ ɛ́dá nɛhɛ́ naá ogɔ́nɔ́ɔ ba bisimbi tɔ́sɛnɔ. A á dandá a bola, a amɔ́: «Póolo ba Beyúdene mɔ́ɔnyɔ a lɔ́mɔ́ naá ncíbo ya gɛaŋɔ́ háalá a báá tɔ́ŋɛnɔ a báá tómá a amɔ́ ŋgúle na ohaŋa mɔ́ɔnyɔ naá maamɔ́ɔ; a bɛanana boóma bá go go oyana.»
44023019	Ogɔ́nɔ́ɔ go gɔ́lɔ ohaŋa go ombɔ́gɔ, a báá bɔ́gɔ́gɛ́dɔ́ nɛhɛ́; naá bɔ́ báandɛ́, go mo úhune a amɔ́: «O lɔ́mɔ́ nakɛ́ gá go ŋgoyana o?»
44023020	Ohaŋa go mo oyana a amɔ́: «Beyúdene bá báá húme ukelú goŋaá go ɛ́da nembeli na Póolo naá Nɛgála nɛgɔ́nɔ́, gɛmbɛ́ná gábɔ́ goŋaá bá gedie go ɛ́na gɛsɛnɛ gɛ́hɛ́ bese bese.
44023021	Kanɛ́ o do hóámá o do olímínyóo. Mammana, batɔ bá go dómba otíno áhandɛ́ naá olɔŋɔ yábɔ́ bá gaá bɔ́ɔ́sɛ́gɔ́, bá mo gɔ́lɔ naá bogaaga. Bá báa bálɛa bá báá bɔ́yɔmɛ́nɔ́ goŋaá bá dɛ gaá nyáá bá dɛ bónyó boóma aáŋa bá gá lɛ́ bá dɛ mo óná. Godɔ́ɔdɔ, bá báá na go bégedie, bá gɛ́ganamɔ́ goana kundíemú yahɔ.»
44023022	Gɔ́ɔ ogɔ́nɔ́ɔ ba bisimbi tɔ́sɛnɔ aŋa a mbaá ŋá a báá go bébégidine ohaŋa goŋaá a dɛ hóámá a dɛ oyáná mɔtɔ boóma bɔ́ɔbɔ a ncomɔ́ mo dóoginyo, gɛ́hɛ́ go mo gundie na nnyimé.
44023023	Kɔ́ɔ ogɔ́nɔ́ɔ ba bisimbi tɔ́sɛnɔ a dɔ́ŋɛnɔmɔ́ bagɔ́nɔ́ɔ bá bisimbi ntɛdɛ ntɛdɛ bɛ́andɛ́, go bó oyana a amɔ́: «Bándɛ́gɛ́na nɔnɔ bisimbi mantɛdɛ máandɛ́, tɔ́nɔ na bisimbi bá nnyádɛ otíno ádadɔ́ na bɛ́ɔ́dɔ́, na batɔ bá ancɔŋɔ́ mantɛdɛ máandɛ́, no bɛ́ɛmba pɛnɛ́ɛ go go ɛ́da naá Sɛsalɛ́ɛ go bigúlí bɛ́nnámanyɛ́ na gímmue bá budúgú.
44023024	No onda tɔ́nɔ nnyádɛ go busío bá Póolo, no ɛ́da bola nɛhɛ́ naá ŋgɔ́mɔnɔ ba ogɔ́nɔ́ Féligisi, kanɛ boóma bá go mo ŋa gɛbɛ́ go pɛ́.»
44023025	Gɛ́hɛ́ go mo ɔ́ŋɛnɔ kálata a amɔ́:
44023026	«Yɔmɔ́ɔ, Kolóode Lɛ́sɛasɛ, ŋgaá bédíígíe ŋgɔ́mɔnɔ ba ogɔ́nɔ́ Féligisi.
44023027	Mɔtɔ mɔ́ɔnyɔ ko dómɛnamɔ́ mɔ́ɔnyɔ, Beyúdene bá lɛ́ mo gumbénéelú, bá báá ŋaáa bá amɔ́ bá mo óna. Gɔ́gɔ́ɔ ndɔ́mɔ́ mo bɔgɔ́ɔlú na bisimbi bámɛ aŋa mmbɔɔ́ ɔ́bɔ́ caá ɔ ɔ́bɛnɔnɔ na Olóma.
44023028	Aŋa mmbaá lɔmɔ́ ndɛ́galɛga go íyime ɛkádɛ gɛ́ɛgɛ Beyúdene bá mbaá lɛ bá mo sɔ́mɛnɔnɔ go gɛ́, mbáa lɛ gó ɛ́da nɛhɛ́ naá Nɛgála nɛgɔ́nɔ́ nábɔ́.
44023029	Gámɛ go ɛ́na goŋaá bá mbaá lɛ bá mo sɔ́mɛnɔnɔ go masɔ́mɔ máama má mbaá lɔmɔ́ má núune gicele gábɔ́. Kanɛ́, a dɛ mbáá lɛ ŋaáalú gɛoba gá ŋaá bá mo óna, ɛ́na lí, bá mo ága naá ncíbo ya gɛaŋɔ́.
44023030	Aŋa bá lɔ́mɔ́ tóógínyóolú goŋaá Beyúdene bá báá go mo gálɛna ɛdɔgɛ há go mo óna, gɔ́ɔ ko mo dómɛnamɔ́ fɛaŋɔ fɛaŋɔ, mbáá gundé mbúú úhúné tɔ́nɔ batɔ báaba bá mo sɔ́mɛnɔnɔmɔ́ goŋaá bú úle na gɛsɛnɛ moánɛ naá maamɔ́ɔ.»
44023031	Bisimbi go ŋa gɔgɔ́ aŋa bá mbaá bɛ́ oyáná. Gá bɛ́ go gɔ́lɔ Póolo, bɛ́ bɛ́ɛ́ ɛndáa nɛhɛ́ budúgú buimée, go ɛ́da bola naá tɛ́sɔnɔ ya Antɛpatɛlɛ́ɛ.
44023032	Aŋa gó mbaá bálá, bisimbi bá go ɛnda go cí bɛ́ báá gundé na nnyimé naá ɛgága, bɛ́ɛbɛ bá nnyádɛ bɛ́ báá dúmbényée na oŋɛndɔ, olɔŋɔ na Póolo.
44023033	Aŋa bá mbɛɛ́ ɛ́dá bola naá Sɛsalɛ́ɛ, bisimbi bá nnyádɛ go íŋene ŋgɔ́mɔnɔ ba ogɔ́nɔ́ Féligisi kálata, na póolo kɛ́.
44023034	Ŋgɔ́mɔnɔ ba ogɔ́nɔ́ go bana kálata, go úhune Póolo gigísi gá cí gɛ́ɛgɛ ɛ ɛ́damɔ́ go úlene hɔ́ɔ. Aŋa a mbɔɔ́ ɔ́bɔ́ goŋaá ɛ ɛ́damɔ́ go úlene naá Silisíi,
44023035	go mo oyana a amɔ́: «Aŋa batɔ báaba bá go sɔ́mɔnɔmɔ́ bá ná bolamɔ́, ndɛ go gálɛda gɛsɛnɛ gáhɔ.» Gɛ́hɛ́ go íŋene bogaaga bá go beŋebeŋe Póolo naá ndáŋɛ yɛ́ɛyɛ ufuŋe Elóode|Elóode (Hérode): a mbaá fóágá.
44024001	Naá nnyimé ya medúgú mátáanɔ, Ufuŋe yá bedúmbí bɛbáágá naá Asaŋa Ananɛ́asɛ|Ananɛ́asɛ (Ananias):, go bola naá Sɛsalɛ́ɛ olɔŋɔ na bafɛanɔ́ɔ na ugélí ummue ufíno yɛ́hɛ́ Teletúle. Gáábɔ́ go ɛ́da go go sɔ́mɔnɔ Póolo naá busío bá ŋgɔ́mɔnɔ ba ogɔ́nɔ́ Féligisi.
44024002	Bá á dɔ́ŋɛ́nɔ́ Póolo u ú úlé, Teletúle go ɛ́da go mo sɔ́mɔnɛnɔ a amɔ́: «Ŋgɔ́mɔnɔ ba ogɔ́nɔ́ Féligisi, gɛantá gá buumbénú gɛ́ɛgɛ dɛ lɔ́mɔ́ naá gɛ́ goŋaá maamɔ́ɔ na goyaŋona gɔ́ɔgɔ go á ná yaŋónáa moóma naá gɛdɔŋɔ;
44024003	dɛ mó gɔ́lɔnɔ púmú hoóma hiimée na bɛyaŋa na mbéhiigí iŋkimée.
44024004	Kanɛ́ aŋa ndɔ́mɔ́ cɛ bɛ́ɛ́mbá ba goŋaá ŋgɛ́da naá busío tɔ́bɔ ko séesenye, ŋgaá go bósógólídío goŋaá o có bódóliginyo go odɛ́má usi yáhɔ go moɔnɔ́ ba gɛcamɛna.
44024005	Dɛ ɛ́ ɛ́ná dɛ amɔ́ mɔtɔ mɔ́ɔnyɔ a lɛ́ mpígí, gɛlɔŋɔ gá mɔtɔ; ɛ ɛ́da u ubenye boologodo hoóma hiimée naá tɛ́mádɛ́má ya Beyúdene biimée. A lɛ́ ogɔ́nɔ́ɔ ba giimbó gá Banasálɛa.
44024006	A lɛ́ magáalú moánɛ goŋaá a lɔgɔ nnyaŋá ya Asaŋa|Nnyaŋá ya Asaŋa (Maison de Dieu/Temple):, gɔ́ɔ dɛ lɔ́mɔ́ mo gumbénéelú. [Dɛ báá lɛ́gálɛ́gáa go gála gɛsɛnɛ gɛ́hɛ́ aŋa gicele gɛ́cɔ́ gɛ́ oyamɔ́.
44024007	Kanɛ́ ogɔ́nɔ́ɔ ba bisimbi tɔ́sɛnɔ, Lɛ́sɛasɛ, go nco mo sógada naá ɛmbɔ́gɔ yɛcɔ́ na ugúndú uŋkimée.
44024008	A báá gálɛ́dá a amɔ́ ŋgáa báaba bá mo sɔ́mɔnɔmɔ́ bú úle naá maamɔ́ɔ.] Maamɔ́ɔ moatɛ́ moatɛ o gaá mo úhénée, go íyime boóma moatɛ́ bɔ́ɔbɔ dɛ mo sɔ́mɛnɔnɔmɔ́ go bɔ́.»
44024009	Beyúdene go gunde nnyimé yɛhɛ́ bá amɔ́ dogálɔ dɛ́hɛ́ dó lɛ́ mammana.
44024010	Gɔ́ɔ ŋgɔ́mɔnɔ ba ogɔ́nɔ́ u úhunemú Póolo a amɔ́ ŋgáa a gálagala. Póolo go dúme dogálɔ a amɔ́: «Ŋgíyimene goŋaá gitúu gá nnyómá gɛ́gɛ́ɛ maamɔ́ɔ o lɔ́mɔ́ umbidí bɛsɛnɛ ba gɛdɔŋɔ gɛ́ɛgɛ; boóma moánɛ bɔ́ ndɔ́mɔ́ na mbémineminie goŋaá nnco go ányana go yɔmɔ́ɔ moatɛ́ naá busío báhɔ.
44024011	Bó gá lɛ́ bó do dómbá medúgú mɔ́ɔ́dɔ́ na máandɛ́ gɔ́ɔ ndɔ́mɔ́ ɛ́dáalú naá Yolósalɛmɛ go go búlugenye Asaŋa; o maga go úhune bá gaá go oyáná.
44024012	Mɔtɔ ummue a lɛ́ kanɛ go kíde akɛ́ naá Nnyaŋá ya Asaŋa|Nnyaŋá ya Asaŋa (Maison de Dieu/Temple):, akɛ́ naá nnyaŋá sá mbósógólí|Nnyaŋá ya mbósógólí (Synagogue):, akɛ́ naá tɛ́sɔnɔ gadɛ́ɛ, ŋŋanana mpálɔ́ na mɔtɔ, ɛ́na lí, ndónconyo batɔ goŋaá bú ubie ologodo.
44024013	Gɔ́ɔ batɔ báaba bá lɔ́mɔ́ bá dɛ bɛ́ɛ́mbá ba go go dúfie, aáŋa mmba gálágáláa tasɛ́ tasɛ́ ya boóma bɔ́ɔbɔ bá cɔ́mɛnɔnɔmɔ́ go bɔ́.
44024014	Ŋgaá hɛmá naá mamɔ́ busío goŋaá mbúlugenye Asaŋa ba biisée bámɛ naá gɛpáa gá Pɛ́ gɛ́ɛgɛ bɔ́ɔ bó oyamɔ́ bá amɔ́ gɛ́ dɛ báá mammana; ŋgolimonyo buimée bɔ́ɔbɔ bó lɔ́mɔ́ ɔ́ŋɔ́ɔlú naá kálata ya gicele na naá kálata sá mbúsí sá Asaŋa|Mbúsí ya Asaŋa (Prophète):.
44024015	Mbɛanana toodo odɛ́máa naá Asaŋa yɛ́ɛyɛ bɔ́ɔ tɔ́nɔ bá bɛananamɔ́ goŋaá gofúfuge naá begúe gá bɛtɛ́nɛ́ɛ bá batɔ na mbɛ́ kɛ́ gó ná bɛ́ɛmba.
44024016	Boóma moánɛ bɔ́ odɛ́má yámɛ yó lɔ́mɔ́ yó do bényíígényée go boóma naá oŋgíso yá Asaŋa akɛ́ naá oŋgíso yá batɔ.
44024017	Aŋa ndɔ́mɔ́ ŋaáalú gɛca gá nnyómá cɛ bolá naá Yolósalɛmɛ, gɔ́ɔ ndɔ́mɔ́ úléelú go go nco go óhiginyo gɛdɔŋɔ gámɛ kunde páa Asaŋa bɛbáágá.
44024018	Boóma bɔ́ɔbɔ mmbaá lɔmɔ́ ŋŋanana naá Nnyaŋá ya Asaŋa bɔ́bɔ́ɔ naá gɛcamɛna gɛ́ɛgɛ bá mbaá kídé, mmba bɛáa boebíe naá gɛsogona, kanɛ akɛ́ gitúu gá batɔ, kanɛ gɛcooma.
44024019	Goana nɛnamá ná Beyúdene báaba naá gɛdɔŋɔ gá Esíi bɔ́ɔ bá mbaá lɔmɔ́ hɔ́ɔ. Bɔ́ɔ bákáa bá lɔ́mɔ́ ba go nco cɔ́mɔnɔ naá maamɔ́ɔ bó oyɛda aáŋa ndɛ́ gɛsɛnɛ nabɔ́.
44024020	Ɛ́ná goŋaá basɔ́gɔ́ɔ báaba bá cɔ́mɛnɔnɔmɔ́ báaba, bá dúfie gɛoba gámɛ gɔ́ɔgɔ mmbaá dɛ́lɛ́mɛ́ná naá Nɛgála nɛgɔ́nɔ́ na Beyúdene.
44024021	Aáŋa bó do bɛ́ɛ́mbá goana go nogálɔ nɔ́ɔnɔ mmbaá húmíe naá kadɛ́gadɛ́ɛ yabɔ́ caá: “Bó lɔ́mɔ́ go gɛsɛnɛ gá púfuge ya begúe gɔ́ɔ ndɔ́mɔ́ tɛ́nɛ́ɛ háalá go go mbide go buisí bá ínoni.”»
44024022	Kanɛ́ aŋa Féligisi a mbaá lɔmɔ́ i íyimene boóma bɔ́ɔbɔ bó lɔ́mɔ́ gioliminyo gá gɛpáa gá Pɛ́, go gundie gɛsɛnɛ na nnyimé a amɔ́ gáábɔ́ a amɔ́: «Aŋa Lɛ́sɛasɛ, ogɔ́nɔ́ɔ ba bisimbi tɔ́sɛnɔ, a nú úlemú, ndɛ go bide gɛsɛnɛ gɛ́nyɔ́.»
44024023	Gɔ́ɔ o oyanamɔ́ ogɔ́nɔ́ɔ ba bisimbi ntɛdɛ goŋaá a beŋe Póolo, kanɛ́ a mo fáanana nɛnamá ná ŋgásɛ́, a dɛ legé batɔ bɛ́hɛ́ go nco mo oyoyo.
44024024	Naá nnyimé ya baaná bá medúgú, Féligisi go úle olɔŋɔ na okɔ́dɔ bɛhɛ́ Dulusíle, mbéní ya Beyúdene. Go dóma goŋaá bɛ́ ɛ́da gɔ́lɔ Póolo; gɛ́hɛ́ go mo bódólonyo naá bosɔ́mɔ bá gioliminyo gɛ́ɛgɛ gɛ́ núunemú Yésu Kilítu|Kilítusu (Christ):.
44024025	Kanɛ́ aŋa Póolo a mbɛɛ́ ɛ́dá go gálagala gɛsɛnɛ gɛ́ɛgɛ gɛ́ núunemú gɛɔyɔ gá botɛ́nɛ́ɛ, mbánona, na nɛgála bɛsɛnɛ nɛ́ɛnɛ nɛ́ úlenemú, bofoá go gumbene Féligisi, gɛ́hɛ́ go gálɛda a amɔ́: «Godɔ́ɔdɔ, o lɛ́ ba go ɛ́da, nná go dɔ́ŋɛnɔ aŋa nná bɛamɔ́ gɛcamɛna.»
44024026	Féligisi a mba lɛ́ a fúmbe tɔ́nɔ goŋaá Póolo a mo fáa muinyí, boóma moánɛ bɔ́ a mbaá lɔmɔ́ gátáanɔ a mo dɔ́ŋɛnɔ goŋaá bá kúle.
44024027	Gɔ́ɔ nnyómá sɛ́ dómbamɔ́ ɛ́handɛ́ nɔ́ɔnɔ, Pólósu Fésétusu go gɔ́lɔ undukí yá Féligisi; kanɛ́ aŋa Féligisi a mbaá lɔmɔ́ a lɛ́galɛga goŋaá Beyúdene bá mo ɛ́na bese, gɛ́hɛ́ go dɛ́ɛna Póolo naá ncíbo ya gɛaŋɔ́.
44025001	Naá nnyimé ya medúgú mádadɔ́ mɛ́hɛ́ má gobola naá gigísi gá cí gɛ́ɛgɔ, Fésétusu go fadɛgɛna naá Sɛsalɛ́ɛ a bɛ́ɛ́ ɛ́dá naá Yolósalɛmɛ.
44025002	Bagɔ́nɔ́ɔ bá bedúmbí bɛbáágá na bafɛanɔ́ɔ bá Beyúdene go mo dúfie gɛsɔ́mɛnɔ gɛ́ɛgɛ bá mbaá sɔ́mɔ́nɔ́ɔ Póolo.
44025003	Kanɛ tɔmbɛ́nɔ́ɔ, bá mba lɛ́ bá bósógolonyo ŋgɔ́mɔnɔ ba ogɔ́nɔ́ Fésétusu go go oliminyo goŋaá Póolo u úle naá Yolósalɛmɛ, goakɛ́ bá mbaá ŋá bá báá go mo gedinye ɛdɔgɛ há go mo óna go pɛ́.
44025004	Kanɛ́ Fésétusu go bó gundie a amɔ́: «Póolo a lɛ́ naá ncíbo ya gɛaŋɔ́ naá Sɛsalɛ́ɛ, gó gɔnɔ gunde yɔmɔ́ɔ ba moatɛ́ cɛ gaá gɛ́gáa, kaá gundé fɛaŋɔ.»
44025005	A báá gó gɔnɔ gálɛda a amɔ́: «Ŋgáa bagɔ́nɔ́ɔ bɛ́nyɔ́ bɛ́ ɛ́da olɔŋɔ namɛ naá Sɛsalɛ́ɛ, bɛ́ ɛ́da sɔ́mɔnɔ mɔtɔ mɔ́ɔnyɔ hɔ́ɔ aáŋa a lɛ́ ŋaáalú gɛbɛ́ gá boóma.»
44025006	Fésétusu go bɛ́dɛmɛna naá Yolósalɛmɛ goana boóma bá medúgú aŋa mánnámanyɛ́, aŋa mɔ́ɔ́dɔ́ náana, gɛ́hɛ́ go gunde naá Sɛsalɛ́ɛ. Aŋa gó mbaá bélíe, gɛ́hɛ́ go ɛ́da lukumene naá undukí yá nɛgála ná bɛsɛnɛ, a búú úhúné goŋaá bú úle na Póolo.
44025007	Aŋa Póolo a mbuú úlé, Beyúdene báaba bá mbɛɛ́ ɛ́dá go úle naá Yolósalɛmɛ go mo géŋgelidie, bá bɛ́ɛ́ ɛ́dá go mo dɔ́ɔnɔnɔ go gɛcɛcá gá bɛbɛ́ bá moóma bá kanɛ kɔ́ɔ.
44025008	Póolo go ɛ́da go gálagala goŋaá a bósódio a amɔ́: «Ndɛ́ kanɛ go ŋa akɛ́ gɛbɛ́ gá boóma gímmue gɛ́ɛgɛ gɛ́ báláfamɔ́ gicele gá Beyúdene, akɛ́ Nnyaŋá ya Asaŋa|Nnyaŋá ya Asaŋa (Maison de Dieu/Temple):, akɛ́ gɛ́ɛgɛ gɛ́ báláfamɔ́ ufuŋe Sɛsáalɛ|Sɛsáalɛ (César/Empereur):.»
44025009	Fésétusu aŋa a mbaá lɔmɔ́ a lɛ́galɛga goŋaá Beyúdene bá mo ɛ́na bese, go úhune kanɛ́ Póolo a amɔ́: «O lɛ́galɛga go ɛ́da naá Yolósalɛmɛ goŋaá gɛsɛnɛ gáhɔ gɛ́ɛgɛ gɛ́ ɛ́da bágálɛda hɔ́ɔ naá busío bámɛ o?»
44025010	Póolo go gundie a amɔ́: «Anáa ndɔ́mɔ́ tɛ́nɛ́ɛ háalá, ndɛ́galɛgamɔ́ goŋaá gɛsɛnɛ gámɛ gɛ́ ɛ́da bágálɛda naá busío bá ufuŋe Sɛsáalɛ. Ndɛ́ kanɛ go ŋa Beyúdene gɛbɛ́ gá boóma, maamɔ́ɔ moatɛ́ moatɛ go íyimene nɔ́ɔnɔ bese bese.
44025011	Aáŋa ndɛ́ na gɛoba, gɔnɔ́ aáŋa ndɛ́ ŋaáalú gɛbɛ́ gá boóma gɛ́ɛgɛ gɛ́ háananamɔ́ goŋaá kúe, cɛ inyénée nigúe. Kanɛ́ aáŋa boóma bá kɔ́ɔ bó do báá naá bɛsɛnɛ bɛ́ɛbɛ bá tɔ́ɔnɔnɔmɔ́ go bɛ́, mɔtɔ ba go túe gáábɔ́ a dɛ báá. Ŋgáa gɛsɛnɛ gámɛ gɛ́ ɛ́da goana naá busío bá ufuŋe Sɛsáalɛ.»
44025012	Aŋa Fésétusu a mbaá ŋá a báá go ɔ́bɛnɔnɔ na basɔ́gɔ́ɔ báaba naá nɛgála, go gundie Póolo a amɔ́: «Aŋa o lɔ́mɔ́ go amɔ́ gɛsɛnɛ gáhɔ gɛ́ ɛ́da naá busío bá ufuŋe Sɛsáalɛ, gɛ́ gɛɛ́ ɛ́dá hɔ́ɔ.»
44025013	Naá nnyimé ya baaná bá medúgú go dómba, ufuŋe Agɛlɛ́pa|Agɛlɛ́pa (Agrippa I et II): na Belenísi go bola gɔ́gɔ́ɔ naá Sɛsalɛ́ɛ go go bédíigie Fésétusu.
44025014	Aŋa bá mbaá gɛ́gáa hɔ́ɔ gɛca gá medúgú, Fésétusu go dúfie ufuŋe Agɛlɛ́pa gɛsɛnɛ gá Póolo; a báá mo oyáná a amɔ́: «Féligisi a mba síé mɔtɔ ummue naá ncíbo ya gɛaŋɔ́ háalá.
44025015	Aŋa ndɔ́mɔ́ ɛ́dáalú naá Yolósalɛmɛ, bagɔ́nɔ́ɔ bá bedúmbí bɛbáágá na bafɛanɔ́ɔ bá Beyúdene go mo sɔ́mɔnɔ naá yɔmɔ́ɔ goŋaá mmo fáa gɛoba.
44025016	Gámɛ go bó gundie caá: Batɔ bá Olóma bá dɛ bɛanánáa caŋa ya go dóana go fáa mɔtɔ gɛoba, mɔ́ɔ kanɛ go dɛ́lɛmɛna go go básáaga na batɔ báaba bá mo sɔ́mɔnɔmɔ́ goŋaá a bósódio.
44025017	Gɔ́ɔ dɛ mbaá ncó gunde nabɔ́ háalá; hɔ́ɔ na hɔ́ɔ, gó bélenye, mbáá lukúményée nɛgála, mbúú úhúné goŋaá bú úle na mɔtɔ mɔ́ɔnyɔ háalá.
44025018	Babɛlɔ́bɛlɔ bɛ́hɛ́ bú ú úlé go go mo sɔ́mɔnɔ, gáábɔ́ go lɔbɛnɔ kanɛ go dúfie bɛbɛ́ bá moóma bɛ́ɛbɛ a mbaá ŋaáa aŋa mmbaá lɔmɔ́ mbéeniŋenye.
44025019	Bá mbaá lɔmɔ́ goana go mpálɔ́ go masɔ́mɔ má gioliminyo gábɔ́ na bosɔ́mɔ bá mɔtɔ uncodío bá dɔ́ŋɔnɔmɔ́ bá amɔ́ Yésusu. Yésusu ba ndiemi a mba gúé, kanɛ́ Póolo o oya a amɔ́ a lɛ́ ogɔ́sɔ.
44025020	Yɔmɔ́ɔ cɛ mbíí íyime aŋa ndɔ́mɔ́ ba ŋaá mbide mbɔ́dɔ sá masɔ́mɔ moánɛ; boóma moánɛ bɔ́ mmbuú úhúné Póolo aáŋa o olimonyo go ɛ́da naá Yolósalɛmɛ goŋaá gɛsɛnɛ gɛ́ɛgɛ gɛ́ ɛ́da bágálɛda hɔ́ɔ.
44025021	Kanɛ́ Póolo go úhune goŋaá gɛsɛnɛ gɛ́hɛ́ gɛ́ ɛ́da naá busío naá ufuŋe ogɔ́nɔ́ yá Olóma. Gɔ́ɔ ndɔ́mɔ́ íŋénéelú bogaaga goŋaá a gɛ́ga naá ncíbo ya gɛaŋɔ́ gó ɛ́da húme aŋa nná mo dómamɔ́ naá ufuŋe Sɛsáalɛ|Sɛsáalɛ (César/Empereur):.»
44025022	Agɛlɛ́pa go oyana Fésétusu a amɔ́: «Ndɛ́galɛga goŋaá yɔmɔ́ɔ moatɛ́ ŋgɔ́bɔ aŋa mɔtɔ mɔ́ɔnyɔ a gálagalamɔ́.» Fésétusu go gundie a amɔ́: «Nembeli, o gaá mo ɔ́bɔ́.»
44025023	Gó bélenye, Agɛlɛ́pa na Belenísi go úle bá báá bolá na nigúmi niimée, na gɛlɔŋɔlɔ́ŋɔ́ gá batɔ. Gáábɔ́ go nco go íŋene naá nɛgɛlɛ́ ná nɛgála. Olɔŋɔ na bagɔ́nɔ́ɔ bá bisimbi, na bɛyáŋáŋáa bá batɔ bɛ́ɛbɛ naá tɛ́sɔnɔ. Fésétusu go fáa bogaaga, bá búú úlé na Póolo.
44025024	Fésétusu go dúme dogálɔ a amɔ́: «Ufuŋe Agɛlɛ́pa, na bɛɛnyɔ́ɔ biimée báaba no lɔ́mɔ́ háalá nɛcɔ́, no núune mɔtɔ mɔ́ɔnyɔ gitúu gá Beyúdene giimée gɛ́ lɔ́mɔ́ ncó mo sɔ́mɔ́nɔ́ɔlú naá yɔmɔ́ɔ gó ɛ́da bayɛga naá Yolósalɛmɛ gó nco bola háalá, bó oya goŋaá a háanana na nigúe.
44025025	Kanɛ́ yɔmɔ́ɔ ndɛ́ ɛ́náalú goŋaá a lɛ́ kanɛ go ŋa gɛbɛ́ gá boóma gɛ́ɛgɛ a háananamɔ́ na nigúe go gɛ́. Kanɛ́ aŋa mɔ́ɔ moatɛ́ moatɛ a lɔ́mɔ́ úhúnéelú goŋaá gɛsɛnɛ gɛ́hɛ́ gɛ́ ɛ́da naá busío bá Ufuŋe ogɔ́nɔ́ yá Olóma, gɔ́ɔ ndɔ́mɔ́ olímínyóolú go mo dóma hɔ́ɔ.
44025026	Cɛ bɛanánáa boóma moatɛ́ bɔ́ɔbɔ ndɔ́mɔ́ ba ŋaá ŋgɔ́ŋɛnɔ Ufuŋe ogɔ́nɔ́ naá gɛsɛnɛ gɛ́hɛ́. Boóma moánɛ bɔ́ mbáá ná ŋaáa goŋaá a nco dɛ́lɛmɛna naá busío bɛ́nyɔ́, moatɛ́ dómbá dómbáa naá busío báhɔ ufuŋe Agɛlɛ́pa. Aŋa bá gaá ná mo úhénée a báá gálágáláa, mbɛa boóma bá go ɔ́ŋɔ.
44025027	Mammana, ŋgɛ́nana caá bó do báá tɛ́nɛ́ɛ goŋaá tóma mɔtɔ naá gɛaŋɔ́ nɔ́ɔnɔ kanɛ go dúfie bese ɛdóɛ ya bɛsɛnɛ yɛ́ɛyɛ bá mo dɔ́ɔnɔnɔmɔ́ go yɛ́.»
44026001	Agɛlɛ́pa|Agɛlɛ́pa (Agrippa I et II): go oyana Póolo a amɔ́: «Ŋgaá go fáá bogaaga bá go gálagala, o bósódio.» Póolo go fediginye ombɔ́gɔ go dúme dogálɔ a amɔ́:
44026002	«Ufuŋe Agɛlɛ́pa, ŋgɔ́bɔnɔ bese ínoni gɔ́ɔgɔ kɔ́lɔmɔ́ dogálɔ naá busío báhɔ go go bósódio naá bɛsɛnɛ bɛ́ɛbɛ Beyúdene bá cɔ́mɔnɔmɔ́ go bɛ́.
44026003	Dómba dómbáa maamɔ́ɔ moatɛ́ go íyimene caŋa sá Beyúdene iŋkimée na ɛdóɛ ya moóma yɛ́ɛyɛ bú ubenyemú cuŋí go yɛ́. Boóma moánɛ bɔ́ ko úhenemú goŋaá o dámba udúu, o mbódóliginyo.
44026004	«Beyúdene biimée bí íyimene aŋa gɛɔyɔ gámɛ gɛ́ mbaá bɛ́ɛ́mbá gó bayɛga na bohaŋa bámɛ; bí íyimene aŋa mmbɔɔ́ ɔyɔ́ɔ naá gɛdɔŋɔ gámɛ na naá Yolósalɛmɛ.
44026005	Bá ŋgíyimene fueké. Bá lɛ́ gɔnɔ́ ba go dúfie aáŋa bá lɛ́galɛga, goŋaá mmba lɛ́ ummue mɔ́ɔnyɔ naá giimbó gɛ́ɛgɛ gɛ́ dómbamɔ́ go beŋebeŋe bɛlɔsɛnɔ bá gioliminyo gɛ́cɔ́, giimbó gá Befelisiéŋe|Befelisiéŋe (Pharisiens):.
44026006	Kanɛ́ godɔ́ɔdɔ, bá mbide goakɛ́ mbɛanana toodo odɛ́máa naá tánɔ yɛ́ɛyɛ Asaŋa a mbaá dánɛ́ná biisée bá biisée kɔ́nɔ́ɔ bɛ́cɔ́.
44026007	Egúli eŋkimée yɔ́ɔ́dɔ́ na áhandɛ́ yá boɛ́nɔ bɛ́cɔ́ yá doodo odɛ́má go go ɛ́na tánɔ ya ndiemi ɛ bóhóogio; nɔ́ɔ gɔ́ɔ bá búlugenyemú Asaŋa kanɛ tɔmbɛ́nɔ́ɔ aŋa siisíi aŋa budúgú. Ufuŋe, bó lɔ́mɔ́ go toodo odɛ́máa moánɛ gɔ́ɔ Beyúdene bá cɔ́mɔnɛnɔmɔ́.
44026008	Bɛɛnyɔ́ɔ Beyúdene, no lɔ́mɔ́ no do olímínyóo no amɔ́ Asaŋa a fúfune begúe goakɛ́ o?
44026009	«Yɔmɔ́ɔ moatɛ́ mmba lɛ́ mbéeniŋenye goŋaá káanana go nuugenye ufíno yá Yésusu ba Násalɛdɛ go pɛ́ iŋkimée.
44026010	Boóma moánɛ bɔ́ mmbaá ŋanánáa naá Yolósalɛmɛ. Bagɔ́nɔ́ɔ bá bedúmbí bɛbáágá naá Asaŋa bá mba páá gɛkɔ́nɔ́nɔ́ɔ gá bogaaga. Nɔ́ɔ gɔ́ɔ mmba ágánáa gɛca gá boolímínyí naá ncíbo ya gɛaŋɔ́, gɔnɔ́ gɔ́ɔgɔ bá mbaá lɔmɔ́ goŋaá bá gaá bó ónáa, yɔmɔ́ɔ mmba lɛ́ ukelú.
44026011	Ɛŋɛndɔ gɛca, mmba lɛ́ mbó génegenye naá nnyaŋá sá mbósógólí|Nnyaŋá ya mbósógólí (Synagogue):, mbó gaŋɛna goŋaá bá básáŋona gioliminyo gábɔ́. Mpímí yamɛ nabɔ́ ɛ mba lɛ́ mbɔ́dɔ yɛ́ɛyɛ mmbaá lɔmɔ́ ŋgɛ́da bó séesenye naá tɛ́sɔnɔ sá mɛɛ́nɔ móncodío.
44026012	«Go busío moánɛ gɔ́ɔ mmbɛɛ́ ɛ́dá naá Damáasɛ na bogaaga go bosɔ́mɔ bɔ́ɔbɔ bagɔ́nɔ́ɔ bá bedúmbí bɛbáágá naá Asaŋa bá mbaá lɔmɔ́ ncoóolú.
44026013	Ufuŋe Agɛlɛ́pa, ká lɛ́ go pɛ́, go tólóbóo, gámɛ go ɛ́na gise gɛ́ ɛ́da go úlene naá mmoɛná, begibegi, gɛ́ dómba gɛ́ɛgɛ gá gɛonyá, gɛ́ có bonya namɛ na batɔ báaba mmbaá lɔmɔ́ olɔŋɔ nabɔ́.
44026014	Gɛ́cɔ́ go oba biimée go cí. Yɔmɔ́ɔ go ɔ́bɔ ukelú yó kálagala na nohébelée yó amɔ́: “Sóole, Sóole, o céesenyemú goakɛ́ o? O báŋanana gɛgáda na giélie aŋa gúlúge yɛ́ɛyɛ ɛ lɔ́mɔ́ ɛ dɛ lɛ́gálɛ́gáa go ɔ́bɛnɔ ogɔ́nɔ́ɔ ba yɛ́.”
44026015	Gámɛ go úhune caá: “Daadáa, o lɔ́mɔ́ ánɛ́ɛ o?” Daadáa go gundie a amɔ́: “Ndɔ́mɔ́ Yésusu mɔ́ɔnyɔ o séesenyemú.
44026016	Kanɛ́ fadɛ́gɛ́na, ŋgaá go ɛ́nɛ́gɛ́ná goŋaá ko íyie uyogóní bamɛ; o gaá bɛ́ɛ́mbá ŋgominyo yamɛ go go oyanɛna batɔ bóncodío aŋa o ŋgɛ́namɔ́ ínoni yɛ́ɛyɛ, o gɔnɔ bó oyanɛna bɔ́ɔbɔ nná gɔnɔmɔ́ go ínigenye.
44026017	Nná go dúgune go magálá má boɛ́nɔ bá Beyúdene na má mɛɛ́nɔ máama nná go dómanamɔ́ hɔ́ɔ.
44026018	Ko dómamɔ́ go go bó fuune oŋgíso, go go bó húmie naá mbíno o bó ága naá gise, go go gɔnɔ bó úlie naá bogaaga bá Sátana|Sátana (Satan): o bó gundie naá Asaŋa, goŋaá báaba bá ágamɔ́ odɛ́má yábɔ́ naá yɔmɔ́ɔ bá bɛa ihéehinye há bɛlɔgɔ bábɔ́, bá gɔnɔ bɛa undukí naá olɔŋɔ yá báaba bɔ́ ɔ́bɔnɛnɔmɔ́ na Asaŋa.”
44026019	«Ufuŋe Agɛlɛ́pa, gɔ́ɔ ndɔ́mɔ́ kanɛ go ŋa odóɛ go lala go giínigie gɛ́ɛgɛ gɛ́ lɔ́mɔ́ ɛ́dá ŋgúlénéelú naá mmoɛná.
44026020	Kanɛ́ mmba dóáná go oyanɛna batɔ bá Damáasɛ na bá Yolósalɛmɛ tɔ́nɔ nogálɔ ná Asaŋa; mbɛ́ɛ́ ɛ́dá naá busío mbóó oyánɛ́náa batɔ báaba naá gigísi gá cí gá Yudée giimée, gɔnɔ́ na batɔ bá bɛdɔŋɔ bíntió, mbó oyanɛna goŋaá bá núgie gɛɔyɔ gábɔ́, bá gunde naá Asaŋa, bɛ́ ɛ́da go ŋanana meŋiigíe máama má dúfenyemú mammana goŋaá bá á núgíe gɛɔyɔ gábɔ́.
44026021	Go busío moánɛ gɔ́ɔ Beyúdene bá lɔ́mɔ́ kumbénéelú, yɔmɔ́ɔ naá Nnyaŋá ya Asaŋa|Nnyaŋá ya Asaŋa (Maison de Dieu/Temple):, bá amɔ́ bá ŋgóna.
44026022	Kanɛ́ Asaŋa a lɛ́ mbeŋéelú gó nco húme ínoni yɛ́ɛyɛ, gɔ́ɔ ká lɔ́mɔ́ hɔ́ɔ goŋaá ŋgoyanɛna batɔ biimée mammana, baábayɔ́ aŋa bagɔ́nɔ́; cɛ oyáa boóma búncodío bó do dómbá boóma bɔ́ɔbɔ mbúsí sá Asaŋa|Mbúsí ya Asaŋa (Prophète): na Mɔ́sɛsɛ bá mboó oyáa goŋaá bó gaá bolá:
44026023	goŋaá Mesíi|Kilítusu (Christ): a ŋgɔ ɔ́bɛ́gɔ́nɔ́ɔ a bɛ́ɛmba ba busío ba go fúfuge naá kadɛ́gadɛ́ɛ ya begúe, a gunde a dóogonyo gise go boɛ́nɔ bɛ́cɔ́ na bɛdɔŋɔ bɛ́ɛbɛ bíncodío.»
44026024	Aŋa Póolo a mbaá lɔmɔ́ a gá gálagala nɔ́ɔnɔ go go bɔ́bɔgɔbɔgɔ, ŋgɔ́mɔnɔ Fésétusu go áncɛda a amɔ́: «Póolo, go á gɔ́lɔ́ buegu. Goíyime gáhɔ gá degédegé gɔ́gɔ́ɔ gó á go íŋéné buegu.»
44026025	Póolo go mo gundie a amɔ́: «Akɛ́ɛ, ŋgɔ́mɔnɔ Fésétusu, cɛ báá na buegu, dogálɔ dɔ́ɔdɔ kálagalamɔ́ dó lɛ́ mammana, dó gɔnɔ bɔ́ɔ́bɔnɔ.
44026026	Ufuŋe Agɛlɛ́pa i íyimene moóma mɔ́ɔmɔ muimée, gɔ́ɔ ndɔ́mɔ́ ba go gálagala naá busío bɛ́hɛ́ kanɛ bofoá; ŋgíyimene bese na bese goŋaá a mó íyimene go búmmue go búmmue, goakɛ́ mó lɛ́ kanɛ go bádómbana naá nɛɔsɛgɔ.
44026027	Ufuŋe Agɛlɛ́pa, go olimonyo moóma mɔ́ɔmɔ mbúsí sá Asaŋa sɛ́ mboó oyáa lí? Ŋgíyimene caá go olimonyo.»
44026028	Agɛlɛ́pa go gundie Póolo a amɔ́: «O fúmbe go ŋgíyie kɛlɛ́tɛnɛ|Kɛlɛ́tɛnɛ (Chrétien): hɔ́ɔ na hɔ́ɔ náana o?»
44026029	Póolo go gundie a amɔ́: «Akɛ́ gó bɛ́ɛmba godɔ́ɔdɔ háalá, akɛ́ gó bɛ́ɛmba naá nnyimé páábɔ́, ŋgáa Asaŋa a ŋa goŋaá, akɛ́ caá goana maamɔ́ɔ mokáa, kanɛ́ na biimée báaba bá mbódólónyóomú háalá ínoni, no bɛ́ɛmba aŋa yɔmɔ́ɔ, kanɛ magala máama ndɔ́mɔ́ na má.»
44026030	Gɔ́ɔ ufuŋe Agɛlɛ́pa a fadɛgɛnamɔ́ olɔŋɔ na ŋgɔ́mɔnɔ ba ogɔ́nɔ́ Fésétusu, Belenísi na batɔ báaba bá mbaá lɔmɔ́ ndukíi nabɔ́ naá nɛgála.
44026031	Gáábɔ́ go bɔ́gɔ́gɛdɔ go cumbé, go bágálɛdɛna bá amɔ́: «Mɔtɔ mɔ́ɔnyɔ a lɛ́ kanɛ go ŋa gɛbɛ́ gá boóma gɛ́ɛgɛ a háananamɔ́ na nigúe, ɛ́na lí, na ncíbo ya gɛaŋɔ́.»
44026032	Agɛlɛ́pa go oyana Fésétusu a amɔ́: «Aáŋa mɔtɔ mɔ́ɔnyɔ a lɛ́ kanɛ go úhune goŋaá gɛsɛnɛ gɛ́hɛ́ gɛ́ ɛ́da naá busío naá ufuŋe Sɛsáalɛ|Sɛsáalɛ (César/Empereur):, gásɛ́ dɛ á ŋaáa goŋaá dɛ mo dɛ́ɛ́ná.»
44027001	Aŋa gofíde gɛ́cɔ́ gá pɛ́ go go ɛ́da naá Itelíi gó mbaá bédílímínyée, bá báá gó gɔ́lɔ Póolo na batɔ bóncodío báaba bá mbaá lɔmɔ́ naá ncíbo ya gɛaŋɔ́, go bó íŋene go ogɔ́nɔ́ɔ ba bisimbi ntɛdɛ, ufíno yɛ́hɛ́ Yúliusu, ba olɔŋɔ yá bisimbi bá ufuŋe ogɔ́nɔ́ɔ ba Olóma.
44027002	Gɛ́cɔ́ go bólɛga naá sitíme ya Adalamɛ́tɛ; ɛ mba lɛ́ yɛ ɛ́dana gɛayá gá gigísi gá cí gá Esíi; gɛ́cɔ́ go biene pɛ́. Alɛsɛtálakɛ, mɔtɔ ba Masɛdóanɛ, ba tɛ́sɔnɔ ya Tesoloníke, a mba lɛ́ olɔŋɔ nɛcɔ́.
44027003	Naá gobélie, gɛ́cɔ́ go bola naá Sídono dɛ báá dɛ́lɛ́mɛ́ná hɔ́ɔ; Yúliusu, ba go beŋebeŋe Póolo, go mo íŋene bogaaga bá go ɛ́da go ɛ́na begúle bɛ́hɛ́ goŋaá bá mo fáa bɔ́ɔbɔ a mbaá lɔmɔ́ a lɛ́galɛga.
44027004	Aŋa dɛ mbaá fádɛ́gɛ́ná hɔ́ɔlɔ́, gɛ́cɔ́ go ɛnda boayá boayá bá mbádá bá Sípele goŋaá ufufu yó mba lɛ́ yó có úlenine cɛŋɛ.
44027005	Gɔ́ɔ dɛ dómbɛnamɔ́ naá máŋɛ́ mekúígíi na bigísi bá cí bá Silisíi na bá Penfilíi, gɛ́cɔ́ go ɛ́da bola naá tɛ́sɔnɔ ya Mɛ́la, yɛ́ɛyɛ naá Lisíi, dɛ báá dɛ́lɛ́mɛ́ná hɔ́ɔ.
44027006	Hɔ́ɔ hɔ́ɔlɔ́, ogɔ́nɔ́ɔ ba bisimbi go ɛ́na sitíme ya Alɛsandɛlɛ́ɛ yɛ́ɛyɛ ɛ mbaá lɛ yɛ ɛ́dana naá Itelíi, a báá có búlúgíe kɔ́ɔ.
44027007	Medúgú gɛca, oŋɛndɔ yɛ́cɔ́ naá miimpo go bɛ́ɛmba ndɔlɛ; dɛ dɛ mbáa lɛ dɛ gɔnɔ go ɛnda fɛaŋɔ fɛaŋɔ. Naá gɛdɔmbɔ makɔ́nɔ́ gɔ́ɔ dɛ ɛ́damɔ́ bola naá Sínidi. Aŋa ufufu yó mbaá lɔmɔ́ yó có legene goŋaá dɛ dɛ ɛ́dá naá busío gɛayá gɛ́ɛgɔ, gɛ́cɔ́ go dómbɛna boayá boayá bá mbádá bá Kɛlɛ́tɛ, mekúígíi na Salamɔ́nɛ, anáa ufufu yó mbaá lɔmɔ́ lɛɔɔ.
44027008	Na gɛdɔmbɔ makɔ́nɔ́ gɔ́ɔ dɛ ɛ́damɔ́ naá busío na oŋɛndɔ boayá boayá, gɛ́cɔ́ go ɛ́da bola naá hoóma hémmue bá dɔ́ŋɔnɔ bá amɔ́ Bɛnɔ́gɔ́ bá Ayooga, mekúígíi na tɛ́sɔnɔ ya Lasáya.
44027009	Medúgú má mbaá ŋá má báá go dómba makɔ́nɔ́, oŋɛndɔ yɔ́ɔyɔ naá miimpo yó ná lɛ́ gɛgáda; goakɛ́ gɛcamɛna gá go bécelene manyáanya gɛ́ mbaá ŋá gɛ́ báá go dómba. Boóma bá ndiemi bɔ́ Póolo a bó lɔsɛnɔmɔ́ a amɔ́:
44027010	«Bɛsámbɔ́ɔ, ŋgɛ́nana caá oŋɛndɔ yɔ́ɔyɔ yó gaá bɛ́ɛ́mbá gɛgáda. Sitíme na bɛbɛa bá yɛ́ mó gaá dɛ́áŋádɛ́áŋáa gɛbɛ́, akɛ́ bɛɛcɔ́ɔ moatɛ́ moatɛ dɛ lɛ́ ba go sola.»
44027011	Kanɛ́ ogɔ́nɔ́ɔ ba bisimbi a mba lɛ́ ɔ ɔ́bɔnɔ goana dogálɔ dá ugógí na dá mɔtɔ ba sitíme, a bíí inyé go ɔ́bɔ dá Póolo.
44027012	Nɛyooga nɛ́ dɛ mbáa lɛ bese go go dúmbie gɛcamɛna gá isió hɔ́ɔ; boóma moánɛ bɔ́ gɛca gá batɔ naá sitíme gɛ́ húmemú ukelú goŋaá bú úlukie hɔ́ɔ; mbééníŋínyí yabɔ́ ɛ mbaá lɔmɔ́ goŋaá mmagɔ yɛ amɔ́ ɛ bɛ́ɛmba, bɛ́ ɛ́da bola naá Fenígisi, nɛyooga nímmue ná Kɛlɛ́tɛ nɛ́ɛnɛ nɛ́ núunemú gɛmbádáa na gɛmmoɛnáa gá mbɛ́dɛ́mɛ́nɛ́ná buisí, go go dúmbie gɛcamɛna gá isió hɔ́ɔ.
44027013	Aŋa ufufu yá go ɛ́da go úle gɛmbádáa yó mbɛɛ́ ɛ́dá go fufe, gáábɔ́ go béeniŋinye goŋaá gosaŋa gábɔ́ go gɛɛ́ ɛndá bese; go fediginye gɛkɔ́ŋɔ gá go dílimenye sitíme, gáábɔ́ go ɛ́da go ɛnda boayá boayá naá máŋɛ́, mekúígíi na Kɛlɛ́tɛ.
44027014	Moɔnɔ́ ba gɛcamɛna goana a á dómbá, gɛgaaga gá puŋe, ufíno yá gɛ́ Ɛlakɛlɔ́ŋɔ, go ɛ́da fadɛgɛna naá ɛgɔndɔ ya Kɛlɛ́tɛ.
44027015	Kɔ́ɔ puŋe yɛ́ɛyɔ ɛ dandamɔ́ ɛ nóŋada sitíme ɛ báá dómbá na yɛ́ kanɛ mbátɛmbɛ́gɛ́ná. Gɛ́cɔ́ go bádɛ́ɛnɛna, sitíme ɛ báá dómbá nɛcɔ́.
44027016	Gɛ́cɔ́ go ɛ́da dómba gɛmbádáa gá ikíkísi há gɛyɛŋɛ gá cí naá máŋɛ́, bá dɔ́ŋɔnɔmɔ́ bá amɔ́ Kóda, kɔ́ɔ dɛ bɛamɔ́ ŋgásɛ́ ya go gɔ́lɔ inendúe há gisódio na gɛdɔmbɔ makɔ́nɔ́.
44027017	Aŋa bá mbaá hɛ́ búlúgíe naá mmoɛná, gáábɔ́ go gódana sitíme na duelí dá gidúgune. Kanɛ́ aŋa bá mbaá lɔmɔ́ bá díine goŋaá sitíme ɛ dɛ ɛ́dá bédímene naá mocánána má cɔ́lɔ sá Libíi, gáábɔ́ go siisie gidílímínínyé sitíme, bá báá bádɛ́ɛ́nɛ́ná puŋe ɛ bó indenye.
44027018	Aŋa gó mbaá lamá gó ɛ́da bélie gɔgɔ́ puŋe ɛ dúmbenye na go có búugebugie, batɔ báaba naá sitíme go ɛ́da go gɔ́lɔnɔ bɛbɛa bú umbenene naá máŋɛ́.
44027019	Naá buisí bá gádadɔ́ɔ, batɔ bá sitíme go ɛ́da go umbenene na ɛmbɔ́gɔ yabɔ́ ya moatɛ́ moatɛ moóma má sitíme naá miimpo.
44027020	Medúgú gɛca, buisí bó do hémé, muotóti mó do ɛ́nɛ́gá; gɔgɔ́ puŋe yɛ́ ɛ dúmbenyemú na bogaaga; bɛnamá bɛ́cɔ́ go gologosa dɛ báá yímíe mbééníŋínyí ya ŋaá dɛ gaá sódógá.
44027021	Medúgú má báá dómbá gɛca mɔtɔ a dɛ nyáá boóma. Gɔ́ɔ Póolo a fadɛgɛnamɔ́ naá kadɛ́gadɛ́ɛ yabɔ́, go bó oyana a amɔ́: «Begúle bámɛ, bó mba lɛ́ bese no ŋgɔ́bɛnɔ dɛ dɛ úlúkíe naá Kɛlɛ́tɛ; gásɛ́ gɛbɛ́ aŋa gɛ́ɛgɛ náana gɛ́ dɛ á gá có gídé.
44027022	Godɔ́ɔdɔ yɛ́ɛyɛ, ŋgaá nyó úhúné goŋaá no bɛa kélemene, akɛ́ mɔtɔ ba ummue naá olɔŋɔ yɛ́nyɔ́ɔ a dɛ gaá taŋá, goana sitíme yɛ́ ɛ gaá ná solá.
44027023	Mammana, Asaŋa mɔ́ɔnyɔ ŋgɔ́bɔnɛnɔmɔ́ nɛhɛ́ kunde mmo yɔgɔnɛnɔ, ɛ́ŋgɛlɛsɛ|Ɛ́ŋgɛlɛsɛ (ange): bɛhɛ́ a báá ŋgɛ́nɛgɛna na budúgú,
44027024	a báá ŋgoyáná a amɔ́: “Póolo, o do gɔ́lɔ́ bofoá, o sɛmɛganana go dɛ́lɛmɛna naá busío bá Sɛsáalɛ|Sɛsáalɛ (César/Empereur):. Asaŋa go busi bɛ́hɛ́, a á go fáá gɛɔyɔ na batɔ biimée báaba o lɔ́mɔ́ nabɔ́ naá sitíme.”
44027025	Gɔ́ɔ, begúle bámɛ, bɛáa nɔnɔ kélemene; goakɛ́ mbɛanana toodo odɛ́máa naá Asaŋa goŋaá bó gaá báŋaáa aŋa a á ná ŋgoyáná.
44027026	Kanɛ́ puŋe ɛ gɛɛ́ ɛ́dá có nɔɔ naá gɛyɛŋɛ gá cí gímmue naá tɛ́mádɛ́má ya máŋɛ́.»
44027027	Bó mba lɛ́ budúgú bá gɔ́ɔ́dɔ́ na génni, gɔgɔ́ puŋe ɛ có gɔ́gɔ naá máŋɛ́ má Meditilenée. Boóma bá tólóbóo ya budúgú, boyogóní bá sitíme go ɛ́na aŋa ɛ gaá gá lɛ́ go báláfɛna cí.
44027028	Gɔ́ɔ bá nɔɔmɔ́ nuelí na gɛdɔ́bɔ́ gá gɛkɔ́ŋɔ gódɛ́náalú kɔ́ɔ naá miimpo go go ɛ́na go íŋenene gá má: gá busío, bá bɛ́ɛ́ ɛ́ná goŋaá goíŋenene gó mba lɛ́ mɛ́da nitíno na buinyo na máandɛ́; bá á gɔnɔ́ báyɛkɛdɛna, bá báá gɔnɔ́ nɔɔ nuelí bá bɛ́ɛ́ ɛ́ná goŋaá goíŋenene gó lɛ́ mɛ́da nitíno na mánnámanyɛ́.
44027029	Kanɛ́ aŋa bá mbaá lɛ bá díine goŋaá sitíme yɛcɔ́ ɛ dɛ bádóɛ́dá go bɛdánɛ́dánɛ́, gáábɔ́ go nɔɔ bidílímínínyé sitíme bínni naá nnyimé ya yɛ́; go ɛ́da go gɛ́gana, bá file gobála gá gɛyɛ́nɛ́.
44027030	Boyogóní bá sitíme go ɛ́da go fúmbe pɛ́ ya goŋaá bá pamba. Kɔ́ɔ bá siisiemú inendúe há gisódio naá miimpo bá ágana gɛmbɛ́ná bá amɔ́ bɔ́ɔ báaba bɛ́ ɛ́da góda bese bidílímínínyé naá busío bá sitíme.
44027031	Kanɛ́ Póolo go oyana ogɔ́nɔ́ɔ ba bisimbi ba Olóma na bisimbi a amɔ́: «Aáŋa batɔ béení bá dɛ lɔbɛ́nɔ́ naá sitíme no do gaá pambá.»
44027032	Gɔ́ɔ bisimbi bɛ́ dómbamɔ́ go sómba duelí dɔ́ɔdɔ dó mbaá lɔmɔ́ dó nona inendúe, bá báá hɛ́ dɛ́ɛ́ná, hɛ́ báá dómbá.
44027033	Aŋa bá mbaá ŋá bá gá gɛ́gana goŋaá gɛyɛ́nɛ́ gɛ́ bála, Póolo go úhune goŋaá ŋgáa mɔtɔ uŋkimée a nyáanya, a gálagala a amɔ́: «Ínoni, medúgú mɔ́ɔ́dɔ́ na ménni mámáa no lɔ́mɔ́ no báá gɛ́gáa, no do nyáá boóma.
44027034	Ŋgaá nyó úhúné goŋaá no nyáanya, goakɛ́ bó háanana nɛnyɔ́ goŋaá no sódoga. Kanɛ́ akɛ́ mɔtɔ ba ummue naá olɔŋɔ yɛ́nyɔ́, cabá ɛ dɛ gaá mo kusídé.»
44027035	Naá nnyimé ya dogálɔ dɔ́ɔdɔ, Póolo go gɔ́lɔ gɛlɛ́dɛ, go bósógolidio Asaŋa naá busío bá batɔ biimée, go gɛ́ gɛ́sa a bɛ́ɛ́ ɛ́dá go nyáanana.
44027036	Gɔ́ɔ batɔ biimée bá bɛamɔ́ masánca bá báá nyáányáa tɔ́nɔ.
44027037	Dɛ mba lɛ́ naá sitíme batɔ mantɛdɛ máandɛ́ na otíno ádadɔ́ na buinyo na ummue.
44027038	Aŋa bá mbaá nyáányáa bá báá hóógío, gáábɔ́ go umbenene belée yɛ́ɛyɛ ɛ mbaá síéné goŋaá sitíme ɛ bɛ́ɛmba láhɔ láhɔ.
44027039	Aŋa gɛyɛ́nɛ́ gɛ́ mbaá bálá, boyogóní bá sitíme bá dɛ mbá lɛnca cí. Kanɛ́ gáábɔ́ go ɛ́na gɛnana gɔnɔ́ na hoóma há ɛcánána; gáábɔ́ go gedie goŋaá bá díliminye sitíme hɔ́ɔ aáŋa bó lɛ́ ba go ɛnda.
44027040	Gáábɔ́ go fulune bidílímínínyé sitíme bá báá bɛ́ dɛ́ɛ́ná naá máŋɛ́. Bá báá fulúné naá gɛcamɛna gímmue eé gímmue duelí dá bɛbosa bɛ́ɛbɛ bɛ́ mbaá lɔmɔ́ bɛ́ oyoyo go go indenye sitíme. Kɔ́ɔ bá ágamɔ́ sanda ya ufufu naá busío bá sitíme goŋaá ufufu yó yɛ dídigene, bá bɛ́ɛ́ ɛ́dá bɛ́ ɛ́dana anáa hoóma há ɛcánána.
44027041	Kɔ́ɔ bɛ́ ɛ́damɔ́ bola naá hoóma há gɛca gá ɛcánána naá cí ya miimpo, sitíme go kákɛna hɔ́ɔ. Busío bá yɛ́ bó báá bédíménée naá gɛca gá ɛcánána gadɛ́ɛ, ɛ dɛ gɔnɔ́ bégélidie. Naá gɛcamɛna gɛ́ɛgɔ, miimpo máama má mbaá lɔmɔ́ má bádóɛdana na bogaaga naá nnyimé má yɛ gada.
44027042	Bisimbi bɛ́ mba lɛ́ bɛ́ lɛ́galɛga go óna bɛmbɔgɔ goŋaá akɛ́ gímmue gɛ́ dɛ ságɛ́ná naá gɛnɛ́ŋa.
44027043	Kanɛ́ ogɔ́nɔ́ɔ ba bisimbi ba Olóma a mba lɛ a lɛ́galɛga go sódio Póolo, gɔ́ɔ a bó legemú goŋaá bá dɛ ŋaáa aŋa bá béeniŋenyemú nɔ́ɔnɔ. A báá fáá báaba bá mbaá lɔmɔ́ bí íyimene gɛnɛ́ŋa bogaaga bá ŋaá bá dóana go bɔ́nɔ naá miimpo bá yooga bɛ́ ɛ́da naá cɔ́lɔ.
44027044	Báaba bóncodío bá síene bá bienene naá nnyimé, bá bégumbeninene naá biseli bá mabámá ɛ́na lí naá bigísi bá sitíme. Nɔ́ɔnɔ gɔ́ɔ bá yoogamɔ́ biimée kanɛ ummue ba cabá go mo kuside.
44028001	Aŋa dɛ mbaá pambá nɔ́ɔnɔ, gɛ́cɔ́ go ɔ́bɔ goŋaá gɛyɛŋɛ gá cí gɛ́ɛgɛ naá tɛ́mádɛ́má ya miimpo anáa dɛ mbaá lɔmɔ́ hɔ́ɔ bá mbaá lɛ bá gɛ́ dɔ́ŋɔnɔ bá amɔ́ Málɛtɛ.
44028002	Batɔ báaba hɔ́ɔ go có gɔ́lɔ bese makɔ́nɔ́ Aŋa nobólá nó mbaá bayɛ́gá go naanana, isió hɛ́ báá bɛ́ɛ́mbá makɔ́nɔ́, gáábɔ́ go có fóanɛna gɛgɔnyɛgɔnyɛ gá íyuke go go ɔ́sɔbɔ hɔ́ɔ biimée.
44028003	Kɔ́ɔ Póolo a gósɛdamɔ́ kelegelíe go go nɔɔ naá íyuke, nnyɔ́gɔ go nyuunuguge na gofɛ́ɔ gá íyuke, ɛ báá lámpɛ́mɛ́ná Póolo go ombɔ́gɔ.
44028004	Aŋa batɔ báaba naá hoóma hɔ́ɔhɔ bá mbɛɛ́ ɛ́ná nnyɔ́gɔ ɛ soɛlasoɛla naá ombɔ́gɔ yá Póolo, gáábɔ́ go ɛ́da go bágálɛnagalɛna bá amɔ́: «Kanɛ cuŋíi, mɔtɔ mɔ́ɔnyɔ a lɛ́ uŋgúníní batɔ. Kanɛ́ akɛ́ aŋa a á ná pambá naá máŋɛ́, botɛ́nɛ́ɛ bá Asaŋa bó do olímónyóo goŋaá a sódoga háalá.»
44028005	Kɔ́ɔ Póolo a mihidemú nnyɔ́gɔ naá íyuke, kanɛ go ɔ́bɔ akɛ́ gokánya naá mɔ́ nnyɔ́dɔ.
44028006	Batɔ bɔ́ɔbɔ bá mba lɛ́ bá béeniŋenye goŋaá ombɔ́gɔ yá Póolo yó gɛɛ́ ɛ́dá go fodoga, ɛ́na lí o oba a dómba go gúe. Kanɛ́ aŋa bá mbaá gɛ́gánáa gɛntaálala gá gɛcamɛna bá dɛ ɛ́ná goŋaá gɛgáda gá boóma gɛ́ á mo ŋaáa, gáábɔ́ go núgie nyuudé, go ɛ́da go gálagala bá amɔ́ mɔtɔ mɔ́ɔnyɔ a lɛ́ asaŋa ummue.
44028007	Ogɔ́nɔ́ɔ ba Málɛtɛ, bá mo dɔ́ŋɔnɔ bá amɔ́ Púbiliusu, a mba lɛ́ a bɛanana bigísi bá cí mekúígíi na hoóma hɔ́ɔhɔ. Mɔ́ɔ go có gɔ́lɔ bese bese naá mɔ́ nnyaŋá, dɛ báá dúmbíe medúgú mádadɔ́ hɔ́ɔ.
44028008	Isée a mba lɛ́ mbɛ́dɛ́ɛ naá ncíbo a nóma na nnyɔ́dɔ ya go bólɛgana na gadɛ́ɛ gá sabala. Kɔ́ɔ Póolo ɛ ɛ́damɔ́ anáa a mbaá lɔmɔ́ mbɛ́dɛ́ɛ, a báá bósógólídío Asaŋa a báá mo dálá ɛmbɔ́gɔ, go mo éŋugie.
44028009	Naá nnyimé hɔ́ɔlɔ́, bɔgɔnɔ́gɔnɔ biimée báaba naá gɛyɛŋɛ, gáábɔ́ go ɛ́da go úlene naá Póolo, a bó éŋugenye tɔ́nɔ.
44028010	Batɔ bɔ́ɔbɔ go ɛ́da go có gɔ́lɔnɔ na mbúlugie iŋkimée, gɔnɔ́ naá gɛcamɛna gɛ́ɛgɛ dɛ mbaá lɔmɔ́ goŋaá dɛ dúmbenye na oŋɛndɔ yɛ́cɔ́ naá máŋɛ́, bá báá có fáánánáa buimée bɔ́ɔbɔ bó mbaá lɔmɔ́ bá go có oyo.
44028011	Naá nnyimé ya ɛfɛ́ ɛdadɔ́, gɛ́cɔ́ go gɔ́lɔ sitíme ya Alɛsandɛlɛ́ɛ, bá yɛ dɔ́ŋɔnɔ bá amɔ́ «baasaŋa bá ɛbáása», ɛ mba lɛ́ dúmbíelú gɛcamɛna gá isió naá gɛyɛŋɛ anáa dɛ mbaá lɔmɔ́.
44028012	Dɛ ɛ́ ɛ́dá bola naá tɛ́sɔnɔ ya Silékusu, dɛ báá ŋaáa hɔ́ɔ medúgú mádadɔ́.
44028013	Dɛ ú úlúkíe hɔ́ɔlɔ́, gɛ́cɔ́ go biene boayá boayá bá gɛyɛŋɛ gɛ́ɛgɔ dɛ bɛ́ɛ́ ɛ́dá bola naá tɛ́sɔnɔ ya Légio. Naá gobélie, ufufu yá gɛmbádáa go ɛ́da go fufe, gɛ́cɔ́ go ŋa medúgú máandɛ́, dɛ́ bɛ́ɛ́ ɛ́dá bola naá tɛ́sɔnɔ ya Púsole.
44028014	Hɔ́ɔ gɔ́ɔ dɛ mbaá gídé bolimóní bɛ́cɔ́ bá gioliminyo báaba bá mbaá có úhúné goŋaá dɛ dúmbie gɛanyɛ nabɔ́. Náana gɔ́ɔ dɛ mbɛɛ́ ɛndáa dɛ bɛ́ɛ́ ɛ́dá bola naá Olóma.
44028015	Aŋa bolimóní bɛ́cɔ́ báaba naá Olóma bá mbɔɔ́ ɔ́bɔ́ goŋaá dɛ á bolá, gáábɔ́ go ɛ́da fadɛgɛna go go nco có gólio naá Nyonyí ná Epiusu na naá Nnyaŋá Ɛ́dadɔ́ sá Biinyí. Póolo u úle a bó ɛ́nana, gɛ́hɛ́ go béhiigi Asaŋa, odɛ́má yɛ́hɛ́ yó bóó obá.
44028016	Aŋa dɛ mbaá bolá naá Olóma, bá báá lɛ gó fáa Póolo bogaaga bá go gɛ́ga naá nnyaŋá mmue mɔ́ɔ mokáa, na gisimbi gá go mo beŋebeŋe. .”»
44028028	Póolo go gɔnɔ gídene a amɔ́: «Íyíme nɔnɔ kanɛ́ goŋaá: Cɔ́mɔ ya gisódio gá Asaŋa ɛ mbu úlé go busío bá báaba bá lɔ́mɔ́ bá dɛ bɛ́ɛ́mbá Beyúdene. Akɛ́ bɔ́ɔ bá ná yɛ ɔ́bɔnɔ.» [
44028029	Aŋa Póolo a mbaá gálɛ́dá dogálɔ dɔ́ɔdɔ, Beyúdene go gúlugene bɛ́ ɛ́da bá ŋanana mpálɔ́ makɔ́nɔ́ bɔ́ɔ na bɔ́ɔ.]
44028030	Kɔ́ɔ Póolo a ŋamɔ́ nnyómá ɛ́handɛ́ a soanana nnyaŋá yɛ́ɛyɛ a mbaá lɔmɔ́ a gɛ́ga hɔ́ɔ. A kúle na batɔ báaba bá mbaá lɔmɔ́ bá nco mo ɛ́nana hɔ́ɔ.
44028031	O oya masɔ́mɔ má Bufuŋe bá Asaŋa, a húunenye buimée bɔ́ɔbɔ bó núunemú Daadáa Yésu Kilítu|Kilítusu (Christ):. A mba lɛ́ a ŋanana nɔ́ɔnɔ na toodo odɛ́máa iŋkimée, kanɛ mɔtɔ ba go mo lege boóma.
45001001	Yɔmɔ́ɔ Póolo, uyogóní bá Yésu Kilítu|Kilítusu (Christ):, Asaŋa a mba tɔ́ŋɛ́nɔ́ go go ɛ́ya Apótɛlɛ|Apótɛlɛ (Apôtre):, a báá ŋgiyídé go go dúmenye Gɛnɔ́gɔ́ gá Cɔ́mɔ gɛ́hɛ́, yɔmɔ́ɔ mɔ́ɔ ŋgɔ́ŋɔmɔ́ kálata yɛ́ɛyɛ.
45001002	Asaŋa a mba dáná Gɛnɔ́gɔ́ gá Cɔ́mɔ moánɛ fueké go eŋgúdé yá mbúsí|Mbúsí ya Asaŋa (Prophète): sɛ́hɛ́ naá Ŋgɔ́ŋɛ́.
45001003	Gɛnɔ́gɔ́ gá Cɔ́mɔ moánɛ gɛ́ núune Moɔnɔ́ bɛhɛ́ mɔ́ɔnyɔ a mbaá bébíéné naá boayá bá mɔtɔ naá nogɔgɔ́ ná Défidi|Défidi (David):.
45001004	Naá boayá bá Gimmúmpúu gá Giliíli, bá mba mo dílímínyée Moɔnɔ́ ba Asaŋa na bogaaga buimée, go go fúfúgé gɛ́hɛ́ naá kadɛ́gadɛ́ɛ ya begúe. A lɔ́mɔ́ Yésu Kilítu Daadáa bɛcɔ́.
45001005	Go busío bɛ́hɛ́, Asaŋa a mba ŋgíyíe Apótɛlɛ naá busi bɛ́hɛ́, goŋaá ŋgindenye batɔ bá bɛdɔŋɔ biimée, bá mo olimonyo, bá gɔnɔ mo ɔ́bɛnɔ.
45001006	Bɛɛnyɔ́ɔ, no lɛ́ naá olɔŋɔ yá báaba Asaŋa a mbaá bó dɔ́ŋɛ́nɔ́ goŋaá no ɔ́bɛnɔnɔ na Yésu Kilítu.
45001007	Bɛɛnyɔ́ɔ biimée báaba naá Olóma, Asaŋa a nyó maamana, gɔ́ɔ a mbaá nyó dɔ́ŋɛ́nɔ́ goŋaá no bɛ́ɛmba bɛ́hɛ́. Ŋgáa Asaŋa Baaba bɛcɔ́, na Daadáa Yésu Kilítu bá nyó boogo, bá gɔnɔ nyó fáa buumbénú.
45001008	Go go bayɛga, mbéhiigi Asaŋa bamɛ gá Yésu Kilítu|Kilítusu (Christ):, go busío bɛ́nyɔ́ biimée, goakɛ́ batɔ bá cí iŋkimée bó oya bá amɔ́ no lɛ́ odɛ́má naá Asaŋa.
45001009	Asaŋa mɔ́ɔnyɔ mmo yɔgɔnɛnɔmɔ́ na odɛ́má yámɛ uŋkimée, go go dúmenye Gɛnɔ́gɔ́ gá Cɔ́mɔ gɛ́ɛgɛ gɛ́ núunemú Moɔnɔ́ bɛhɛ́, i íyimene a amɔ́ ŋgoya mammana; i íyimene a amɔ́ nnyó béeniŋenye kanɛ tɔmbɛ́nɔ́ɔ,
45001010	bɛcamɛna biimée bɛ́ɛbɛ mbósógolonyomú. Ŋgúhene Asaŋa goŋaá aáŋa a lɛ́galɛga, a mbuunene pɛ́ ya go úle naá bɛɛnyɔ́ɔ, goakɛ́ mmba lɛ́ na ncaná ya go úle hɔ́ɔlɔ́ fueké.
45001011	Ndɛ́ na ncaná ya go nyó ɛ́na goŋaá nnyó bɛɛna bɔ́ɔbɔ Giliíli a á ná páá go go gíndenye gioliminyo gɛ́nyɔ́.
45001012	Ndɛ́galɛga dómbá dómbáa caá mbɛ́ɛmba olɔŋɔ nɛnyɔ́, dɛ gíndeninye: yɔmɔ́ɔ, naá gioliminyo gɛ́nyɔ́, bɛɛnyɔ́ɔ, naá gɛ́ɛgɛ gámɛ.
45001013	Bolimóní, ndɛ́galɛga caá no lɛnca goŋaá ɛŋɛndɔ gɛca, mmba lɛ́ mbéeniŋenye go úle naá bɛɛnyɔ́ɔ, kanɛ́ ndɛ́ kanɛ go bɛa pɛ́ gó nco húme godɔ́ɔdɔ. Mmba lɛ́ ndɛ́galɛga go úle naá bɛɛnyɔ́ɔ go go ŋa buelí bá go úme boóma naá bɛɛnyɔ́ɔ, aŋa gɔ́ɔgɔ ŋŋananamɔ́ naá mɛɛ́nɔ máama móncodío.
45001014	Bó háanana goŋaá túmenye Gɛnɔ́gɔ́ gá Cɔ́mɔ go batɔ biimée, go Bágɛlɛ́gɛ|Bágɛlɛ́gɛ (Grecs):, na go báaba bá lɔ́mɔ́ biinyí; go benciŋínciŋi, na go báaba bá lɔ́mɔ́ kanɛ nciŋí.
45001015	Go busío moánɛ gɔ́ɔ, ndɛ́galɛgamɔ́ go nco dúmenye Gɛnɔ́gɔ́ gá cɔ́mɔ naá bɛɛnyɔ́ɔ tɔ́nɔ, batɔ bá Olóma.
45001016	Odóɛ gonóa yó do báá namɛ go go dúmenye Gɛnɔ́gɔ́ gá Cɔ́mɔ. Gɛ́ lɛ́ na bogaaga bɔ́ɔbɔ Asaŋa a bɛananamɔ́ go go sódio biimée báaba bá lɔ́mɔ́ odɛ́má naá mɔ́ɔ; gó bayɛga go Beyúdene, gó ɛ́da go éme go báaba bá lɔ́mɔ́ bá dɛ bɛ́ɛ́mbá Beyúdene.
45001017	Mammana, Gɛnɔ́gɔ́ gá Cɔ́mɔ gɛ́ lincienye aŋa Asaŋa i íyienyemú batɔ bɛtɛ́nɛ́ɛ naá busío bɛ́hɛ́. Bó lɔ́mɔ́ goana go gioliminyo, pɛ́ intió ɛ dɛ báá, moatɛ́ Ŋgɔ́ŋɛ́ yɛ oya yɛ amɔ́: «Mɔ́ɔnyɔ a lɔ́mɔ́ gɛtɛ́nɛ́ɛ go go ágana gɛ́hɛ́ gá odɛ́má naá Asaŋa a ŋgɔ ɔyɔ́ɔ.»
45001018	Mammana, Asaŋa a dúfenye mpímí yɛhɛ́ naá mmoɛná go batɔ biimée báaba bá lɔ́mɔ́ bá dɛ hálámánánáa moóma mɛ́hɛ́, bá dɛ ɛndáa naá botɛ́nɛ́ɛ. Bá legene basɔ́gɔ́ɔ go go íyime mammana na bɛbɛ́ bábɔ́ bá moóma bɛ́ɛbɛ bá ŋananamɔ́.
45001019	Asaŋa a bó dúfenye mpímí yɛhɛ́, goakɛ́ pɛ́ ya goŋaá bá mo íyime ɛ lɛ́ naá gise; mɔ́ɔ moatɛ́ moatɛ a mbaá bó yɛ dúfíe daŋɛ́daŋɛ.
45001020	Mammana, naá mabayɛga má cí, Asaŋa a mbaá gedíe cí, moóma mɔ́ɔmɔ a mbaá gedégédíe mó dúfenye batɔ nɛɛ́nɛ a lɔ́mɔ́, akɛ́ aŋa bá lɔ́mɔ́ bá dɛ mo ɛ́nánáa. Bó lɛ́ mammana goŋaá a bɛanana bogaaga bá kanɛ mmanɛ́náa, gɔnɔ́, mɔ́ɔ mokáa a lɔ́mɔ́ Asaŋa. Gɔ́ɔ batɔ bá lɔ́mɔ́ bá dɛ bɛanánáa bihéehinye naá busío bɛ́hɛ́.
45001021	Bí íyimene Asaŋa, kanɛ́ bá dɛ mo búlúgényée, bá dɛ mo béhiigíi aŋa gó sɛmɛgananamɔ́. Mbééníŋínyí sábɔ́ sɛ́ lɔ́mɔ́ goana go moóma má dugúnú, bá gɛ́ga naá mbíno, ɛdɛ́má yabɔ́ goana bɛlalaga.
45001022	Bó oya bá amɔ́ bá lɛ́ na nciŋí, asáa gɔgɔ́ bá lɛ́ biegu.
45001023	Gá goŋaá bá búlugenye Asaŋa ba nigúmi mɔ́ɔnyɔ a lɔ́mɔ́ a dɛ gúénénée, bɔ́ɔ bá búlugenye bieninye; bieninye bá mɔtɔ mɔ́ɔnyɔ a gúenenemú, bieninye bá munoní, bá nnyama na bá nnyɔ́gɔ.
45001024	Go busío moánɛ gɔ́ɔ Asaŋa a mbaá bó dɛ́ɛ́ná go go ŋanana bɛbɛ́ bá moóma bɛ́ɛbɛ bá lɛ́galɛgamɔ́. Nɔ́ɔnɔ, bá ŋanana moóma má odóɛ gonóa na nnyɔ́dɔ sábɔ́, bɔ́ɔ na bɔ́ɔ.
45001025	Bá báá dɛ́ɛ́ná mammana yɛ́ɛyɛ ɛ núunemú Asaŋa, bá báá biené mbele. Bá búlugenye, bá gɔnɔ yɔgɔnɛnɔ moóma mɔ́ɔmɔ Asaŋa a mbaá gedíe, naá undukí yá Mɔ́ɔ mɔ́ɔnyɔ a mbaá gedíe buimée. Mɔ́ɔ mɔ́ɔnyɔ a háananamɔ́ na mbúlugie bɛcamɛna biimée. Aamɛnɛ.
45001026	Go busío moánɛ gɔ́ɔ Asaŋa a mbaá bó dɛ́ɛ́ná go go ŋanana moóma má odóɛ gonóa mɔ́ɔmɔ bá lɛ́galɛgamɔ́. Bakɔ́dɔ bá dɛ gɔnɔ́ bɛ́dɛmɛna na banɔ́mɔtɔ́, bá bɛ́dɛmana na basɔ́gɔ́ɔ bakɔ́dɔ. Mbɔ́dɔ ya go ŋanana moánɛ ɛ dɛ báá aŋa Asaŋa a mbaá gedíe.
45001027	Caŋa mmue na banɔ́mɔtɔ́, bá dɛ́ɛna ombɛ́dɛ́ na bakɔ́dɔ, bá lola odɛ́má go go bɛ́dɛmana na basɔ́gɔ́ɔ banɔ́mɔtɔ́. Banɔ́mɔtɔ́ bɔ́ɔ nabɔ́, bá ŋanana moóma má odóɛ gonóa; bá bɔ́gɔ́gɔnɔ noséésényée nɔ́ɔnɔ bá háananamɔ́ na nɔ́ go busío bá gɛlɔgɔ gɛ́ɛgɛ bá ŋananamɔ́.
45001028	Aŋa batɔ bɔ́ɔbɔ bá lɔ́mɔ́ bá dɛ lɛ́gálɛ́gáa go lɛnca Asaŋa, a mba bó dɛ́ɛ́ná go go bienene bɛbɛ́ bábɔ́ bá mbééníŋínyí, bá ŋanana moóma mɔ́ɔmɔ bá lɔ́mɔ́ bá dɛ sɛmɛ́gánánáa go ŋanana.
45001029	Ɛdɛ́má yabɔ́ ɛ lɛ́ dácɛ na moóma mɔ́ɔmɔ mó lɔ́mɔ́ mó do báá tɛ́nɛ́ɛ; bá lɛ́ na gɛdɛ́mádɛ́má, na hɛagá, bó óna batɔ, bá lɛ́ begélí cáŋɔ́, bebelíbélí, bá ŋanana bɛbɛ́ bá moóma, bá díeŋiedieŋie ifíno ya basɔ́gɔ́ɔ.
45001030	Bá gálagala dobɛ́ naá nnyimé ya basɔ́gɔ́ɔ, bá lɛ́ babɛlɔ́bɛlɔ bá Asaŋa, bá fúmbe bɛsɛnɛ, bá bébúlugenye, bá béségisegi, bá béeniŋenye gɔgɔ́ bɛbɛ́ bá moóma, bá dɛ ɔ́bɛ́nɔ́nɔ́ɔ bebíéní bábɔ́.
45001031	Bá dɛ gɔnɔ́ go íyimene bɔ́ɔbɔ bó lɔ́mɔ́ bese, bá dɛ hóógónyóo bɔ́ɔbɔ bá báá ná dáná, bá lɛ́ kanɛ odɛ́má, bá dɛ gɔ́lɔ́nɔ́ɔ basɔ́gɔ́ɔ mahana.
45001032	Akɛ́ aŋa bí íyimenemú gosómba gá Asaŋa gá bɛsɛnɛ gɔ́ɔgɔ gó oyamɔ́ gó amɔ́: báaba bá ŋananamɔ́ mbɔ́dɔ sá moóma sɛ́ɛsɔ, bá háanana na nigúe, bɔ́ɔ, bɛ́ ɛ́dana naá busío na go mó ŋanana; bá gɔnɔ go ɔ́bɔnɔ bese na bóncodío báaba bá mó ŋananamɔ́ tɔ́nɔ.
45002001	Kanɛ́, maamɔ́ɔ mɔ́ɔnyɔ o sómbanamɔ́ basɔ́gɔ́ɔ bɛsɛnɛ, akɛ́ o lɛ́ ánɛ́ɛ, o do háánánáa na bihéehinye. Gɔ́ɔgɔ o sómbanamɔ́ basɔ́gɔ́ɔ bɛsɛnɛ, maamɔ́ɔ moatɛ́ o ŋanana aŋa bɔ́ɔ, nyuudé náhɔ nɛ́ go ágana naá ncíbo ya gɛaŋɔ́.
45002002	Dɛ íyimene goŋaá Asaŋa a sómba bɛsɛnɛ bá báaba bá ŋananamɔ́ moóma aŋa mɔ́ɔmɔ nɔ́ɔnɔ aŋa mammana yɛ oyamɔ́.
45002003	Maamɔ́ɔ mɔ́ɔnyɔ o sómbanamɔ́ basɔ́gɔ́ɔ bɛsɛnɛ go moóma mɔ́ɔmɔ bá ŋananamɔ́, asáa gɔgɔ́ maamɔ́ɔ moatɛ́ o mó ŋanana, o béeniŋenye go amɔ́, o ŋga pambá naá mbɔ́dɔ ya Asaŋa ya gosómba bɛsɛnɛ o?
45002004	Ɛ́na lí o fánɛnafanɛna Asaŋa go gɛantá gɛ́hɛ́ gá odɛ́má usi, na gɔ́ɔgɔ a lɔ́mɔ́ a dɛ go gundényée hɔ́ɔ na hɔ́ɔ o? O do íyíménée goŋaá busi bá Asaŋa bɔ́ɔbɔ bɔ́ bó go dómanamɔ́ go go núgie gɛɔyɔ o?
45002005	Aŋa o lɔ́mɔ́ na edúu, o do lɛ́gálɛ́gáa go núgie gɛɔyɔ gáhɔ. Go busío moánɛ, o bɔ́gɔ́gɔnɔ gɛantáanta gá noséésényée naá buisí bɔ́ɔbɔ Asaŋa a ná dúfiemú mpímí yɛ́hɛ́. Buisí moánɛ, a ŋga dúfíe goŋaá a sómbana batɔ bɛsɛnɛ naá botɛ́nɛ́ɛ.
45002006	A ŋga soɛná onyɔ moánɛ go meŋiigíe mɛ́hɛ́.
45002007	Báaba bá bágóɛganamɔ́ go go ŋanana besé, bá gɔnɔ fúmbe nigúmi, mbúlugie na gɛɔyɔ gá miisí miimée, Asaŋa a ŋga bó fáá gɛɔyɔ gá kanɛ mesúge.
45002008	Kanɛ́ go báaba bá mo báaŋɛganamɔ́, bí inyene go ɔ́bɔ mammana, bá ŋanana goana bɛbɛ́ bá moóma, Asaŋa a ŋga bó dúfíe gɛantáanta gɛ́hɛ́ gá mpímí.
45002009	Biimée báaba bá ŋananamɔ́ gɛbɛ́, Asaŋa a ŋga bó séésényée makɔ́nɔ́, gó bayɛga Beyúdene gó ɛ́da go éme naá báaba bá lɔ́mɔ́ bá dɛ bɛ́ɛ́mbá Beyúdene.
45002010	Kanɛ́ báaba bá ŋananamɔ́ besé, Asaŋa a ŋga bó fáá nigúmi, mbúlugie na buumbénú gó bayɛga Beyúdene gó ɛ́da go éme naá báaba bá lɔ́mɔ́ bá dɛ bɛ́ɛ́mbá Beyúdene.
45002011	Mammana, Asaŋa a dɛ iyée mɔtɔ.
45002012	Biimée báaba bá ŋananamɔ́ bɛlɔgɔ kanɛ go íyime gicele, bá ŋga gúé tɔ́nɔ kanɛ gicele. Kanɛ́, báaba ba ŋananamɔ́ bɛlɔgɔ, asáa gɔgɔ́ bɔ́ɔ bí íyimene gicele, Asaŋa a ŋga sómbá bɛsɛnɛ bábɔ́ na gicele gɛ́ɛgɔ.
45002013	Caá akɛ́ báaba bá bódólonyomú gicele go mbódólonyo bɔ́ɔ bá lɔ́mɔ́ bɛtɛ́nɛ́ɛ naá oŋgíso yá Asaŋa. Kanɛ́, bá lɔ́mɔ́ báaba bá ŋananamɔ́ aŋa gicele gɛ́ oyamɔ́, bɔ́ɔ Asaŋa a bó íyienyemú bɛtɛ́nɛ́ɛ.
45002014	Gɔ́ɔgɔ báaba bá lɔ́mɔ́ bá dɛ bɛ́ɛ́mbá Beyúdene, bɔ́ɔ kanɛ gicele, aáŋa bá ŋanana aŋa gicele gɛ́ oyamɔ́, bó lɛ́ aŋa bí íyimene gicele, bɔ́ɔ kanɛ gɛ́.
45002015	Gɔ́ɔgɔ bá ŋananamɔ́ nɔ́ɔnɔ, bá dúfenye goŋaá Asaŋa a báá go ága gicele gɛ́hɛ́ naá ɛdɛ́má yabɔ́. Mbééníŋínyí sábɔ́ sɛ́ dúfenye tɔ́nɔ nɔ́ɔnɔ. Gɛ́ɛgɛ gɛcamɛna, bá béeniŋenye bá amɔ́ bá báa ŋa besé, gɛ́ɛgɛ gíntió, bá amɔ́, bá báa ŋa gɛbɛ́.
45002016	Buimée bɔ́ɔbɔ bó ŋga daŋɛ́mɛ́dá, buisí bɔ́ɔbɔ Asaŋa a ŋgaá dómá Yésu Kilítu|Kilítusu (Christ): go go nco sómba bɛsɛnɛ go buimée bɔ́ɔbɔ ɛdɛ́má ya batɔ yɛ ɔsɛgɔnɔmɔ́, gɔgɔ́ aŋa Gɛnɔ́gɔ́ gá Cɔ́mɔ gɛ́ɛgɛ túmenyemú gɛ́ oyamɔ́.
45002017	Kɔ́ɔ, maamɔ́ɔ mɔ́ɔnyɔ o béfínenyemú go amɔ́ o lɛ́ Yúdene, o bienene gicele; o béségi go amɔ́ go íyimene Asaŋa.
45002018	Maamɔ́ɔ mɔ́ɔnyɔ go íyimenemú ndɛ́ga ya Asaŋa, o bɛanana pɛ́ ya go lɛnca bɔ́ɔbɔ bó lɔ́mɔ́ besé, goŋaá Asaŋa a go bó dúfenye naá gicele gɛ́hɛ́.
45002019	O béeniŋenye go amɔ́ o lɛ́ mɔ́ɔnyɔ i indenyemú begélígeli, go amɔ́ o lɛ́ gise go báaba bá lɔ́mɔ́ naá mbíno.
45002020	O béeniŋenye go amɔ́, o loodonyo báaba bá lɔ́mɔ́ bá dɛ íyíménée boóma; gɔnɔ́, o lɛ́ iloodio há báaba bá lɔ́mɔ́ bá dɛ íyíménée pɛ́ ya Asaŋa. Buimée goŋaá, go oya go amɔ́, gicele gɛ́ go fáanana goíyime na mammana iŋkimée.
45002021	Maamɔ́ɔ mɔ́ɔnyɔ o húunenyemú kanɛ́ basɔ́gɔ́ɔ, o do béhúúnényée maamɔ́ɔ moatɛ́. Go oyanɛna basɔ́gɔ́ɔ go amɔ́ bá dɛ íbé boóma, maamɔ́ɔ go íbene.
45002022	O legene basɔ́gɔ́ɔ goŋaá bá dɛ ŋaáa gɛdáŋa|Gɛdálɛ́ná (autel):, maamɔ́ɔ o gɛ́ ŋanana. Go oya go amɔ́ o do lɛ́gálɛ́gáa bɛgɔgɔ́, gɔ́ɔ maamɔ́ɔ go íbene moóma mɔ́ɔmɔ mó lɔ́mɔ́ naá bɛɔ́fɔ bá bɛ́.
45002023	O béségi go amɔ́ go íyimene gicele, kanɛ́, o do ɛndáa aŋa gɛ́ oyamɔ́, nɔ́ɔnɔ, o sɛga Asaŋa.
45002024	Mammana, bó lɛ́ ɔ́ŋɔ́ɔlú goŋaá: «Batɔ báaba bá lɔ́mɔ́ bá dɛ bɛ́ɛ́mbá Beyúdene, bá sɛga ufíno yá Asaŋa go busío bɛ́nyɔ́.»
45002025	Kanɛ cuŋíi, buencí|Buencí (circoncision): bó lɛ́ na ndénégé gɔ́ɔgɔ o bienenemú gicele. Kanɛ́, aáŋa o do bienénée gicele, akɛ́ go ancaba, o lɛ́ aŋa usudusúdúu.
45002026	Aáŋa usudusúdúu a bienene gicele, naá oŋgíso yá Asaŋa, a lɛ́ aŋa mɔtɔ ba ancábáalú.
45002027	Mɔtɔ mɔ́ɔnyɔ a ŋananamɔ́ aŋa gicele gɛ́ oyamɔ́, mɔ́ɔ kanɛ go ancaba, a ŋga sómbá gɛsɛnɛ gáhɔ, maamɔ́ɔ mɔ́ɔnyɔ o lɔ́mɔ́ ancábáalú, o do ŋanánáa aŋa gicele gɛ́ oyamɔ́; akɛ́ aŋa o lɔ́mɔ́ na gicele, maamɔ́ɔ gɔnɔ́ ancábáalú.
45002028	Mammana ya Yúdene ɛ dɛ báá mɔ́ɔnyɔ a béfínenyemú a amɔ́ a lɛ́ ba Beyúdene; gɔnɔ́, mammana ya buencí, ɛ dɛ báá yɛ́ɛyɛ ɛ bédúfenyemú naá nnyɔ́dɔ.
45002029	Kanɛ́ mammana ya Yúdene ɛ lɔ́mɔ́ naá odɛ́má. Mammana ya buencí ɛ lɔ́mɔ́ yɛ́ɛyɛ Giliíli a áganamɔ́ naá odɛ́má yá mɔtɔ, gicele gɛ́ɛgɛ bá mbɔɔ́ ɔ́ŋɔ́, gɛ́ dɛ bɛanánáa boóma kɔ́ɔ. Asaŋa mɔ́ɔ a búlugenyemú mbɔ́dɔ ya mɔtɔ aŋa yɛ́ɛyɔ nɔ́ɔnɔ, caá akɛ́ batɔ.
45003001	Gɔ́ɔ kanɛ́ kasɛ́á besé Beyúdene bá bɛananamɔ́ goŋaá bá lɛ́ Beyúdene o? Buencí|Buencí (circoncision): bó bó dúgune goakɛ́ o?
45003002	Bó bó dúgune makɔ́nɔ́ go gɛca gá pɛ́. Pɛ́ ya busío ɛ lɔ́mɔ́ goŋaá Asaŋa a mbaá dóáná go dɛ́fɛna Beyúdene tánɔ sɛ́hɛ́.
45003003	Kanɛ́ ɛkádɛ? Aáŋa bóncodío naá olɔŋɔ yábɔ́ bá mba lɔbɛ́nɔ́ kanɛ pídefide, kanɛ pídefide yabɔ́ moánɛ ɛ lɛ́ ba go lege Asaŋa go ŋa bɔ́ɔbɔ a mbaá gálɛ́dá lí?
45003004	Akɛ́ manɛ́! Goana Asaŋa a ŋgaá bɛ́ɛ́mbá mɔ́ɔnyɔ o oyamɔ́ mammana, mɔtɔ uŋkimée a bɛ́ɛmba oŋkanɔ́ŋkanɔ, aŋa bó lɔ́mɔ́ ɔ́ŋɔ́ɔlú naá kálata ya Asaŋa goŋaá: «Maamɔ́ɔ Asaŋa, gɔ́ɔgɔ o gálagalamɔ́, ŋgáa mɔtɔ uŋkimée a lɛnca goŋaá go oya mammana. Bá amɔ́ bá go básómbɛna, o húme gɛtɛ́nɛ́ɛ.»
45003005	Bóntió bá lɛ́ hɔ́ɔ báaba bó oyamɔ́ go mbééníŋínyí sá batɔ bá amɔ́, bobɛ́ bɔ́ɔbɔ dɛ ŋananamɔ́ bó dúfenye botɛ́nɛ́ɛ bá Asaŋa. Dɛ gaá ná bó gundíe dɛ amɔ́ ɛkádɛ o? Dɛ gaá ná gundíe dɛ amɔ́ Asaŋa a ŋanana gɛbɛ́ gɔ́ɔgɔ a có fáananamɔ́ noséésényée lí? Kálagalamɔ́ háalá go mbɔ́dɔ yɛ́ɛyɛ batɔ bá gálagalamɔ́.
45003006	Akɛ́, caá nɔ́ɔnɔ. Aáŋa Asaŋa a dɛ báá gɛtɛ́nɛ́ɛ, a ŋgaá ŋaáa cí ɛkada nɛ́ɛnɛ o?
45003007	A amɔ́ ádaga bóntió bá gaá gɔnɔ́ go oyɛda bá amɔ́: gobɛ́ɛmba gá baŋkanɔ́ŋkanɔ gɔ́ɔgɔ dɛ lɔ́mɔ́ gó dúgune batɔ goŋaá bá lɛnca bá amɔ́ Asaŋa a lɛ́ gɛtɛ́nɛ́ɛ. Bɛ́ ɛ́da gɛ́hɛ́ go búlugenye. Aáŋa bó lɛ́ nɔ́ɔnɔ, nɛɛ́nɛ Asaŋa a gɔnɔmɔ́ có ágana gɛaŋɔ́ goŋaá dɛ lɛ́ bologílógí o?
45003008	Bóntió bó oya bá amɔ́, ŋgáa dɛ ŋa bobɛ́ goŋaá besé ɛ báá húmé naá bobɛ́. Aŋa gɔ́ɔgɔ bóntió bá có básómbanɛnamɔ́ bá amɔ́ nɔ́ɔnɔ gɔ́ɔ dɛ húunenyemú. Asaŋa a bó fáa noséésényée, bá háanana na nɔ́ɔ.
45003009	Nɛɛ́nɛ kanɛ́! Bɛɛcɔ́ɔ Beyúdene dɛ dómbana basɔ́gɔ́ɔ báaba bóntió lí? Akɛ́ɛ! Bó lɛ́ goŋaá dɛ báá go dúfie dɛ amɔ́ batɔ biimée akɛ́ Beyúdene, akɛ́ baánɛ́ɛ, gɛlɔgɔ gɛ́ bó nɔdɛnɔ.
45003010	Aŋa bó lɔ́mɔ́ ɔ́ŋɔ́ɔlú goŋaá: «Mɔtɔ ba gɛtɛ́nɛ́ɛ a dɛ báá, akɛ́ ummue táŋɛ́,
45003011	Mɔtɔ ba nciŋí a dɛ báá, akɛ́ ba ummue ba go fúmbe Asaŋa a dɛ báá.
45003012	Biimée bá báá fíídíe Asaŋa nnyimé, biimée bá báá naná, ummue ba go ŋa besé a dɛ báá, akɛ́ ummue táŋɛ́.
45003013	Nyuudé nábɔ́ nɛ́ lɛ́ aŋa gɛbɛ́lá gɛhóógónú, gɛlɛ́mbɛ gábɔ́ mbele aá mbele, bɔ́ɔbɔ naá bɛlágálága bábɔ́ bó lɔ́mɔ́ masamba má nnyɔ́gɔ,
45003014	Eŋgúdé yábɔ́ na nnyɔmɛnɔ gɔnɔ́ na bonoa dácɛ.
45003015	Bá lɛ́ fɛaŋɔ go ŋgónana.
45003016	Naá tómbɛ́ná sábɔ́ iŋkimée, bá fúugenye, bá séesenye batɔ.
45003017	Bá dɛ íyíménée bopɔ́ɔ.
45003018	Bá dɛ hálámánánáa Asaŋa akɛ́ sɔŋɛ.»
45003019	Ábɔ caá dɛ íyimene goŋaá buimée bɔ́ɔbɔ gicele gɛ́ oyamɔ́, bó lɔ́mɔ́ go báaba bɔ́ ɔyɔmɔ́ naá gicele, bó lɔ́mɔ́ nɔ́ɔnɔ go goŋaá mɔtɔ ba go básáagɛda a dɛ bɛ́ɛ́mbá, goakɛ́ biimée bá lɛ́ bologílógí naá oŋgíso yá Asaŋa.
45003020	Go busío moánɛ, mɔtɔ a dɛ ŋgá bóso go bɛ́ɛmba gɛtɛ́nɛ́ɛ naá busío bɛ́hɛ́ goŋaá ɛ ɛnda naá pɛ́ iŋkimée aŋa gicele gɛ́ oyamɔ́, kanɛ́ gicele gɛ́ gɛ́ dembimidenyemú bɛlɔgɔ bá batɔ goŋaá bá bɛ́ lɛnca.
45003021	Kanɛ́ godɔ́ɔdɔ Asaŋa a á loodío daŋɛ́daŋɛ nɛɛ́nɛ a có gɔ́lɔnɔmɔ́ bɛtɛ́nɛ́ɛ naá oŋgíso yɛ́hɛ́ kanɛ go núune gicele. Bakálata bá gicele na Ŋgɔ́ŋɛ́ sá mbúsí|Mbúsí ya Asaŋa (Prophète): mó oya nɔ́ɔnɔ mó amɔ́:
45003022	Asaŋa a gɔ́lɔnɔ batɔ bɛtɛ́nɛ́ɛ go gioliminyo gábɔ́ gɛ́ɛgɛ naá Yésu Kilítu|Kilítusu (Christ):, bó lɛ́ nɔ́ɔ go biimée báaba bó olimonyomú, ɛɛ́ɛŋ, godádoga gó do báá naá kadɛ́gadɛ́ɛ ya batɔ.
45003023	Mammana, batɔ biimée bá mba lɔgɔ́ɔ gɔ́ɔ bá lɔ́mɔ́ bá dɛ háánánáa na nigúmi ná Asaŋa,
45003024	kanɛ́ a bó gɔ́lɔnɔ bɛtɛ́nɛ́ɛ go busi bɛ́hɛ́, bó lɛ́ pááná ya Asaŋa godugúnú go busío bábɔ́ gá Yésu Kilítu mɔ́ɔnyɔ a bó fáŋanamɔ́ go gɛlɔgɔ.
45003025	Mɔ́ɔ Asaŋa a mbaá mo dágá go goŋaá a gúe go busío bá batɔ, manɔ́ŋɔ́ mɛ́hɛ́ má sogona bɛlɔgɔ bá báaba bá mo olimonyomú. A mba ŋaáa nɔ́ɔnɔ go go dúfie botɛ́nɛ́ɛ bɛ́hɛ́. A mba dɛ́ɛ́ná bɛlɔgɔ bɛ́ɛbɛ batɔ bá mbaá ŋanánáa cóá kanɛ go fáa noséésényée,
45003026	a mba lɛ́ a bédémbenye. Kanɛ́ godɔ́ɔdɔ a dúfenye goŋaá a lɛ́ gɛtɛ́nɛ́ɛ, gɔ́ɔ tɔ́nɔ a lɛ́galɛgamɔ́ go íyienye batɔ báaba bá áganamɔ́ odɛ́má yábɔ́ naá Yésusu bɛtɛ́nɛ́ɛ.
45003027	Boóma bá ŋaá dɛ gɔnɔ béségi go bɔ́ bó lɛ́ hɔ́ɔ lí? Akɛ́ɛ! Asaŋa a mba có íyíe bɛtɛ́nɛ́ɛ goŋaá dɛ ágana odɛ́má yɛ́cɔ́ naá Yésu Kilítu, caá akɛ́ go goŋaá dɛ bienene gicele.
45003028	Mammana, dɛ ɛ́nana bese goŋaá Asaŋa a gɔ́lɔnɔ mɔtɔ gɛtɛ́nɛ́ɛ naá busío bɛ́hɛ́ go gioliminyo, caá akɛ́ go go hóogonyo gá meŋiigíe má gicele.
45003029	Kɔ́ɔ Asaŋa a lɔ́mɔ́ goana ba Beyúdene, a dɛ báá ba basɔ́gɔ́ɔ báaba bóntió o? Ɛɛ́ɛŋ, a lɛ́ tɔ́nɔ ba basɔ́gɔ́ɔ báaba bóntió,
45003030	aŋa Asaŋa a lɔ́mɔ́ táŋɛ́ ummue, mɔ́ɔ i íyienyemú Beyúdene bɛtɛ́nɛ́ɛ go gioliminyo gábɔ́, a gɔnɔ go íyienye báaba bá lɔ́mɔ́ bá dɛ bɛ́ɛ́mbá Beyúdene bɛtɛ́nɛ́ɛ go gioliminyo gábɔ́.
45003031	Kanɛ́ gɔ́ɔ, dɛ úlie gicele go busío bá gioliminyo lí? Akɛ́ɛ, caá akɛ́ nɔ́ɔnɔ, gicele gɛ́ lɛ́ naá undukí yá gɛ́.
45004001	Godɔ́ɔdɔ yɛ́ɛyɛ háalá, ŋgáa dɛ ɛ́na boóma bɔ́ɔbɔ bó mbaá bolɛ́ná Isée kɔ́nɔ́ɔ bɛcɔ́ Ábalaháma|Ábalaháma (Abraham):. A mbaá dáŋábá ɛkádɛ́ naá boɔtɔ bɛ́hɛ́ o?
45004002	Gobɛ́ɛmba gɔ́ɔgɔ Ábalaháma a lɔ́mɔ́ bɛ́ɛ́mbáalú gɛtɛ́nɛ́ɛ, aáŋa bó mbaá lɛ go meŋiigíe mɛ́hɛ́ má moatɛ́, a mba lɛ́ ba go béségi, kanɛ́ caá naá busío bá Asaŋa.
45004003	Kanɛ́, naá Ŋgɔ́ŋɛ́, dɛ bana hɔ́ɔ dɛ amɔ́: «Ábalaháma a mba ágá odɛ́má yɛ́hɛ́ naá Asaŋa, gɔ́ɔ Asaŋa a mbaá mo ɛ́ná gɛtɛ́nɛ́ɛ gá mɔtɔ go busío moánɛ.»
45004004	Gɔ́ɔgɔ mɔtɔ a ŋamɔ́ buelí, bá báá mo soɛná, bɛsoɛná bɛ́ɛbɛ bɛ́ dɛ bósó pááná, bɛ́ lɔ́mɔ́ bɔ́ɔbɔ a háananamɔ́ na bɔ́ go giukú gɛ́hɛ́.
45004005	Kanɛ́ mɔtɔ mɔ́ɔnyɔ a lɔ́mɔ́ a dɛ ŋanánáa boóma go bogaaga bɛ́hɛ́ bá moatɛ́, a báá ágá odɛ́má yɛ́hɛ́ naá Asaŋa mɔ́ɔnyɔ i íyienyemú ulogílógí gɛtɛ́nɛ́ɛ gá mɔtɔ, Asaŋa a mo ɛ́nana gɛtɛ́nɛ́ɛ go busío moánɛ.
45004006	Nɔ́ɔnɔ gɔ́ɔ Défidi|Défidi (David): a áganamɔ́ osagɔ yá gɛfona, gɛfona gá mɔ́ɔnyɔ Asaŋa a mo ɛ́nanamɔ́ gɛtɛ́nɛ́ɛ gá mɔtɔ kanɛ go núune meŋiigíe mɛ́hɛ́, yó lɔ́mɔ́:
45004007	«Besé makɔ́nɔ́ na báaba Asaŋa a bó héehinenyemú bɛoba bábɔ́ a gunde u úlenye bɛlɔgɔ bábɔ́.
45004008	Besé makɔ́nɔ́ na mɔtɔ mɔ́ɔnyɔ Daadáa a lɔ́mɔ́ a dɛ mo banɛ́ná bɛoba bɛ́hɛ́.»
45004009	Kɔ́ɔ ŋgoyáamɔ́ ya besé makɔ́nɔ́ yɛ́ɛyɛ ɛ lɔ́mɔ́ go báaba bá lɔ́mɔ́ ancábáalú|Buencí (circoncision):, tɔ́nɔ go báaba bá lɔ́mɔ́ kanɛ go ancaba. Dɛ oya kanɛ́ dɛ amɔ́: «Gioliminyo gá Ábalaháma gɛ mba ŋaáa goŋaá Asaŋa a mo ɛ́na gɛtɛ́nɛ́ɛ gá mɔtɔ!»
45004010	Kanɛ́, gɛcamɛna gɛ́hanɛ́ Asaŋa a mbɛɛ́ ɛ́ná Ábalaháma gɛtɛ́nɛ́ɛ gá mɔtɔ o? Bó do mbáa lɛ naá nnyimé yɛhɛ́ ya go ancaba|Buencí (circoncision):, kanɛ́ bó mbaá lɛ otóotoɛ yá goŋaá a ancaba.
45004011	Otóotoɛ yá goŋaá Ábalaháma a ancaba, a mba lɛ́ gɛtɛ́nɛ́ɛ gá mɔtɔ, goakɛ́ a mba lɛ́ a ágana odɛ́má yɛ́hɛ́ naá Asaŋa. Goana naá nnyimé yɛ́ɛyɔ, gɔ́ɔ a mbaá bɛáa gieninye gá buencí gɛ́ɛgɛ gɛ́ mbaá lɛ gɛ́ dúfenye go goŋaá Asaŋa a á mo ɛ́ná gɛtɛ́nɛ́ɛ go gioliminyo gɛ́hɛ́. Caŋa mmue gɔ́ɔ Ábalaháma a mbɛɛ́ ɛ́yá Isée ba biimée báaba bá áganamɔ́ odɛ́má yabɔ́ naá Asaŋa, akɛ́ bá lɛ́ kanɛ go ancaba, Asaŋa a bó ɛ́nana bɛtɛ́nɛ́ɛ bá batɔ tɔ́nɔ.
45004012	Ábalaháma, a mbɛ ɛ́yá tɔ́nɔ Isée ba báaba bá lɔ́mɔ́ ancábáalú, kanɛ́ caá goana go buencí bábɔ́ bá nnyɔ́dɔ, kanɛ́ go go bienene gioliminyo gá Isée bɛcɔ́ Ábalaháma gɛ́ɛgɛ a mbaá dúfíe gɛcamɛna gɛ́ɛgɛ a mbaá lɔmɔ́ a gá lɛ́ kanɛ go ancaba.
45004013	Mammana, gɔ́ɔgɔ Asaŋa a mbaá dánɛ́ná Ábalaháma go go bɛa cí na ɛnana yɛhɛ́, bó do mbáa lɛ go goŋaá a mba beŋé gicele. Kanɛ́ gó mbaá lɛ goŋaá Asaŋa a mba mó ɛ́ná gɛtɛ́nɛ́ɛ go gioliminyo gɛ́hɛ́.
45004014	Aáŋa bó lɛ́ go goŋaá báaba bá beŋemú gicele bɔ́ɔ bá háananamɔ́ go bɛa bodáŋɔ naá tánɔ, gásɛ́ gioliminyo gɛ́ lɛ́ kanɛ ndénégé, tánɔ ya Asaŋa kanɛ mbɔ́gɔ́.
45004015	Mammana, gicele gɛ́ gɛ́ úlenemú na mpímí ya Asaŋa, goakɛ́ bá dɛ gɛ́ bienénée. Kanɛ́ anáa gicele gɛ́ lɔ́mɔ́ gɛ́ dɛ bɛ́ɛ́mbá, gocaŋabɛna gicele gó dó báá.
45004016	Go nɔ́ɔ gɔ́ɔ tánɔ ya Asaŋa ɛ lɔ́mɔ́ go báaba bá mo olimonyomú. Tánɔ ya ndiemi ɛ bɛ́ɛmba pááná ya Asaŋa yɛ́ɛyɛ ɛ lɔ́mɔ́ go ɛnana ya Ábalaháma iŋkimée, caá akɛ́ goana yɛ́ɛyɛ ɛ beŋemú gicele, kanɛ́ go báaba bó olimonyomú aŋa Ábalaháma, goakɛ́ a lɛ́ Isée bɛcɔ́ ba biimée.
45004017	Aŋa bó lɔ́mɔ́ ɔ́ŋɔ́ɔlú go goŋaá: «Ndɛ́ go dílímínyéelú go goŋaá o bɛ́ɛmba Isée ba bitúu bitúu bá mɛɛ́nɔ.» A lɛ́ Isée bɛcɔ́ naá oŋgíso yá Asaŋa. A ágana toodo odɛ́máa yɛhɛ́ naá mɔ́ɔnyɔ a fáananamɔ́ begúe gɛɔyɔ, mɔ́ɔnyɔ a besenyemú moóma mɔ́ɔmɔ mó lɔ́mɔ́ mó do ɔyɔ́ɔ.
45004018	Kanɛ́ akɛ́ aŋa Ábalaháma a mbaá lɛ gɔnɔ́ kanɛ boóma bá go ágana toodo odɛ́máa go bɔ́, a mbɛ ɛ́dánáa naá busío a ágana odɛ́má yɛ́hɛ́ naá Asaŋa go tánɔ yɛhɛ́. Gɔ́ɔ a lɔ́mɔ́ ɛ́yáalú Isée ba gɛcɛcá gá mɛɛ́nɔ gɔgɔ́ aŋa Asaŋa a mbaá mó oyáná a amɔ́: Ɛnana yahɔ ɛ ŋga bɛ́ɛ́mbá gɛcɛcá.
45004019	A mba lɛ́ a ná lɛ́ go bɛ́ɛ́nana kanɛ bogaaga, goakɛ́ a mba lɛ́ na boóma bá nnyómá ntɛdɛ, tɔ́nɔ okɔ́dɔ bɛhɛ́ Sáála a dɛ gɔnɔ́ bɛ́ɛmba na bogaaga bá go súge ibume, a bíene. Akɛ́ nɔ́ɔnɔ, gioliminyo gɛ́hɛ́ gɛ́ lɛ́ kanɛ go oba go cí.
45004020	Kanɛ́, gá goŋaá a ága tánɔ ya Asaŋa go cuŋí, i inye go olimonyo, a báá bɛáa bogaaga bɛ́hɛ́ naá gioliminyo, a lɛncana bogɔ́nɔ́ɔ bá Asaŋa.
45004021	A mba lɛ́ gɔnɔ́ na mbémineminie ya goŋaá Asaŋa a bɛanana bogaaga bá go hóogio tánɔ yɛhɛ́.
45004022	Go gioliminyo gɛ́hɛ́ moánɛ gɔ́ɔ Asaŋa a mbaá mo gɔ́lɔ́ gɛtɛ́nɛ́ɛ gá mɔtɔ naá busío bɛ́hɛ́.
45004023	Kanɛ́ nogálɔ nɔ́ɔnɔ bá mbɔɔ́ ɔ́ŋɔ́ bá amɔ́: «Asaŋa a mba mo gɔ́lɔ́ gɛtɛ́nɛ́ɛ gá mɔtɔ naá busío bɛ́hɛ́», nó do mbáa lɛ gɛ́hɛ́ mokáa.
45004024	No lɛ́ tɔ́nɔ gɛ́cɔ́. Asaŋa a ná gɔ́lɔ́ bɛtɛ́nɛ́ɛ bá batɔ naá busío bɛ́hɛ́, bɛɛcɔ́ɔ báaba dɛ áganamɔ́ toodo odɛ́máa yɛcɔ́ naá mɔ́ɔnyɔ a mbaá fúfúné naá olɔŋɔ ya begúe, a lɔ́mɔ́ Yésusu, Daadáa bɛcɔ́.
45004025	Bá mba mo óná go bɛoba bɛ́cɔ́, Asaŋa a báá mo fúfúné go go có íyie bɛtɛ́nɛ́ɛ bá batɔ naá busío bɛ́hɛ́.
45005001	Mammana, Asaŋa a lɛ́ có íyíelú bɛtɛ́nɛ́ɛ bá batɔ go gioliminyo, kɔ́ɔ godɔ́ɔdɔ dɛ lɔ́mɔ́ naá buumbénú nɛhɛ́ gá Daadáa bɛcɔ́ Yésu Kilítu|Kilítusu (Christ):.
45005002	Dɛ olimonyo dɛ amɔ́, kanɛ́ gá Yésusu gɔ́ɔ dɛ dáŋabanamɔ́ niibo ná Asaŋa, dɛ gɛ́ga kɔ́ɔ ndukíi. Dɛ gɔnɔ békeelenye goakɛ́ dɛ bémineminie go bɛa nigúmi ná Asaŋa.
45005003	Dómbá dómbáa dɛ békeelenye gɔ́ɔgɔ dɛ ɔ́bɛgɔnɔmɔ́, goakɛ́ gɛɔ́bɛgɔ gɛ úlene na kumbene odɛ́máa.
45005004	Gɔ́ɔgɔ o lɔ́mɔ́ na kumbene odɛ́máa, o bɛanana nigégé akɛ́ bɛdɔmbɔ bɛ́ bɛ́ɛmba nɛɛ́nɛ. Gɔ́ɔgɔ o lɔ́mɔ́ na nigégé, o bɛanana mbémineminie.
45005005	Kanɛ́ mbémineminie yɛ́ɛyɛ ɛ dɛ belébélée. Mammana, Asaŋa a mba ágá gɛnɔ́ɔ́nɛ́nɔ́ gɛ́hɛ́ naá ɛdɛ́má yɛcɔ́ go bogaaga bá Gimmúmpúu gá Giliíli|Gimmúmpúu gá Giliíli (Saint Esprit): mɔ́ɔnyɔ a mbaá có fáá.
45005006	Ɛɛ́ɛŋ, gɛcamɛna gɛ́ɛgɛ dɛ mbaá lɔmɔ́ kanɛ bogaaga bá go bóoyo bɛɛcɔ́ɔ moatɛ́, Kilítusu a mba gúé go bɛɛcɔ́ɔ bologílógí naá gɛcamɛna gɛ́ɛgɛ Asaŋa a mbaá sómbá.
45005007	Bó lɛ́ ndɔlɛ makɔ́nɔ́ goŋaá mɔtɔ a hɛma go gúe go busío bá gɛtɛ́nɛ́ɛ gá mɔtɔ; ádaga mɔtɔ a lɛ́ ba go hɛma go gúe go usi ba mɔtɔ.
45005008	Kanɛ́ náana gɔ́ɔ Asaŋa a dúfenyemú goŋaá a có maamana: Kilítusu a mba gúé go busío bɛ́cɔ́, hɔ́ɔlɔ́ dɛ gá lɛ́ bologílógí.
45005009	Ɛ́ná lɛ́ godɔ́ɔdɔ, dɛ lɛ́ ɛ́yáalú bɛtɛ́nɛ́ɛ bá batɔ go nigúe ná Kilítusu, ɛŋɛndɔ inikí kanɛ́ a ná ŋamɔ́ a dɛ có sódío go mpímí ya Asaŋa o!
45005010	Mammana, gɛcamɛna gɛ́ɛgɛ dɛ mbaá lɔmɔ́ dɛ gá lɛ́ babɛlɔ́bɛlɔ bá Asaŋa, a báá có gedíe nɛhɛ́ go nigúe ná moɔnɔ́ bɛhɛ́; aŋa gɔ́ɔgɔ bó lɔ́mɔ́ goŋaá Asaŋa a mba có gedíe nɛhɛ́, kanɛ cuŋíi, a ŋga có sódío tɔ́nɔ go gɛɔyɔ go Moɔnɔ́ bɛhɛ́.
45005011	Caá akɛ́ osúge yɔ́yɔ́ɔ, dɛ békeelenye na Asaŋa go busío bá Daadáa bɛcɔ́ Yésu Kilítu mɔ́ɔnyɔ a lɔ́mɔ́ có gedíelú godɔ́ɔdɔ na Asaŋa.
45005012	Go nɔ́ɔ gɔ́ɔ, aŋa nigúe nɛ́ mbií íŋéné naá cí go busío bá mɔtɔ ummue Ádama, gɔ́ɔ tɔ́nɔ nigúe nɛ́ mbií íŋéné go busío bá gɛlɔgɔ, nigúe go dómbɛna batɔ biimée goakɛ́ batɔ biimée bá mba ŋaáa gɛlɔgɔ.
45005013	Otóotoɛ yá ŋaá Asaŋa a nco fáa Mɔ́sɛsɛ gicele, gɛlɔgɔ gɛ́ mbaá ŋá gɛ́ ná lɛ́ naá cí; kanɛ́ gɛ́ lɛ go bɛ́ɛmba gɛ́ dɛ ɛ́nɛ́gánáa, goakɛ́ gicele gɛ́ mbaá ŋá gɛ́ gá lɛ́ gɛ́ dɛ bɛ́ɛ́mbá.
45005014	Hálá, nigúe nɛ́ mba gidée ŋkada gó bayɛga naá gɛcamɛna gá Ádama|Ádama (Adam): gó nco húme naá Mɔ́sɛsɛ. Nɛ́ fúugenye batɔ akɛ́ na báaba bá mbaá lɛ kanɛ go ŋa gɛlɔgɔ aŋa gɛ́ɛgɛ gá Ádama mɔ́ɔnyɔ a mbaá ŋaáa Asaŋa edúu. Ádama a mba lɛ́ gieninye gá mɔ́ɔnyɔ a mbaá lɛ ba go úle.
45005015	Gɛoba gá Ádama na pááná ya Asaŋa godugúnú mó lɛ́ na gɛantá gá tádoga. Mammana, batɔ gɛca bá lɛ́ gúénéné gúénéné go busío bá gɛoba gá mɔtɔ táŋɛ́ ummue, a lɔ́mɔ́ Ádama. Kanɛ́ pááná ya Asaŋa godugúnú ɛ bɛanana ndénégé ɛ dómbana. Asaŋa a mba ŋaáa pááná ya ndiemi go mɔtɔ táŋɛ́ ummue, a lɔ́mɔ́ Yésu Kilítu|Kilítusu (Christ):. A báá gó sugune niibo nɛ́hɛ́ go gɛcɛcá gá batɔ.
45005016	Pááná ya Asaŋa ɛ yɔgɔnɔ kóka na gɛoba gá mɔtɔ táŋɛ́ ummue. Gɔ́ɔ bó lɔ́mɔ́, naá nnyimé ya gɛoba gá mɔtɔ táŋɛ́ ummue, Ádama, gosómba bɛsɛnɛ gá Asaŋa gó búú úlé na goága gá batɔ biimée naá ncíbo ya gɛaŋɔ́. Ncó go ɛ́na kanɛ́ goŋaá, naá nnyimé ya gɛcɛcá gábɔ́ gá bɛlɔgɔ, pááná ya Asaŋa godugúnú ɛ báá ncó bó íyie bɛtɛ́nɛ́ɛ bá batɔ.
45005017	Mammana, aáŋa go mɔtɔ táŋɛ́ ummue, go busío bá gɛoba gá mɔtɔ táŋɛ́ ummue gɔ́ɔ nigúe nɛ́ mbaá gidée ŋkada, kanɛ́ tɔ́nɔ gá Yésu Kilítu mokáa gɔ́ɔ batɔ bá dáŋabanamɔ́ makɔ́nɔ́ naá Asaŋa: a bó fáanana niibo nɛ́hɛ́ godugúnú, a gunde a bó íyienye bɛtɛ́nɛ́ɛ bá batɔ. Go Yésu Kilítu mokáa, bá ŋgɔ ɔyɔ́ɔ, bá gɔnɔ gúme nɛhɛ́.
45005018	Gɔ́ɔ batɔ biimée ba mbɛɛ́ ɛ́dá naá ncíbo ya gɛaŋɔ́ go busío bá gɛoba gá mɔtɔ táŋɛ́ ummue, caŋa táŋɛ́ mmue, buelí bá botɛ́nɛ́ɛ bá mɔtɔ táŋɛ́ ummue bó bíí íyíe biimée bɛtɛ́nɛ́ɛ bá batɔ, bá báá bɛáa gɛɔyɔ.
45005019	Aŋa mɔtɔ táŋɛ́ ummue a mbaá ŋaáa Asaŋa edúu, gɛcɛcá gá batɔ gɛ́ bɛ́ɛ́ ɛ́yá bologílógí; caŋa táŋɛ́ mmue, ŋgɔ́bɛnɔ ya mɔtɔ táŋɛ́ ummue yɛ íyienye gɛca bɛtɛ́nɛ́ɛ bá batɔ naá oŋgíso yá Asaŋa.
45005020	Naá gobola gá gicele, bɛoba go ɛ́da go dege go tege; kanɛ́ anáa bɛlɔgɔ bɛ́ mbaá lɛ bɛ́ dege go tege, niibo ná Asaŋa nɛ́ báá gɔnɔ́ dege makɔ́nɔ́ nɛ́ báá dómbáa.
45005021	Cóá, gɛlɔgɔ gɛ́ mba lɛ́ na bogaaga buimée bá go ónanɛna; caŋa mmue godɔ́ɔdɔ, niibo ná Asaŋa nɛ́ lɛ́ na bogaaga buimée bá go íyie batɔ bɛtɛ́nɛ́ɛ, go go có indenye naá gɛɔyɔ gá kanɛ mesúge, gá Yésu Kilítu Daadáa bɛcɔ́.
45006001	Kanɛ́ aŋa bó lɔ́mɔ́ nɔ́ɔnɔ, dɛ háanana go ándɛnɛna naá gɛlɔgɔ goŋaá Asaŋa a dɔ́bɔ a ŋanana niibo fundu fundu o?
45006002	Akɛ́ɛ, bó do báá nɔ́ɔnɔ, aŋa dɛ mbaá dómbá naá nigúe nɛ́ɛnɛ nɛ́ mbaá có ádóná na gɛlɔgɔ, dɛ dɛ háánánáa go ɛ́dana naá busío na go lɔgɔ.
45006003	No íyimene bese na bese goŋaá aŋa gɔ́ɔgɔ giyuminye gɛ́cɔ́ gɛ́ mbaá có nebígínyée na Yésu Kilítu|Kilítusu (Christ):, gɛ́ mba có nebígínyée biimée go nigúe nɛ́hɛ́.
45006004	Kɔ́ɔ, go giyuminye gɛ́cɔ́ naá nigúe nɛ́hɛ́, dɛ mba bɛ́ɛ́mbá miéelú olɔŋɔ nɛhɛ́. Kanɛ́ nigúmi ná Isée nɛ́ɛnɛ nɛ́ nɛ́ mbaá fúfúné Kilítusu go goŋaá bɛɛcɔ́ɔ tɔ́nɔ dɛ bɛa gɛpáa gá gɛɔyɔ.
45006005	Nɔ́ɔ gɔ́ɔ, aŋa gɔ́ɔgɔ dɛ mbaá bénebígínyée uŋkimée uŋkimée nɛhɛ́, dɛ báá gúé aŋa mɔ́ɔ, dɛ ŋga bénebígínyée caŋa táŋɛ́ mmue nɛhɛ́, dɛ fúfuge aŋa mɔ́ɔ.
45006006	Ŋgáa dɛ ɔ́bɔ bese go goŋaá: gɛcóá gɛ́cɔ́ gá gɛɔyɔ, dɛ mba gɛ́ gilénée naá kolósi olɔŋɔ na Kilítusu, go goŋaá bogaaga bá gɛlɔgɔ naá nnyɔ́dɔ yɛcɔ́ bó bɛ́ɛmba níŋísídéelú, dɛ dɛ gɔnɔ́ bɔ́yɔgɔnɛnɔ gɛlɔgɔ aŋa bɛɔlɛ́.
45006007	Mammana, mɔ́ɔnyɔ a lɔ́mɔ́ ugúe a dɛ báá gɔnɔ́ naá magálá má gɛlɔgɔ.
45006008	Kanɛ́ aŋa gɔ́ɔgɔ dɛ mbaá gúé olɔŋɔ na Kilítusu, dɛ hɛmana goŋaá dɛ ŋgɔ ɔyɔ́ɔ tɔ́nɔ olɔŋɔ nɛhɛ́.
45006009	Dɛ íyimene bese na bese go goŋaá: aŋa Kilítusu a mbaá fúfúgé, a dɛ gɔnɔ́ gúenene, a dɛ báá gɔnɔ́ naá magálá má nigúe.
45006010	Kilítusu a mba gúé go gɛlɔgɔ go busío buiménénée. Godɔ́ɔdɔ a lɛ́ ogɔ́sɔ, gɔ́ɔ gɛɔyɔ gɛ́hɛ́ giiménénée gɛ́ lɔ́mɔ́ go busío bá Asaŋa.
45006011	Nɔ́ɔnɔ, bɛɛnyɔ́ɔ tɔ́nɔ bɔ́gɔ́lɔ́nɔ́ɔmɔ́ nɔnɔ aŋa begúe go gɛlɔgɔ, aŋa bɔgɔ́sɔ naá busío bá Asaŋa go gibénebiginye gɛ́nyɔ́ gɛ́ɛgɛ na Yésu Kilítu.
45006012	Kanɛ́ no do gɔnɔ́ bádɛ́ɛnɛna go goŋaá gɛlɔgɔ gɛ́ ɛ́dana naá busío gɛ́ indenye gigúénú gɛ́nyɔ́ gá nnyɔ́dɔ na golɛ́galɛga gá yɛ́.
45006013	No do gɔnɔ́ go ága nnyɔ́dɔ yɛnyɔ́ go go yɔgɔnɛnɔ gɛlɔgɔ aŋa bɛlɛŋɔ bá bidé bɛ́ lɔ́mɔ́ go go yɔgɔnɛnɔ gɛgáda. Kanɛ́ bííŋénéemú nɔnɔ go go yɔgɔnɛnɔ Asaŋa aŋa bigúénú bɛ́ɛbɛ bɛ́ lɔ́mɔ́ fúfúgéelú bɛ́ báá ncó gunde naá gɛɔyɔ. Ágá nɔnɔ nnyɔ́dɔ yɛnyɔ́ go go yɔgɔnɔ buelí bá go ŋanana besé.
45006014	Gɛlɔgɔ gɛ́ dɛ gɔnɔ́ nyó mánɛgɛna, mammana, no do gɔnɔ́ go ɔ́bɛnɔnɔ na Gicele, kanɛ́ no ná lɔ́mɔ́ go ɔ́bɛnɔnɔ na niibo ná Asaŋa.
45006015	Caá oo! Aŋa bó lɔ́mɔ́ go goŋaá dɛ dɛ gɔnɔ́ go ɔ́bɛnɔnɔ na Gicele, dɛ ná lɔ́mɔ́ go ɔ́bɛnɔnɔ na niibo ná Asaŋa, gɔ́ɔ dɛ gaá nɛ́ ɛ́dánáa naá busío dɛ ŋanana gɛlɔgɔ o? Caá akɛ́ nɔ́ɔnɔ!
45006016	No íyimene no amɔ́ gɔ́ɔgɔ mɔtɔ a bííŋenemú sɔ́gɔ́ɔ mɔtɔ go go mo yɔgɔnɛnɔ, a á bííyíe gɛɔlɛ́ gɛ́hɛ́: akɛ́ gó bɛ́ɛmba go gɛlɔgɔ gɛ́ɛgɛ gɛ́ có indenyemú naá nigúe, akɛ́ gó bɛ́ɛmba go ŋgɔ́bɛnɔ ya Asaŋa yɛ́ɛyɛ ɛ có indenyemú naá gɛɔyɔ gá botɛ́nɛ́ɛ, o lɛ́ gɔgɔ́ gɛɔlɛ́ gá mɔ́ɔnyɔ o báá ní iyídé.
45006017	No á lɛ cóá bɛɔlɛ́ bá gɛlɔgɔ, kanɛ́ godɔ́ɔdɔ yɛ́ɛyɛ no ɔ́bɛ́nɔ́ Asaŋa no báá gɔnɔ́ gumbene ɛsɔ́mɔ hɛ́ɛhɛ no lɔ́mɔ́ bɛáalú na odɛ́má uŋkimée, ŋgáa dɛ béhiigi Asaŋa go busío moánɛ.
45006018	Kanɛ́ godɔ́ɔdɔ, no á húmé naá magálá má gɛlɔgɔ, no báá bííŋéné go go yɔgɔnɛnɔ botɛ́nɛ́ɛ.
45006019	Aáŋa nnyó gálagala cí aá cí, bó lɔ́mɔ́ goŋaá ndɛncana bonɔ́nɔ́ bɛ́nyɔ́ go go ɔ́bɔnɔ. Cóá, no mba lɛ́ no bííŋenene uŋkimée uŋkimée bɛnyɔ́ go go ŋanana moóma má biílo na má go beŋgelenye. Boóma moánɛ bɔ́ bó mbaá ŋaáa goŋaá no báaŋɛga Asaŋa, kanɛ́ godɔ́ɔdɔ, bííŋénéemú nɔnɔ uŋkimée uŋkimée bɛnyɔ́ go go ŋanana botɛ́nɛ́ɛ, go goŋaá gɛɔyɔ gɛ́nyɔ́ gɛ́ bɛ́ɛmba gɛɔyɔ gá kanɛ biílo.
45006020	Gɛcamɛna gɛ́ɛgɛ no mbaá lɛ no gá bííŋenene go gɛɔyɔ gá bɛlɔgɔ, no mba lɛ́ filíi go botɛ́nɛ́ɛ bá Asaŋa, bó do mbáa lɛ bó nyó nona.
45006021	Naá gɛcamɛna moánɛ gɛ́ɛgɛ no mbaá lɛ no ŋanana bɛgáda bá moóma bɛ́ɛbɛ no ná lɔ́mɔ́ go nóanana odóɛ go bɛ́ godɔ́ɔdɔ, kasɛ́á besé no mbaá bódá hɔ́ɔ o? Bɛgáda bá meŋiigíe bɛ́ɛbɔ bɛ́ úlenemú goana na nigúe.
45006022	Kanɛ́ godɔ́ɔdɔ, no á húmé naá magálá má gɛlɔgɔ, no báá bííŋéné go go yɔgɔnɛnɔ Asaŋa, besé sɛ́ɛsɛ hɔ́ɔ sɛ́ lɔ́mɔ́ gɛɔyɔ gá kanɛ biílo, naá go ɛ́da súgidinye, godáŋaba gá gɛɔyɔ gá medúgú miimée.
45006023	Ɛɛ́ɛŋ, bɛsoɛná bá gɛlɔgɔ bɛ́ lɔ́mɔ́ nigúe, kanɛ́ pááná ya Asaŋa godugúnú ɛ lɔ́mɔ́ gɛɔyɔ gá medúgú miimée naá gibénebiginye gɛ́ɛgɛ na Yésu Kilítu, Daadáa bɛcɔ́.
45007001	Bolimóní bámɛ, bɛɛnyɔ́ɔ báaba no íyimenemú gicele, ndɛ́ caá: gicele gɛ́ nonamɔ́ mɔtɔ gɛcamɛna gɛ́ɛgɛ a gá lɔ́mɔ́ ogɔ́sɔ; no íyimene bese na bese nɔ́ɔnɔ.
45007002	Gieninye gɛ́gɛ́ɛ: gicele gá nɛbáná gɛ́ nona okɔ́dɔ gɔ́ɔgɔ onɔ́mɛ a gɔ́ ɔyɔmɔ́. Kanɛ́ onɔ́mɛ a amɔ́ a gúe, okɔ́dɔ a bɛ́ɛmba filíi go gicele gá nɛbáná gɛ́ɛgɛ gɛ́ á lɔmɔ́ gɛ́ mo lada na onɔ́mɛ.
45007003	Nɔ́ɔnɔ gó lɛ́ aá, okɔ́dɔ mɔ́ɔnyɔ amɔ́ ɛ ɛ́da go nɛbáná naá mɔtɔ untió, onɔ́mɛ ba busío a gá lɛ́ ogɔ́sɔ, bá mo dɔ́ŋɔnɔ odáŋadaŋa ba okɔ́dɔ; onɔ́mɛ kanɛ amɔ́ a gúe, gicele gá nɛbáná gɛ́ dɛ mo nonáa, a ná lɛ́ ba ŋaá a gɔ́lɔ onɔ́mɛ untió, kanɛ go bɛ́ɛmba odáŋadaŋa.
45007004	Bolimóní bámɛ, bó lɛ́ nɔ́ɔnɔ gɛ́nyɔ́ caŋa táŋɛ́ mmue; gicele gɛ́ dɛ gɔnɔ́ nyó nona, no ná lɛ́ aŋa begúe, goakɛ́ aŋa Kilítusu|Kilítusu (Christ): a mbaá gúe, bɛɛnyɔ́ɔ tɔ́nɔ no báá gúé. Gɔ́ɔ no ná lɔ́mɔ́ go ɔ́bɛnɔnɔ nɛhɛ́, mɔ́ɔ mɔ́ɔnyɔ Asaŋa a mbaá mo fúfúné naá begúe, go goŋaá dɛ báá ŋanánáa bisi bá moóma go busío bá Asaŋa.
45007005	Cóá, aŋa dɛ mbaá lɔmɔ́ dɛ gɔ́ ɔyɔ go gɛ́cɔ́ moatɛ́, bɔ́ɔbɔ gicele gɛ́ mbaá lɔmɔ́ gɛ́ có loodonyo goŋaá bó lɛ́ gɛlɔgɔ, bɔ́ bɛɛcɔ́ɔ dɛ mbaá lɛ dɛ ŋanana. Bɛgáda bá mbééníŋínyí bɛ́ɛbɔ bɛ́ lɛ go ɛ́da go yɔgɔnɔ bɛ́ có indenye go go ɛ́da húme naá nigúe.
45007006	Kanɛ́ godɔ́ɔdɔ, dɛ dɛ báá gɔnɔ́ naá magálá má gicele. Ɛɛ́ɛŋ, dɛ ná lɛ́ aŋa begúe naá busío bá bɔ́ɔbɔ bó mbaá lɛ bó có nona naá ncíbo ya gɛaŋɔ́. Dɛ ná lɛ́ bá go yɔgɔnɛnɔ Asaŋa naá mbɔ́dɔ ya gɛpáa gá pɛ́ gɛ́ɛgɛ Gimmúmpúu gá Giliíli a có dúfenyemú, caá akɛ́ naá mbɔ́dɔ ya gɛcóá gá pɛ́ gɛ́ɛgɛ gɛ́ mbaá lɛ ɔ́ŋɔ́ɔlú naá gicele.
45007007	Dɛ lɔ́mɔ́ ba go oyɛda kanɛ́ dɛ amɔ́ nɛɛ́nɛ o? Gicele gɛ́ lɛ́ gɛlɔgɔ lí? Akɛ́ manɛ́! Goana, aáŋa gicele gɛ́ lɛ́ kanɛ go bɛ́ɛmba, gásɛ́ ndɛ́ kanɛ go íyime gɛlɔgɔ, gásɛ́ ndɛ́ kanɛ go íyime boóma bɔ́ɔbɔ gɛdɛ́mádɛ́má aáŋa gicele gɛ́ lɛ́ kanɛ go oyɛda gɛ́ amɔ́: o do ágá gɛdɛ́mádɛ́má go boóma bá sɔ́gɔ́ɔ.
45007008	Gɔ́ɔ kanɛ́ aŋa gɛlɔgɔ gɛ́ lɔmɔ́ bɛáalú ŋgásɛ́ go busío bá gicele, gɛ́ báá lɛ gó foyona bɛgáda bá mbééníŋínyí biimée naá yɔmɔ́ɔ. Mammana, kanɛ gicele gásɛ́ gɛlɔgɔ gɛ́ dɛ bɛanánáa bogaaga.
45007009	Cóá, ká lɛ́ cɛ íyímé gicele, mba lɛ́ ŋgɔyɔ, kanɛ́ aŋa mbaá ncó gɛ́ ɔ́bɔ, gɛlɔgɔ gɛ́ báá gó dúmine go ɔyɔ,
45007010	nigúe námɛ kanɛ́ nɛ́nɔ́ɔ. Nɔ́ɔnɔ gɔ́ɔ, bɔ́ɔbɔ bó mbaá bádómbánáa namɛ bó lɔ́mɔ́ goŋaá, gicele gɛ́ɛgɛ gɛ́ mbaá lɛ ba go ídie mɔtɔ naá gɛɔyɔ, gɛ́ báá mo ídíe naá nigúe, naá bámɛ boayá.
45007011	Mammana, gɛlɔgɔ gɛ́ mba bɛáa ŋgásɛ́ go busío bá gicele; gɛ́ báá mbelé, gɛ́ báá ŋgóná.
45007012	Gicele gɛ́ lɔ́mɔ́ gá Asaŋa gɔ́ɔ bɛlɔsɛnɔ bɛ́ɛbɛ kɔ́ɔ bɛ́ lɔ́mɔ́ bimmúmpúu, bɛtɛ́nɛ́nɛ́ɛ gɔnɔ́ bisi.
45007013	Kanɛ́ gisi gá boóma gɛ́ lɛ́ ba go óna mɔtɔ o? Akɛ́ɛ, bó do báá nɔ́ɔnɔ! Gɛlɔgɔ gɛ́ gɛ́ mbaá labá go boóma busi, gɛ́ báá gó ŋgóna. Hɔ́ɔlɔ́ gɔ́ɔ gɛlɔsɛnɔ gɛ́ lɔ́mɔ́ dúfíelú bobɛ́ na bogaaga bá gɛlɔgɔ daŋɛ́daŋɛ.
45007014	Dɛ íyimene goŋaá gicele gɛ́ lɔ́mɔ́ gá Asaŋa, kanɛ́ yɔmɔ́ɔ ndɛ́ mɔtɔ ba nnyɔ́dɔ, bédúelú go boɔlɛ́ naá gɛlɔgɔ.
45007015	Mammana, cɛ ɔ́bɔ́nɔ́ɔ boóma bɔ́ɔbɔ ŋŋananamɔ́, cɛ ŋanánáa bɔ́ɔbɔ ndɛ́galɛgamɔ́, bó gunde bɔ́ɔbɔ mbɛlabɛlamɔ́ bɔ́ ŋŋananamɔ́.
45007016	Kanɛ́ aáŋa ŋŋanana bɔ́ɔbɔ ndɔ́mɔ́ cɛ lɛ́gálɛ́gáa, nɔ́ɔnɔ gó lɛ́ aá ndɛncana go goŋaá gicele gɛ́ lɛ́ gisi.
45007017	Mammana, a dɛ bósó yɔmɔ́ɔ mɔ́ɔ ŋŋananamɔ́ boóma moánɛ, kanɛ́ bó lɔ́mɔ́ gɛlɔgɔ gɛ́ɛgɛ gɛ́ lɔ́mɔ́ namɛ.
45007018	Ɛɛ́ɛŋ, ŋgíyimene caá naá yɔmɔ́ boɔtɔ bá nnyɔ́dɔ, besé ɛ dɛ báá. Ndɛ́galɛga go ŋanana besé kanɛ́ cɛ báá na bogaaga bá go yɛ ŋa.
45007019	Cɛ ŋanánáa besé yɛ́ɛyɛ ndɛ́galɛgamɔ́, kanɛ́ bobɛ́ bɔ́ɔbɔ ndɔ́mɔ́ cɛ lɛ́gálɛ́gáa bɔ́ ŋŋananamɔ́.
45007020	Kanɛ́ aáŋa ŋŋanana bɔ́ɔbɔ ndɔ́mɔ́ cɛ lɛ́gálɛ́gáa, a dɛ báá gɔnɔ́ yɔmɔ́ɔ mɔ́ɔ ŋŋananamɔ́, kanɛ́ bó lɔ́mɔ́ gɛlɔgɔ gɛ́ɛgɛ gɛ́ lɔ́mɔ́ namɛ.
45007021	Gɔ́ɔ ŋgɛ́nanamɔ́ naá gicele moánɛ goŋaá: gɔ́ɔgɔ mmaamanamɔ́ go ŋa besé, bobɛ́ bɔ́ bó lɔ́mɔ́ namɛ fɛaŋɔ go ŋa.
45007022	Hálá, naá odɛ́má yámɛ gúunú, ŋgɔ́bɔnɔ bese na gicele gá Asaŋa.
45007023	Ŋgɛ́nana hɔ́ɔlɔ́ caá, gicele gíncodío gɛ́ lɛ́ hɔ́ɔ gɛ́ɛgɛ gɛ́ yɔgɔnɔmɔ́ naá yɔmɔ́ɔ nnyɔ́dɔ iŋkimée, gɛ́ nuigenye bɛnɔ́gɔ́ bámɛ bá mbééníŋínyí. Gɛ́ ŋgíyienye gɛɔlɛ́ gá gɛlɔgɔ gɛ́ɛgɛ gɛ́ lɔ́mɔ́ naá nnyɔ́dɔ yamɛ.
45007024	Gɛbɛ́ namɛ makɔ́nɔ́! Nnyɔ́dɔ yamɛ yɛ́ ɛ kɔ́gɔnɔmɔ́ nigúe, ánɛ́ɛ kanɛ́ a ná códiomú o?
45007025	Nigúmi na Asaŋa gá Yésu Kilítu|Kilítusu (Christ): Daadáa bɛcɔ́! Odɛ́nɛ́ yámɛ yɔ́yɔ́ɔ: naá nciŋí yamɛ, yɔmɔ́ɔ gɛɔlɛ́ gá gicele gá Asaŋa, yɔmɔ́ɔ ummue eé ummue, gɛɔlɛ́ gá gɛlɔgɔ naá nnyɔ́dɔ yámɛ.
45008001	Kanɛ́ godɔ́ɔdɔ, gooba gá gɛsɛnɛ gó do báá go báaba bɔ́ ɔ́bɛnɔnɔmɔ́ na Yésu Kilítu.
45008002	Mammana, gicele gá Gimmúmpúu gá Giliíli mɔ́ɔnyɔ a fáananamɔ́ gɛɔyɔ go gibénebiginye gɛ́ɛgɛ na Yésu Kilítu, gicele gɛ́ɛgɔ gɛ́ mba páŋá go gicele gá gɛlɔgɔ gɛ́ɛgɛ gɛ́ gɔ́gɛnɔnɔmɔ́ naá nigúe.
45008003	Gicele gɛ́ dɛ mbáa lɛ bá go có fáa gɛɔyɔ, goakɛ́ bɛɛcɔ́ɔ batɔ bá nnyɔ́dɔ dɛ lɛ́ kanɛ bogaaga bá go ɔyɔ aŋa gicele gɛ oyamɔ́. Kanɛ́ bɔ́ɔbɔ gicele gɛ́ lɔ́mɔ́ gɛ́ dɛ báá ba go ŋa, Asaŋa a mba bó ŋaáa. Go busío bá gɛlɔgɔ, a báá dómá Moɔnɔ́ bɛhɛ́ ba moatɛ́ naá cí, a búú úle na nnyɔ́dɔ aŋa bɛɛcɔ́ɔ bologílógí. Nɔ́ɔ gɔ́ɔ, Asaŋa a mbaá sómbá gɛsɛnɛ go bɛlɔgɔ bɛ́ɛbɛ batɔ bá ŋananamɔ́ naá nnyɔ́dɔ yabɔ́.
45008004	Asaŋa a mbaá ŋaáa nɔ́ɔnɔ go goŋaá dɛ bɛa bogaaga bá go ɔyɔ aŋa botɛ́nɛ́ɛ bá gicele bó oyamɔ́. Gɛcamɛna moánɛ, dɛ dɛ gɔnɔ́ go ɔyɔ gɛ́cɔ́ gá moatɛ́, dɛ ɔyɔmɔ́ go bogaaga bá Gimmúmpúu gá Giliíli.
45008005	Gɔ́ɔ báaba bɔ́ ɔyɔmɔ́ go bogaaga bá nnyɔ́dɔ yabɔ́, bá ŋanana bɔ́ɔbɔ nnyɔ́dɔ yabɔ́ ɛ lɛ́galɛgamɔ́. Kanɛ́ báaba bɔ́ ɔyɔmɔ́ go bogaaga bá Gimmúmpúu gá Giliíli, bá ŋanana aŋa mɔ́ɔ a lɛ́galɛgamɔ́.
45008006	Go amɔ́ go ɔyɔ go mbééníŋínyí ya nnyɔ́dɔ yahɔ, go á gúé; go amɔ́ go ɔyɔ kanɛ́ go mbééníŋínyí ya Gimmúmpúu gá Giliíli, o bɛa gɛɔyɔ na buumbénú.
45008007	Báaba bá béeniŋenyemú aŋa nnyɔ́dɔ yabɔ́ ɛ lɛ́galɛgamɔ́, bá lɛ́ babɛlɔ́bɛlɔ bá Asaŋa, bá dɛ ɔ́bɛ́nɔ́nɔ́ɔ gicele gá Asaŋa moatɛ́, bá dɛ báá ba go gɛ́ ɔ́bɛnɔ akɛ́ manɛ́!
45008008	Báaba bɔ́ ɔyɔmɔ́ aŋa nnyɔ́dɔ yabɔ́ ɛ lɛ́galɛgamɔ́, bá dɛ fɛɛnanɛ́náa Asaŋa, bá dɛ báá bá go mo fɛɛna.
45008009	Kanɛ́ bɛɛnyɔ́ɔ, no do gɔnɔ́ go ɔyɔ go bogaaga bá nnyɔ́dɔ yɛnyɔ́, no ɔyɔmɔ́ go bogaaga bá Gimmúmpúu gá Giliíli ba Asaŋa mɔ́ɔnyɔ ɔ ɔyɔmɔ́ naá bɛɛnyɔ́ɔ. Aáŋa mɔtɔ a dɛ bɛanánáa Giliíli ba Kilítusu|Kilítusu (Christ):, ba ndiemi a dɛ ɔ́bɛ́nɔ́nɔ́ɔ nɛhɛ́.
45008010	Aáŋa Kilítusu a lɛ́ naá bɛɛnyɔ́ɔ, akɛ́ nnyɔ́dɔ yɛnyɔ́ ɛ gúe go busío bá gɛlɔgɔ, Gimmúmpúu gá Giliíli a lɛ́ gɛɔyɔ naá bɛɛnyɔ́ɔ, mammana no lɛ́ ɛ́yáalú bɛtɛ́nɛ́ɛ bá batɔ naá busío bá Asaŋa.
45008011	Aáŋa Giliíli ba Asaŋa mɔ́ɔnyɔ a mbaá fúfúné Yésusu naá begúe a lɛ́ naá bɛɛnyɔ́ɔ, bó lɛ́ mammana go goŋaá Asaŋa moánɛ mɔ́ɔnyɔ a mbaá fúfúné Kilítusu, a ŋga fúfúné tɔ́nɔ nnyɔ́dɔ sɛ́nyɔ́ go bogaaga bá Giliíli mɔ́ɔnyɔ ɔ ɔyɔmɔ́ naá bɛɛnyɔ́ɔ.
45008012	Kanɛ́, aŋa bó lɔ́mɔ́ nɔ́ɔnɔ bolimóní bámɛ, dɛ bɛanana ufínó, caá akɛ́ yá nnyɔ́dɔ, go go ɔyɔ aŋa ɛ lɛ́galɛgamɔ́.
45008013	No amɔ́ no ándɛnɛna go gɛɔyɔ gá nnyɔ́dɔ, no ná gúe. Kanɛ́ go bogaaga bá Gimmúmpúu gá Giliíli, no amɔ́ no óna bɛgáda bɛ́nyɔ́ bá meŋiigíe má nnyɔ́dɔ, no ŋgɔ ɔyɔ́ɔ.
45008014	Biimée báaba Giliíli ba Asaŋa i indenyemú bá lɛ́ baaná bá Asaŋa.
45008015	Mammana, Giliíli moánɛ mɔ́ɔnyɔ no mbaá bɛáa, a dɛ báá mɔ́ɔnyɔ a nyó íyienyemú bɛɔlɛ́, a gɔnɔ nyó degedenye; a lɔ́mɔ́ Giliíli mɔ́ɔnyɔ a nyó íyienyemú baaná bá Asaŋa. Giliíli ba ndiemi mɔ́ɔ a có fáananamɔ́ bogaaga bá go fínenye Asaŋa dɛ amɔ́: Ába! nɔ́ɔnɔ gó lɛ́ aá Baaba|Baaba (Père):.
45008016	Giliíli moánɛ a ŋanana goŋaá dɛ hɛma naá odɛ́má yɛ́cɔ́ dɛ amɔ́ dɛ lɛ́ baaná bá Asaŋa.
45008017	Kanɛ́ aŋa dɛ lɔ́mɔ́ baaná bɛ́hɛ́, gɔ́ɔ dɛ ŋgaá dáŋábánáa besé iŋkimée sɛ́ɛsɛ Asaŋa a mbaá dánɛ́ná boɛ́nɔ bɛ́hɛ́. Dɛ ŋga sɛ́ dáŋábánáa olɔŋɔ na Kilítusu, goakɛ́ aŋa dɛ ɔ́bɛgɔnɔmɔ́ olɔŋɔ nɛhɛ́, dɛ ŋga bɛ́ɛ́mbá tɔ́nɔ olɔŋɔ nɛhɛ́ naá nigúmi nɛ́hɛ́.
45008018	Ŋgíyimene caá gɛɔ́bɛgɔ gɛ́ɛgɛ dɛ bɛananamɔ́ ínoni yɛ́ɛyɛ gɛ́ lɛ́ boóma bá dugúnú. Gɛ́ dɛ bɛanánáa gieninye na nigúmi nɛ́ɛnɛ Asaŋa a ŋgaá có fáá.
45008019	Kanɛ́ bigedie biimée bɛ́ lɛ́ oŋgíso go pɛ́, bɛ́ gɛ́gana gobóloodio gá baaná bá Asaŋa.
45008020	Asaŋa a mbi íyíe bigedie bɛ́hɛ́ boóma bá dugúnú; bó do mbáa lɛ go bɛ́ moatɛ́, Asaŋa mɔ́ɔ a mbaá bagá oŋgíso. Akɛ́ nɔ́ɔnɔ, toodo odɛ́máa ɛ lɛ́ hɔ́ɔ na bigedie biimée naá boayá bá Asaŋa:
45008021	ɛɛ́ɛŋ, buisí búmmue, bigedie moánɛ tɔ́nɔ bɛ́ ŋga bɛ́ɛ́mbá sódíolú naá magálá má nigúe nɛ́ɛnɛ nɛ́ bí íyienyemú bɛɔlɛ́, manɛ́, bɛ́ ŋgɛɛ́ ɛ́dá dáŋaba bofilíi bɔ́ɔbɔ baaná bá Asaŋa bá ŋgaá bɛáa naá nigúmi.
45008022	Dɛ íyimene dɛ amɔ́, gó bayɛga fueké gó nco go éme ínoni, bigedie biimée bɛ́ híme, bɛ́ ɔ́bɛgɔnɔ aŋa okɔ́dɔ ba go nómana na gobíene.
45008023	Gɛɔ́bɛgɔ gɛ́ɛgɔ gɛ́ dɛ báá goana go bigedie bɛ́ aá bɛ́, bɛɛcɔ́ɔ tɔ́nɔ báaba Asaŋa a mbaá có fáá pááná sá busío busío sá Giliíli, dɛ híme tɔ́nɔ naá odɛ́má yɛ́cɔ́. Dɛ gɛ́gana oŋgíso go pɛ́ goŋaá Asaŋa a có íyie baaná bɛ́hɛ́, nɔ́ɔnɔ go lɛ́ aá, a fáŋa nnyɔ́dɔ yɛcɔ́ go go bɛ́ɛmba filíi go busío buimée.
45008024	Asaŋa a mba có sódío, kɔ́ɔ dɛ gá lɔ́mɔ́ dɛ dɛ ɛ́ná nigúmi moánɛ, oŋgíso yá gá lɛ́ go pɛ́. Gɔ́ɔgɔ dɛ núunemú boóma bɔ́ɔbɔ dɛ báá lɔmɔ́ dɛ sɛma odɛ́má go bɔ́ɔ, toodo odɛ́máa ɛ dɛ báá gɔnɔ́, goakɛ́ dɛ ná lɛ́ na bɔ́. Bá dɛ sɛmáa odɛ́má go boóma bɔ́ɔbɔ o ná lɔ́mɔ́ na bɔ́.
45008025	Kanɛ́ aáŋa dɛ sɛma odɛ́má go bɔ́ɔbɔ dɛ lɔ́mɔ́ dɛ dɛ ɛ́nánáa, dɛ bó gɛ́gana oŋgíso go pɛ́.
45008026	Caŋa táŋɛ́ mmue, Gimmúmpúu gá Giliíli a nco có óhigonyo naá bonɔ́nɔ́ bɛ́cɔ́, goakɛ́ dɛ dɛ íyíménée go bósógolonyo aŋa gó háananamɔ́. Kanɛ́ Giliíli moánɛ a gaŋɛmɛdana gɛ́cɔ́ na gohíme mbɔ́dɔ yɛ́ɛyɛ nyuudé nɛ́ lɔ́mɔ́ nɛ́ dɛ bósó bá go hóda go oyɛda.
45008027	Kanɛ́ Asaŋa mɔ́ɔnyɔ a núunemú bɔ́ɔbɔ naá odɛ́má gúunú, i íyimene bɔ́ɔbɔ Gimmúmpúu gá Giliíli ɔ ɔŋɔnɔmɔ́; ɔ ɔŋɔnɔmɔ́ aŋa Asaŋa a lɛ́galɛgamɔ́ go báaba bɔ́ ɔ́bɛnɔnɔmɔ́ nɛhɛ́.
45008028	Dɛ íyimene gɔnɔ́ goŋaá, Asaŋa a yɔgɔnɔ buimée go báaba bá mo maamanamɔ́ go besé yabɔ́, bɔ́ɔ báaba a mbaá dɔ́ŋɛ́nɔ́ go ndɛ́ga yɛhɛ́.
45008029	Mammana, báaba Asaŋa a mbaá dóáná go iyide, a mba dóáná tɔ́nɔ go sómba goŋaá bá bɛ́ɛmba púényí na Moɔnɔ́, go goŋaá mɔ́ɔnyɔ a bɛ́ɛmba moɔnɔ́ ogɔ́nɔ́ ba gɛcɛcá gá bolimóní.
45008030	Aba moánɛ báaba a mbaá sómbá goŋaá bá bɛ́ɛmba púényí na Moɔnɔ́, a báá bó dɔ́ŋɛ́nɔ́ tɔ́nɔ; báaba a mbaá dɔ́ŋɛ́nɔ́, a báá bó íyíe bɛtɛ́nɛ́ɛ bá batɔ naá busío bɛ́hɛ́, bá ndiemi, a báá bó fáá tɔ́nɔ nigúmi.
45008031	Kanɛ́ dɛ lɔ́mɔ́ bá go gɔnɔ go oyɛda dɛ amɔ́ nɛɛ́nɛ o? Aáŋa Asaŋa a lɛ́ nɛcɔ́, mɔtɔ ba go có nuigenye a dɛ báá gɔnɔ́.
45008032	Mɔ́ɔ mɔ́ɔnyɔ a mbaá lɔbɛ́nɔ́ a dɛ ɛŋá Moɔnɔ́ bɛhɛ́ ba moatɛ́, kanɛ́ a báá mo sɛncɛ́gá go busío bɛ́cɔ́ biimée, a ná có fáa tɔ́nɔ buimée nɛhɛ́.
45008033	Mɔtɔ ba go gɔnɔ sɔ́mɛnɔ báaba Asaŋa a mbií iyídé a dɛ báá gɔnɔ́. Asaŋa ba moatɛ́ o oyamɔ́ a amɔ́ bá lɛ́ bɛtɛ́nɛ́ɛ bá batɔ.
45008034	Mɔtɔ ba go bó ága naá ncíbo ya gɛaŋɔ́ a dɛ báá. Ɛɛ́ɛŋ, Yésu Kilítu|Kilítusu (Christ): a mba gúé, a báá fúfúgé, a lɛ́ naá ombɔ́gɔ onɔ́mɛ yá Asaŋa, a gaŋɛmɛdana gɛ́cɔ́.
45008035	Boóma bá go có ádona na gɛnɔ́ɔ́nɛ́nɔ́ gá Kilítusu bó do báá. Akɛ́ makánya, akɛ́ mecíkílí, akɛ́ noséésényée, akɛ́ ncaná, akɛ́ gosóga, akɛ́ gɛɛmba, akɛ́ nigúe.
45008036	Aŋa bó lɔ́mɔ́ ɔ́ŋɔ́ɔlú goŋaá: Daadáa, go busío báhɔ gɔ́ɔ dɛ lɔ́mɔ́ sɛncɛ́gáalú go nigúe, medúgú miimée. Bá có gɔ́lɔnɔ aŋa bɛdómbáa bɛ́ɛbɛ bɛ́ ɛ́danamɔ́ na bɛ́ naá nɛóna.
45008037	Kanɛ́ naá buimée bɔ́ɔbɔ, dɛ mánɛgana na bogaaga bá mɔ́ɔnyɔ a mbaá có maamánáa.
45008038	Ɛɛ́ɛŋ, ŋgíyimene mammana caá: akɛ́ nigúe, akɛ́ gɛɔyɔ, akɛ́ bɛɛ́ŋgɛlɛsɛ|Ɛ́ŋgɛlɛsɛ (ange):, akɛ́ bɛmánɛgɛna, akɛ́ ínoni akɛ́ nembeli, akɛ́ magaaga,
45008039	akɛ́ bɔ́ɔbɔ naá mmoɛná, akɛ́ bɔ́ɔbɔ naá cí, akɛ́ gigedie gíncoó gímmue, boóma bá go có ádona na gɛnɔ́ɔ́nɛ́nɔ́ gɛ́ɛgɛ Asaŋa a mbaá có loodío gá Yésu Kilítu Daadáa bɛcɔ́, bó do báá.
45009001	Go ufíno yá Kilítusu, ŋgoya mammana, cɛ belébélée. Odɛ́má yámɛ yɔ́ɔyɔ Gimmúmpúu gá Giliíli|Gimmúmpúu gá Giliíli (Saint Esprit): i indenyemú yó túfenye goŋaá boóma bɔ́ɔbɔ ŋgoyamɔ́ bó lɛ́ mammana:
45009002	ndɛ́ na mecíkílí makɔ́nɔ́ naá odɛ́má, na makánya kanɛ mmanɛ́náa.
45009003	Ɛɛ́ɛŋ, ndɛ́ ba go maamana goŋaá Asaŋa a nyɔmɛnɔ, kunde ŋgádogana na Kilítusu|Kilítusu (Christ): go bese ya bolimóní bámɛ bá mbíényée, boɛ́nɔ búmmue.
45009004	Bá lɛ́ baaná bá Ɛ́sɛlahɛ́ɛlɛ: Asaŋa a mba bó íyídé go go bɛ́ɛmba baaná bɛ́hɛ́, a báá bó dúfíe nigúmi nɛ́hɛ́, a báá ladá bugúle|Gɛlada bugúle (Alliance): nabɔ́, a báá bó fáá gicele, a báá gɔnɔ́ bó dúfie aŋa bá háananamɔ́ go mo búlugenye, a báá bó fáánánáa tánɔ.
45009005	Bɔ́ɔ bá lɔ́mɔ́ dobɔɔsɔ dá biisée kɔ́nɔ́ɔ. Naá nogɔgɔ́ nábɔ́ gɔ́ɔ Kilítusu a bébíenemú aŋa mɔtɔ; mɔ́ɔ a lɔ́mɔ́ Asaŋa naá mmoɛná ya buimée, a lɛ́ fonáalú go bɛcamɛna biimée! Aamɛnɛ.
45009006	Akɛ́ɛ! cɛ báá caá tánɔ ya Asaŋa ɛ mbo obá go cí. Bó do bósó mbíényée iŋkimée ya Ɛ́sɛlahɛ́ɛlɛ yɛ́ ɛ lɔ́mɔ́ baaná bá Ɛ́sɛlahɛ́ɛlɛ.
45009007	Gɔnɔ́ báaba bá lɔ́mɔ́ naá nogɔgɔ́ ná Ábalaháma|Ábalaháma (Abraham): bá dɛ bósó biimée baaná bɛ́hɛ́. Asaŋa a mbo oyáná Ábalaháma a amɔ́: «Bó lɔ́mɔ́ nosaŋa ná Ɛ́saga nɔ́ bá ŋgaá dɔ́ŋɔ́nɔ́ɔ bá amɔ́ ɛnana yahɔ.»
45009008	Nɔ́ɔnɔ go lɛ́ aá: baaná báaba bá bébíenemú naá mbɔ́dɔ yɛ́ɛyɛ batɔ bá bébíenemú bá dɛ bósó baaná bá Asaŋa, goana báaba bá mbaá bébíéné aŋa tánɔ ya Asaŋa ɛ mbaá lɛ yɛ oya.
45009009	Kanɛ́ Asaŋa a mba fáá tánɔ a amɔ́: «Naá gɛcamɛna gɛ́ɛgɛ náana, nná nco gunde kíde Sáála a ná lɛ́ na moɔnɔ́.»
45009010	Bó do súgénée goana hɔ́ɔlɔ́. Ɛlɛbɛ́ka na Isée kɔ́nɔ́ɔ bɛcɔ́ Ɛ́saga bá mba bíéné ɛbáása, bahaŋa báandɛ́.
45009011	Kanɛ́ Asaŋa a bɛanana nokɛsa nɛ́hɛ́ nɔ́ɔnɔ a hóogonyomú go ndɛ́ga yɛhɛ́. Caá akɛ́ go meŋiigíe má batɔ, kanɛ́ goana go ndɛ́ga ya mɔ́ɔnyɔ a dɔ́ŋɔnɔmɔ́. Go go dúfie goŋaá a lɛ́ nábɛnábɛ na nokɛsa nɛ́hɛ́, hɔ́ɔlɔ́ baábayɔ́ bɔ́ɔbɔ bá gá lɛ́ bá dɛ bébíéné, bá gá lɛ́ bá dɛ ŋaáa akɛ́ bese, akɛ́ gɛgáda, Asaŋa go oyana Ɛlɛbɛ́ka a amɔ́: «Ba ogɔ́nɔ́ a ŋga yɔgɔ́nɛ́nɔ́ɔ gifío.»
45009013	Nogálɔ nɔ́ɔnɔ nó lumenene na núncodío nɔ́ɔnɔ nó lɔ́mɔ́ ɔ́ŋɔ́ɔlú goŋaá: «Mmba maamánáa Yɔ́kɔbɔ, mbáá bɛlábɛ́láa Esóo.»
45009014	Dɛ oyɛdamɔ́ dɛ amɔ́ nɛɛ́nɛ o? Asaŋa a dɛ báá gɛtɛ́nɛ́ɛ lí? Akɛ́ɛ!
45009015	A mbo oyáná mammana Mɔ́sɛsɛ a amɔ́: «Ka ŋga ŋaáa busi go mɔ́ɔnyɔ ndɛ́galɛgamɔ́ go mo ŋa busi, ka ŋga gɔ́lɔ́ mahana go mɔ́ɔnyɔ ndɛ́galɛgamɔ́ go mo gɔ́lɔ mahana.»
45009016	Bó do báá kanɛ́ go ndɛ́ga ya batɔ ɛ́na go bogaaga bábɔ́, kanɛ́ bó lɔ́mɔ́ Asaŋa mokáa mɔ́ɔ a ŋananamɔ́ busi.
45009017	Naá Ŋgɔ́ŋɛ́, Asaŋa o oyanɛna ufuŋe Falaɔ́ŋɔ a amɔ́: «Ndɔ́mɔ́ go dílímínyéelú ufuŋe goŋaá túfie bogaaga bámɛ naá maamɔ́ɔ, tɔ́nɔ bá gúmenye ufíno yámɛ naá cí iŋkimée.»
45009018	Gɔ́ɔ kanɛ́, Asaŋa a gɔ́lɔnɔ mɔ́ɔnyɔ a maamanamɔ́ mahana, a gunde a leleenye odɛ́má yá mɔ́ɔnyɔ a maamanamɔ́.
45009019	Gódaga o lɛ́ bá go ŋgoyana go amɔ́: aáŋa bó lɔ́mɔ́ nɔ́ɔnɔ, Asaŋa a gá goomanɛnamɔ́ batɔ goakɛ́ o? Ánɛ́ɛ a lɔ́mɔ́ ba go lɔbɛnɔ gɛ́ndɛ́ŋɛ́ gɛndɛŋɛ go bɔ́ɔbɔ Asaŋa a lɛ́galɛgamɔ́ o?
45009020	Kanɛ́ maamɔ́ɔ mɔtɔ, o lɔ́mɔ́ ánɛ́ɛ goŋaá o suŋe na Asaŋa o? Ɛtɛ́lɛ́a há noma hɛ́ lɛ́ bá go úhune mɔtɔ mɔ́ɔnyɔ a mbaá hɛ́ maáa hɛ́ amɔ́: O mbaá kedíe nɔ́ɔnɔ goakɛ́ o?
45009021	Umií a lɛ́ ba go gedie buimée bɔ́ɔbɔ a lɛ́galɛgamɔ́ na noma. A lɛ́ ba go gedie na noma nɛ́hɛ́ nɔ́ɔnɔ ɛtɛ́lɛ́a há ntɔ́nɔ na ɛtɛ́lɛ́a há mɔbɔ́yɔgɔnɔ má miisí miimée.
45009022	Gɔ́ɔgɔ gá goŋaá Asaŋa a dúfie mpímí yɛhɛ́ a gunde a lincie bogaaga bɛ́hɛ́ go báaba bá mbaá lɔmɔ́ bá mo óbonyo mpímí, bɔ́ɔ pɛnɛ́ɛ go go yíme, kanɛ́ a mba bégumbéné odɛ́má makɔ́nɔ́.
45009023	A mbaá ŋaáa nɔ́ɔ go go dúfie gɛantáanta gɛ́hɛ́ gá nigúmi naá boayá bá báaba a mbaá bó gɔ́lɔ́ mahana; báaba a mbaá dóáná go bó gedie go go bɛa nigúmi nɛ́hɛ́.
45009024	Dɛ lɛ́ naá olɔŋɔ yá báaba a mbaá dɔ́ŋɛ́nɔ́ caá akɛ́ goana naá kadɛ́gadɛ́ɛ ya Beyúdene, kanɛ́ tɔ́nɔ naá báaba bá lɔ́mɔ́ bá dɛ bɛ́ɛ́mbá Beyúdene.
45009025	Bó lɛ́ ɔ́ŋɔ́ɔlú naá kálata ya Osée goŋaá: «Boɛ́nɔ bɔ́ɔbɔ bó mbaá lɛ bó do bɛ́ɛ́mbá bámɛ, ka ŋga bó dɔ́ŋɛ́nɔ́ caá: boɛ́nɔ bámɛ. Gɔnɔ́ báaba mmbaá lɛ cɛ bó maamánáa, ka ŋga bó dɔ́ŋɛ́nɔ́ caá: bindiŋi bámɛ.
45009026	Anáa bá mboó oyɛ́dá bá amɔ́: no do báá boɛ́nɔ bámɛ, hɔ́ɔ bá ŋgaá bó dɔ́ŋɛ́nɔ́ bá amɔ́: baaná bá Asaŋa ogɔ́sɔ.»
45009027	Naá boayá bá Iseyíi, a gálagala go busío bá Ɛ́sɛlahɛ́ɛlɛ a amɔ́: «Akɛ́ baaná bá Ɛ́sɛlahɛ́ɛlɛ bá dege aŋa ɛcánána hɛ́ɛhɛ naá cɔ́lɔ ya máŋɛ́, nɛnamá ná batɔ naá bɔ́ɔ nɛ́ nɛ́ ŋgaá sódógá.
45009028	Ɛɛ́ɛŋ, nogálɔ ná Daadáa nó ŋgɛ ɛ́nánɛ́náa go púmúpúmú gɔnɔ́ fɛaŋɔ fɛaŋɔ naá cí iŋkimée.»
45009029	Iseyíi a mba dóáná go oyɛda a amɔ́: «Amóŋa Daadáa ba bogaaga a dɛ mbá có síene ɛnana, gásɛ́ dɛ ŋga bɛ́ɛ́mbá aŋa tɛ́sɔnɔ ya Sɔdɔ́mɔ|Sɔdɔ́mɔ (Sodome): na ya Gɔmɔ́ɔlɔ.»
45009030	Kanɛ́ dɛ lɔ́mɔ́ bá go oyɛda dɛ amɔ́ nɛɛ́nɛ o? Batɔ báaba bá mbaá lɛ bá dɛ bɛ́ɛ́mbá Beyúdene, bá dɛ fúmbée go bɛ́ɛmba bɛtɛ́nɛ́ɛ bá batɔ naá oŋgíso yá Asaŋa, bá mbɛ ɛ́yá bɛtɛ́nɛ́ɛ bá batɔ go gioliminyo.
45009031	Asáa gɔgɔ́, nigúli ná Ɛ́sɛlahɛ́ɛlɛ nɛ́ mba lɛ́ nɛ́ fúmbe botɛ́nɛ́ɛ naá ŋgɔ́bɛnɔ ya gicele, kanɛ́ bá dɛ mbá bɛa.
45009032	Goakɛ́ o? Bá dɛ mbáa lɛ bá fúmbe go fɛɛna Asaŋa naá gioliminyo, bá mba lɛ bá fúmbe go ɛ́ya bɛtɛ́nɛ́ɛ bá batɔ go meŋiigíe. Gɔ́ɔ bá mbaá kúkéné ɛdánɛ́ ná osɛmbɔ.
45009033	Ŋgɔ́ŋɛ́ sɛ́ oyamɔ́ sɛ́ amɔ́: «Ŋgaá dábɛ́gá ɛdánɛ́ ná osɛmbɔ naá Síyono, gɛdánɛ́dánɛ́ gá go obeninye. Kanɛ́ mɔ́ɔnyɔ a nɛ́ bédímbigenemú a dɛ ŋgá nóa odóɛ.»
45010001	Bolimóní, boóma bɔ́ɔbɔ ŋgɔŋɔnɔmɔ́ Asaŋa kɔnɔ bó lɛ́galɛga naá odɛ́má yámɛ uŋkimée bó lɔ́mɔ́ goŋaá a sódio Beyúdene.
45010002	Kálagala daŋɛ́daŋɛ go busío bábɔ́ caá: bá húmenye odɛ́má makɔ́nɔ́ go busío bá Asaŋa kanɛ́ bá dɛ bósó go íyimene mammana ya pɛ́ yɛhɛ́.
45010003	Bá lɛ́ kanɛ go lɛnca mbɔ́dɔ yɛ́ɛyɛ Asaŋa i íyienyemú batɔ bɛtɛ́nɛ́ɛ, bɔ́ɔ bá fúmbe botɛ́nɛ́ɛ goana go nciŋí yabɔ́ ya moatɛ́. Bá báá lɔbɛ́nɔ́ bá dɛ olímínyóo mbɔ́dɔ yɛ́ɛyɛ mɔ́ɔ i íyienyemú batɔ biimée bɛtɛ́nɛ́ɛ.
45010004	Goúle gá Kilítusu|Kilítusu (Christ): gó mba meníe bogaaga bá gicele, goŋaá biimée báaba bó olimonyomú, bɛ́ ɛ́ya bɛtɛ́nɛ́ɛ naá oŋgíso yá Asaŋa.
45010005	Náana gɔ́ɔ Mɔ́sɛsɛ a mbɔɔ́ ɔ́ŋɔ́ go botɛ́nɛ́ɛ bɔ́ɔbɔ bú úlenemú naá gicele a amɔ́: Mɔtɔ mɔ́ɔnyɔ a ŋgaá ŋaáa aŋa gɛ́ oyamɔ́, a ŋgɔ ɔyɔ́ɔ go gɛ́.
45010006	Kanɛ́ náana gɔ́ɔ botɛ́nɛ́ɛ bɔ́ɔbɔ bó úlenemú naá gioliminyo bó oyamɔ́: O do bágálɛ́dɛ́ná naá odɛ́má go amɔ́: Ánɛ́ɛ a ŋgaá bólɛ́gá naá mmoɛná o? Nɔ́ɔnɔ gó lɛ́ go siisie gá Kilítusu.
45010007	Ɛ́na lí: Ánɛ́ɛ a ŋgaá siisé naá cí gúunú o? Nɔ́ɔnɔ gó lɛ́ go gundie gá Kilítusu naá kadɛ́gadɛ́ɛ ya begúe.
45010008	Kanɛ́ Ŋgɔ́ŋɛ́ yɛ oyamɔ́ yɛ amɔ́ ŋkádɛ́ o? Nogálɔ ná Asaŋa nó lɛ́ mekúígíi nahɔ, nó lɛ́ naá mamɔ́ nyuudé, nó lɛ́ tɔ́nɔ naá mamɔ́ odɛ́má. Nogálɔ ná gioliminyo nɔ́ɔnɔ, nó moánɛ dɛ dúmeninyemú.
45010009	Kɔ́ɔ go amɔ́ o gálagala na nyuudé náhɔ go amɔ́ Yésusu a lɛ́ Daadáa, aáŋa go olimonyo naá odɛ́má yáhɔ go amɔ́ Asaŋa a mba mo fúfúné naá kadɛ́gadɛ́ɛ ya begúe, Asaŋa a ŋga go sódío.
45010010	Mammana, mɔ́ɔnyɔ o olimonyomú naá odɛ́má yɛ́hɛ́, Asaŋa a mo íyienye gɛtɛ́nɛ́ɛ; gɔnɔ́, mɔ́ɔnyɔ o oyamɔ́ daŋɛ́daŋɛ na nyuudé nɛ́hɛ́ a amɔ́ Yésusu a lɛ́ Daadáa, Asaŋa a mo sódonyo.
45010011	Ŋgɔ́ŋɛ́ yɛ oya yɛ amɔ́: Mɔ́ɔnyɔ a áganamɔ́ odɛ́má yɛ́hɛ́ naá mɔ́ɔ, a dɛ ŋgá nóa odóɛ.
45010012	Gɔ́ɔ, godádoga gó lɔ́mɔ́ gó do bɛ́ɛ́mbá na Beyúdene na boɛ́nɔ búntió. Bá lɛ́ Daadáa babɔ́ táŋɛ́ ummue. Biimée báaba bá mo fínenyemú, a bó ŋanana niibo.
45010013	Ɛɛ́ɛŋ, uŋkimée mɔ́ɔnyɔ a ŋgaá fínídínyée ufíno yá Daadáa, Asaŋa a ŋga mo sódío.
45010014	Kanɛ́ bá ŋgaá mo fínényée nɛɛ́nɛ aáŋa bá lɛ́ kanɛ go ága odɛ́má yábɔ́ naá mɔ́ɔ o? Gɔnɔ́ bá ŋgaá ágá odɛ́má yábɔ́ naá mɔ́ɔ nɛɛ́nɛ, bɔ́ɔ kanɛ go mo ɔ́bɔ o? Gɔnɔ́ bá ŋgaá mo ɔ́bɔ́ nɛɛ́nɛ, aáŋa mɔtɔ ba go mo dúmenye a dɛ bɛ́ɛ́mbá hɔ́ɔ o?
45010015	Gɔnɔ́, mɔtɔ ba go mo dúmenye a ŋgaá bɛ́ɛ́mbá hɔ́ɔ nɛɛ́nɛ, aáŋa bá dɛ mo dómá o? Nɔ́ɔ gɔ́ɔ tɔ́nɔ bó lɔ́mɔ́ naá Ŋgɔ́ŋɛ́ goŋaá: Ɛ́ná aŋa bɛ́ lɔ́mɔ́ bɛnɔ́gɔ́! bɛgɔ́ndɔ́ bá báaba bá dúmenyemú bɛnɔ́gɔ́ bá Cɔ́mɔ!
45010016	Kanɛ́ mɔtɔ uŋkimée a lɛ́ kanɛ go oliminyo Gɛnɔ́gɔ́ gá Cɔ́mɔ moánɛ. Mbúsí ya Asaŋa Iseyíi yɛ oya moatɛ́ yɛ amɔ́: Daadáa, ánɛ́ɛ a mboó olímínyóo Cɔ́mɔ yɛcɔ́ o?
45010017	Bɛ́ ɛ́yanamɔ́ uŋgolímínyí go Cɔ́mɔ yɛ́ɛyɛ go ɔ́bɔnɔmɔ́, kanɛ́ Cɔ́mɔ ya ndiemi, gibédímbígéné gá yɛ́ gɛ́ lɔ́mɔ́ nogálɔ ná Kilítusu.
45010018	Gɔ́ɔ ŋgúhenemú caá: Bá lɛ́ kanɛ go ɔ́bɔ nogálɔ moánɛ o? Bá mba nó ɔ́bɔ! Ŋgɔ́ŋɛ́ yɛ oya yɛ amɔ́: Ikelú ya moóma mɔ́ɔmɔ Asaŋa a mbaá gedíe yɛ á dónógógá naá cí iŋkimée. Dogálɔ dá mɔ́ dó báá saáa naá cí iŋkimée.
45010019	Kɔ́ɔ ŋgúhunemú caá: Boɛ́nɔ bá Ɛ́sɛlahɛ́ɛlɛ bó lɛ́ kanɛ go ɔ́bɔ cɔ́mɔ moánɛ lí? Mɔ́sɛsɛ a mba lɛ́ ba busío ba go bó oyana go busío bá Asaŋa, a amɔ́: Ka ŋga ŋaáa goŋaá no bɛa hɛagá na boɛ́nɔ bá kanɛ ŋgénéménée. Ka ŋga búlúmúncée mpímí yɛnyɔ́ na boɛ́nɔ bá kanɛ nciŋí.
45010020	Iseyíi ɛ ɛ́dana naá busío o oya go busío bá Asaŋa a amɔ́: Bá lɛ́ kídéelú, báaba bá mbaá lɔmɔ́ bá dɛ púúmbée. Mmba gɔnɔ́ bóloodio go báaba bá mbaá lɔmɔ́ bá dɛ ŋgúhúné boóma.
45010021	Kanɛ́ o oya go busío bá Ɛ́sɛlahɛ́ɛlɛ a amɔ́: Buisí buimée buimée, mmba lɛ́ tóŋonyo ɛmbɔ́gɔ go boɛ́nɔ bá kanɛ ŋgɔ́bɛnɔ na mpálɔ́.
45011001	Gɔ́ɔ ŋgúhunemú kanɛ́ caá: Asaŋa a lɛ́ fíídíelú boɛ́nɔ bɛ́hɛ́ nnyimé lí? Caá akɛ́ nɔ́ɔnɔ! Yɔmɔ́ɔ moatɛ́ ndɛ́ mbíényée ya Ɛ́sɛlahɛ́ɛlɛ, naá nigúli ná Bɛncamɛ́ŋɛ mɔ́ɔnyɔ a lɔ́mɔ́ onana yá Ábalaháma|Ábalaháma (Abraham):.
45011002	Akɛ́ɛ, Asaŋa a lɛ́ kanɛ go fíidie boɛ́nɔ bɛ́hɛ́ nnyimé, goakɛ́ bó lɛ́ bɔ́ɔbɔ mɔ́ɔ moatɛ́ a mbaá dóáná go íyime. No íyimene bɔ́ɔbɔ bó lɔ́mɔ́ naá Ŋgɔ́ŋɛ́, gɛcamɛna gɛ́ɛgɛ Elíi|Elíi (Elie): a mbaá lɔmɔ́ a sɔ́mɛnɔnɔ boɛ́nɔ bá Ɛ́sɛlahɛ́ɛlɛ naá Asaŋa, o oya a amɔ́:
45011003	Daadáa, bá lɛ́ óná óná mbúsí|Mbúsí ya Asaŋa (Prophète): sáhɔ, bá báá gadáa bɛdálɛ́ná|Gɛdálɛ́ná (autel): báhɔ. Kɔ́ɔ yɔmɔ́ɔ ndɔ́mɔ́ síénéelú mokáa, akɛ́ nɔ́ɔnɔ bá fúmbe go ŋgóna.
45011004	Kanɛ́ Asaŋa a mbaá mo gundie a amɔ́ nɛɛ́nɛ o? A mba mo oyáná a amɔ́: Ndɛ́ beŋéelú go boayá, batɔ tɔ́sɛnɔ ɛ́táanɔ na ɛ́handɛ́ go busío bámɛ, báaba bá lɔ́mɔ́ kanɛ go gule enúu go cí naá busío bá gidugúnúu gá Asaŋa Báalɛ|Báalɛ (Baal):.
45011005	Bó lɛ́ nɔ́ɔ caŋa táŋɛ́ mmue naá gɛcamɛna gá ínoni: nɛnamá ná batɔ nɛ́ lɛ́ hɔ́ɔ nɛ́ɛnɛ Asaŋa a mbií iyídé go niibo nɛ́hɛ́.
45011006	Kanɛ́ aáŋa Asaŋa a mba bó iyídé go niibo nɛ́hɛ́ ná moatɛ́, bó do báá go meŋiigíe mábɔ́, aáŋa nɔ́ɔnɔ, niibo ná Asaŋa nɛ́ dɛ báá gɔnɔ́ niibo.
45011007	Hɔ́ɔlɔ́ naá cí goŋaá, boóma bɔ́ɔbɔ batɔ bá Ɛ́sɛlahɛ́ɛlɛ bá mbaá lɔmɔ́ bá fúmbe, bá lɛ́ kanɛ go bó ɛ́na; goana nɛnamá nɛ́ɛnɛ Asaŋa a mbií iyídé, nɛ́ nɛ́ mbaá bɛáa. Kanɛ́ báaba bóntió, Asaŋa a mba gundíe ɛdɛ́má yabɔ́ bɛlalaga,
45011008	gɔgɔ́ aŋa bó lɔ́mɔ́ naá Ŋgɔ́ŋɛ́ goŋaá, Asaŋa a mba bó ídíe go dɔnɔ́ɔ, a báá bó ubíe bigélí na bɛlɔ́kɔ́ gó nco go éme ínoni.
45011009	Caŋa táŋɛ́ mmue, Défidi|Défidi (David): o oya a amɔ́: Ŋgáa bɛdágá bábɔ́ bɛ́ bó gumbene aŋa mafɔ́ɔ́dɔ́ɔ, bó obana, bá bɛa noséésényée.
45011010	Ŋgáa oŋgíso yábɔ́ yó oba bigélí goŋaá bá dɛ gɔnɔ́ go ɛ́nanɛna, ŋaáa goŋaá bá lúncumidene nnyimé kanɛ tɔmbɛ́nɔ́ɔ.
45011011	Ŋgúhene kanɛ́ caá: Aáŋa Beyúdene bá mba kúkéné, bó mbaá lɔmɔ́ goŋaá bá lɔbɛnɔ naá osɛmbɔ yɔ́ɔyɔ o? Akɛ́ manɛ́ɛ! Gɛoba gábɔ́ gɛ́ mba ŋaáa goŋaá Asaŋa a sódio mɛɛ́nɔ máama móntió mbɔ́dɔ ya goŋaá Beyúdene bá bɛa hɛagá nabɔ́.
45011012	Kanɛ́ aáŋa gɛoba gábɔ́ gɛ́ mbɛ ɛ́ya bonɔ́mɛ bá cí, gɔnɔ́ gɛoba gábɔ́ bonɔ́mɛ bá mɛɛ́nɔ móntió, nɛɛ́nɛ goncogunde gábɔ́ naá boayá bá Asaŋa gó ŋgaá ŋá gó do bó úléné na gɛcɛcá gá bonɔ́mɛ o?
45011013	Godɔ́ɔdɔ kálagala go bɛɛnyɔ́ɔ báaba no lɔ́mɔ́ bá mɛɛ́nɔ móncodío aŋa ndɔ́mɔ́ Apótɛlɛ|Apótɛlɛ (Apôtre): go busío bɛ́nyɔ́, naá odɛ́nɛ́ moánɛ, mbébúlugenye go buelí bɔ́ɔbɔ bó lɔ́mɔ́ bámɛ.
45011014	Mbémineminie goŋaá mbúlumunce hɛagá há boɔmɛ Beyúdene go go sódio nɛnamá ná batɔ.
45011015	Mammana, Asaŋa a mba bó ágá go boayá go goŋaá batɔ bá cí bá bégedie na Asaŋa. Kanɛ́ go gɔnɔ ncogunde gábɔ́ gó ŋgaá bɛ́ɛ́mbá nɛɛ́nɛ o? Gó ŋgaá bɛ́ɛ́mbá gɛɔyɔ go báaba bá mbaá gúénénée.
45011016	Aáŋa bodáŋɔ bá busío bá gɛlɛ́dɛ bó ɔ́bɛnɔnɔ na Asaŋa, gɛ́ɛgɛ gíntió giimée gɛ́ ɔ́bɛnɔnɔ nɛhɛ́ tɔ́nɔ. Aáŋa ɛŋaŋá ya boɛ́tɛ yɛ ɔ́bɛnɔnɔ na Asaŋa, ɛtáfɛ yɛ ɔ́bɛnɔnɔ nɛhɛ́ tɔ́nɔ.
45011017	Boɛ́nɔ bá Ɛ́sɛlahɛ́ɛlɛ bó lɛ́ aŋa boɛ́tɛ bá kónagóna, bɔ́ɔbɔ bá mbaá sómbáa nɛnamá ná ɛtáfɛ ya bɔ́. Kanɛ́ maamɔ́ɔ mɔ́ɔnyɔ o lɔ́mɔ́ o do bɛ́ɛ́mbá ba Beyúdene, o mba lɛ́ aŋa otáfɛ yá boɛ́tɛ bá gɛsɔgɔ, bá báá go gɔ́lɔ́, bá báá go ledígínyée naá undukí yá ɛtáfɛ moánɛ, gɔ́ɔ godɔ́ɔdɔ o bɛananamɔ́ olɔŋɔ na yɛ́ bodáŋɔ bá masɔ́ŋɔ́ máama ɛŋaŋá ɛ dúgemú mbɔ́gɔ́ ya boɛ́tɛ bá kónagóna.
45011018	Kɔ́ɔ gó lɔ́mɔ́, o do ɛ́dá go fánɛnafanɛna ɛtáfɛ yɛ́ɛyɛ bá mbaá sómbáa. Kanɛ́ go amɔ́ o bɛ́ɛmba na mbɔ́dɔ ya onɔndɔ́ moánɛ, bééníŋínyéemú goŋaá a dɛ báá maamɔ́ɔ mɔ́ɔ o bɛananamɔ́ ɛŋaŋá, yɛ́ ɛ go bɛananamɔ́.
45011019	O lɛ́ ba go gálɛda hɔ́ɔlɔ́ go amɔ́: aáŋa bá mba sómbá ɛtáfɛ, bó mbaá lɔmɔ́ goŋaá bá ndediginye hɔ́ɔ.
45011020	Ɛɛ́ɛŋ! bá mbaá yɛ sómbáa go ndiolímínyóo ya yɛ́; maamɔ́ɔ, bó lɔ́mɔ́ go gioliminyo gáhɔ gɔ́ɔ o lɔ́mɔ́ gɛtɛ́nɛ́ɛ. O do bɛ́ɛ́mbá na onɔndɔ́! Bébeŋéemú kanɛ́.
45011021	Mammana, aáŋa Asaŋa a lɛ́ kanɛ go ɛŋa ɛtáfɛ ya mbíényée, caá akɛ́ maamɔ́ɔ mɔ́ɔ a ná ɛŋamɔ́.
45011022	Gumbéne kanɛ́ goŋaá Asaŋa a lɛ́, mɔ́ɔ ummue eé ummue usi, mɔ́ɔ na bobɛ́: a lɛ́ na bobɛ́ go báaba bá édenyemú, a lɛ́ na busi go busío báhɔ mɔ́ɔnyɔ o gɛ́gamɔ́ gɛcamɛna giimée naá busi bá ndiemi. Aáŋa caá nɔ́ɔnɔ, maamɔ́ɔ tɔ́nɔ o ná bɛ́ɛmba sómbáalú.
45011023	Go Beyúdene, aáŋa bá dɛ ándɛ́nɛ́ná naá ndiolímínyóomú yabɔ́, bá ná gɔnɔ bó lédiginye. Ɛɛ́ɛŋ, Asaŋa a bɛanana bogaaga bá go gɔnɔ bó lédiginye.
45011024	Maamɔ́ɔ kanɛ́ o mbaá lɛ boɛ́tɛ bá gɛsɔgɔ gɔ́ɔ bá mbaá go sómbá bá báá go ledígínyée naá boɛ́tɛ bá kónagóna, bó do mbáa lɛ mbíényée yahɔ. Beyúdene, bɔ́ɔ, bá mbaá lɛ ɛtáfɛ ya boɛ́tɛ bá kónagóna. Gɔ́ɔ Asaŋa a ná bó lediginyemú kanɛ ndɔlɛ.
45011025	Bolimóní, mammana ya nnindíi yɛ́yɛ́ɛ ndɛ́galɛgamɔ́ go nyó lincie, goŋaá no do bɔ́gɔ́lɔ́ aŋa benciŋínciŋi: golala gá odóɛ gá gigísi gá boɛ́nɔ bá Ɛ́sɛlahɛ́ɛlɛ gó ŋga gɛ́gáa gó ɛ́da go éme aŋa nɛnamá ná mɛɛ́nɔ máama móntió miimée nɛ́ ŋgaá bɛáa gisódio.
45011026	Nɔ́ɔnɔ kanɛ́ boɛ́nɔ bá Ɛ́sɛlahɛ́ɛlɛ buimée bó lo go bɛ́ɛmba sódíolú, aŋa bó lɔ́mɔ́ naá Ŋgɔ́ŋɛ́ goŋaá: Uféŋí a ŋgɛ ɛ́dá go úle naá Síyono, a ŋga dóŋóná kanɛ gohálamanana moóma má Asaŋa ba ɛnana ya Yɔ́kɔbɔ.
45011027	Gɛlada bugúle|Gɛlada bugúle (Alliance): gɛ́ɛgɛ nná ŋamɔ́ nabɔ́ gɛ́gɔ́ɔ, aŋa nná ŋamɔ́ mbáa go úlie bɛlɔgɔ bábɔ́.
45011028	Dɛ amɔ́ dɛ gɔ́lɔ naá pɛ́ ya ŋgoyáamɔ́ ya Gɛnɔ́gɔ́ gá Cɔ́mɔ, bá lɔ́mɔ́ ɛ́yáalú babɛlɔ́bɛlɔ bá Asaŋa goŋaá bɛɛnyɔ́ɔ no dáŋaba besé. Kanɛ́ naá pɛ́ ya giiyide gá Asaŋa, bá lɛ́ báaba Asaŋa ɛ ɛ́danamɔ́ naá busío a bó maamana go busío bá biisée bá biisée kɔ́nɔ́ɔ bábɔ́.
45011029	Mammana, pááná na odɔ́ŋɛ́nɔ yá Asaŋa, mó do bósó go fúgugene.
45011030	Hálá moánɛ cóá, bɛɛnyɔ́ɔ no mbaá ŋaáa Asaŋa edúu, gɔ́ɔ godɔ́ɔdɔ, Asaŋa a nyó ɛ́namɔ́ mahana a báá labá go edúu bɛlɔ́kɔ́ yá boɛ́nɔ bá Ɛ́sɛlahɛ́ɛlɛ.
45011031	Caŋa mmue, aáŋa edúu yábɔ́ yá dɔ́ɔdɔ yá nú úlé na ŋgɛ́na mahana ya Asaŋa go busío bɛ́nyɔ́, bó lɔ́mɔ́ go goŋaá ŋgɛ́na mahana ya Asaŋa ɛ bɛ́ɛmba nabɔ́ tɔ́nɔ.
45011032	Mammana, Asaŋa a mba ágá batɔ biimée naá ncíbo ya gɛaŋɔ́ go edúu bɛlɔ́kɔ́ go go bó ŋa bɔ́ɔ biimée ŋgɛ́na mahana yɛ́hɛ́.
45011033	Mbɔ́dɔ yɛ́ɛyɛ bonɔ́mɛ bá Asaŋa bó degemú, nciŋí na goíyime gɛ́hɛ́ mó lɛ́ findímíi! Ánɛ́ɛ a lɔ́mɔ́ ba go falona mbɔ́dɔ yɛhɛ́ ya go sómba bɛsɛnɛ o? Ánɛ́ɛ a lɔ́mɔ́ ba go lɛnca pɛ́ sɛ́hɛ́ o?
45011034	Mammana, ánɛ́ɛ i íyimenemú mbééníŋínyí ya Daadáa o? Ánɛ́ɛ a mbaá mo fáá témbuginye o?
45011035	Ánɛ́ɛ a mbaá mo fáá boóma ba busío goŋaá Asaŋa a mo soɛna o?
45011036	Mammana, buimée bó úlenemú naá mɔ́ɔ, buimée bó ɔyɔmɔ́ gɛ́hɛ́ gɔnɔ́ go busío bɛ́hɛ́. Mbúlugie nɛhɛ́ go bɛcamɛna biimée! Aamɛnɛ.
45012001	Bolimóní, nyó téndenye go busío bá ŋgɛ́na mahana ya Asaŋa, goŋaá no bííŋene bɛɛnyɔ́ɔ moatɛ́ miisí miimée, aŋa gɛbáágá|Gɛbáágá (sacrifice): gɛgɔ́sɔ gɛ́ɛgɛ gɛ́ lɔ́mɔ́ go busío bá Asaŋa, gɛ́ gɔnɔ mo fɛɛnanɛna. Mammana ya go búlugenye Asaŋa yɛ́yɔ́ɔ.
45012002	No do biené gɛɔyɔ gá batɔ bá ínoni, dɛ́ɛ́na nɔnɔ Asaŋa a núgie gɛɔyɔ gɛ́nyɔ́, a nyó fáa gɛpáa gá nciŋí; go go háa naá odɛ́nɛ́ yá go lɛnca bɔ́ɔbɔ a lɛ́galɛgamɔ́ aŋa: bɔ́ɔbɔ bó lɔ́mɔ́ gisi, bɔ́ɔbɔ bó mo nɔ́ɔnɔnɔmɔ́ na bɔ́ɔbɔ bó dómbamɔ́ bese makɔ́nɔ́.
45012003	Go busío bá gɛantáanta gá niibo nɛ́ɛnɛ a mbaá ŋŋaáa, ŋgoyanɛna onyɔ moánɛ naá bɛɛnyɔ́ɔ caá: no do ɛ́dá go báágana naá odɛ́nɛ́ yɔ́ɔyɔ no lɔ́mɔ́ no do háánánáa hɔ́ɔ. Kanɛ́, bɛáa nɔnɔ nciŋí ya goŋaá no do ɛ́dá go bébúlugenye bɛɛnyɔ́ɔ moatɛ́ moatɛ; onyɔ moánɛ ɛ ɛnda naá nɛnamá ná gioliminyo nɛ́ɛnɛ Asaŋa a mo fáananamɔ́.
45012004	Dɛ lɛ́ onyɔ moánɛ nnyɔ́dɔ táŋɛ́ mmue, bɛnamá kɔ́ɔ gɛca; kanɛ́, bɛnamá bɛ́ɛbɔ bɛ́ dɛ yɔgɔ́nɔ́ɔ buelí búmmue eé búmmue.
45012005	Caŋa mmue, dɛ lɛ́ bɛɛcɔ́ɔ gɛca, dɛ bɛanana nnyɔ́dɔ táŋɛ́ mmue naá gobálada gɔ́ɔgɔ na Kilítusu; dɛ lɛ́ onyɔ moánɛ naá odɛ́nɛ́ yɛ́hɛ́, gɛnamá gá sɔ́gɔ́ɔ.
45012006	Dɛ bɛanana bɛɛcɔ́ɔ biimée pááná mbɔ́dɔ mbɔ́dɔ, onyɔ moánɛ, aŋa niibo ná Asaŋa nɛ́ mo fáananamɔ́. Gɔ́ɔ, aáŋa mɔtɔ a á bɛáa pááná ya go gálagala aŋa mbúsí ya Asaŋa, ŋgáa a gálagala aŋa gioliminyo gɛ́ úhenemú.
45012007	Aáŋa mɔtɔ a á bɛáa pááná ya go yɔgɔnɔ go basɔ́gɔ́ɔ, ŋgá a bííŋene go bɔ́. Mɔ́ɔnyɔ a bɛamɔ́ pááná ya go húunenye, ŋgáa a húunenye.
45012008	Mɔ́ɔnyɔ a bɛamɔ́ pááná ya go téndenye basɔ́gɔ́ɔ, ŋgáa a bó téndenye. Mɔ́ɔnyɔ a fáananamɔ́, ŋgáa a fáanana kanɛ mbééníŋínyí intió. Mɔ́ɔnyɔ a gɔ́gɔmɔ́ basɔ́gɔ́ɔ, ŋgɛ́ɛ ɛ ɛnda nabɔ́ bese; mɔ́ɔnyɔ o óhigonyomú báaba bá lɔ́mɔ́ naá nogánagana, ŋgáa a yɔgɔnɔ buelí bɛ́hɛ́ na bɛyaŋa.
45012009	Maamánáa nɔnɔ basɔ́gɔ́ɔ kanɛ makoɛla. No bɛlabɛla bobɛ́, no bágódɛna bɔ́ɔbɔ bó lɔ́mɔ́ besé na bogaaga bɛ́nyɔ́ buimée.
45012010	Naá gɛnɔ́ɔnɛ́nɔ́ gá bulimóní: maamánɛ́náa nɔnɔ na odɛ́má yɛ́nyɔ́ uŋkimée. Hálámánɛ́náa nɔnɔ, onyɔ moánɛ a lɛ́ga besé ya sɔ́gɔ́ɔ.
45012011	Bííŋénéemú nɔnɔ go buelí, no do bɛ́ɛ́mbá bɛnɔ́nɔ́; no yɔgɔnɛnɔ Daadáa na odɛ́má uŋkimée.
45012012	Yaŋáa nɔnɔ aŋa no lɔ́mɔ́ na mbémineminie, no bɛa kélemene makɔ́nɔ́ naá bɛdɔmbɔ, no bágóɛga naá mbósógólí.
45012013	Óhígónyóo nɔnɔ basɔ́gɔ́ɔ boolímínyí go bɔ́ɔbɔ bá lɔ́mɔ́ bá dɛ bɛanánáa; no gɛ́ndɛgana báaba bú úlenemú naá bɛɛnyɔ́ɔ bese.
45012014	Ɔŋɔ́nɔ́ɔ nɔnɔ Asaŋa goŋaá a fona báaba bá nyó séesenyemú; no sɔ́nɔ besé yabɔ́ caá akɛ́ gɛbɛ́.
45012015	Yaŋáa nɔnɔ na báaba bá lɔ́mɔ́ naá bɛyaŋa, no baŋa na báaba bá baŋamɔ́.
45012016	Bɛ́ɛ́mba nɔnɔ ukelú yúmmue na basɔ́gɔ́ɔ. No do fúmbée bɛantá bá ɛdɛ́nɛ́, olímínyóo nɔnɔ akɛ́ yó lɛ́ sɔŋɛ; no do bɛ́ɛ́mbá onyɔ moánɛ a amɔ́, ŋgíyimene buimée.
45012017	Mɔtɔ a amɔ́ a go ŋa boóma bá gɛbɛ́, o do mo gundínyée gɛbɛ́; kanɛ́, fúmbée go ŋanana bɔ́ɔbɔ bó lɔ́mɔ́ bese naá busío bá mɔtɔ uŋkimée.
45012018	Naá boayá báhɔ, aáŋa pɛ́ ɛ lɛ́ hɔ́ɔ, ŋanánáa goŋaá go ɔyɔ naá buumbénú na basɔ́gɔ́ɔ biimée.
45012019	Bámɛ bá odɛ́má, no do bégundényée go gɛbɛ́ gɛ́ɛgɛ basɔ́gɔ́ɔ bá nyó ŋananamɔ́; kanɛ́, dɛ́ɛ́na nɔnɔ mpímí ya Asaŋa ɛ gaŋɛmɛda, goakɛ́ bó lɛ́ ɔ́ŋɔ́ɔlú náana: «Yɔmɔ́ɔ mɔ́ɔ mbégundenyemú, yɔmɔ́ɔ páananamɔ́ onyɔ moánɛ bɔ́ɔbɔ a háananamɔ́ na bɔ́.»
45012020	Naá bɛ́nyɔ́ boayá: Aáŋa obɛlɔ́bɛlɔ bahɔ a lɛ́ na ncaná, mo fáamɔ́ manyáanya; aáŋa a lɛ́ na inyúidi, o mo fáa boóma bá go bónyo. Hɔ́ɔlɔ́, bó gaá bɛ́ɛ́mbá aŋa bɛgɔnyɛgɔnyɛ bá bɛkánya bá íyuke bɛ́ o mo dálanamɔ́ go odóɛ.
45012021	O do hóámá o do bádɛ́ɛ́ná gɛbɛ́ gɛ́ dɛ go mɔ́mɛ́nɔ́ɔ, kanɛ́ mánɛ́gɛ́na gɛbɛ́ na go ŋanana gá besé.
45013001	Mɔtɔ uŋkimée a háanana go ɔ́bɛnɔ baŋgɔ́mɔnɔ báaba bí indenyemú cí, goakɛ́ nɛgaŋa nábɔ́ nɛ́ ɛ́damɔ́ go úlene naá Asaŋa, mɔ́ɔ a bó dílimenyemú.
45013002	Nɔ́ɔ gɔ́ɔ, mɔ́ɔnyɔ a báaŋɛgamɔ́ baŋgɔ́mɔnɔ, i í inyé go ɛnda aŋa Asaŋa a lɛ́galɛgamɔ́. Báaba bá báaŋɛganamɔ́, bá báá ágana bɔ́ɔ moatɛ́ naá ncíbo ya gɛaŋɔ́.
45013003	Báaba bá ŋananamɔ́ besé, bá dɛ háánánáa go bɛa bofoá na batɔ báaba bí indenyemú cí; goana batɔ báaba bá ŋananamɔ́ gɛbɛ́, bɔ́ɔ bá háananamɔ́ go díine baŋgɔ́mɔnɔ. Gɔ́ɔ, ŋanánáa besé goŋaá bá go ségisegi.
45013004	Ŋgɔ́mɔnɔ a lɔ́mɔ́ naá buelí bá Asaŋa go go fáanana mɔtɔ magɛ́nda má go ŋanana besé. Kanɛ́, go amɔ́ o ŋa gɛbɛ́, bɛáa bofoá nɛhɛ́, goakɛ́ bó do báá godugúnú gɔ́ɔ, a bɛananamɔ́ bogaaga bá go go séesenye. A lɛ́ naá buelí go go dúfie mpímí ya Asaŋa go mɔ́ɔnyɔ a ŋananamɔ́ gɛbɛ́.
45013005	Boóma moánɛ bɔ́ dɛ háananamɔ́ go ɔ́bɛnɔ baŋgɔ́mɔnɔ, caá akɛ́ goana go go díine mpímí ya Asaŋa, kanɛ́ goŋaá, odɛ́má yɛ́cɔ́ yó có dúfenye nɔ́ɔnɔ.
45013006	Boóma moánɛ tɔ́nɔ bɔ́ no soananamɔ́ tásɛ, Asaŋa mɔ́ɔ a mbaá bó dílímínyée go go gɔ́lɔnɔ tásɛ yɛ́ɛyɔ, bá yɔgɔnɔ buelí bese.
45013007	Soɛ́na nɔnɔ onyɔ moánɛ bɔ́ɔbɔ bó háananamɔ́ nɛhɛ́; no soa tásɛ go mɔ́ɔnyɔ a háananamɔ́ na tásɛ, tíkédi ya nyonyí naá mɔ́ɔnyɔ a háananamɔ́ na tíkédi, no bɛa ŋgɔ́bɛnɔ naá mɔ́ɔnyɔ a háananamɔ́ na ŋgɔ́bɛnɔ, no hálamana mɔ́ɔnyɔ a háananamɔ́ na kálamana.
45013008	Mɔtɔ a dɛ háánánáa go bɛɛnanɛna sɔ́gɔ́ɔ ufínó, aáŋa caá goana yá gɛnɔ́ɔ́nɛ́nɔ́ gɛ́ɛgɛ gɛ́ háananamɔ́ go bɛ́ɛmba naá kadɛ́gadɛ́ɛ yɛnyɔ́. Mɔ́ɔnyɔ a maamanamɔ́ basɔ́gɔ́ɔ, a báá go hóogio gicele giimée.
45013009	Naá bɛlɔsɛnɔ bá Asaŋa bɛ́ɛbɛ bɛ́ lɔ́mɔ́: «O do ŋaáa gɛdáŋa|Gɛdálɛ́ná (autel):, o do óná mɔtɔ, o do íbé boóma, o do bɛáa gɛdɛ́mádɛ́má go boóma bá sɔ́gɔ́ɔ», na bɛlɔsɛnɔ bɛ́ɛbɛ bíntió, bɛ́ lumenene naá nogálɔ táŋɛ́ númmue nɔ́ɔnɔ nó lɔ́mɔ́: «O maamana sɔ́gɔ́ɔ bahɔ aŋa maamɔ́ɔ moatɛ́.»
45013010	Mɔ́ɔnyɔ a maamanɛnamɔ́, a dɛ ŋanánáa sɔ́gɔ́ɔ boóma bobɛ́. Kɔ́ɔ mɔ́ɔnyɔ a maamanamɔ́ sɔ́gɔ́ɔ, a á hóógío gicele giimée.
45013011	Bégíndíemú nɔnɔ, goakɛ́ no íyimene gɛcamɛna gɛ́ɛgɛ dɛ ná lɔ́mɔ́ kɔ́ɔ gɛ́ɛgɛ; gɛcamɛna gɛ́ á háá gá goŋaá no foyoga naá dɔnɔ́ɔ dɛ́nyɔ́. Godɔ́ɔdɔ, gisódio gɛ́ ná lɛ́ mekúígíi nɛcɔ́, gó dómba gɛcamɛna gɛ́ɛgɛ dɛ mboó olímínyóo.
45013012	Budúgú bó ná lɛ́ páábɔ́, buisí bó gaá gá lɛ́ go bála; ŋgáa dɛ búumbene moóma má mbíno, dɛ gɔ́lɔ bɛlɛŋɔ bá go noanana na bɛ́ naá gise.
45013013	Ŋgáa dɛ no ɔyɔ naá botɛ́nɛ́ɛ aŋa batɔ báaba bɛ́ ɛndamɔ́ naá gise; dɛ dɛ nyáányáa, ɛ́na lí, dɛ dɛ nyóánánáa na ginití; dɛ ásɛgɛna gɛbɛ́ gá gɛɔyɔ na gɛɔyɔ gá hanyɔ́, cáŋɔ́ na hɛagá.
45013014	Ŋgáa dɛ bɛ́ɛmba aŋa Daadáa Yésu Kilítu|Kilítusu (Christ):; dɛ dɔmbɔ go ŋanana bɛbɛ́ bá moóma bɛ́ɛbɛ nnyɔ́dɔ yɛcɔ́ ɛ lɛ́galɛgamɔ́.
45014001	Gɛ́ndɛ́gɛ́na nɔnɔ bese ondimóní bɛnyɔ́ mɔ́ɔnyɔ a gá lɔ́mɔ́ a dɛ gónɛ́ná naá gioliminyo, kanɛ go fánɛna mbééníŋínyí sɛ́hɛ́.
45014002	Batɔ bóncodío bá lɛ́ hɔ́ɔ báaba gioliminyo gábɔ́ gɛ́ bó fáananamɔ́ bogaaga bá go nyáanana boóma buimée, uncodío a nyáanana goana bɛgɛla.
45014003	Sɔ́gɔ́ɔ mɔ́ɔnyɔ a nyáananamɔ́ boóma buimée a dɛ háánánáa go fánɛna mɔ́ɔnyɔ a lɔ́mɔ́ a dɛ nyáánánáa, tɔ́nɔ mɔ́ɔnyɔ a lɔ́mɔ́ a dɛ nyáánánáa busugé, a dɛ háánánáa go sómbɛna sɔ́gɔ́ɔ mɔ́ɔnyɔ a nyáananamɔ́ busugé gɛsɛnɛ, goakɛ́ Asaŋa a lɛ́ mo gɛ́ndɛ́gɛ́náalú mɔ́ɔ tɔ́nɔ.
45014004	Maamɔ́ɔ ánɛ́ɛ go go sómbɛna uyogóní ba sɔ́gɔ́ɔ gɛsɛnɛ o? Akɛ́ a bɛ́ɛmba tɛ́ŋɛ́tɛŋɛ naá gioliminyo, akɛ́ o oba, bó núunemú ogɔ́nɔ́ɔ bɛhɛ́. Kɔ́ɔ a ŋgaá lɔbɛ́nɔ́ tɛ́ŋɛ́tɛŋɛ, goakɛ́ Daadáa, ogɔ́nɔ́ɔ bɛhɛ́, a bɛanana bogaaga bá go mo dímbigene.
45014005	Go mɔ́ɔnyɔ mɔtɔ, ɛ ɛ́nana goŋaá medúgú má lɛ́ hɔ́ɔ máama má lɔ́mɔ́ na ndénégé má dómba móncodío, uncodío ɛ ɛ́nana goŋaá má lɛ́ caŋa mmue. Kanɛ́ ŋgáa onyɔ moánɛ a bágódɛna mbééníŋínyí yɛ́hɛ́.
45014006	Mɔ́ɔnyɔ ɛ ɛ́nanamɔ́ goŋaá medúgú má dómbanɛna, a ŋanana nɔ́ɔnɔ go busío bá Daadáa. Tɔ́nɔ mɔ́ɔnyɔ a nyáananamɔ́ boóma buimée, a ŋananamɔ́ nɔ́ɔ go busío bá Daadáa, goakɛ́ a béhiigi Asaŋa go manyáanya mɛ́hɛ́. Gɔnɔ́ mɔ́ɔnyɔ a lɔ́mɔ́ a dɛ nyáánánáa boóma buimée, a ŋananamɔ́ nɔ́ɔ gɔgɔ́ go busío bá Daadáa, goakɛ́ mɔ́ɔ tɔ́nɔ a béhiigi Asaŋa.
45014007	Moatɛ́, mɔtɔ naá olɔŋɔ yɛ́cɔ́ a dɛ ɔyɔ́ɔ goana go mɔ́ɔ moatɛ́, ɛ́na lí a dɛ gúénénée go mɔ́ɔ moatɛ́.
45014008	Aáŋa dɛ ɔyɔ, dɛ ɔyɔmɔ́ go busío bá Daadáa, gɔnɔ́ aáŋa dɛ gúenene, dɛ gúenenemú go ufíno yá Daadáa. Kɔ́ɔ, ɛ́na akɛ́ dɛ ɔyɔ, ɛ́na akɛ́ dɛ gúenene, dɛ ɔ́bɛnɔnɔmɔ́ na Daadáa.
45014009	Kilítusu|Kilítusu (Christ): a mba gúé a báá fúfúgé go go bɛ́ɛmba Daadáa ba begúe na ba bɔgɔ́sɔ.
45014010	Maamɔ́ɔ kanɛ́, o sómbanɛnamɔ́ tɛ́ɔbɛnɔ gɛsɛnɛ goakɛ́ o? Tɔ́nɔ maamɔ́ɔ, o fánɛnafanɛnamɔ́ tɛ́ɔbɛnɔ goakɛ́ o? Bɛɛcɔ́ɔ biimée dɛ ná dɛ́lɛmɛna naá busío bá Asaŋa go go sómba gɛsɛnɛ gɛ́cɔ́.
45014011	Bó lɛ́ ɔ́ŋɔ́ɔlú naá Ŋgɔ́ŋɛ́ goŋaá: Yɔmɔ́ɔ Daadáa mɔ́ɔnyɔ a lɔ́mɔ́ ogɔ́sɔ, ŋgaá bálɛa caá: batɔ biimée bá ŋga kuncée enúu naá busío bámɛ, bá gunde bá búlugenye nigúmi ná Asaŋa.
45014012	Hɔ́ɔlɔ́ gɔ́ɔ, onyɔ moánɛ a ŋgaá básáágáa go mɔ́ɔ moatɛ́ naá busío bá Asaŋa.
45014013	Ŋgáa dɛ dɔmbɔ kanɛ́ go básómbanɛna bɛsɛnɛ. Bégedíemú nɔnɔ goana goŋaá mɔtɔ a dɛ bɛndɛ́gɛ́ná sɔ́gɔ́ɔ boóma go pɛ́ bá goŋaá a kúkene, ɛ́na lí, o oba naá gɛoba.
45014014	Aŋa ndɔ́mɔ́ báladáalú na Daadáa Yésusu, ŋgíyimene mammana mammana caá boóma bá biílo bó do báá. Kanɛ́ mɔtɔ a amɔ́ oyɛda a amɔ́ boóma bá biílo bó lɛ́ hɔ́ɔ, bó lɔ́mɔ́ na biílo go busío bɛ́hɛ́.
45014015	Go amɔ́ go óbigio tɛ́ɔbɛnɔ go boóma bá go nyáa, o do gɔnɔ́ go ɛnda aŋa gɛnɔ́ɔ́nɛ́nɔ́ gɛ́ oyamɔ́. Go boóma bá go nyáa, o do óná mɔ́ɔnyɔ Kilítusu|Kilítusu (Christ): a mbaá gúé go busío bɛ́hɛ́.
45014016	Bɔ́ɔbɔ bó lɔ́mɔ́ bese go busío bɛ́nyɔ́, bó do bɛ́ɛ́mbá boóma bá goŋaá basɔ́gɔ́ɔ bɛ́ ɛ́da go nyó gálagala go dobɛ́.
45014017	Mammana, Bufuŋe bá Asaŋa bó do báá gɛsɛnɛ gá manyáanya, ɛ́na lí, gá boóma bá go bónyóo. Bufuŋe bá Asaŋa bó lɔ́mɔ́ botɛ́nɛ́ɛ, buumbénú na bɛyaŋa mɔ́ɔmɔ Gimmúmpúu gá Giliíli|Gimmúmpúu gá Giliíli (Saint Esprit): a fáananɛnamɔ́.
45014018	Mɔtɔ mɔ́ɔnyɔ a yɔgɔnɛnɔmɔ́ Kilítusu nɔ́ɔnɔ, a fɛɛnanɛna Asaŋa, gɔnɔ́ batɔ bá mo hálamanana.
45014019	Ŋgáa dɛ no fúmbe kanɛ́ bɔ́ɔbɔ bo fáananamɔ́ buumbénú, bó gɔnɔ có óhiginyo goŋaá dɛ gónɛna bɛɛcɔ́ɔ biimée naá gioliminyo.
45014020	O do díéŋíe buelí bá Asaŋa go gɛgámbɛ́. Bó lɛ́ mammana goŋaá boóma bá go nyáa buimée bó lɛ́ kanɛ biílo; kanɛ́ bó do báá bese go go nyáa boóma bɔ́ɔbɔ bó lɔ́mɔ́ bá go ubininye tɛ́ɔbɛnɔ naá gɛoba.
45014021	Bɔ́ɔbɔ bó lɔ́mɔ́ bese bó lɔ́mɔ́ goŋaá, o do nyáá busugé, o do nyóá mɔgɛ́bɔ; o bécele buimée bɔ́ɔbɔ bó lɔ́mɔ́ bá go ubininye tɛ́ɔbɛnɔ naá gɛoba.
45014022	Aáŋa go olimonyo ŋgoyáamɔ́ yɛ́ɛyɛ, yɛ bɛ́dɛ́gɛ́náamɔ́ naá mamɔ́ odɛ́má naá busío bá Asaŋa. Besé makɔ́nɔ́ na mɔ́ɔnyɔ odɛ́má yɛ́hɛ́ yó lɔ́mɔ́ yó do mo goománɛ́náa go bɔ́ɔbɔ ɛ ɛ́nanamɔ́ a amɔ́ bó lɛ́ tɛ́nɛ́ɛ.
45014023	Kanɛ́ mɔ́ɔnyɔ a lɔ́mɔ́ na cuŋí naá bɔ́ɔbɔ a nyáananamɔ́, a báá go básómbɛna gɛsɛnɛ mɔ́ɔ moatɛ́, goakɛ́ a dɛ ŋanánáa bɔ́ɔbɔ odɛ́má yɛ́hɛ́ yó olimonyomú. Buimée bɔ́ɔbɔ bó lɔ́mɔ́ bó do bɛ́ɛ́mbá bɔ́ɔbɔ odɛ́má yó olimonyomú, bó lɛ́ gɛlɔgɔ.
45015001	Bɛɛcɔ́ɔ báaba dɛ manɛmɔ́ go gónɛna naá gioliminyo, dɛ háanana go kélemene basɔ́gɔ́ɔ báaba bá gá lɔ́mɔ́ bá dɛ gónɛ́ná naá gɛ́. Dɛ dɛ háánánáa go ŋanana goana bɔ́ɔbɔ bó có fɛɛnanɛnamɔ́.
45015002	Onyɔ moánɛ naá bɛɛcɔ́ɔ, a háanana go yɔgɔnɔ go besé ya basɔ́gɔ́ɔ goŋaá a bó óhigonyo, bɛ́ ɛ́da naá busío bó olimonyo Asaŋa.
45015003	Kilítusu|Kilítusu (Christ): a lɛ́ kanɛ go yɔgɔnɔ go go fúmbe besé yɛhɛ́ ya moatɛ́; kanɛ́ bó mbaá lɛ gɔgɔ́ aŋa Ŋgɔ́ŋɛ́ sɛ́ oyamɔ́ sɛ́ amɔ́: «Cigí sá báaba bá mbaá lɔmɔ́ bá go sɛga maamɔ́ɔ Asaŋa yɔmɔ́ɔ mɔ́ɔ, sɛ́ mbaá ŋgobɛ́ná.»
45015004	Buimée bɔ́ɔbɔ bó mbaá bɔ́ɔ́ŋɔ́ɔ cóá naá Kálata ya Asaŋa, bó mbaá lɛ go go có húunenye nciŋí, go goŋaá, go ɛbágóɛga na gigúluminye mɔ́ɔmɔ Ŋgɔ́ŋɛ́ sɛ́ có úleninemú na mɔ́, dɛ bɛa mbémineminie.
45015005	Ŋgáa Asaŋa mɔ́ɔnyɔ a gúlumeninyemú batɔ a gunde a bó fáanana bogaaga bá go gɛ́gana kanɛ tɔmbɛ́nɔ́ɔ, a ŋa goŋaá no bɛ́ɛmba ukelú yúmmue naá gieninye gá Yésu Kilítu.
45015006	Mammana, bɛɛnyɔ́ɔ biimée, no ɛ́da go búlugenye Asaŋa, Isée ba Daadáa bɛcɔ́ Yésu Kilítu, odɛ́má na ukelú táŋɛ́ yúmmue.
45015007	Gɛ́ndɛ́gánɛ́náa nɔnɔ kanɛ́ bɛɛnyɔ́ɔ na bɛɛnyɔ́ɔ naá mbɔ́dɔ yɛ́ɛyɛ Kilítusu|Kilítusu (Christ): a mbaá nyó gɛ́ndɛ́gɛ́ná; no ŋanana nɔ́ɔ goŋaá batɔ bá búlugenye Asaŋa.
45015008	Ŋgoó oyɛ́dá mammana caá Asaŋa a dɛ gundénée na nnyimé; boóma moánɛ bɔ́ Kilítusu a mbɛɛ́ ɛ́yá uyogóní ba Beyúdene, go go hóogio tánɔ sɛ́ɛsɛ Asaŋa a mbaá dánɛ́ná biisée kɔ́nɔ́ɔ bá biisée bábɔ́.
45015009	A mbu úlé tɔ́nɔ go busío bá báaba bá lɔ́mɔ́ bá dɛ bɛ́ɛ́mbá Beyúdene goŋaá bá búlugenye Asaŋa go ŋgɛ́na mahana yɛhɛ́ go busío bábɔ́, aŋa bó lɔ́mɔ́ ɔ́ŋɔ́ɔlú naá kálata ya Asaŋa goŋaá: «Go busío moánɛ, ka ŋga go búlúgényée naá kadɛ́gadɛ́ɛ ya mɛɛ́nɔ miimée. Ka ŋga go leebényée na ɛsagɔ.»
45015010	Nogálɔ ná Asaŋa nó gɔnɔ go oya nó amɔ́: «Bɛɛnyɔ́ɔ mɛɛ́nɔ miimée, bénebígínyéemú nɔnɔ na boɛ́nɔ bá Asaŋa go go békeelenye olɔŋɔ.»
45015011	Bó lɛ́ tɔ́nɔ ɔ́ŋɔ́ɔlú goŋaá: «Bɛɛnyɔ́ɔ mɛɛ́nɔ má cí iŋkimée, búlúgényée nɔnɔ Daadáa! Ŋgáa batɔ bá cí iŋkimée, bá mo búlugenye.»
45015012	Mbúsí ya Asaŋa Iseyíi, a gɔnɔ go oya a amɔ́: «Mɔtɔ a ŋga bológá naá nogɔgɔ́ ná Yesée, a bɛ́ɛmba ufuŋe yá mɛɛ́nɔ miimée, má ŋga ágá odɛ́má yábɔ́ uŋkimée naá mɔ́ɔ.»
45015013	Ŋgáa Asaŋa mɔ́ɔnyɔ a ŋananamɔ́ goŋaá no ágá odɛ́má yɛ́nyɔ́ naá mɔ́ɔ, a nyó sugune bɛyaŋa na buumbénú naá ɛdɛ́má dácɛ dácɛ, no mo olimonyo, go goŋaá no ágana odɛ́má yɛ́nyɔ́ naá mɔ́ɔ go bogaaga bá Gimmúmpúu gá Giliíli|Gimmúmpúu gá Giliíli (Saint Esprit):.
45015014	Bolimóní, naá bɔ́ɔbɔ bó nyó núunemú, yɔmɔ́ɔ ŋgíyimene bese bese caá no lɛ́ dácɛ na bɛnɔ́gɔ́ bá mbééníŋínyí; no íyimene mammana iŋkimée, no gɔnɔ bɛanana bogaaga bá go témbugeninye.
45015015	Kanɛ́, naá kálata yɛ́ɛyɛ ŋgaá nɔ́ ɔ́ŋɔ́ yɛ́ɛyɛ, moóma múncodío mó lɛ́ hɔ́ɔ mɔ́ɔmɔ ŋgaá ná nyó ádɛ́nánáa pasɛ́ pasɛ́. Ŋgaá ná gálágáláa nɔ́ɔnɔ go niibo nɛ́ɛnɛ Asaŋa a lɔ́mɔ́ ŋŋaáalú.
45015016	A lɛ́ ŋgíyíelú uyogóní ba Yésu Kilítu|Kilítusu (Christ): naá kadɛ́gadɛ́ɛ ya mɛɛ́nɔ máama móncodío. Mmba bííŋéné uŋkimée uŋkimée bamɛ go go dúmenye Gɛnɔ́gɔ́ gá Cɔ́mɔ gɛ́ɛgɛ gɛ́ úlenemú naá mɔ́ɔ. Túmenye Gɛnɔ́gɔ́ gá Cɔ́mɔ moánɛ go mɛɛ́nɔ máama móncodío, goŋaá má bɛ́ɛmba gɛbáágá gɛ́ɛgɛ gɛ́ mo nɔ́ɔnɔnɔmɔ́, gɛ́ gɔnɔ bɛ́ɛmba gɛ́ɛgɛ Gimmúmpúu gá Giliíli|Gimmúmpúu gá Giliíli (Saint Esprit): a mbií iyídé a báá ágá kóka go busío bɛ́hɛ́.
45015017	Gɔ́ɔ, aŋa ndɔ́mɔ́ bénebígínyéelú na Kilítusu, ndɛ́ ba go béségisegi go buelí bá Asaŋa bɔ́ɔbɔ nyɔgɔnɔmɔ́.
45015018	Cɛ kéléménénée go oya boóma búncodío, ŋgoyamɔ́ goana bɔ́ɔbɔ Kilítusu a mbaá ŋaáa gámɛ, go goŋaá mɛɛ́nɔ máama móncodío má mo ɔ́bɛnɔ. A mba ŋaáa nɔ́ɔnɔ na dogálɔ dɔ́ɔdɔ mmbaá gálágáláa, gɔnɔ́ na moóma mɔ́ɔmɔ mmbaá ŋanánáa.
45015019	A mba ŋanánáa nɔ́ɔnɔ na biseyi bá moóma mbɔ́dɔ gɛca, Gimmúmpúu gá Giliíli tɔ́nɔ a báá dúfíe bogaaga bɛ́hɛ́. Gɔ́ɔ yɔmɔ́ɔ mmbaá dúményée Gɛnɔ́gɔ́ gá Cɔ́mɔ gɛ́ɛgɛ gɛ́ núunemú Kilítusu hoóma hiimée, gó bayɛga naá Yolósalɛmɛ gó ɛ́da súge naá Ililíi.
45015020	Bó nnɔ́ɔnɔnɔ goŋaá túmenye Gɛnɔ́gɔ́ gá Cɔ́mɔ goana naá hoóma háaha bá gá lɔ́mɔ́ bá dɛ ɔ́bɔ́ bá buŋe ufíno yá Kilítusu, goŋaá cɛ yɔgɔ́nɔ́ɔ naá hoóma háaha sɔ́gɔ́ɔ a báá ná manɛ́ go yɔgɔnɔ hɔ́ɔ.
45015021	Ŋŋanana nɔ́ɔnɔ aŋa bó lɔ́mɔ́ ɔ́ŋɔ́ɔlú naá kálata ya Asaŋa goŋaá: «Báaba bá gá báasamɔ́ bá dɛ ɔ́bɔ́ bá gálagala boóma go busío bɛ́hɛ́, bá ná mo ɛ́na. Báaba bá gá lɔ́mɔ́ bá dɛ ɔ́bɔ́ boóma gɛ́hɛ́, ba nɔ́ ɔ́bɔnɔ cɔ́mɔ moánɛ.»
45015022	Boóma moánɛ bɔ́ bó mbaá lɛ bó ndegene go úle naá bɛɛnyɔ́ɔ ɛŋɛndɔ gɛca.
45015023	Ínoni nnyómá gɛca, mmba lɛ́ ndɛ́galɛga go nyó gundie oŋgíso. Godɔ́ɔdɔ, buelí bámɛ naá bigísi bá cí bɛ́ɛbɔ bó á maná.
45015024	Gɔ́ɔ ndɔ́mɔ́ caá, gɔ́ɔgɔ nnɛ́ ɛ́damɔ́ Panyá, nná dɛ́lɛmɛna naá bɛɛnyɔ́ɔ, dɛ kúlide, mbɛa bɛyaŋa dácɛ go go bɛ́ɛmba olɔŋɔ nɛnyɔ́, gɔnɔ́, no ŋgóhiginyo go oŋɛndɔ yámɛ yɔ́ɔyɔ.
45015025	Kanɛ́ godɔ́ɔdɔ, mmanɛ go ɛ́da naá Yolósalɛmɛ go go óhiginyo boolímínyí báaba hɔ́ɔ.
45015026	Ŋgɛ́dana goŋaá boolímínyí báaba naá Masɛdóanɛ na naá Ekeyíi bá á ágánáa muinyí go go dómɛna basógasoga bá boolímínyí báaba naá Yolósalɛmɛ.
45015027	Bá mba bégedíe bɔ́ɔ moatɛ́, kanɛ́ mammana, bó mba lɛ́ bó háanana goŋaá bó óhiginyo batɔ bɔ́ɔbɔ nɔ́ɔnɔ. Beyúdene bá mba ŋaáa goŋaá batɔ báaba bá lɔ́mɔ́ bá dɛ bɛ́ɛ́mbá Beyúdene, bá dáŋaba bɛfona bá Asaŋa. Gɔ́ɔ bó lɔ́mɔ́ bese tɔ́nɔ goŋaá báaba bá lɔ́mɔ́ bá dɛ bɛ́ɛ́mbá Beyúdene bó óhiginyo Beyúdene na boóma bɔ́ɔbɔ bá lɔ́mɔ́ bá dɛ bɛanánáa.
45015028	Gɔ́ɔ, aŋa nná manamɔ́ bosɔ́mɔ bɔ́ɔbɔ, mbáá bó dúmbínyée buimée bɔ́ɔbɔ bá á ná bó dómɛ́ná, manɛ́ nná dɛ́lɛmɛnamɔ́ naá bɛɛnyɔ́ɔ, go go ɛ́da gámɛ naá Panyá.
45015029	Ŋgíyimene caá, gɔ́ɔgɔ nnú úlemú naá bɛɛnyɔ́ɔ, Kilítusu|Kilítusu (Christ): a ná có fona makɔ́nɔ́.
45015030	Bolimóní, go ufíno yá Daadáa bɛcɔ́ Yésu Kilítu, na gɛnɔ́ɔ́nɛ́nɔ́ gɛ́ɛgɛ Gimmúmpúu gá Giliíli a có fáananamɔ́, ŋgaá nyó bósógólídío goŋaá no noanana olɔŋɔ namɛ na mbósógólí sɛ́ɛsɛ no bósógolonyomú Asaŋa na bogaaga go busío bámɛ.
45015031	Bósógólónyóomú nɔnɔ goŋaá cɛ obá naá magálá má batɔ bá Yudée báaba bá lɔ́mɔ́ bá dɛ olímónyóo Yésu Kilítu. Bósógólónyóomú nɔnɔ tɔ́nɔ goŋaá boolímínyí báaba naá Yolósalɛmɛ bá gɔ́lɔ gióhiginyo gɛ́ɛgɛ kaá ná bó ɛ́dɛ́ná na gɛ́ bese.
45015032	Nɔ́ɔ gɔ́ɔ, Asaŋa a amɔ́ a lɛ́ga, kaá ná bolá naá bɛɛnyɔ́ɔ, odɛ́má na bɛyaŋa; ndɛ go dúugide sɔŋɛ olɔŋɔ nɛnyɔ́.
45015033	Ŋgáa Asaŋa mɔ́ɔnyɔ a fáananamɔ́ batɔ buumbénú a bɛ́ɛmba nɛnyɔ́ biimée! Aamɛnɛ.
45016001	Ŋgaá nyó úhúné, go busío bá ondimóní bɛcɔ́ ba okɔ́dɔ Fébée, uyogóní ba Asaŋa mɔ́ɔnyɔ naá giimbó gá boolímínyí gɛ́ɛgɛ naá Seŋkelée caá:
45016002	mo gɛ́ndɛ́gɛ́náamɔ́ nɔnɔ bese go ufíno yá Daadáa, aŋa gó háananamɔ́ naá kadɛ́gadɛ́ɛ ya boolímínyí. No mo óhigonyo go boóma buimée bɔ́ɔbɔ a lɔ́mɔ́ ba go nyó baŋɛdɛna go bɔ́. Ɛɛ́ɛŋ, mɔ́ɔ moatɛ́ moatɛ a mbo óhígónyóo gɛca gá batɔ, dómbá dómbáa yɔmɔ́ɔ moatɛ́.
45016003	Mbédíígínyéemú nɔnɔ Pilisíile na Akɛ́lasɛ báaba dɛ yɔgɔnɔmɔ́ buelí bá Yésu Kilítu olɔŋɔ nabɔ́.
45016004	Bá mba ŋá bá báá yímíe gɛɔyɔ gábɔ́ go go sódio gɛ́ɛgɛ gámɛ, gó moánɛ mbó béhiigimú makɔ́nɔ́; caá akɛ́ goana yɔmɔ́ɔ mokáa, tɔ́nɔ Biimbó bá boolímínyí bɛ́ɛbɛ bɛ́ lɔ́mɔ́ bɛ́ dɛ bɛ́ɛ́mbá bá Beyúdene bɛ́ bó béhiigi.
45016005	No bédíigie tɔ́nɔ giimbó gá boolímínyí gɛ́ɛgɛ naá nnyaŋá yabɔ́. No bédíigie bamɛ ba odɛ́má Ɛpɛnɛ́ɛtɛ; a lɛ́ ba busío ba go ága odɛ́má yɛ́hɛ́ naá Kilítusu|Kilítusu (Christ): naá gigísi gá cí gá Esíi.
45016006	No bédíigie Malɛ́a|Malɛ́a (Marie): mɔ́ɔnyɔ a ná gɔ́lɔ́nɔ́ɔ gɛdɔmbɔ makɔ́nɔ́ go busío bɛ́nyɔ́.
45016007	No bédíigie boɔmɛ Andɛlɛnɛ́kɔsɔ na Yónɛasɛ, bɔ́ɔ báaba bá mbaá lɛ olɔŋɔ namɛ naá ncíbo ya gɛaŋɔ́. Bá lɛ́ bɛgaaga bá Baapótɛlɛ|Apótɛlɛ (Apôtre): bɛ́ɛbɛ bɛ́ mbaá dóáná go oliminyo Kilítusu gámɛ.
45016008	No bédíigie Ampɛlɛátɔsɔ, bamɛ ba odɛ́má naá Daadáa.
45016009	No bédíigie Ulubéŋe, a lɛ́ mɔ́ɔnyɔ dɛ yɔgɔnɔmɔ́ buelí bá Kilítusu olɔŋɔ nɛhɛ́, na bamɛ ba odɛ́má Eselékisi.
45016010	No bédíigie Ápɛlɛsɛ, a lɛ́ mɔ́ɔnyɔ a mbaá dúfíe gioliminyo gɛ́hɛ́ naá Kilítusu; no bédíigie ncíbo ya batɔ ya Elisitobíile.
45016011	No bédíigie Elódiono bamɛ ba nigúli. No bédíigie batɔ báaba bɔ́ ɔ́bɛnɔnɔmɔ́ na Daadáa naá nnyaŋá ya Nelesíise.
45016012	No bédíigie Tɛlɛ́fɛnɛ na Tɛlɛ́fɔsɛ, bá lɛ́ báaba bá mbaá gɔ́lɔ́nɔ́ɔ gɛdɔmbɔ makɔ́nɔ́ go busío bá Daadáa. No bédíigie bamɛ ba odɛ́má Pelesíse, a lɛ́ mɔ́ɔnyɔ a mbaá gɔ́lɔ́nɔ́ɔ gɛdɔmbɔ makɔ́nɔ́ go busío bá Daadáa.
45016013	No bédíigie Lúfusu, a lɛ́ mɔ́ɔnyɔ Daadáa a mbií iyídé, na nnyeedíi mɔ́ɔnyɔ a lɔ́mɔ́ gɔnɔ́ nnyeedíi bamɛ.
45016014	No bédíigie Eseŋkilíite, Felégono, Ɛlɛ́masɛ, Patolóbasɛ, Hɛ́lɛmɛsɛ na boolímínyí biimée báaba ba lɔ́mɔ́ olɔŋɔ nabɔ́.
45016015	No bédíigie Filóloge na Yulíi, Nelée na ondimóní ba okɔ́dɔ, Olɛ́mpasɛ na boolímínyí biimée báaba bá lɔ́mɔ́ olɔŋɔ nabɔ́.
45016016	Bédíígénínyéemú nɔnɔ na kude aŋa boolímínyí. Biimbó biimée bɛ́ɛbɛ bɛ́ olimonyomu Kilítusu bɛ́ á nyó bédíígényée.
45016017	Bolimóní, ŋgaá nyó oyáná caá, bébeŋéemú nɔnɔ go batɔ báaba bú úlenemú na gobásalasala, na go fúmbe go nenenye basɔ́gɔ́ɔ, bá bábɛndabɛnda kúunenye yɛ́ɛyɛ no mbaá bɛáa; bó yáŋɛ́mɛ́dɛ́náamɔ́ nɔnɔ.
45016018	Mbɔ́dɔ sá batɔ aŋa sɛ́ɛsɔ nɔ́ɔnɔ sɛ́ dɛ yɔgɔ́nɛ́nɔ́ɔ Daadáa bɛcɔ́ Kilítusu, kanɛ́ bá yɔgɔnɔmɔ́ go gadɛ́ɛ gábɔ́. Na bɛnɔ́gɔ́ bábɔ́ bá dogálɔ dá mbele, bá bɔŋɔbɔŋɔ batɔ bá kanɛ gobédedie.
45016019	Naá boayá bɛ́nyɔ́, mɔtɔ uŋkimée i íyimene ŋgɔ́bɛnɔ yɛnyɔ́ na Daadáa; boóma moánɛ bɔ́ ŋgɔ́bɔnɔmɔ́ bese go busío bɛ́nyɔ́. Kanɛ́, ndɛ́galɛga goŋaá no bɛa nciŋí go go ŋanana besé; no do nebígínyée besé na gɛbɛ́.
45016020	Asaŋa mɔ́ɔnyɔ a fáananamɔ́ batɔ buumbénú a gaá gá lɛ́ go níŋiside Sátana|Sátana (Satan): kɔndɔ́ go cí. Ŋgáa niibo ná Daadáa bɛcɔ́ Yésusu nɛ́ bɛ́ɛmba nɛnyɔ́.
45016021	Timotée mɔ́ɔnyɔ dɛ yɔgɔnɔmɔ́ nɛhɛ́ a á nyó bédíígényée, tɔ́nɔ na boɔmɛ, Lúsiusu, Yásɔŋɔ na Sosɛpatɛ́ɛlɛ.
45016022	Yɔmɔ́ɔ Télétiusu, uŋgóŋí ba Póolo naá kálata yɛ́ɛyɛ, ŋgaá nyó bédíígényée go ufíno yá Daadáa.
45016023	Géyusu, anáa mbɛ́dɛmanamɔ́, a á nyó bédíígényée, tɔ́nɔ na boolímínyí báaba bá bábandamɔ́ naá nnyaŋá yɛhɛ́. Ɛlásɛtɛ, umbídígíní muinyí ba tɛ́sɔnɔ, a á nyó bédíígényée, tɔ́nɔ na ondimóní bɛcɔ́ Kélétusu. [
45016024	Ŋgáa niibo ná Daadáa bɛcɔ́ Yésu Kilítu nɛ́ bɛ́ɛmba nɛnyɔ́. Aamɛnɛ.]
45016025	Ŋgáa dɛ búlugenye Asaŋa! A bɛanana bogaaga bá go nyó gúninie naá gioliminyo, gɔgɔ́ aŋa Gɛnɔ́gɔ́ gá Cɔ́mɔ gɛ́ɛgɛ túmenyemú gɛ́ núune Yésu Kilítu|Kilítusu (Christ):; mammana yɛ́ɛyɛ ɛ mbaá lɛ naá nnindíi yɛ́ á dembímídíe obɔ moánɛ. Mammana ya nnindíi moánɛ ɛ lɛ́ kanɛ go bélincie ɛgɛlɛ aá ɛgɛlɛ.
45016026	Kanɛ́ godɔ́ɔdɔ, bɔ́ɔbɔ mbúsí sá Asaŋa sɛ́ mbɔɔ́ ɔ́ŋɔ́ɔ, bó á ŋaáa goŋaá batɔ bá lɛnca bese bese mammana moánɛ. Bó lɔ́mɔ́ naá ndɛ́ga ya Asaŋa mɔ́ɔnyɔ ɔ ɔyɔmɔ́ bɛcamɛna biimée; mɔ́ɔ a mbaá fáá bogaaga goŋaá mɛɛ́nɔ miimée má mo olimonyo, má gɔnɔ mo ɔ́bɛnɔ.
45016027	Ŋgáa dɛ búlugenye Asaŋa, mɔ́ɔ a lɔ́mɔ́ mokáa na nciŋí, ŋgáa bó bɛ́ɛmba nɔ́ɔnɔ go ufíno yá Yésu Kilítu, go bɛcamɛna biimée! Aamɛnɛ.
46001001	Yɔmɔ́ɔ Póolo, Asaŋa a mbaá tɔ́ŋɛ́nɔ́ go golɛ́ga gɛ́hɛ́, goŋaá mbɛ́ɛmba apótɛlɛ|Apótɛlɛ (Apôtre): ba Yésu Kilítu|Kilítusu (Christ):. Dɛ lɛ́ namɛ na Sosotɛ́nɛ, ondimóní bɛcɔ́ naá gioliminyo.
46001002	Dɛ á nyó ɔ́ŋɛ́nɔ́, bɛɛnyɔ́ɔ Giimbó gá boolímínyí Asaŋa gɛ́ɛgɛ naá Kɔlɛ́ɛntɛ kálata. Bɛɛnyɔ́ɔ báaba no lɔ́mɔ́ yáŋónáalú go busío bá Asaŋa goŋaá no bɛ́ɛmba bɛ́hɛ́ naá gobálada gɛ́nyɔ́ gɔ́ɔgɔ na Yésu Kilítu, tɔ́nɔ go biimée báaba bá fínenyemú ufíno yá Daadáa bɛcɔ́ Yésu Kilítu hoóma hiimée bá amɔ́ Daadáa babɔ́, nɛcɔ́ kɛ́.
46001003	Ŋgáa Asaŋa Isée bɛcɔ́ na Daadáa Yésu Kilítu bá nyó boogo, bá nyó fáa buumbénú.
46001004	Go busío bɛ́nyɔ́, mbéhiigi Asaŋa kanɛ tɔmbɛ́nɔ́ɔ go goŋaá a mba nyó boogóo naá gobálada gɛ́nyɔ́ gɔ́ɔgɔ na Yésu Kilítu.
46001005	Gɔ́ɔ, naá gobálada gɛ́nyɔ́ gɔ́ɔgɔ na Kilítusu, Asaŋa a mba nyó hóógío na makana má bonɔ́mɛ miimée, dómbá dómbáa bonɔ́mɛ bá dogálɔ na bɔ́ɔbɔ bá goíyimene.
46001006	Mammana yɛ́ɛyɛ bá mbaá nyó oyáná go Kilítusu, ɛ lɛ́ suméelú tɛ́ŋɛ́tɛŋɛ naá bɛɛnyɔ́ɔ,
46001007	bó húme aŋa no lɔ́mɔ́ no do taŋánáa akɛ́ pááná mmue ya niibo ná Asaŋa, bɛɛnyɔ́ɔ báaba no gɛ́ganamɔ́ buisí bɔ́ɔbɔ Daadáa bɛcɔ́ Yésu Kilítu a ŋgaá nyó bóloodío.
46001008	Moatɛ́, mɔ́ɔ gɔnɔ́ a ŋgaá nyó gíndíe gó ɛ́da húme naá mesúgudinye, goŋaá no bɛ́ɛmba kanɛ cigí naá buisí bá Daadáa bɛcɔ́ Yésu Kilítu goncogunde.
46001009	Asaŋa mɔ́ɔnyɔ a mbaá nyó dɔ́ŋɛ́nɔ́ go go bálada na moɔnɔ́ bɛhɛ́ Yésu Kilítu, Daadáa bɛcɔ́, a dɛ súgénée tánɔ yɛhɛ́.
46001010	Boolímínyí, go ufíno yá Daadáa bɛcɔ́ Yésu Kilítu|Kilítusu (Christ):, sɔ́kɔlɛ, bɛ́ɛ́mba nɔnɔ ukelú yúmmue; gobásalasala gó do bɛ́ɛ́mbá naá kadɛ́gadɛ́ɛ yɛnyɔ́. Mbééníŋínyí yɛnyɔ́ ɛ bɛ́ɛmba táŋɛ́ mmue na odɛ́má yúmmue.
46001011	Kanɛ́, bolimóní bámɛ, batɔ naá nnyaŋá ya Koloé bá lɛ́ ŋgoyánáalú bá amɔ́ no lɛ́ na gobásalasala naá kadɛ́gadɛ́ɛ yɛnyɔ́.
46001012	Nɔ́ɔnɔ gó lɛ́ aá, no lɛ́ na onyɔ moánɛ a gálagala a amɔ́: «Yɔmɔ́ɔ ndɔ́mɔ́ gá Póolo.» Uncodío a amɔ́: «Yɔmɔ́ɔ ndɔ́mɔ́ gá Apolóso.» Uncodío a amɔ́: «Yɔmɔ́ɔ ndɔ́mɔ́ gá Sɛ́fasɛ.» Uncodío gɔnɔ́ a amɔ́: «Yɔmɔ́ɔ ndɔ́mɔ́ gá Kilítusu.»
46001013	Ábɔ caá go sala gá Kilítusu gɔ́gɔ́ɔ o? A lɔ́mɔ́ Póolo mɔ́ɔ bá mbaá gilénée naá kolósi go busío bɛ́nyɔ́ lí? Bó lɔ́mɔ́ go ufíno yá Póolo gɔ́ɔ bá mbaá nyó yumínyée lí?
46001014	Mbéhiigi Asaŋa aŋa ndɔ́mɔ́ yumínyéelú goana Kilípusu na Géyusu naá bɛɛnyɔ́ɔ biimée.
46001015	Nɔ́ɔnɔ, mɔtɔ a dɛ báá ba go gálɛda a amɔ́, bá mba nyó yumínyée go ufíno yámɛ.
46001016	Ɛɛ́ɛŋ! Ŋgaá gɔnɔ́ béeniŋinye goŋaá mmba yumínyée Tɛpánɛsɛ na ncíbo yɛhɛ́ ya batɔ kɛ́. Aáŋa caá goana bɔ́ɔbɔ, cɛ bééníŋényée caá mmba gɔnɔ́ yuminye mɔtɔ uncodío.
46001017	Kilítusu a lɛ́ kanɛ go tóma go go yumeninye batɔ, kanɛ́, a mbaá tómá go go dúmeninye Gɛnɔ́gɔ́ gá Cɔ́mɔ. Bó do bɛ́ɛ́mbá na nciŋí ya dogálɔ dá batɔ, aáŋa bó lɔ́mɔ́ nɔ́ɔnɔ, gásɛ́ bó gaá gundíe nigúe ná Kilítusu naá kolósi|Kolósi (Croix): boóma bá dugúnú.
46001018	Kɔ́ɔ, ŋgoyáamɔ́ yɛ́ɛyɛ ɛ lɔ́mɔ́ goŋaá, Kilítusu a mba gúé naá kolósi|Kolósi (Croix):, ɛ lɛ́ buegu go go ɛ́na gá batɔ báaba bá lɔ́mɔ́ naá gonana; kanɛ́, ɛ lɛ́ bogaaga bá Asaŋa, go bɛɛcɔ́ɔ báaba dɛ lɔ́mɔ́ naá pɛ́ ya gisódio.
46001019	Mammana, bó lɛ́ ɔ́ŋɔ́ɔlú naá kálata ya Asaŋa náana: «Ka ŋgu úlíe nciŋí naá ɛdóɛ yá benciŋínciŋi, nníŋiside pɛgɔ ya bapɛgɔpɛ́gɔ́ɔ.»
46001020	Unciŋínciŋi a lɔ́mɔ́ kanɛ́ áhanɛ́ɛ o? Iloodio há bicele hɛ́ lɔ́mɔ́ kanɛ́ áhanɛ́ɛ? Ugélígélí ba ogɛlɛ yɔ́ɔyɔ a lɔ́mɔ́ kanɛ́ áhanɛ́ɛ o? Asaŋa a lɛ́ gundíelú nciŋí ya batɔ bá cí boóma bá buegu.
46001021	Mammana, naá go fúmbe na nciŋí yabɔ́ ya moatɛ́, batɔ bá cí yɛ́ɛyɛ bá lɛ́ kanɛ go lɛnca anáa Asaŋa a dúfenyemú nciŋí yɛhɛ́. Ŋgoyáamɔ́ ya nigúe ná Kilítusu naá kolósi, yɛ́ɛyɛ batɔ bá cí bá mbɛɛ́ ɛ́ná goŋaá ɛ lɛ́ buegu, na yɛ́ gɔ́ɔ Asaŋa a mbaá sómbá go sódio báaba bó olimonyomú.
46001022	Ɛɛ́ɛŋ! Naá gɛcamɛna gɛ́ɛgɛ Beyúdene bú úhenemú go ɛ́na bieninye bá gobékúke, Bágɛlɛ́gɛ|Bágɛlɛ́gɛ (Grecs): bɔ́ɔ bá fúmbe nciŋí,
46001023	bɛɛcɔ́ɔ, dɛ oya Kilítusu|Kilítusu (Christ): mɔ́ɔnyɔ bá mbaá gilénée naá kolósi, boóma moánɛ bó sɛga Beyúdene, Bágɛlɛ́gɛ bɔ́ɔ bá amɔ́ buegu bɔ́bɔ́ɔ.
46001024	Kanɛ́ go báaba Asaŋa a mbaá dɔ́ŋɛ́nɔ́, akɛ́ a bɛ́ɛmba ba Beyúdene, akɛ́ ba Bágɛlɛ́gɛ, Kilítusu mɔ́ɔnyɔ dɛ oyamɔ́ mɔ́ɔ a lɔ́mɔ́ bogaaga na nciŋí ya Asaŋa.
46001025	Ɛɛ́ɛŋ, bɔ́ɔbɔ batɔ bá gɔ́lɔnɔmɔ́ bá amɔ́ buegu bá Asaŋa, bó dómbana nciŋí ya batɔ; bɔ́ɔbɔ batɔ bá gɔ́lɔnɔmɔ́ bá amɔ́ bó lɔ́mɔ́ bonɔ́nɔ́ bá Asaŋa bó gɛ́nda, bó dómbana nciŋí ya batɔ.
46001026	Bolimóní, ɛ́ná nɔnɔ kanɛ́ odɛ́má yɛ́nyɔ́; bɛɛnyɔ́ɔ báaba Asaŋa a lɔ́mɔ́ nyó dɔ́ŋɛ́nɔ́ɔlú goŋaá no bɛ́ɛmba bɛ́hɛ́, no lɛ́ kanɛ́ ŋkádɛ o? Naá kadɛ́gadɛ́ɛ yɛnyɔ́, benciŋínciŋi, go go ɛ́na gá batɔ, bá dɛ báá gɛca; bɛgaaga bɛ́ dɛ báá gɛca, bɛyáŋáŋáa bɛ́ dɛ bɛ́ɛ́mbá gɛca.
46001027	Kanɛ́ bɔ́ɔbɔ batɔ bá cí bá gɔ́lɔnɔmɔ́ bá amɔ́ bó lɛ́ buegu, bɔ́ Asaŋa a mbií iyídé go go núugie benciŋínciŋi odóɛ; bɔ́ɔbɔ batɔ bá cí bá gɔ́lɔnɔmɔ́ bá amɔ́ bó lɛ́ bonɔ́nɔ́, a bíí iyídé go go núugie bɛgaaga odóɛ.
46001028	Bɔ́ɔbɔ batɔ bá cí bá núunemú boóma bá dugúnú, bá bó fánɛnafanɛna, bɔ́ɔbɔ bá lɔ́mɔ́ bá dɛ ɛ́nánáa, bɔ́ Asaŋa a mbií iyídé go go níŋiside bɔ́ɔbɔ batɔ bɛ́ ɛ́nanamɔ́ bá amɔ́ bó lɛ́ na ndénégé.
46001029	Bo lɔ́mɔ́ nɔ́ɔnɔ goŋaá, akɛ́ mɔtɔ ummue, a dɛ béségídé naá busío bá Asaŋa.
46001030	Go bogaaga bá Asaŋa gɔ́ɔ no lɔ́mɔ́ báladáalú na Yésu Kilítu, mɔ́ɔ a bɛ́ɛ́ ɛ́yá nciŋí yɛ́ɛyɛ yɛ ɛ́damɔ́ go úlene naá Asaŋa. Kilítusu mɔ́ɔ a có íyienyemú bɛtɛ́nɛ́ɛ naá busío bá Asaŋa, a có soga bobɛ́, a có dúgune naá magálá má gɛlɔgɔ,
46001031	aŋa bó lɔ́mɔ́ naá Ŋgɔ́ŋɛ́ goŋaá: «Mɔ́ɔnyɔ a béségimú, ŋgáa a béségi naá Daadáa.»
46002001	Bolimóní, naá bámɛ boayá, gɔ́ɔgɔ ndɔ́mɔ́ úléelú naá bɛɛnyɔ́ɔ, bó do báá na goíyime gá go gálagala ɛ́na na nciŋí, gɔ́ɔ ndɔ́mɔ́ úléelú go go nco dúmenye nnindíi ya Asaŋa.
46002002	Ndɛ́ kanɛ go fúmbe go nyó oyana boóma búncodío, aáŋa caá Yésu Kilítu|Kilítusu (Christ):, goana Yésu Kilítu mɔ́ɔnyɔ bá mbaá gilénée naá kolósi.
46002003	Gɔ́ɔ ndɔ́mɔ́ bɛ́ɛ́mbáalú naá kadɛ́gadɛ́ɛ yɛnyɔ́, kanɛ magɛ́nda, tagadana na bofoá.
46002004	Gɛnɔ́gɔ́ gá Cɔ́mɔ gɛ́ɛgɛ mmbaá lɔmɔ́ nnyó oyanɛna, bó do mbáa lɛ na dogálɔ dá nciŋí go go fúmbe go nyó bɔŋɔbɔŋɔ, kanɛ́ bó mbaá lɛ go go dúfie daŋɛ́daŋɛ bogaaga bá Gimmúmpúu gá Giliíli.
46002005	Nɔ́ɔnɔ, mbɔ́gɔ́ ya gioliminyo gɛ́nyɔ́ ɛ dɛ bɛ́ɛ́mbá suméelú naá nciŋí ya batɔ, kanɛ́ ɛ bɛ́ɛmba naá bogaaga bá Asaŋa.
46002006	Moatɛ́, bó lɔ́mɔ́ nciŋí yɛ́ kúunenyemú go bakɛlɛ́tɛnɛ báaba bá báá ná manɛ́ go gónɛna; bó do báá nciŋí ya batɔ bá cí yɛ́ɛyɛ, ɛ́na ya mefuŋe má cí yɛ́ɛyɛ, báaba bá ná fúemú.
46002007	Kúunenyemú nciŋí ya Asaŋa yɛ́ɛyɛ ɛ gá lɔ́mɔ́ nnindíi, ɔsɛ́gɔ́ɔlú go batɔ bá cí. Asaŋa a mba dóáná go yɛ gedie, otóotoɛ yá go gedie cí goŋaá dɛ dáŋaba nigúmi nɛ́hɛ́.
46002008	Mefuŋe má cí yɛ́ɛyɛ má lɛ́ kanɛ go yɛ lɛnca, goakɛ́, aáŋa bá mba yɛ lɛncá, gásɛ́ bá lɛ́ kanɛ go gilene Daadáa ugúmigumi naá kolósi.
46002009	Aŋa bó lɔ́mɔ́ ɔ́ŋɔ́ɔlú naá kálata ya Asaŋa goŋaá: Asaŋa a mba gedíe go busío bá batɔ báaba bá mo maamanamɔ́, boóma bɔ́ɔbɔ niíso nɛ́ lɔ́mɔ́ kanɛ go ɛ́na, udúu kanɛ go ɔ́bɔ, bɔ́ɔbɔ odɛ́má yá mɔtɔ yó gá báasamɔ́ yó do bééníŋínyée.
46002010	Gɔ́ɔ, Asaŋa a mbaá có bó lincíe gá Gimmúmpúu gá Giliíli, goŋaá Gimmúmpúu gá Giliíli i íyimene buimée, akɛ́ findímíi sá Asaŋa.
46002011	Akɛ́ mɔtɔ a dɛ báá ba go íyime bɔ́ɔbɔ bó lɔ́mɔ́ naá gadɛ́ɛ gá sɔ́gɔ́ɔ mɔtɔ, goana odɛ́má yá onyɔ moánɛ. Caŋa mmue, bɔ́ɔbɔ bó lɔ́mɔ́ naá Asaŋa, mɔtɔ a dɛ báá ba go bó íyime aáŋa caá Giliíli ba Asaŋa.
46002012	Bɛɛcɔ́ɔ, dɛ lɛ́ kanɛ go bɛa mbééníŋínyí yá batɔ bá cí yɛ́ɛyɛ, kanɛ́ dɛ mbaá bɛáa Giliíli mɔ́ɔnyɔ u úlenemú naá Asaŋa, go goŋaá dɛ lɛncana pááná sɛ́ɛsɛ a có boogomú na sɛ́.
46002013	Dɛ dɛ gálágáláa moóma moánɛ go kúunye ya batɔ bá cí, kanɛ́ go kúunye ya Giliíli. Nɔ́ɔ gɔ́ɔ dɛ falonamɔ́ bɛmammana bá moóma má Asaŋa na dogálɔ dɔ́ɔdɔ Giliíli a có fáananamɔ́.
46002014	Mɔtɔ a dɛ báá ba go oliminyo bɔ́ɔbɔ bó úlenemú naá Giliíli ba Asaŋa go nciŋí yɛhɛ́ ya moatɛ́ moatɛ. Gɛ́hɛ́, bɔ́ɔbɔ bó lɛ́ goana buegu, a dɛ bósó ba go bó lɛnca, goakɛ́ go Giliíli ba Asaŋa gɔ́ɔ bá lɛncanamɔ́ moóma mɔ́ɔmɔ.
46002015	Kanɛ́ mɔtɔ mɔ́ɔnyɔ a lɔ́mɔ́ na Giliíli ba Asaŋa, a lɛncana buimée; mɔ́ɔ moatɛ́, mɔtɔ a dɛ bósó ba go mo lɛnca.
46002016	Bó lɛ́ ɔ́ŋɔ́ɔlú naá Kálata ya Asaŋa goŋaá: Ánɛ́ɛ kanɛ́ i íyimenemú mbééníŋínyí ya Daadáa o? Ánɛ́ɛ a lɔ́mɔ́ ba go mo fáa ɛsɔ́mɔ o? Bɛɛcɔ́ɔ dɛ bɛanana mbééníŋínyí ya Kilítusu|Kilítusu (Christ):.
46003001	Bolimóní, go busío bámɛ, cɛ mbáa lɛ ba go nyó gálagala aŋa batɔ báaba Giliíli ba Asaŋa i indenyemú, kanɛ́, mmba nyó gálágáláa goana aŋa batɔ báaba bɔ́ ɔyɔmɔ́ go mbééníŋínyí sábɔ́, aŋa bihelege naá gioliminyo gá Kilítusu.
46003002	Go busío bá ndiemi gɔ́ɔ mmbaá nyó dúgée na mabáanyɛ, caá akɛ́ na manyáanya má go lala, goŋaá no do mbáa lɛ ba go hóda go má mɛna. Akɛ́ ínoni moatɛ́, no gá lɛ́ no do bɛ́ɛ́mbá ba go má hóda.
46003003	No gá lɛ́ bɛɔlɛ́ bá mbééníŋínyí sɛ́nyɔ́ aŋa no gá lɔ́mɔ́ na hɛagá na mbɛlɔ́ bɛɛnyɔ́ɔ na bɛɛnyɔ́ɔ. Ábɔ caá hɔ́ɔlɔ́ no dúfenyemú goŋaá no lɛ́ bɛɔlɛ́ bá mbééníŋínyí sɛ́nyɔ́ o? Caá no dúfenyemú goŋaá no ɔyɔ aŋa batɔ bá cí yɛ́ɛyɛ o?
46003004	Gɔ́ɔgɔ ummue naá bɛɛnyɔ́ɔ o oyɛdamɔ́ a amɔ́: «Yɔmɔ́ɔ ndɔ́mɔ́ naá nnyimé ya Póolo», uncoó a amɔ́: «Yɔmɔ́ɔ ndɔ́mɔ́ naá nnyimé ya Apolóso», ábɔ, caá no ŋananamɔ́ aŋa batɔ bá cí yɛ́ɛyɛ o?
46003005	Ánɛ́ɛ a lɔ́mɔ́ Apolóso, ánɛ́ɛ a lɔ́mɔ́ Póolo o? Bɛɛcɔ́ɔ biimée dɛ lɔ́mɔ́ goana boyogóní bá Asaŋa báaba dɛ á ná nyó gɔ́gɛ́dɔ́ naá gioliminyo. Onyɔ moánɛ a báá yɔgɔ́nɔ́ɔ na bɔ́ɔbɔ Daadáa a mbaá mo fáá.
46003006	Yɔmɔ́ɔ mbáá gónáa, Apolóso a báá libée, kanɛ́ Asaŋa a báá gumíe.
46003007	Gɔ́ɔ, akɛ́ mɔ́ɔnyɔ a gónamɔ́, akɛ́ mɔ́ɔnyɔ a libemú, akɛ́ ba ummue a dɛ báá boóma, goana Asaŋa mɔ́ɔnyɔ a gumenyemú.
46003008	Mɔ́ɔnyɔ a gónamɔ́ na mɔ́ɔnyɔ a libemú, bá lɛ́ odɛ́nɛ́ yúmmue; Asaŋa a ŋga soɛná onyɔ moánɛ go buelí bɛ́hɛ́ bɔ́ɔbɔ a yɔgɔnɔmɔ́.
46003009	Dɛ yɔgɔnɔ olɔŋɔ buelí bá Asaŋa, no lɛ́ aŋa ntɛ́mɛ́ ya Asaŋa, gɛfóaga gɛ́hɛ́.
46003010	Aŋa Asaŋa a mbaá mboogóo, ndɛ́ aŋa gɛnɔ́gɔ́ gá useŋí gɛfóaga. Tábɛga mogoná, ufúégí a lɛ go síene a fediginye nnyaŋá kɔ́ɔ. Kanɛ́, ŋgáa onyɔ moánɛ a bégedie naá go békeŋe gá mbɔ́dɔ yɛhɛ́ ya go fóaga.
46003011	Mogoná mó ná lɛ́ dábɛ́gáalú, mɔ́ mó lɔ́mɔ́ Yésu Kilítu|Kilítusu (Christ):; mɔtɔ uncodío a dɛ bósó ba go nco dábɛga múncodío gɔnɔ́.
46003012	Akɛ́ mɔtɔ a fóaga kɔ́ɔ na góolo, na gɛkɔ́ŋɔ gá muinyí, na adánɛ́ yá ntɔ́nɔ, na mɛɛ́tɛ ɛ́na na bisie,
46003013	buelí bá onyɔ moánɛ bó ŋga bédúfíe. Buisí bá Daadáa goncogunde go go sómbana batɔ bɛsɛnɛ bɔ́ bó ŋgaá dúfíe, goakɛ́ bó ŋgu úlé na íyuke, hɛ́ lɛ go dúfie aŋa buelí bá onyɔ moánɛ bó lɔ́mɔ́.
46003014	Mɔ́ɔnyɔ íyuke hɛ́ ŋgaá ŋá hɛ́ dɛ bigídíe buelí bɛ́hɛ́, a ŋga bɛáa bɛsoɛná.
46003015	Mɔ́ɔnyɔ hɛ́ ŋgaá bigídíe buelí bɛ́hɛ́, a dɛ ŋgá bɛa boóma; kanɛ́ mɔ́ɔ, moatɛ́ Asaŋa a lɛ go mo sódío, aŋa mɔtɔ mɔ́ɔnyɔ a pambanamɔ́ go íyuke.
46003016	No íyimene no amɔ́ no lɛ́ nnyaŋá ya Asaŋa, gɔnɔ́, Gimmúmpúu gá Giliíli a gɛ́ga naá bɛɛnyɔ́ɔ.
46003017	Mɔtɔ a amɔ́ a gada nnyaŋá ya Asaŋa, Asaŋa a ná mo gada tɔ́nɔ, goŋaá nnyaŋá ya Asaŋa ɛ lɛ́ gimmúmpúu, yɛ́ ɛ lɔ́mɔ́ bɛɛnyɔ́ɔ.
46003018	Mɔtɔ a dɛ hóámá a dɛ bébelé; aáŋa ummue naá bɛɛnyɔ́ɔ a béeniŋenye a amɔ́ a lɛ́ na nciŋí go mbɔ́dɔ ya batɔ bá cí yɛ́ɛyɛ, ŋgáa a bííyie uŋgegeegú go go ɛ́na gábɔ́, a lɛ go nco bɛa mammana ya nciŋí.
46003019	Asaŋa a núune nciŋí ya batɔ bá cí yɛ́ɛyɛ aŋa boóma bá buegu. Bó lɛ́ moánɛ ɔ́ŋɔ́ɔlú naá kálata ya Asaŋa goŋaá: «A gumbenene benciŋínciŋi naá modámbɔ mábɔ́ má moatɛ́ moatɛ.»
46003020	Bó lɛ́ tɔ́nɔ ɔ́ŋɔ́ɔlú goŋaá: «Daadáa a lɛncana mbééníŋínyí sá benciŋínciŋi, sɛ́ lɛ́ boóma bá dugúnú.»
46003021	Gɔ́ɔ, mɔtɔ a dɛ ágá nuségi nɛ́hɛ́ go batɔ bá cí yɛ́ɛyɛ, goakɛ́, buimée bó lɔ́mɔ́ bɛ́nyɔ́.
46003022	Akɛ́ a bɛ́ɛmba Póolo, Apolóso, ɛ́na Sɛ́fasɛ, akɛ́ bó bɛ́ɛmba cí, gɛɔyɔ ɛ́na nigúe, akɛ́ ínoni, akɛ́ nembeli, buimée bó lɔ́mɔ́ bɛ́nyɔ́.
46003023	Kanɛ́ bɛɛnyɔ́ɔ, no ɔ́bɛnɔnɔ na Kilítusu, Mɔ́ɔ na Asaŋa.
46004001	Ŋgáa kanɛ́ batɔ bá có gɔ́lɔnɔ aŋa boyogóní bá Kilítusu|Kilítusu (Christ):, aŋa bebídígíní masɔ́mɔ má nnindíi má Asaŋa.
46004002	Buimée bɔ́ɔbɔ bó úhenemú umbídígíní masɔ́mɔ má Asaŋa, bó lɔ́mɔ́ goŋaá, a yɔgɔnɔ masɔ́mɔ moánɛ na pídefide.
46004003	Gámɛ, bó do ŋgúlényée boóma aáŋa bɛɛnyɔ́ɔ no gálagala akɛ́ ŋkádɛ go busío bámɛ, ɛ́na lí, agála yá batɔ yá cómbana bɛsɛnɛ; akɛ́ yɔmɔ́ɔ moatɛ́ cɛ básómbánáa gɛsɛnɛ gámɛ.
46004004	Mammana, odɛ́má yámɛ yó do koománɛ́náa go boóma; kanɛ́ bó do báá bɔ́ɔbɔ bɔ́ bó ŋgíyienyemú gɛtɛ́nɛ́ɛ naá busío bá Asaŋa; usúmbí bɛsɛnɛ bamɛ a lɔ́mɔ́ Daadáa.
46004005	Go busío bá ndiemi, no do báfáláa go sómbɛna mɔtɔ gɛsɛnɛ, gɛ́gánáa nɔnɔ Daadáa a nco gunde. Mɔ́ɔ a ŋgaá hémíe naá gise bɔ́ɔbɔ mbíno yɛ ɔsɛgɔnɔmɔ́, a gɔnɔ dúfie dalaŋanyɛ mbééníŋínyí sɛ́ɛsɛ sɛ́ lɔ́mɔ́ naá ɛdɛ́má ya batɔ. Gɔ́ɔ, Asaŋa a ŋgaá fáá onyɔ moánɛ nuségi nɔ́ɔnɔ a háananamɔ́ na nɔ́.
46004006	Bolimóní, bɛ́ɛ́mba nɔnɔ bieninye bɛ́cɔ́, no do ɛ́dá go bébúlugenye, no gundene nnyimé ya mɔ́ɔnyɔ, no inyene mɔ́ɔnyɔ. Go busío moánɛ gɔ́ɔ nnyó gálagalamɔ́ ndabana go gɛɔyɔ gɛ́cɔ́ namɛ na Apolóso.
46004007	No do ɛ́dá go bɔ́gɔ́lɔnɔ aŋa no dómbana basɔ́gɔ́ɔ. Bá mba nyó fáá buimée bɔ́ɔbɔ no bɛananamɔ́. No do ɛ́dá kanɛ́ go bébúlugenye aŋa bá lɛ́ kanɛ go nyó fáá boóma.
46004008	Bɛɛnyɔ́ɔ yaanɔ́ no ná lɛ́ fundu fundu, no ná lɛ́ na bonɔ́mɛ gɛca! Bɛɛnyɔ́ɔ yaanɔ́ no báá go ɛ́yá mefuŋe, bɛɛcɔ́ɔ kanɛ go ɛ́yá! Besé makɔ́nɔ́ no ɛ́ya mefuŋe, goŋaá olɔŋɔ nɛnyɔ́, bɛɛcɔ́ɔ tɔ́nɔ dɛ ɛ́yá mefuŋe.
46004009	Naá goɛ́na gámɛ, bó fóanɛna aŋa Asaŋa a lɛ́ có dambɛ́gáalú bɛɛcɔ́ɔ Baapótɛlɛ|Apótɛlɛ (Apôtre):, a báá có ágá naá undukí yá mesúgudinye, aŋa batɔ báaba bá lɔ́mɔ́ naá ncíbo ya gɛaŋɔ́ bá gɛ́gana nigúe. A báá có ágá goŋaá batɔ bá cí iŋkimée na bɛɛ́ŋgɛlɛsɛ|Ɛ́ŋgɛlɛsɛ (ange): kɛ́ bá có lɛ́ɛma.
46004010	Naá goɛ́na gá batɔ, bɛɛcɔ́ɔ dɛ lɛ́ aŋa begeegú go gɔ́ɔgɔ dɛ dúmenyemú Kilítusu, kanɛ́ bɛɛnyɔ́ɔ no lɛ́ na nciŋí go gɔ́ɔgɔ no lɔ́mɔ́ báladáalú nɛhɛ́. Bɛɛcɔ́ɔ, dɛ lɛ́ kanɛ bogaaga, bɛɛnyɔ́ɔ na bɔ́; bá nyó gúmenye bɛɛnyɔ́ɔ, bɛɛcɔ́ɔ, bá có fánɛnafanɛna.
46004011	A nco húme godɔ́ɔdɔ, dɛ lɛ́ na ncaná na inyúídi; dɛ ɛnda nnyɔ́dɔ gɔdɔɔ́, bá có gúnegune, dɛ léelene hoóma hiimée.
46004012	Dɛ bódombonyo go go yɔgɔnɔ bɛɛcɔ́ɔ moatɛ́; bá có sɛga, bɛɛcɔ́ɔ, dɛ fona; bá có séesenye, dɛ kélemenene.
46004013	Bá có sómbanɛna bɛamɔ́ɔ, bɛɛcɔ́ɔ dɛ bóombonyo. Dɛ lɛ́ ba go oyɛda dɛ amɔ́, gó nco húme godɔ́ɔdɔ, dɛ lɛ́ aŋa bɛnyáanyáa, dɛ lɛ́ boóma bá go nadana, go goɛ́nana gá batɔ bá cí.
46004014	Aáŋa nnyó ɔ́ŋɔnɔ mbɔ́dɔ yɛ́ɛyɛ, bó do báá goŋaá nnyó núugie odóɛ, kanɛ́ bó lɔ́mɔ́ goŋaá no lɛ́ baaná bámɛ bá odɛ́má, gɔ́ɔ ndɔ́mɔ́ goŋaá no bétéetinye.
46004015	Kɔ́ɔ bó lɔ́mɔ́, akɛ́ no bɛa muloodio batɔ́sɛnɔ batɔ́sɛnɔ mɔ́ɔmɔ mó nyó húunenyemú masɔ́mɔ má Kilítusu|Kilítusu (Christ):, no bɛanana isée táŋɛ́ ummue. A lɔ́mɔ́ yɔmɔ́ɔ mɔ́ɔnyɔ ŋgaá ná nyó bíéné naá gioliminyo gá Yésu Kilítu, mbáá nyó dúménínyée Gɛnɔ́gɔ́ gá Cɔ́mɔ gɛ́hɛ́.
46004016	Ŋgaá nyó bósógólídío kanɛ́, gɔ́lɔ́ nɔnɔ gɛgɔ́ndɔ́ gámɛ.
46004017	Go busío moánɛ bɔ́ ŋgaá ná nyó dómɛ́ná Timotée, moɔnɔ́ bamɛ ba odɛ́má na pídefide naá Daadáa. Mɔ́ɔ a ná nyó úncugeninyemú mbɔ́dɔ yamɛ ya gɛɔyɔ naá Yésu Kilítu; caŋa táŋɛ́ mmue aŋa kúunenyemú hoóma hiimée, naá Biimbó bá boolímínyí biimée.
46004018	Bóncodío naá olɔŋɔ yɛ́nyɔ́ bá lɛ́ ɛ́dáalú go béségi, bá bébúlugenye, bá amɔ́, cɛ ná gɔnɔ nco gunde hɔ́ɔlɔ́ naá bɛɛnyɔ́ɔ.
46004019	Kanɛ́, Daadáa a amɔ́ a lɛ́ga, ŋgúlene naá bɛɛnyɔ́ɔ godɔ́ɔdɔ godɔ́ɔdɔ; mbɔ́ɔ́bɛnɔ yɔmɔ́ɔ moatɛ́, caá akɛ́ dogálɔ dá bagayagáyáa dɔ́ɔdɔ bá sugunenemú, kanɛ́ gobáhóda gábɔ́.
46004020	Bufuŋe bá Asaŋa bó do báá goana dogálɔ, bó lɔ́mɔ́ bogaaga bá meŋiigíe.
46004021	Naá moóma móandɛ́ mɔ́ɔmɔ mó lɔ́mɔ́: Ŋgúle naá bɛɛnyɔ́ɔ na gɛfáfɛ́na go go nyó gide, lí, ŋgúle na gɛnɔ́ɔ́nɛ́nɔ́ na odɛ́má yá puu o? Iyíde nɔnɔ.
46005001	Batɔ bó oya hoóma hiimée bá amɔ́ gɛɔyɔ gá hanyɔ́ gɛ́ lɛ́ naá olɔŋɔ yá bɛɛnyɔ́ɔ boolímínyí, mbɔ́dɔ yɛ́ɛyɛ bó lɔ́mɔ́ bó do bósó ba go báŋa akɛ́ naá kadɛ́gadɛ́ɛ ya bindiolímínyóo Asaŋa. Bó lɛ́ goŋaá, ummue naá olɔŋɔ yɛ́nyɔ́ a bɛ́dɛmana na okɔ́dɔ ba isée.
46005002	Gɔ́ɔgɔ gá goŋaá no dúme mbií aŋa no lɛ́ go nigúe, no gúne mɔ́ɔnyɔ moánɛ naá kadɛ́gadɛ́ɛ yɛnyɔ́, bɛɛnyɔ́ɔ no lɛ́ hɔ́ɔ go go béségi.
46005003	Naá bámɛ boayá, cɛ báá olɔŋɔ nɛnyɔ́, kanɛ́ ndɛ́ olɔŋɔ nɛnyɔ́ naá odɛ́má; mbáá go sómba gɛsɛnɛ gá mɔtɔ ba go ŋa bosɔ́mɔ moánɛ aŋa ndɛ́ hɔ́ɔ, caá:
46005004	go ufíno yá Daadáa bɛcɔ́ Yésusu, gɔnɔ́ na nɛgaŋa nɛ́hɛ́, gɔ́ɔgɔ no gaá ná bábándɛ́gɛ́ná, yɔmɔ́ɔ hɔ́ɔ olɔŋɔ nɛnyɔ́ naá odɛ́má,
46005005	dɛ́ɛ́na nɔnɔ mɔtɔ mɔ́ɔnyɔ naá magálá má ohándá|Sátana (Satan):, nnyɔ́dɔ yɛhɛ́ ɛ dɛ́aŋa; go goŋaá, Asaŋa a sódio giliíli gɛ́hɛ́ buisí bá Daadáa Yésusu goncogunde.
46005006	Gobéségi gɛ́nyɔ́ gó lɛ́ mekesí. No íyimene no amɔ́, baaná bá ondɔ yá go fudugenye uguŋe, bá fedigenye gɛdɔ́bɔ́ giimée.
46005007	Umbé nɔnɔ kanɛ́ gilunú gá ondɔ gɛ́ɛgɛ, no bɛ́ɛmba gɛpáa gá gɛdɔ́bɔ́ gɛ́ɛgɛ gɛ́ lɔ́mɔ́ kanɛ yɔ́. Hálá moánɛ, no ná lɛ́ gɛpáa gá gɛdɔ́bɔ́, goŋaá Kilítusu|Kilítusu (Christ):, aŋa moɔnɔ́ ba gɛdómbáa mɔ́ɔnyɔ bá sómbamɔ́ nyɔlɔ́ go gɛbáágá gá gibíné gá Pásɛ́ka ya Beyúdene, a mba gúé go bobɛ́ bɛ́cɔ́.
46005008	Ŋgáa dɛ leebenye kanɛ́ gibíné gá mbáca, caá akɛ́ na bɛlɛ́dɛ bɛ́ɛbɛ bɛ́ lɔ́mɔ́ námbáalú na gilunú gá ondɔ, nɔ́ɔnɔ gó lɛ́ á bɛlɔgɔ, kanɛ́, ŋgáa dɛ leebenye na bɛlɛ́dɛ bɛ́ɛbɛ bɛ́ lɔ́mɔ́ kanɛ ondɔ, nɔ́ɔnɔ gó lɛ́ á sɔgɔ́nɔ.
46005009	Ndɛ́ nyó ɔ́ŋɛ́nɔ́ɔlú naá kálata yamɛ mmue caá, no do háánánáa go bébuleebulie na batɔ báaba bɔ́ ɔyɔmɔ́ gɛɔyɔ gá hanyɔ́.
46005010	Cɛ mbá gálɛda nɔ́ɔnɔ go biimée báaba naá cí háalá, bá bienenemú gɛɔyɔ gá hanyɔ́, bá hémenye gɛdɛ́mádɛ́má go muinyí, bá bɔgɔnɔ moóma má basɔ́gɔ́ɔ, bá bienene bɛgɔgɔ́. Aáŋa bó lɔ́mɔ́ nɔ́ɔnɔ, gásɛ́ no gaá háánánáa go úlukie naá cí yɛ́ɛyɛ.
46005011	Akɛ́ɛ, mmbaá lɛ ndɛ́galɛga go nyó oyana caá, no do ɛ́dá go bébuleebulie na batɔ báaba bá bádɔ́ŋɔnɔmɔ́ bá amɔ́ bakɛlɛ́tɛnɛ, asáa gɔgɔ́ bɔ́ɔ dácɛ naá gɛɔyɔ gá hanyɔ́, bá hémenye gɛdɛ́mádɛ́má go muinyí, bá bienene bɛgɔgɔ́, bá gálana basɔ́gɔ́ɔ modɔgɛ, bá gúenene mɔgɛ́bɔ, bá bɔgɔnɔ moóma má basɔ́gɔ́ɔ. Akɛ́ manyáanya, no do ɛ́dá go nyáanya olɔŋɔ nabɔ́.
46005012	Cɛ báá naá odɛ́nɛ́ yá go sómbana báaba bá lɔ́mɔ́ bá dɛ bɛ́ɛ́mbá bakɛlɛ́tɛnɛ bɛsɛnɛ. Kanɛ́, bɛɛnyɔ́ɔ no háanana go sómbana báaba no lɔ́mɔ́ nabɔ́ giimbó bɛsɛnɛ.
46005013	Go báaba bá lɔ́mɔ́ bá dɛ bɛ́ɛ́mbá giimbó nɛnyɔ́, Asaŋa a ná sómba gɛsɛnɛ gábɔ́. Gúné nɔnɔ ombɛ́ naá kadɛ́gadɛ́ɛ yɛnyɔ́.
46006001	Gɔ́ɔgɔ no bɛananamɔ́ bɛsɛnɛ bɛɛnyɔ́ɔ na bɛɛnyɔ́ɔ, nɛɛ́nɛ no ɛ́damɔ́ bɛ́ gála naá bindiolímínyóo Asaŋa, gá goŋaá no bɛ́ gála naá kadɛ́gadɛ́ɛ yɛnyɔ́ o?
46006002	Íyíme nɔnɔ no amɔ́ bɛɛnyɔ́ɔ báaba no ɔ́bɛnɔnɔmɔ́ na Asaŋa, bɛɛnyɔ́ɔ bá no ŋgaá sómbáa bɛsɛnɛ bá batɔ bá cí. Kanɛ́ aáŋa bɛɛnyɔ́ɔ bá no ŋgaá sómbáa bɛsɛnɛ bá cí, nɛɛ́nɛ no lɔ́mɔ́ no do bɛ́ɛ́mbá bá go gedegedie docɛcɛ́nɛ o?
46006003	No do íyíménée no amɔ́ bɛɛcɔ́ɔ bá dɛ ŋgaá sómbánáa bɛɛ́ŋgɛlɛsɛ|Ɛ́ŋgɛlɛsɛ (ange): bɛsɛnɛ o? Nɛɛ́nɛ kanɛ́ dɛ lɔ́mɔ́ dɛ dɛ bɛ́ɛ́mbá bá go sómba bɛsɛnɛ bá cí yɛ́ɛyɛ o?
46006004	Gɔ́ɔgɔ no bɛamɔ́ bɛsɛnɛ aŋa bɛ́ɛbɔ nɔ́ɔnɔ, nɛɛ́nɛ no ɛ́danamɔ́ na bɛ́ naá batɔ báaba Giimbó gá boolímínyí gɛ́ lɔ́mɔ́ gɛ́ dɛ íyíménée o?
46006005	Odóɛ go nóa nɛnyɔ́ makɔ́nɔ́. Akɛ́ mɔtɔ ummue ba nciŋí a dɛ báá naá kadɛ́gadɛ́ɛ yɛnyɔ́ go go gedie gɛsɛnɛ gá bolimóní o?
46006006	Nɛɛ́nɛ ummue ɛ ɛ́damɔ́ na ondimóní go go gála gɛsɛnɛ naá batɔ báaba bá lɔ́mɔ́ bá dɛ íyíménée Asaŋa o?
46006007	Akɛ́ ŋkádɛ, bó ná lɛ́ gɛantáanta gá giédie goŋaá no ubenye bɛsɛnɛ bɛɛnyɔ́ɔ na bɛɛnyɔ́ɔ. Tɛ́ɔbɛnɔ a amɔ́ a go budide, o do bósó ba go mo bádɛ́ɛnɛna, akɛ́ a go ŋa ɛkádɛ o?
46006008	Kanɛ́ bɛɛnyɔ́ɔ bá no ŋananamɔ́ bobɛ́, no ŋanana basɔ́gɔ́ɔ akɛ́ ŋkádɛ; batɔ báaba no bó ŋananamɔ́ nɔ́ɔnɔ bá lɔ́mɔ́ bolimóní bɛ́nyɔ́ naá gioliminyo.
46006009	No do íyíménée no amɔ́ beŋií mobɛ́ bá dɛ ní íŋene naá bufuŋe bá Asaŋa o? No do bébelé, akɛ́ batɔ bá gɛɔyɔ gá hanyɔ́, akɛ́ batɔ bá go bienene bɛgɔgɔ́, akɛ́ badáŋadaŋa, akɛ́ batɔ báaba bɔ́ ɔyɔmɔ́ na basɔ́gɔ́ɔ batɔ,
46006010	akɛ́ biíbi, akɛ́ báaba bá bɔgɔnɔmɔ́ moóma má basɔ́gɔ́ɔ, akɛ́ báaba bá gúenenemú mɔgɛ́bɔ, akɛ́ báaba bá gálanamɔ́ basɔ́gɔ́ɔ modɔgɛ, akɛ́ beŋií mobɛ́, bá dɛ ní íŋene naá bufuŋe bá Asaŋa.
46006011	Boóma bɔ́ɔbɔ nɛnamá níntió naá bɛɛnyɔ́ɔ, nɛ́ mbaá lɔmɔ́ cóá bɔ́bɔ́ɔ. Kanɛ́ godɔ́ɔdɔ, Giliíli ba Asaŋa bɛcɔ́ a báá go nyó soga, a báá nyó íyíe bimmúmpúu, a báá dúfíe goŋaá no lɛ́ bɛtɛ́nɛ́ɛ naá busío bɛ́hɛ́ go ufíno yá Daadáa Yésu Kilítu|Kilítusu (Christ):.
46006012	Bóntió bá gálagala bá amɔ́: «Ndɛ́ bá go ŋanana buimée aŋa ndɛ́galɛgamɔ́.» Ɛɛ́ɛŋ, kanɛ́ buimée bó do báá bese. Ndɛ́ bá go oyɛda caá: «Ndɛ́ bá go ŋanana buimée aŋa ndɛ́galɛgamɔ́», kanɛ́ cɛ lɛ́gálɛ́gáa go ɛ́ya gɛɔlɛ́ gá boóma.
46006013	No gálagala tɔ́nɔ no amɔ́: «Manyáanya má lɔ́mɔ́ go gadɛ́ɛ, gadɛ́ɛ tɔ́nɔ go manyáanya.» Ɛɛ́ɛŋ, Asaŋa a ŋga díéŋíe muimée mɔ́ɔmɔ. Kanɛ́ nnyɔ́dɔ yɛcɔ́ ɛ dɛ báá gedíelú go gɛɔyɔ gá hanyɔ́, ɛ lɔ́mɔ́ go Daadáa, Daadáa tɔ́nɔ go nnyɔ́dɔ yɛcɔ́.
46006014	Aŋa Asaŋa a mbaá fúfúné Daadáa, a ŋga có fúfúné nɔ́ɔ caŋa mmue go bogaaga bɛ́hɛ́.
46006015	No íyimene bese bese no amɔ́ nnyɔ́dɔ yɛnyɔ́ ɛ lɔ́mɔ́ bɛnamá bá nnyɔ́dɔ ya Kilítusu|Kilítusu (Christ):. Nɛɛ́nɛ kaá ná gɔ́lɔ́ gɛnamá gá nnyɔ́dɔ ya Kilítusu go go gɛ́ nebiginye na nnyɔ́dɔ ya okɔ́dɔ ba gɛɔyɔ gá hanyɔ́ o? Cɛ báá ba go ŋa nɔ́ɔnɔ!
46006016	No íyimene bese bese no amɔ́ mɔtɔ mɔ́ɔnyɔ a bénebiginyemú na okɔ́dɔ ba gɛɔyɔ gá hanyɔ́ ɛ ɛ́yana nɛhɛ́ nnyɔ́dɔ táŋɛ́ mmue o? Mammana, Ŋgɔ́ŋɛ́ yɛ oya náana: «Biimée báandɛ́ bá ŋga bɛ́ɛ́mbá nnyɔ́dɔ táŋɛ́ mmue.»
46006017	Kɔ́ɔ, mɔ́ɔnyɔ a báladamɔ́ na Daadáa a ná lɛ́ nɛhɛ́ giliíli táŋɛ́ ummue.
46006018	Báyáŋáamɔ́ nɔnɔ gɛɔyɔ gá hanyɔ́. Gɛlɔgɔ giimée gíntió gɛ́ɛgɛ mɔtɔ a lɔ́mɔ́ bá go ŋa gɛ́ dɛ bádáfáa nnyɔ́dɔ yɛhɛ́. Kanɛ́ mɔtɔ mɔ́ɔnyɔ a bienemú gɛɔyɔ gá hanyɔ́ a bɔ́lɔgɔmɔ́ mɔ́ɔ moatɛ́.
46006019	Íyíme nɔnɔ bese no amɔ́ nnyɔ́dɔ yɛnyɔ́ ɛ lɔ́mɔ́ nnyaŋá ya Gimmúmpúu gá Giliíli|Gimmúmpúu gá Giliíli (Saint Esprit):, mɔ́ɔ a lɔ́mɔ́ naá bɛɛnyɔ́ɔ, Asaŋa mɔ́ɔ a mbaá nyó mo fáá, nɔ́ɔnɔ gó lɛ́ aá no do bábɛanánáa bɛɛnyɔ́ɔ moatɛ́.
46006020	Asaŋa a mba soáa makɔ́nɔ́ go go nyó fáŋa. Ágá nɔnɔ kanɛ́ nnyɔ́dɔ yɛnyɔ́ go buelí bá nigúmi nɛ́hɛ́.
46007001	Godɔ́ɔdɔ, ŋgáa dɛ nco gunde naá masɔ́mɔ máama no lɔ́mɔ́ ŋgɔ́ŋɛ́nɔ́ɔlú naá kálata yɛnyɔ́. Bó lɛ́ bese makɔ́nɔ́ goŋaá onɔ́mɔtɔ́ a bégumbene naá boayá bá okɔ́dɔ.
46007002	Akɛ́ nɔ́ɔnɔ, ŋgáa onɔ́mɔtɔ́ uŋkimée a bɛa okɔ́dɔ bɛhɛ́, okɔ́dɔ uŋkimée a bɛa onɔ́mɛ bɛhɛ́ go go ásɛgana gɛɔyɔ gá hanyɔ́.
46007003	Ŋgáa onɔ́mɔtɔ́ a hóogonyo masɔ́mɔ mɛ́hɛ́ má nɛbáná naá boayá bá ogɛ́, ogɛ́ a ŋanana nɔ́ɔ tɔ́nɔ caŋa mmue naá boayá bá onɔ́mɛ.
46007004	Okɔ́dɔ a dɛ bósó go ɔ́bɛnɔnɔ na nnyɔ́dɔ yɛhɛ́ ya moatɛ́, a lɔ́mɔ́ onɔ́mɛ. Caŋa mmue, onɔ́mɔtɔ́ a dɛ bósó go ɔ́bɛnɔnɔ na nnyɔ́dɔ yɛhɛ́ ya moatɛ́, a lɔ́mɔ́ ogɛ́.
46007005	No do fídénínyée nnyimé naá ombɛ́dɛ́, goana go amɔ́ no á húmé ukelú go go gɔ́lɔ gɛcamɛna gá go bósógolonyo. Kanɛ́ naá nnyimé hɔ́ɔlɔ́, dúmbényée nɔnɔ na masɔ́mɔ mɛ́nyɔ́ má nɛbáná, Sátana|Sátana (Satan): a dɛ labá, no obɛna naá gɛlɔgɔ go gɔ́ɔgɔ no lɔ́mɔ́ kanɛ bogaaga bá go bégumbene.
46007006	Aáŋa kálagala náana, bó do báá goŋaá nnyó gaŋa; no amɔ́ no ɔyɔ nɔ́ɔ, bó lɛ́ bese makɔ́nɔ́.
46007007	Naá bámɛ boayá, ndɛ́galɛga caá mɔtɔ uŋkimée a bɛ́ɛmba aŋa yɔmɔ́ɔ. Kanɛ́, onyɔ moánɛ a dáŋabana naá boayá bá Asaŋa yɛhɛ́ pááná kóka, mɔ́ɔnyɔ a dáŋaba yɛ́ɛyɛ, mɔ́ɔnyɔ yɛ́ɛyɛ.
46007008	Ŋgoó oyáná kanɛ́ bɛgona na bisí bá bakɔ́dɔ caá ŋgáa bá lɔbɛnɔ nɔ́ɔnɔ, aŋa yɔmɔ́ɔ.
46007009	Kanɛ́ aáŋa bá dɛ bósó bá go bégumbene, ŋgáa bá giŋe; ɛɛ́ɛŋ, bese bá giŋe, bó dómba goŋaá odɛ́má yábɔ́ yó húmene go gɛɔyɔ gá hanyɔ́.
46007010	Go báaba bá lɔ́mɔ́ giŋénéelú, ŋgií indígínyée, aŋa Daadáa o oyamɔ́ caá: Ŋgáa okɔ́dɔ a dɛ inyé onɔ́mɛ;
46007011	bó amɔ́ bó húme goŋaá a á mo inyé, ŋgáa a dɛ gɔnɔ́ giŋene na mɔtɔ uncoó, ɛ́na lí, ŋgáa a bégedie na onɔ́mɛ; ŋgáa onɔ́mɔtɔ́ tɔ́nɔ a dɛ inyé ogɛ́.
46007012	Go báaba bóncodío, aáŋa uŋgolímínyí ba onɔ́mɔtɔ́ a á giŋé okɔ́dɔ mɔ́ɔnyɔ a lɔ́mɔ́ a dɛ bɛ́ɛ́mbá uŋgolímínyí, bá báá húmé ukelú go go ɔyɔ émmuée, ŋgáa a dɛ mo inyé; yɔmɔ́ɔ mɔ́ɔ kálɛdamɔ́ nɔ́ɔnɔ, caá akɛ́ Daadáa.
46007013	Caŋa mmue, aáŋa okɔ́dɔ mɔ́ɔnyɔ a lɔ́mɔ́ uŋgolímínyí a á giŋé onɔ́mɔtɔ́ mɔ́ɔnyɔ a lɔ́mɔ́ a dɛ bɛ́ɛ́mbá uŋgolímínyí, bá báá húmé ukelú go go ɔyɔ émmuée, ŋgáa a dɛ mo inyé.
46007014	Kálagalamɔ́ nɔ́ɔnɔ goŋaá, naá gobálada gábɔ́ gɔ́ɔgɔ naá nɛbáná, sɔ́gɔ́ɔ mɔ́ɔnyɔ a lɔ́mɔ́ uŋgolímínyí a háanana go ŋa goŋaá sɔ́gɔ́ɔ mɔ́ɔnyɔ a lɔ́mɔ́ a dɛ bɛ́ɛ́mbá uŋgolímínyí ɔ ɔ́bɛnɔnɔ na Asaŋa. Aáŋa bó do báá nɔ́ɔ, gásɛ́ baaná bɛ́nyɔ́ bá dɛ ɔ́bɛ́nɔ́nɔ́ɔ na Asaŋa, asáa gɔgɔ́ bɔ́ɔ bɛ́hɛ́.
46007015	Aáŋa sɔ́gɔ́ɔ mɔ́ɔnyɔ a lɔ́mɔ́ a dɛ bɛ́ɛ́mbá uŋgolímínyí a lɛ́galɛga go inye sɔ́gɔ́ɔ mɔ́ɔnyɔ a lɔ́mɔ́ uŋgolímínyí, a lɛ́ ba go ŋa nɔ́ɔ. Háalá, sɔ́gɔ́ɔ mɔ́ɔnyɔ a lɔ́mɔ́ uŋgolímínyí a dɛ báá naá gɛgaŋa, goakɛ́, Asaŋa a lɔ́mɔ́ nyó dɔ́ŋɛ́nɔ́ɔlú go go ɔyɔ naá buumbénú.
46007016	Maamɔ́ɔ uŋgolímínyí ba okɔ́dɔ, o do íyi aáŋa o lɛ́ ba go óhiginyo onɔ́mɛ bahɔ goŋaá a bɛ́ɛmba uŋgolímínyí; caŋa mmue maamɔ́ɔ uŋgolímínyí ba onɔ́mɔtɔ́, o do íyi aáŋa o lɛ́ ba go óhiginyo okɔ́dɔ bahɔ goŋaá a bɛ́ɛmba uŋgolímínyí.
46007017	Ŋgaá nyó oyáná kanɛ́ caá, ŋgáa onyɔ moánɛ ɔ ɔyɔ naá odɛ́nɛ́ yɔ́ɔyɔ Daadáa a mbaá mo déŋébíe, odɛ́nɛ́ yɔ́ɔyɔ a mbaá lɛ hɔ́ɔ aŋa Asaŋa a mbaá mo dɔ́ŋɛ́nɔ́. Ɛsɔ́mɔ hámɛ go Biimbó bá boolímínyí biimée hɛ́ lɔ́mɔ́ nɔ́ɔnɔ.
46007018	Aáŋa mɔtɔ a mba lɛ́ ancábáalú gɔ́ɔgɔ Asaŋa a mbaá mo dɔ́ŋɛ́nɔ́, a dɛ hóámá a dɛ ɔsɛ́gɔ́. Mɔ́ɔnyɔ a mbaá ŋá a gá lɛ́ a dɛ ancábá, bá dɛ gɔnɔ́ mo anca.
46007019	Buencí|Buencí (circoncision): bó do báá akɛ́ boóma, tɔ́nɔ kanɛ goancaba a dɛ báá akɛ́ boóma. Bɔ́ɔbɔ bó lɔ́mɔ́ na ndénégé bó lɔ́mɔ́ gobeŋe bɛlɔsɛnɔ bá Asaŋa.
46007020	Ŋgáa onyɔ moánɛ a lɔbɛnɔ naá odɛ́nɛ́ yɔ́ɔyɔ a mbaá lɔ́mɔ́ hɔ́ɔ cóá gɔ́ɔgɔ Asaŋa a mbaá mo dɔ́ŋɛ́nɔ́.
46007021	Aáŋa o mba lɛ́ gɛɔlɛ́ gɔ́ɔgɔ Asaŋa a mbaá go dɔ́ŋɛ́nɔ́, o do ɛ́dá go yóbimidono; kanɛ́ tɔ́nɔ pɛ́ ya go bédúgune yɛ amɔ́ ɛ bɛ́ɛmba, o laba go yɛ́.
46007022	Kɔ́ɔ, gɛɔlɛ́ gɛ́ɛgɛ Asaŋa a dɔ́ŋɛnɔmɔ́ go go bɛ́ɛmba uŋgolímínyí, a lɛ́ gɛɔ́ndɔ gá Daadáa; caŋa mmue, mɔ́ɔnyɔ Asaŋa a mo dɔ́ŋɛnɔmɔ́ go go bɛ́ɛmba uŋgolímínyí, mɔ́ɔ kanɛ go bɛ́ɛmba naá boɔlɛ́, ɛ ɛ́ ɛ́yá gɛɔlɛ́ gá Kilítusu|Kilítusu (Christ):.
46007023	Asaŋa a mba soáa bɔ́ɔbɔ bó mbaá lɔmɔ́ bó úhene go go nyó fáŋa; no do ɛ́yá kanɛ́ bɛɔlɛ́ bá mɔtɔ uncodío.
46007024	Bolimóní, ŋgáa onyɔ moánɛ a lɔbɛnɔ naá busío bá Asaŋa naá odɛ́nɛ́ yɔ́ɔyɔ a mbaá lɛ́ kɔ́ɔ gɔ́ɔgɔ a mbaá mo dɔ́ŋɛ́nɔ́.
46007025	Go bɔ́ɔbɔ bó núunemú bɛgona, cɛ bɛanánáa gɛlɔsɛnɔ gá Daadáa go bɔ́; kanɛ́ go busío bá goŋaá Daadáa a lɛ́ ŋgɛ́náalú mahana, ndɛ́ mɔtɔ ba pídefide, mbééníŋínyí yamɛ yɛ́ nnyó oyanɛnamɔ́.
46007026	Go bɛdɔmbɔ bɛ́ɛbɛ bɛ́ lɔ́mɔ́ godɔ́ɔdɔ, yɔmɔ́ɔ ŋgɛ́nana goŋaá bó lɛ́ bese makɔ́nɔ́ goŋaá onyɔ moánɛ a lɔbɛnɔ naá odɛ́nɛ́ yɔ́ɔyɔ mɔ́ɔ moatɛ́ a mbií iyídé.
46007027	Aáŋa o lɛ́ giŋénéelú na okɔ́dɔ, o do fúmbée go ádogana nɛhɛ́; aáŋa o do báá giŋénéelú, lɔbɛ́nɔ ogona.
46007028	Kanɛ́, go amɔ́ giŋene, o do á gá lɔgɔ́. Ogona ba okɔ́dɔ a amɔ́ a giŋene, a dɛ á gá lɔgɔ́. Begiŋénú bá ŋga háánánáa go kélemenene bilúututu bá bɛdɔmbɔ; gɔ́ɔ, yɔmɔ́ɔ púmbemú goŋaá no bɛ́ ásɛgɛna.
46007029	Bolimóní, ŋgoyamɔ́ caá: gɛcamɛna gɛ́ lɛ́ gigúi. Gó bayɛga godɔ́ɔdɔ, ŋgáa mɔ́ɔnyɔ a lɔ́mɔ́ na okɔ́dɔ, ɔ ɔyɔ aŋa a lɛ́ kanɛ okɔ́dɔ;
46007030	báaba bá baŋamɔ́, bɔ́ ɔyɔ aŋa bá dɛ baŋáa; báaba bá yaŋamɔ́, bɔ́ ɔyɔ aŋa bá dɛ yaŋáa; báaba bá ɔ́ndɔmɔ́ moóma, bɔ́ ɔyɔ aŋa báaba bá lɔ́mɔ́ bá dɛ bɛanánáa.
46007031	Báaba bá lɔ́mɔ́ go go fúmbe bonɔ́mɛ bá cí yɛ́ɛyɛ, bɔ́ ɔyɔ aŋa bá dɛ bɛanánáa; mammana, cí yɛ́ɛyɛ ɛ dɛ báá gɔnɔ́ go gɛntaálala gá gɛcamɛna.
46007032	Cɛ lɛ́gálɛ́gáa goŋaá no gɔnɔ go ɛ́da go yóbimidono. Ogona, a yóbimidono go buelí bá Daadáa; a yɔgɔnɔ goŋaá a bɛ́ɛmba bese naá busío bá Daadáa.
46007033	Kanɛ́ mɔ́ɔnyɔ a lɔ́mɔ́ giŋénéelú, a yóbimidono go masɔ́mɔ má cí yɛ́ɛyɛ; a yɔgɔnɔ goŋaá a bɛ́ɛmba bese naá busío bá ogɛ́;
46007034	a lɛ go bɛ́ɛmba mɔ́ɔ mokáa, pɛ́ ɛ́handɛ́. Caŋa táŋɛ́ mmue, ogona ba okɔ́dɔ na ombóla bá yóbimidono go buelí bá Daadáa, go goŋaá bá fúmbe go bɛ́ɛmba sɔgɔ́nɔ naá nnyɔ́dɔ na naá mbééníŋínyí sábɔ́. Okɔ́dɔ mɔ́ɔnyɔ a lɔ́mɔ́ giŋénéelú, a yóbimidono go masɔ́mɔ má cí, a yɔgɔnɔ goŋaá a bɛ́ɛmba bese naá busío bá onɔ́mɛ.
46007035	Bó do báá ɛdámbɔ hɛ́ nnyó dámbɛnanamɔ́, aáŋa kálagala nɔ́ɔnɔ; bó lɔ́mɔ́ go bese yɛnyɔ́ ya moatɛ́, go goŋaá no ŋanana bɔ́ɔbɔ bó dómbamɔ́ bese, no gɛ́ga báladáalú na Daadáa na odɛ́má yɛ́nyɔ́ uŋkimée uŋkimée.
46007036	Aáŋa ohaŋa a húmenye odɛ́má makɔ́nɔ́ go gɛɔŋɛnɔ gɛ́hɛ́, naá nnyimé hɔ́ɔlɔ́ a lɛ go ɛ́ná goŋaá a gaá mo palábɛ́ná, gɔnɔ́ masɔ́mɔ má go lada nɛbáná nábɔ́ má ɛ́dana naá busío, ŋgáa a ŋa aŋa odɛ́má yɛ́hɛ́ yó mo oyanɛnamɔ́. A dɛ lɔgɔ́ɔ, ŋgáa bá giŋene.
46007037	Kanɛ́ ohaŋa mɔ́ɔnyɔ a bɛ́ɛmbamɔ́ kanɛ gɛgaŋa, a báá bágálɛ́dɛ́ná naá odɛ́má yɛ́hɛ́ goŋaá a dɛ háánánáa go palabɛna gɛɔŋɛnɔ gɛ́hɛ́, a amɔ́ a hóda go bégumbene, mɔ́ɔnyɔ moánɛ a ŋanana bese.
46007038	Náana, ohaŋa mɔ́ɔnyɔ a giŋemú gɛɔŋɛnɔ gɛ́hɛ́, a ŋanana bese; kanɛ́ mɔ́ɔnyɔ inyemú go giŋene a á ŋaáa bese gó báá dómbáa.
46007039	Okɔ́dɔ a háanana go gɛ́ga báladáalú na onɔ́mɛ gɛcamɛna giimée gɛ́ɛgɛ a gɔ́ ɔyɔmɔ́. Onɔ́mɛ a amɔ́ a gúe, a lɛ́ ba go gɔnɔ giŋene akɛ́ na ánɛ́ɛ mɔ́ɔnyɔ a lɛ́galɛgamɔ́; ba ndiemi a bɛ́ɛmba kɛlɛ́tɛnɛ.
46007040	Kanɛ́ naá gámɛ goɛ́na, bó lɛ́ bese nɛhɛ́ makɔ́nɔ́ a lɔbɛnɔ nɔ́ɔnɔ; yɔmɔ́ɔ tɔ́nɔ mbɛanana Giliíli ba Asaŋa.
46008001	Go bɔ́ɔbɔ bó núunemú nnyama sɛ́ɛsɛ bá sómbamɔ́ go biséégé bá moɔcɔ, dɛ lɛ́ ukelú goŋaá dɛ bɛanana bɛɛcɔ́ɔ biimée goíyime gɔ́ɔgɔ hɔ́ɔ. Kanɛ́ goíyime gɔ́ɔgɔ gó ŋanana goŋaá mɔtɔ a béségi; gɛnɔ́ɔ́nɛ́nɔ́ gɛ́ gɛ́ gíndenye boolímínyí.
46008002	Aáŋa mɔtɔ a béeniŋenye a amɔ́ i íyimene boóma, a gá lɛ́ a dɛ íyímé aŋa gó háananamɔ́ go íyime.
46008003	Mɔ́ɔnyɔ a maamanamɔ́ Asaŋa, Asaŋa a mo íyimene.
46008004	Gɔ́ɔ, mɔtɔ a lɛ́ ba go nyáa mesugé má nnyama sá biséégé bá moɔcɔ o? Dɛ íyimene goŋaá naá cí háalá, moɔcɔ mó do dúgúnée mɔtɔ go boóma; gɔnɔ́ Asaŋa a lɛ́ táŋɛ́ ummue, uncodío a dɛ báá.
46008005	Gɔgɔ́ akɛ́ aŋa bɛlogaloga bá baasaŋa bɛ́ lɔ́mɔ́ hɔ́ɔ naá mmoɛná na naá cí, moatɛ́ bɛ́ lɛ́ hɔ́ɔ gɛca na badaadáa gɛca.
46008006	Kanɛ́ go busío bɛ́cɔ́, Asaŋa a lɛ́ táŋɛ́ ummue, Isée mɔ́ɔnyɔ buimée bó ɛ́damɔ́ go úlene naá mɔ́ɔ, mɔ́ɔ dɛ ɔyɔmɔ́ gɛ́hɛ́; gɔnɔ́ Daadáa a lɛ́ táŋɛ́ ummue, Yésu Kilítu|Kilítusu (Christ):, mɔ́ɔnyɔ buimée bó mbaá bégedíe nɛhɛ́, dɛ gɔnɔmɔ́ go ɔyɔ gɛ́hɛ́.
46008007	Kɔ́ɔ, batɔ biimée bá dɛ bɛanánáa goíyime gɔ́ɔgɔ. Bóncodío báaba bá gá lɔ́mɔ́ na go ɛ́da go úlukie naá gɛɔyɔ gá biséégé bá moɔcɔ bá béeniŋenye bá amɔ́, gɔ́ɔgɔ bá nyáamɔ́ nnyama sɛ́ɛsɛ hɔ́ɔ, báá budée. Bá béeniŋenye nɔ́ɔnɔ, goakɛ́ nciŋí yabɔ́ ɛ gá lɛ́ kanɛ go gónɛna.
46008008	Bó do báá boóma bá go nyáa bɔ́ bó gaá ná ŋaáa goŋaá dɛ báyɛkɛna Asaŋa. Akɛ́ dɛ bó nyáa, boóma bá go bégídene naá gɛɔyɔ gɛ́cɔ́ bó do báá. Akɛ́ dɛ dɛ nyáa, boóma bá go úlukie naá gɛɔyɔ gɛ́cɔ́ bó do báá.
46008009	Kanɛ́ bɛɛnyɔ́ɔ báaba no bɛananamɔ́ nɛgaŋa ná go ŋanana akɛ́ ŋkádɛ́, bébeŋéemú nɔnɔ goŋaá no do bɛ́ɛ́mbá gikumí go báaba bá gá lɔ́mɔ́ doɛndá lɛbɛlɛbɛ.
46008010	Ɛɛ́ɛŋ, maamɔ́ɔ mɔ́ɔnyɔ o lɔ́mɔ́ na goíyime, sɔ́gɔ́ɔ mɔ́ɔnyɔ a lɔ́mɔ́ doɛndá lɛbɛlɛbɛ a amɔ́ a go gídemú ndukíi naá gɛɔ́fɔ o nyáanana nnyama sá biséégé bá moɔcɔ, ábɔ, bó do gaá mo dómá tɔ́nɔ go go nyáa o?
46008011	Kɔ́ɔ, goíyime gáhɔ go gaá ŋaáa goŋaá tɛ́ɔbɛnɔ mɔ́ɔnyɔ a gá lɔ́mɔ́ doɛndá lɛbɛlɛbɛ a yíme, asáa gɔgɔ́ Kilítusu a mba gúé go busío bɛ́hɛ́.
46008012	Aŋa no ŋananamɔ́ bobɛ́ nɔ́ɔnɔ naá boayá bá bolimóní bɛ́nyɔ́, no díeŋenye nciŋí yabɔ́ yɛ́ɛyɛ ɛ gá lɔ́mɔ́ kanɛ go gónɛna, no do íyíménée no amɔ́, naá boayá bá Kilítusu bɔ́ no lɔgɔmɔ́ o?
46008013	Go busío moánɛ, aáŋa boóma bá go nyáa bó gaá ŋaáa goŋaá ondimóní bamɛ o oba naá gɛlɔgɔ, ŋginye go nyáanana busugé go busío buimée, gó dómba goŋaá mmo ubie naá gɛlɔgɔ.
46009001	Ábɔ, cɛ báá na nɛgaŋa ná go ŋanana bɔ́ɔbɔ ndɛ́galɛgamɔ́ o? Ábɔ, cɛ báá apótɛlɛ|Apótɛlɛ (Apôtre): o? Ábɔ, ndɛ́ kanɛ go ɛ́na Yésusu, Daadáa bɛcɔ́o? Ábɔ, bɛɛnyɔ́ɔ moatɛ́ no do báá buelí bá ombɔ́gɔ yámɛ naá Daadáa o?
46009002	Kanɛ́ bó lɔ́mɔ́ nɛɛ́nɛ? Aáŋa bóncodío bí inyene go oliminyo goŋaá ndɛ́ apótɛlɛ, bɛɛnyɔ́ɔ no háanana go olimonyo goŋaá ndɛ́ nɔ́ɔ. Ɛɛ́ɛŋ, go buelí bámɛ naá Daadáa, bɛɛnyɔ́ɔ no lɔ́mɔ́ gieninye gá bɔ́.
46009003	Náana gɔ́ɔ kundenyemú báaba bá kálagalamɔ́ go dobɛ́:
46009004	Ábɔ, dɛ dɛ bɛanánáa nɛgaŋa ná go nyáanya na ná go nyóanana o?
46009005	Ábɔ, dɛ dɛ bɛanánáa bɛɛcɔ́ɔ tɔ́nɔ nɛgaŋa ná go gɔ́lɔ, onyɔ moánɛ, okɔ́dɔ mɔ́ɔnyɔ a lɔ́mɔ́ uŋgolímínyí, aŋa baapótɛlɛ báaba bóncodío, aŋa bolimóní bá Daadáa, ɛ́na akɛ́ aŋa Sɛ́fasɛ o?
46009006	Ábɔ, bó lɔ́mɔ́ goŋaá, goana yɔmɔ́ɔ na Banábasɛ báa dɛ sɛmɛgananamɔ́ go yɔgɔnɔ na ɛmbɔ́gɔ yɛcɔ́ dɛ lɛ go nyáa boóma o?
46009007	No á manɛ́ go ɔ́bɔ áhanɛ́ɛ goŋaá mɔtɔ a yɔgɔnɔ buelí bá busimbi, mɔ́ɔ moatɛ́ moatɛ a básoɛnanɛna o? Ánɛ́ɛ a lɔ́mɔ́ ba go góna bogónɛ́dá a lɔbɛnɔ a dɛ nyáá bɛsamɔ́ bá bɔ́ o? Ɛ́na lí, ánɛ́ɛ a lɔ́mɔ́ ba go beŋebeŋe bidúgé a lɔbɛnɔ a dɛ bédúgée na mabáanyɛ má bɛ́ o?
46009008	Moóma mɔ́ɔmɔ mó do báá goana nɛkɛsa ná batɔ, gicele gɛ́ oya nɔ́ɔ caŋa mmue.
46009009	Ɛɛ́ɛŋ, bó lɛ́ ɔ́ŋɔ́ɔlú naá kálata ya gicele ya Mɔ́sɛsɛ goŋaá: «Anáa gúlúge ɛ yɔgɔnɔmɔ́, o do yɛ legé go bákɛ́bɛda mefuge.» Kɔ́ɔ Asaŋa a dɛ yóbímídónóo goana go gúlúge.
46009010	Aáŋa a gálagala nɔ́ɔnɔ, bó lɔ́mɔ́ go busío bɛ́cɔ́ goana. Mammana, bó lɔ́mɔ́ ɔ́ŋɔ́ɔlú nɔ́ɔnɔ go busío bɛ́cɔ́, goakɛ́ aŋa uyogóní a sɛmamɔ́ odɛ́má go buelí bɛ́hɛ́, nɔ́ɔnɔ caŋa mmue mɔ́ɔnyɔ a sáŋamɔ́ a sɛma odɛ́má go go bɛa bɛ́hɛ́ bodáŋɔ.
46009011	Aáŋa dɛ á gónáa go busío bɛ́nyɔ́ besé sɛ́ɛsɛ Giliíli a fáananamɔ́, ábɔ, gibinye gɛ́ gaá bɛ́ɛ́mbá hɔ́ɔ dɛ amɔ́ dɛ sáŋa buelí bá ɛmbɔ́gɔ yɛnyɔ́ o?
46009012	Aáŋa bóncodío bá bɛanana nɛgaŋa ná go ŋanana nɔ́ɔ naá boayá bɛ́nyɔ́, goakɛ́ bɛɛcɔ́ɔ dɛ lɔ́mɔ́ dɛ dɛ bósó ba go ŋanana nɔ́ɔ dɛ dúmbidinye o? Kanɛ́ bɛɛcɔ́ɔ dɛ lɛ́ kanɛ go ŋa boóma aŋa bɔ́ɔbɔ nɔ́ɔnɔ, dɛ gɔ́lɔnɔmɔ́ gɛdɔmbɔ go buimée go goŋaá mɔtɔ a dɛ ágá gɛmbɛ́ná, i inye go oliminyo Gɛnɔ́gɔ́ gá Cɔ́mɔ gá Kilítusu|Kilítusu (Christ):.
46009013	No íyimene bese goŋaá batɔ báaba bá yɔgɔnɔmɔ́ naá nnyaŋá ya Asaŋa|Nnyaŋá ya Asaŋa (Maison de Dieu/Temple): bɔ́ ɔyɔmɔ́ na buelí moánɛ, báaba bá yɔgɔnɔmɔ́ naá gɛdálɛ́ná|Gɛdálɛ́ná (autel): bá bɛanana bodáŋɔ naá bɛbáágá bɛ́ɛbɛ bá ncomɔ́ fáanana kɔ́ɔ.
46009014	Caŋa mmue, Daadáa a mba fáá báaba bá yɔgɔnɔmɔ́ buelí bá go dúmenye Gɛnɔ́gɔ́ gá Cɔ́mɔ nɛgaŋa ná go ɔyɔ na buelí moánɛ.
46009015	Kanɛ́ yɔmɔ́ɔ ndɛ́ kanɛ go ŋa boóma akɛ́ bá búmmue naá moóma mɔ́ɔmɔ, gɔ́ɔ cɛ ɔ́ŋɔ́ɔ kálata yɛ́ɛyɛ goŋaá ŋgúhene boóma. Bese kúe! Naá pɛ́ yɛ́ɛyɔ, mɔtɔ a dɛ ŋgá bɔgɔ nigúmi námɛ.
46009016	Go busío bámɛ, godúmenye gá Gɛnɔ́gɔ́ gá Cɔ́mɔ gó do báá boóma bá go bákanya go bɔ́, bó lɛ́ ndénégé yɛ́ɛyɛ ɛ kódamɔ́. Gɛbɛ́ makɔ́nɔ́ namɛ amóŋa cɛ dúményée Gɛnɔ́gɔ́ gá Cɔ́mɔ!
46009017	Aáŋa nyɔgɔnɔ buelí bɔ́ɔbɔ go yɔmɔ́ɔ moatɛ́, gásɛ́ káanana na bɛsoɛná; kanɛ́ aáŋa gɛgaŋa gɛ́ ndɔ́mɔ́ hɔ́ɔ, bó lɛ́ gɛnóɛ́ gɛ́ɛgɛ bá mbaá tóɛ́gɛ́ná.
46009018	Bɛsoɛná bámɛ bɛ́ lɔ́mɔ́ kanɛ́ ŋkádɛ o? Bɛ́ lɔ́mɔ́ goŋaá túmenye Gɛnɔ́gɔ́ gá Cɔ́mɔ godugúnú, cɛ úhúné akɛ́ boóma bɔ́ɔbɔ gɛ́ páananamɔ́ nɛgaŋa ná go bó bɛa.
46009019	Ɛɛ́ɛŋ, cɛ báá akɛ́ gɛɔlɛ́ gá mɔtɔ ummue, kanɛ́ aáŋa mmba bííyíe gɛɔlɛ́, bó lɔ́mɔ́ goŋaá kɔ́gɛdɔ gɛcɛcá gá batɔ naá Kilítusu.
46009020	Mmba lɛ́ na Beyúdene, ŋgɔyɔ nabɔ́ aŋa ba Beyúdene, goŋaá mbó bɔ́gɔ́gɛdɛnɔ. Mmba lɛ́ na báaba bá lɔ́mɔ́ bɛɔlɛ́ bá gicele aŋa yɔmɔ́ɔ moatɛ́ ndɛ́ nɔ́ɔ, asáa gɔgɔ́ cɛ bɛ́ɛ́mbá nɔ́ɔ, go go bɔ́gɔ́gɛdɛnɔ báaba bá lɔ́mɔ́ bɛɔlɛ́ bá gicele.
46009021	Mmba lɛ́ na báaba bá lɔ́mɔ́ kanɛ gicele aŋa yɔmɔ́ɔ moatɛ́ ndɛ́ nɔ́ɔ, asáa gɔgɔ́ ndɛ́ na gicele gá Asaŋa, goakɛ́ Kilítusu a lɔ́mɔ́ gicele gámɛ; bó mbaá lɛ go go bɔ́gɔ́gɛdɛnɔ báaba bá lɔ́mɔ́ kanɛ gicele.
46009022	Mmba lɛ́ na batɔ báaba bá lɔ́mɔ́ kanɛ magɛ́nda aŋa yɔmɔ́ɔ moatɛ́ ndɛ́ nɔ́ɔ, goŋaá mbó bɔ́gɔ́gɛdɛnɔ. Mmba bííyíe buimée go biimée go goŋaá akɛ́ nɛɛ́nɛ kɔ́gɛdɔ nɛnamá naá Asaŋa, a bó sódio.
46009023	Kanɛ́ buimée bɔ́ɔbɔ, mbó ŋanana go busío bá Gɛnɔ́gɔ́ gá Cɔ́mɔ, goŋaá mbɛa bodáŋɔ kɔ́ɔ.
46009024	No íyimene bese goŋaá batɔ báaba bá lɔ́mɔ́ go gɛáyɛna gá odɛ́dá bá díine biimée naá nnyaáŋgadɛ́ɛ mmue, kanɛ́ ummue táŋɛ́ a áyɛnanamɔ́. Díínée nɔnɔ kanɛ́ mbɔ́dɔ ya goŋaá no áyɛna.
46009025	Batɔ bá gɛáyɛna biimée bá báfáanana doséésényée mbɔ́dɔ mbɔ́dɔ. Bɔ́ɔ, bó lɔ́mɔ́ go bɛsoɛná bá kanɛ go líhe, bɛɛcɔ́ɔ, bó lɔ́mɔ́ go bɛsoɛná bá go líhe kanɛ mmanɛ́náa.
46009026	Yɔmɔ́ɔ, tíine, kanɛ́ caá akɛ́ aŋa ugélígeli; nnoanana, kanɛ́ bibúme bámɛ bɛ́ dɛ obánáa go cí.
46009027	Yɔmɔ́ɔ nyogonyo nnyɔ́dɔ yamɛ na bogaaga, nyɛ nona aŋa gɛɔlɛ́, goŋaá naá nnyimé ya go dúmeninye basɔ́gɔ́ɔ Gɛnɔ́gɔ́ gá Cɔ́mɔ, bá dɛ ɛ́yá ba go tóŋona yɔmɔ́ɔ moatɛ.
46010001	Bolimóní, cɛ lɛ́gálɛ́gáa goŋaá no bófoolio bɔ́ɔbɔ bó mbaá ŋaáa biisée bá biisée kɔ́nɔ́ɔ bɛ́cɔ́ naá giolóo gá bodɛ́agadɛ́. Bá mba lɛ́ bɛ́ ɛnda biimée, nogálámbá nó bó gɔ́gɔ naá busío, biimée bá báá yoogá máŋɛ́ má goɛ́la.
46010002	Bó lɛ́ aŋa bá mba bɛáa bɔ́ɔ biimée giyuminye naá nogálámbá na naá máŋɛ́ go go bɛ́ɛmba báladáalú na Mɔ́sɛsɛ.
46010003	Biimée bá mba nyáá manyáanya má go ɛ́da go úle naá mmoɛná,
46010004	biimée bá báá bónyó miimpo má go ɛ́da go úle naá mmoɛná, goakɛ́ bá mba lɛ́ bá bónyóonono naá gɛdánɛ́dánɛ́ gá go ɛ́da go úle naá mmoɛná gɛ́ɛgɛ gɛ́ mbaá lɛ gɛ́ bó bienene; gɛdánɛ́dánɛ́ moánɛ, a mbaá lɔ́mɔ́ Kilítusu|Kilítusu (Christ):.
46010005	Akɛ́ nɔ́ɔnɔ, degédegé naá olɔŋɔ yábɔ́ ɛ dɛ mbá bɛ́ɛmba bese naá oŋgíso yá Asaŋa; go busío moánɛ bɔ́ bá mbaá gúénénée naá giolóo gá bodɛ́agadɛ́.
46010006	Muimée mɔ́ɔmɔ mó mba bádómbánáa go go có fáa gieninye, goŋaá dɛ dɛ lɛ́gá go ŋanana bobɛ́ aŋa bɔ́ɔ bá mbaá ŋanánáa.
46010007	No do ɛ́dá go búlugenye moɔcɔ aŋa degédegé naá olɔŋɔ yábɔ́ ɛ mbaá ŋanánáa, aŋa bó lɔ́mɔ́ ɔ́ŋɔ́ɔlú goŋaá: Boɛ́nɔ bó mba lukúméné go manyáanya na nɛnyóa, naá nnyimé hɔ́ɔlɔ́ bá báá lɛ gó ɛ́da go ɛncɔɔnɔ.
46010008	Dɛ dɛ bííŋénée ɛ́na akɛ́ go gɛɔyɔ gá hanyɔ́ aŋa degédegé naá olɔŋɔ yábɔ́ ɛ mbaá ŋanánáa; go busío moánɛ, batɔ tɔ́sɛnɔ nitíno na ɛ́dadɔ́ bá báá kúbúgé buisí táŋɛ́ búmmue.
46010009	Dɛ dɛ gogónáa ɛ́na akɛ́ Kilítusu aŋa degédegé naá olɔŋɔ yábɔ́ ɛ mbaá ŋanánáa; go busío moánɛ, nnyɔ́gɔ sɛ́ báá bó fúúgíe.
46010010	Naá mesúgudinye, no do ɛ́dá go uŋgule uŋgule aŋa degédegé naá olɔŋɔ yábɔ́ ɛ mbaá ŋanánáa; go busío moánɛ, ufúúgí a báá bó fúúgíe púmú.
46010011	Muimée mɔ́ɔmɔ mó mba bó bolánɛ́náa go go có fáa gieninye, bá báá mó ɔ́ŋɔ́ɔ go go có fáa nciŋí, bɛɛcɔ́ɔ báaba dɛ ná lɔ́mɔ́ mekúígíi na mesúgudinye má gɛcamɛna.
46010012	Go busío moánɛ, ŋgáa mɔ́ɔnyɔ a béeniŋenyemú a amɔ́ ɔ ɔyɔ naá botɛ́nɛ́ɛ, a bébeŋe goŋaá a dɛ magá fubu.
46010013	Bɛgogona mbɔ́dɔ iŋkimée bɛ́ɛbɛ bɛ́ mbaá nyó bolánɛ́náa, bɛ́ lɛ́ go mɔtɔ uŋkimée. Asaŋa, mɔ́ɔ a dɛ súgénée tánɔ sɛ́hɛ́, a dɛ bósó ba go oliminyo goŋaá no bɛa gɛgogona gɛ́ɛgɛ gɛ́ dómbanamɔ́ bogaaga bɛ́nyɔ́. Aŋa no bɛamɔ́ gɛgogona, a nyó fáanana pɛ́ ya goŋaá no do obɛ́ná kɔ́ɔ, na bogaaga bá goŋaá no gɛ́ gɛ́ndɛgɛna.
46010014	Go busío moánɛ, bámɛ bá odɛ́má, báyáŋáamɔ́ nɔnɔ bɛgɔgɔ́.
46010015	Nnyó gálagala aŋa go batɔ báaba bá lɔ́mɔ́ na nciŋí; hiehíe nɔnɔ bɛɛnyɔ́ɔ moatɛ́ boóma bɔ́ɔbɔ nnyó oyanɛnamɔ́.
46010016	Ábɔ, ɛnnyóɛ́ná há mɔgɛ́bɔ hɛ́ɛhɛ dɛ nyóananamɔ́ dɛ béhiigi Asaŋa, bó do báá gobálada gɛ́cɔ́ naá manɔ́ŋɔ́ má Kilítusu|Kilítusu (Christ): o? Ábɔ, gɛlɛ́dɛ gɛ́ɛgɛ dɛ gɛ́sanagɛsanamɔ́, bó do báá gobálada gɛ́cɔ́ gɔ́ɔgɔ naá nnyɔ́dɔ ya Kilítusu o?
46010017	Aŋa gɛlɛ́dɛ gɛ́ lɔ́mɔ́ táŋɛ́ gímmue, bɛɛcɔ́ɔ biimée dɛ lɛ́ nnyɔ́dɔ táŋɛ́ mmue, goŋaá biimée dɛ ebinye ebinye gɛlɛ́dɛ gɛ́ɛgɔ.
46010018	Ɛ́ná nɔnɔ kanɛ́ baaná bá Ɛ́sɛlahɛ́ɛlɛ: báaba bá nyáananamɔ́ nnyama sɛ́ɛsɛ bá fáananamɔ́ go gɛbáágá|Gɛbáágá (sacrifice): naá Asaŋa, bá lɛ́ báladáalú na gɛdálɛ́ná|Gɛdálɛ́ná (autel):.
46010019	Cɛ báá caá nnyama sá biséégé sɛ́ɛsɛ bóncodío bá fáananamɔ́ go moɔcɔ ɛ́na akɛ́ hɛɔcɔ moatɛ́, mó bɛanana boóma bá ndénégé kɔ́ɔ.
46010020	Akɛ́ɛ! Bɛbáágá bɛ́ɛbɛ bá fáananamɔ́ bɛ́ lɔ́mɔ́ go bɛgáda bá biliíli|Gɛgáda (mauvais esprit): caá akɛ́ go busío bá Asaŋa. Kɔ́ɔ, cɛ lɛ́gálɛ́gáa goŋaá no bɛ́ɛmba báladáalú na bɛgáda bá biliíli.
46010021	No do bósó bá go nyóanana mɔgɛ́bɔ naá ɛnnyóɛ́ná há Daadáa, no gɔnɔ go ɛ́da nyóanana máama naá ɛnnyóɛ́ná há bɛgáda bá biliíli. No do bósó bá go nyáanya na Daadáa naá tábɛ́la yɛhɛ́, no gɔnɔ go ɛ́da nyáanya na bɛgáda bá biliíli naá tábɛ́la yabɔ́.
46010022	No amɔ́ no ŋanana nɔ́ɔnɔ, no gaá búlúmúncée hɛɔtɛ há Daadáa, asáa bɛɛnyɔ́ɔ kanɛ bogaaga bá go mo gɛ́ndɛgɛna.
46010023	Degédegé yɛ oya yɛ amɔ́: «O lɛ́ ba go ŋanana buimée aŋa o lɛ́galɛgamɔ́», kanɛ́ buimée bó do báá bese. «O lɛ́ ba go ŋanana buimée aŋa o lɛ́galɛgamɔ́», kanɛ́ buimée bó do gíndényée giimbó gɛ́nyɔ́.
46010024	Ŋgáa onyɔ moánɛ a dɛ fúmbée besé yɛhɛ́ ya moatɛ́, kanɛ́ yɛ́ɛyɛ ya basɔ́gɔ́ɔ.
46010025	Nyáánánáa nɔnɔ buimée bɔ́ɔbɔ bá dúenenemú naá nyonyí, kanɛ go bédíbilenye odɛ́má go go fúmbe go íyime goɛ́da goúle gá bɔ́.
46010026	Mammana, cí na buimée bɔ́ɔbɔ bó lɔ́mɔ́ kɔ́ɔ mó ɔ́bɛnɔnɔmɔ́ na Daadáa.
46010027	Mɔtɔ mɔ́ɔnyɔ a lɔ́mɔ́ a dɛ bɛ́ɛ́mbá uŋgolímínyí a amɔ́ a go dɔ́ŋɛnɔ naá mɔ́ nnyaŋá, o bóó olímínyóo go ɛ́da, nyáánánáa buimée bɔ́ɔbɔ bá gaá ná go fáá hɔ́ɔ, kanɛ go bédíbilenye odɛ́má go go fúmbe go íyime goɛ́da goúle gá bɔ́.
46010028	Kanɛ́ mɔtɔ a amɔ́ a go oyana a amɔ́: «Bó lɔ́mɔ́ nnyama ya giséégé», o do hóámá o do nyáá, o do ɛ́dá go bédíbilenye odɛ́má, goakɛ́ a báa go lɔsɛnɔ.
46010029	Kálagalamɔ́ gobédíbilenye gá odɛ́má háalá caá akɛ́ go busío báhɔ, kanɛ́ go mɔ́ɔnyɔ a báá ná go lɔsɛ́nɔ́. Mammana, mɔtɔ uncodío a nɛ́ ɛ́ná bofilíi bámɛ gɛbɛ́ go go bédíbilenye gó odɛ́má yɛ́hɛ́ o?
46010030	Mɔtɔ a gaá ná ŋgɛ́ná gɛbɛ́ nɛɛ́nɛ, aáŋa mbéhiigi Asaŋa go boóma bɔ́ɔbɔ nnyáananamɔ́ o?
46010031	Kɔ́ɔ, akɛ́ no nyáanya, akɛ́ no nyóanana, akɛ́ no ŋa akɛ́ ŋkádɛ, ŋanánáa nɔnɔ buimée bɔ́ɔbɔ go ufíno yá Asaŋa.
46010032	No do bɛ́ɛ́mbá boóma bá batɔ go kúkenene, akɛ́ go Beyúdene, akɛ́ go báaba bá lɔ́mɔ́ bá dɛ bɛ́ɛ́mbá Beyúdene, akɛ́ go boolímínyí Asaŋa.
46010033	Náana gɔ́ɔ yɔmɔ́ɔ moatɛ́, mbégíndenyemú goŋaá mbɛ́ɛmba bese go mɔtɔ uŋkimée go pɛ́ iŋkimée; cɛ fúmbée besé yamɛ ya moatɛ́, kanɛ́, yɛ́ɛyɛ ya gɛcɛcá gá batɔ goŋaá Asaŋa a bó sódio.
46011001	Bienénée nɔnɔ ɛbaná námɛ aŋa yɔmɔ́ɔ moatɛ́ ndɔ́mɔ́ na Kilítusu|Kilítusu (Christ):.
46011002	Nnyó ségisegi go gɔ́ɔgɔ no lɔ́mɔ́ no do mbófoolóónyóo go pɛ́ iŋkimée, no bɛ́dɛgana kúunye sɛ́ɛsɛ mmbaá nyó dúmbénínyée.
46011003	Ndɛ́galɛga kanɛ́ goŋaá no íyime no amɔ́: ogɔ́nɔ́ɔ ba onɔ́mɔtɔ́ uŋkimée a lɔ́mɔ́ Kilítusu|Kilítusu (Christ):; ogɔ́nɔ́ɔ ba okɔ́dɔ a lɔ́mɔ́ onɔ́mɔtɔ́, ogɔ́nɔ́ɔ ba Kilítusu a lɔ́mɔ́ Asaŋa.
46011004	Nɔ́ɔ gɔ́ɔ onɔ́mɔtɔ́ uŋkimée mɔ́ɔnyɔ a bósógolonyomú, ɛ́na a dúmbenye nogálɔ ná Asaŋa odóɛ boáalú, a lɔ́mɔ́ a dɛ hálámánánáa Kilítusu, ogɔ́nɔ́ɔ bɛhɛ́.
46011005	Kanɛ́, okɔ́dɔ uŋkimée mɔ́ɔnyɔ a bósógolonyomú, ɛ́na a dúmbenye nogálɔ ná Asaŋa kanɛ go boa odóɛ yɛ́hɛ́, a lɔ́mɔ́ a dɛ hálámánánáa onɔ́mɔtɔ́, ogɔ́nɔ́ɔ bɛhɛ́. Bó lɛ́ caŋa mmue aŋa okɔ́dɔ ba odóɛ moáalú.
46011006	Okɔ́dɔ, aáŋa a dɛ báboáa odóɛ, ŋgáa bá mo sómba cóɛ. Kanɛ́ aáŋa bó lɛ́ odóɛ gonóa go okɔ́dɔ goŋaá bá mo sómba cóɛ, ɛ́na bá mo moa, ŋgáa a báboa odóɛ.
46011007	Onɔ́mɔtɔ́ mɔ́ɔ, a dɛ háánánáa go báboa odóɛ; a lɛ́ púényí, a gɔnɔ dúfenye bogɔ́nɔ́ɔ bá Asaŋa; kanɛ́ okɔ́dɔ mɔ́ɔ a dúfenye bogɔ́nɔ́ɔ bá onɔ́mɔtɔ́.
46011008	Mammana, caá akɛ́ na okɔ́dɔ gɔ́ɔ Asaŋa a mbaá gedíe onɔ́mɔtɔ́, kanɛ́ na onɔ́mɔtɔ́ gɔ́ɔ a mbaá gedíe okɔ́dɔ.
46011009	A báá gedíe okɔ́dɔ go busío bá onɔ́mɔtɔ́, caá akɛ́ onɔ́mɔtɔ́ go busío bá okɔ́dɔ.
46011010	Go busío moánɛ gɔ́ɔ, okɔ́dɔ a sɛmɛgananamɔ́ go báágana naá odóɛ gieninye gá bogɔ́nɔ́ɔ bɔ́ɔbɔ ɔ ɔ́bɛnɔnɔmɔ́ na bɔ́ go busío bá bɛɛ́ŋgɛlɛsɛ|Ɛ́ŋgɛlɛsɛ (ange):.
46011011	Asáa gɔgɔ́ naá busío bá Daadáa, okɔ́dɔ a dɛ ádógánánáa na onɔ́mɔtɔ́, onɔ́mɔtɔ́ na okɔ́dɔ.
46011012	Mammana, aáŋa na onɔ́mɔtɔ́ gɔ́ɔ bá mbaá gedíe okɔ́dɔ, okɔ́dɔ mɔ́ɔ a bíenemú onɔ́mɔtɔ́; buimée bɔ́ɔbɔ, Asaŋa mɔ́ɔ a lɔ́mɔ́ na bɔ́.
46011013	Hiehíe nɔnɔ, no ŋgoyana aáŋa bó lɛ́ bese goŋaá okɔ́dɔ a bósógolonyo Asaŋa odóɛ kanɛ go boa.
46011014	Batɔ moatɛ́ bá bɛ́ɛ́ ɛ́ná goŋaá bó lɛ́ odóɛ gonóa go onɔ́mɔtɔ́ go bɛ́dɛgana bɛntaálala bá cóɛ.
46011015	Kanɛ́ bó lɛ́ nɛnɔ́gɔ́ go okɔ́dɔ goŋaá Asaŋa a mba mo fáá bɛntaálala bá cóɛ aŋa boóma bá go boanana odóɛ yɛ́hɛ́ kɔ́ɔ.
46011016	Aáŋa mɔtɔ a lɛ́ hɔ́ɔ mɔ́ɔnyɔ a áganamɔ́ cuŋí naá bosɔ́mɔ moánɛ, bɛɛcɔ́ɔ dɛ dɛ fílényée nɔ́ɔnɔ, akɛ́ tɔ́nɔ Biimbó bá boolímínyí.
46011017	Gɛ́ɛgɛ gɔnɔ́ gɛ́gɔ́ɔ, go bɔ́ɔbɔ bó núunemú biluméní bɛ́nyɔ́, cɛ báá ba go nyó ségi, goakɛ́, bɛ́ dɛ ŋanánáa goŋaá no goma, kanɛ́ bɛ́ nyó ŋananamɔ́ gɛbɛ́.
46011018	Bá busío bó lɔ́mɔ́ goŋaá, gɔ́ɔgɔ no lumenenemú naá nɛbábánda nɛ́nyɔ́, bá ŋgoyanɛna bá amɔ́, gobásalasala gó lɛ́ naá kadɛ́gadɛ́ɛ yɛnyɔ́. Ŋgɛ́nana caá múncodío mó lɛ́ hɔ́ɔ mammana.
46011019	Moánɛ, bó úhene goŋaá gobásalasala gó bɛ́ɛmba naá olɔŋɔ yɛ́nyɔ́, go go ɛ́na báaba bá lɔ́mɔ́ bá go gɛ́ndɛgɛna ɛsɔgɛdɔ moánɛ.
46011020	Náana, gɔ́ɔgɔ no bábándɛgɛnamɔ́, bó do báá manyáanya má Daadáa má no nyáananamɔ́.
46011021	Aŋa gɛcamɛna gá manyáanya gɛ́ háamɔ́, onyɔ moánɛ a gúnene manyáanya mɛ́hɛ́ má moatɛ́, gó lɛ go húme goŋaá mɔ́ɔnyɔ a lɛ́ na ncaná, mɔ́ɔnyɔ uncodío gúelú mɔgɛ́bɔ.
46011022	Ábɔ no lɛ́ kanɛ nnyaŋá sɛ́nyɔ́ go go nyáanya no nyóanana hɔ́ɔ o? Bó lɔ́mɔ́ goŋaá no fánɛnafanɛna nnyaŋá ya Asaŋa, no gɔnɔ núugenye báaba bá lɔ́mɔ́ háanɔ háanɔ odóɛ o? Nnyó oyanamɔ́ caá ŋkádɛ, nnyó ségi lí? Akɛ́ɛ, naá pɛ́ yɛ́ɛyɔ, cɛ gaá nyó ségí.
46011023	Ɛɛ́ɛŋ, bɔ́ɔbɔ mmbaá bɛáa naá Daadáa, mbáá nyó dúmbínyée bɔ́bɔ́ɔ bó lɔ́mɔ́: Daadáa Yésusu, naá budúgú bɔ́ɔbɔ bá mbaá mo dúé, a mba gɔ́lɔ́ gɛlɛ́dɛ,
46011024	naá nnyimé ya go béhiigi Asaŋa, a báá gɛ́ gɛ́ságɛ́sáa, go oyɛda a amɔ́: «Bɔ́ɔbɔ bó lɔ́mɔ́ nnyɔ́dɔ yamɛ, ɛ lɔ́mɔ́ go busío bɛ́nyɔ́; ŋanánáa nɔnɔ boóma moánɛ no mbéeniŋenye.»
46011025	A báá ŋaáa nɔ́ɔ caŋa mmue na ɛnnyóɛ́ná, naá nnyimé ya manyáanya a amɔ́: «Ɛnnyóɛ́ná hɛ́ɛhɛ hɛ́ lɔ́mɔ́ gɛpáa gá gɛlada bugúle|Gɛlada bugúle (Alliance): naá manɔ́ŋɔ́ mámɛ; ŋanánáa nɔnɔ nɔ́ɔ, gɛcamɛna giimée gɛ́ɛgɛ no ná ŋamɔ́ no hɛ́ bónyóonono, no mbéeniŋenye.»
46011026	Ɛɛ́ɛŋ, gɛcamɛna giimée gɛ́ɛgɛ no nyáananamɔ́ gɛlɛ́dɛ gɛ́ɛgɛ no gɔnɔ nyóanana ɛnnyóɛ́ná hɛ́ɛhɛ, no dúmenye nigúe ná Daadáa gó ɛ́da húme aŋa a ná ncomɔ́ gunde.
46011027	Go busío moánɛ, mɔtɔ mɔ́ɔnyɔ a ŋgaá nyáá gɛlɛ́dɛ ɛ́na a bá bónyó ɛnnyóɛ́ná há manɔ́ŋɔ́ má Daadáa, mɔ́ɔ kanɛ go bɛ́ɛmba naá odɛ́nɛ́, a ŋga bɛáa gɛsɛnɛ naá boayá bá nnyɔ́dɔ na manɔ́ŋɔ́ má Daadáa.
46011028	Ŋgáa onyɔ moánɛ a bébidide otóotoɛ yá go nyáa gɛlɛ́dɛ gɛ́ɛgɛ, a bónyo ɛnnyóɛ́ná hɛ́ɛhɛ,
46011029	goakɛ́ mɔ́ɔnyɔ a nyáamɔ́ a gɔnɔ nyóɛna kanɛ go lɛnca ɛkádɛ bó lɔ́mɔ́ nnyɔ́dɔ ya Kilítusu, a bɔ́gɔ́gɔnɔ noséésényée nɛ́hɛ́ mɔ́ɔ moatɛ́.
46011030	Boóma moánɛ bɔ́ɔ, degédegé naá bɛɛnyɔ́ɔ ɛ nómamɔ́, bóntió kanɛ bogaaga, gɔnɔ́ nɛnamá níntió nɛ́ gúenene.
46011031	Dɛ amɔ́ dɛ bayɛga go bébide bɛɛcɔ́ɔ bá moatɛ́, Daadáa a dɛ ŋgá có ubie naá gɛsɛnɛ.
46011032	Kanɛ́ gɔ́ɔgɔ a có séesenyemú, bó lɔ́mɔ́ goŋaá a có bónona, go goŋaá, gɔ́ɔgɔ a ŋgaá sómbɛ́ná batɔ bá cí gɛsɛnɛ, bɛɛcɔ́ɔ dɛ dɛ bɛ́ɛ́mbá kɔ́ɔ.
46011033	Nɔ́ɔ gɔ́ɔ bolimóní, gɔ́ɔgɔ no bábándɛgɛnamɔ́ go manyáanya, no bélimbe basɔ́gɔ́ɔ.
46011034	Aáŋa mɔtɔ a lɛ́ na ncaná, ŋgáa a nyáanya naá mɔ́ nnyaŋá, goŋaá no do bɔ́gɔ́gɛ́dɛ́nɔ́ noséésényée ná Asaŋa gɔ́ɔgɔ no bábándɛgɛnamɔ́. Go mɔ́ɔmɔ múntió, nná mó gedie go falona aŋa nnú úlemú naá bɛɛnyɔ́ɔ.
46012001	Bolimóní, cɛ lɛ́gálɛ́gáa goŋaá nnyó dɛ́ɛna kanɛ go nyó lincie mammana go bɔ́ɔbɔ bó núunemú meŋiigíe má Gimmúmpúu gá Giliíli.
46012002	Bééníŋényéemú nɔnɔ aŋa gɔ́ɔgɔ no mbaá lɔmɔ́ no gá lɛ́ no do íyímé Asaŋa, bá mba lɛ́ bá nyó gɔ́gɔ aŋa begélígeli naá moɔcɔ; moɔcɔ mɔ́ɔmɔ mó do gálágáláa.
46012003	Gó moánɛ nnyó oyanamɔ́ daŋɛ́daŋɛ caá, mɔtɔ mɔ́ɔnyɔ a gálagalamɔ́ aŋa Giliíli ba Asaŋa a mo fáananamɔ́, a dɛ bósó ba go gálɛda a amɔ́: «Yésusu a lɛ́ yɔmɛ́nɔ́ɔlú.» Gɔnɔ́, mɔtɔ a dɛ bósó ba go gálɛda a amɔ́: «Yésusu a lɛ́ Daadáa», aáŋa bó do báá na bogaaga bá Gimmúmpúu gá Giliíli|Gimmúmpúu gá Giliíli (Saint Esprit):.
46012004	Pááná sá Gimmúmpúu gá Giliíli sɛ́ lɛ́ mbɔ́dɔ aá mbɔ́dɔ, kanɛ́ Giliíli ummue eé ummue mɔ́ɔ a fáananamɔ́.
46012005	Moyogónyóo má lɛ́ mbɔ́dɔ aá mbɔ́dɔ, kanɛ́, a lɔ́mɔ́ Daadáa ummue eé ummue mɔ́ɔ bá mo yɔgɔnɛnɔmɔ́.
46012006	Meŋiigíe má lɛ́ mbɔ́dɔ aá mbɔ́dɔ, kanɛ́, a lɔ́mɔ́ Asaŋa ummue eé ummue mɔ́ɔ a lɔ́mɔ́ na má go busío bá biimée.
46012007	Na onyɔ moánɛ, Giliíli a dúfenye bogaaga bɛ́hɛ́ na pááná go besé ya biimée.
46012008	Na mɔ́ɔnyɔ Giliíli a mo fáanana nciŋí ya gogálagala dogálɔ dá nciŋí, na mɔ́ɔnyɔ uncodío, a mo fáanana nciŋí ya go íyimene.
46012009	Giliíli ummue eé ummue a fáanana na mɔ́ɔnyɔ, goágana gá odɛ́má naá Asaŋa; na múunyú, pááná ya go éŋugenye bɔgɔnɔ́gɔnɔ.
46012010	Giliíli a fáanana na mɔ́ɔnyɔ, bogaaga bá go ŋanana bɛsɛɔ; na múunyú, bogaaga bá go dúmbenye dogálɔ dá mbúsí sá Asaŋa. Na mɔ́ɔnyɔ, a fáanana bogaaga bá go lɛnca giliíli gá mammana na gɛ́ɛgɛ gá mbele. Na mɔ́ɔnyɔ gɔnɔ́, a fáanana bogaaga bá go gálagala dogálɔ dɔ́ɔdɔ a lɔ́mɔ́ a dɛ íyíménée; na uncodío, a mo fáanana pááná ya go falona dogálɔ moánɛ.
46012011	Kanɛ́ a lɔ́mɔ́ gɔgɔ́ Giliíli ummue eé ummue mɔ́ɔ a lɔ́mɔ́ na meŋiigíe mɔ́ɔmɔ miimée, a abana onyɔ moánɛ aŋa a lɛ́galɛgamɔ́.
46012012	Kanɛ́ ŋgáa dɛ gɔ́lɔ gieninye gɛ́ɛgɛ dɛ amɔ́: nnyɔ́dɔ ɛ lɛ́ táŋɛ́ mmue, gɔ́ɔ ɛ lɔ́mɔ́ na bɛnamá gɛca. Akɛ́ aŋa bɛnamá bɛ́ lɔ́mɔ́ gɛca, bɛ́ loŋa nnyɔ́dɔ táŋɛ́ mmue. Bó lɔ́mɔ́ nɔ́ɔnɔ caŋa táŋɛ́ mmue na Kilítusu|Kilítusu (Christ):.
46012013	Kɔ́ɔ bɛɛcɔ́ɔ biimée dɛ mbaá béyumínyée naá Giliíli táŋɛ́ ummue go go bɛ́ɛmba nnyɔ́dɔ táŋɛ́ mmue, akɛ́ Beyúdene akɛ́ báaba bá lɔ́mɔ́ bá dɛ bɛ́ɛ́mbá Beyúdene; akɛ́ bɛɔlɛ́, akɛ́ báaba bá lɔ́mɔ́ bá dɛ bɛ́ɛ́mbá bɛɔlɛ́. Bɛɛcɔ́ɔ biimée dɛ mba bónyó naá Giliíli táŋɛ́ ummue mɔ́ɔnyɔ.
46012014	Nnyɔ́dɔ ɛ dɛ báá loŋáalú na gɛnamá táŋɛ́ gímmue, ɛ lɛ́ na bɛ́ gɛca.
46012015	Gɛgɔ́ndɔ́ gɛ́ amɔ́ gɛ́ oyɛda gɛ́ amɔ́: «Aŋa ndɔ́mɔ́ cɛ bɛ́ɛ́mbá ombɔ́gɔ, cɛ ɔ́bɛ́nɔ́nɔ́ɔ na nnyɔ́dɔ», bɔ́ bó gaá ná ŋaáa goŋaá gɛ́ dɛ ɔ́bɛ́nɔ́nɔ́ɔ na nnyɔ́dɔ o?
46012016	Udúu yó amɔ́ yó oyɛda yó amɔ́: «Aŋa ndɔ́mɔ́ cɛ bɛ́ɛ́mbá niíso, cɛ ɔ́bɛ́nɔ́nɔ́ɔ na nnyɔ́dɔ», bɔ́ bó gaá ná ŋaáa goŋaá yó do ɔ́bɛ́nɔ́nɔ́ɔ na nnyɔ́dɔ o?
46012017	Aáŋa nnyɔ́dɔ iŋkimée ɛ mba lɛ́ niíso, ɛ lɔ́mɔ́ ba go ɔ́bɔnɔ nɛɛ́nɛ o? Aáŋa ɛ mbaá lɔmɔ́ goana udúu, ɛ lɔ́mɔ́ ba go ɔ́bɔ ginumpé nɛɛ́nɛ o?
46012018	Mammana, Asaŋa a mba ágánáa bɛnamá biimée naá nnyɔ́dɔ aŋa a mbaá lɛ́gálɛ́gáa.
46012019	Aáŋa buimée bó lɛ́ gɛnamá táŋɛ́ gímmue, nnyɔ́dɔ ɛ gaá ná bɛ́ɛ́mbá áhanɛ́ɛ o?
46012020	Bɛnamá bɛ́ lɛ́ kanɛ́ gɛca go nnyɔ́dɔ táŋɛ́ mmue.
46012021	Niíso nɛ́ dɛ bósó ba go oyana ombɔ́gɔ nɛ́ amɔ́: «Cɛ báá gáhɔ!» Akɛ́ odóɛ yó do bósó ba go oyana bɛgɔ́ndɔ́ yó amɔ́: «Cɛ báá gɛ́nyɔ́.»
46012022	Asáa gɔgɔ́ bɛnamá bɛ́ɛbɛ dɛ núunemú dɛ amɔ́ bɛ́ lɛ́ kanɛ magɛ́nda, bɛ́ lɛ́ na ndénégé.
46012023	Gɔnɔ́ bɛ́ɛbɛ bɛ́ lɔ́mɔ́ bɛ́ dɛ dómbáa na ufíno, bɛ́ dɛ búlugenyemú makɔ́nɔ́. Bɛ́ɛbɛ dɛ núunemú dɛ amɔ́ bɛ́ lɛ́ kanɛ ndénégé, bɛ́ bɛ́ moánɛ dɛ gɔ́lɔnɔmɔ́ gɛcamɛna go go bɛ́ gedegedie.
46012024	Bɛnamá bá nnyɔ́dɔ yɛcɔ́ bɛ́ɛbɛ dɛ núunemú bɛ́ dɛ úhénée goŋaá dɛ bɛ́ gedegedie nɔ́ɔnɔ. Kanɛ́ Asaŋa a mba gedíe nnyɔ́dɔ, a báá yɛ fáá goŋaá bɛnamá bá yɛ́ bá kanɛ ndénégé bɛ́ bɛa mbúlugie makɔ́nɔ́.
46012025	Hɔ́ɔlɔ́ gɔ́ɔ, gobásalasala gó lɔ́mɔ́ gó do bɛ́ɛ́mbá naá nnyɔ́dɔ, kanɛ́ bɛnamá bá yɛ́ biimée bɛ́ óhigoninyo.
46012026	Aáŋa gɛnamá gímmue gɛ́ ɔ́bɛgɔnɔ, bɛnamá bɛ́ɛbɛ bíncodío bɛ́ ɔ́bɛgɔnɔ olɔŋɔ na gɛ́. Aáŋa gɛnamá gímmue gɛ́ gúme, bɛ́ɛbɛ bíncodío bɛ́ yaŋa olɔŋɔ na gɛ́.
46012027	Kɔ́ɔ bɛɛnyɔ́ɔ no lɛ́ nnyɔ́dɔ ya Kilítusu, onyɔ moánɛ naá bɛɛnyɔ́ɔ a lɛ́ gɛnamá gá nnyɔ́dɔ yɛ́ɛyɔ.
46012028	Nɔ́ɔ gɔ́ɔ naá nnyaŋá ya Asaŋa, Asaŋa a mbaá dílímínyée naá olɔŋɔ yá busío baapótɛlɛ|Apótɛlɛ (Apôtre):, naá olɔŋɔ yá gáandɛ́ɛ mbúsí sá Asaŋa|Mbúsí ya Asaŋa (Prophète):, naá olɔŋɔ yá gádadɔ́ muloodio. Naá nnyimé hɔ́ɔlɔ́, bá lɛ́ hɔ́ɔ báaba bá ŋananamɔ́ bɛsɛɔ, báaba bé éŋugenye bɔgɔnɔ́gɔnɔ, báaba bó óhigonyomú na báaba bí indenyemú basɔ́gɔ́ɔ. Bá lɛ́ hɔ́ɔ tɔ́nɔ báaba bá gálagalamɔ́ dogálɔ dɔ́ɔdɔ bá lɔ́mɔ́ bá dɛ íyíménée.
46012029	Biimée bá dɛ báá baapótɛlɛ, ɛ́na mbúsí sá Asaŋa, ɛ́na muloodio; biimée bá dɛ bɛanánáa pááná ya go ŋanana bɛsɛɔ,
46012030	ɛ́na ya go éŋugenye bɔgɔnɔ́gɔnɔ, ɛ́na ya go gálagala dogálɔ dɔ́ɔdɔ bá lɔ́mɔ́ bá dɛ íyíménée, ɛ́na ya go falona dogálɔ moánɛ.
46012031	Lɛ́gá nɔnɔ kanɛ́ pááná sɛ́ɛsɛ sɛ́ bese sɛ́ dómbamɔ́. Godɔ́ɔdɔ, nco nyó dúfie pɛ́ yɛ́ɛyɛ ɛ lɔ́mɔ́ besé makɔ́nɔ́.
46013001	Gɔ́ɔgɔ ka ŋgaá gálágáláa dogálɔ dá batɔ, akɛ́ dá bɛɛ́ŋgɛlɛsɛ|Ɛ́ŋgɛlɛsɛ (ange):, aáŋa cɛ báá na gɛnɔ́ɔ́nɛ́nɔ́, ndɛ́ goana aŋa ŋgóŋó yɛ́ɛyɛ yɛ ɔ́ŋɔnɔmɔ́ na incéŋé hɛ́ɛhɛ hɛ́ gidemú.
46013002	Gɔ́ɔgɔ ka ŋgaá bɛáa bogaaga bá go dúmbenye dogálɔ dá mbúsí sá Asaŋa; akɛ́ mbɛa goɔ́bɔ gá moóma má nnindíi muimée, akɛ́ mbɛa goíyime gá buimée; akɛ́ mbɛa gɛantáanta gá gioliminyo gá go bála ɛgɔndɔ, aáŋa cɛ bɛanánáa gɛnɔ́ɔ́nɛ́nɔ́, cɛ báá boóma.
46013003	Gɔ́ɔgɔ ka ŋgaá abánáa bancanáncana bonɔ́mɛ bámɛ buimée, gɔ́ɔgɔ akɛ́ ka ŋgaá bɔ́dɔ́yɛ́gɔ́, aáŋa cɛ báá na gɛnɔ́ɔ́nɛ́nɔ́, bɔ́ɔbɔ bó lɛ́ godugúnú.
46013004	Gɛnɔ́ɔ́nɛ́nɔ́ gɛ́ lɛ́ na gobánona gá odɛ́má, gɛ́ yɔgɔnɛnɔ basɔ́gɔ́ɔ. Gɛ́ lɛ́ kanɛ hɛagá, gɛ́ dɛ gayábáa, gɛ́ dɛ béségíségíi.
46013005	Gɛ́ dɛ ŋanánáa boóma bá odóɛ gonóa. Gɛ́ dɛ fúmbée besé ya gɛ́ mokáa, gɛ́ dɛ ɔ́bɔ́nɔ́ɔ mpímí, gɛ́ dɛ bábɛ́dɛ́gánáa bobɛ́ naá odɛ́má.
46013006	Gɛ́ dɛ békeelényée na moóma má mmɛndɛ́ɛ, gɛ́ ɔ́bɔnɔmɔ́ besé na mammana.
46013007	Gɛnɔ́ɔnɛ́nɔ́ gɛ́ héehinenye buimée, gɛ́ olimonyo buimée, gɛ́ lɛ́ na mbémineminie go buimée, gɛ́ bánona odɛ́má go buimée.
46013008	Gɛnɔ́ɔ́nɛ́nɔ́ gɛ́ dɛ ŋgá mana; cɔ́mɔ sá mbúsí sá Asaŋa sɛ́ ŋga sómbɛ́gɛ́ná, dogálɔ dó ŋga maná, goíyime gó ŋga sómbɛ́gɛ́ná.
46013009	Goíyime gɛ́cɔ́ gó lɛ́ gigísi, godúmenye gɛ́cɔ́ gá cɔ́mɔ sá mbúsí sá Asaŋa gó lɛ́ gigísi.
46013010	Aŋa gɔ́ɔgɔ bɔ́ɔbɔ bó dómbamɔ́ bese makɔ́nɔ́ bó ŋgaá bɛ́ɛ́mbá, bá gigísi bó ŋga sómbɛ́gɛ́ná.
46013011	Gɔ́ɔgɔ mmbaá lɔmɔ́ gihelege, mmba lɛ́ kálagala, mbéeniŋenye, kundenye aŋa gihelege. Aŋa mmbɛɛ́ ɛ́yá ogɔ́nɔ́, mbáá bófoolío moóma má buhelege.
46013012	Godɔ́ɔdɔ, dɛ ɛ́nana moóma fiífií, dɛ mó ɛ́nana aŋa naá gɛbálɛ́ŋana. Kanɛ́ naá goɛ́da goúle, dɛ ŋgɛ ɛ́nánáa dalaŋanyɛ. Godɔ́ɔdɔ, goíyime gámɛ gó lɛ́ gigísi, kanɛ́ naá goɛ́da goúle, ka ŋgi íyímé Asaŋa go busío buimée aŋa mɔ́ɔ a ŋgíyimenemú.
46013013	Godɔ́ɔdɔ, moóma má módadɔ́ mɔ́ɔmɔ mó lɔ́mɔ́ gioliminyo, mbémineminie na gɛnɔ́ɔnɛ́nɔ́ mɔ́ mó síenemú; kanɛ́, gɛnɔ́ɔ́nɛ́nɔ́ gɛ́ lɛ́ gɛantáanta gɛ́ dómba muimée.
46014001	Fúmbée nɔnɔ kanɛ́ go lɛ́ganalɛgana otóotoɛ yá boóma buimée, no gɔnɔ lɛ́ga tɔ́nɔ pááná sá Giliíli, dómbá dómbáa yɛ́ɛyɛ ya go dúmbenye Nogálɔ aŋa mbúsí sá Asaŋa.
46014002	Mɔtɔ mɔ́ɔnyɔ a gálagalamɔ́ dogálɔ dɔ́ɔdɔ bá lɔ́mɔ́ bá dɛ íyíménée a dɛ gálágáláa go busío bá batɔ, kanɛ́ Asaŋa mɔ́ɔ ɔ ɔ́bɔnɔ. Mɔtɔ a dɛ ɔ́bɔ́nɔ́ɔ nnindíi ya dogálɔ dɔ́ɔdɔ a buŋemú na bogaaga bá Giliíli.
46014003	Kanɛ́ mɔ́ɔnyɔ a dúmbenyemú Nogálɔ aŋa mbúsí sá Asaŋa a gálagalamɔ́ go busío bá batɔ; a bó gúninenye naá gioliminyo, a bó gíndenye, a bó bobonyo ɛdɛ́má.
46014004	Mɔ́ɔnyɔ a gálagalamɔ́ dogálɔ dɔ́ɔdɔ bá lɔ́mɔ́ bá dɛ íyíménée, a bɛanana besé yɛhɛ́ ya mokáa, kanɛ́, mɔ́ɔnyɔ a dúmbenyemú Nogálɔ aŋa mbúsí sá Asaŋa, a ŋanana besé go boolímínyí biimée.
46014005	Ndɛ́galɛga goŋaá bɛɛnyɔ́ɔ biimée no gálagala dogálɔ dɔ́ɔdɔ bá lɔ́mɔ́ bá dɛ íyíménée. Kanɛ́, kɔnɔ dómba go lɛ́galɛga goŋaá no dúmbenye Nogálɔ aŋa mbúsí sá Asaŋa. Mammana, mɔ́ɔnyɔ a dúmbenyemú Nogálɔ aŋa mbúsí sá Asaŋa, a lɛ́ gɛantáa a dómbana mɔ́ɔnyɔ a gálagalamɔ́ dogálɔ dɔ́ɔdɔ bá lɔ́mɔ́ bá dɛ íyíménée, aáŋa bó do bɛ́ɛ́mbá goŋaá mɔ́ɔnyɔ moánɛ a falona dogálɔ dɔ́ɔdɔ goŋaá boolímínyí bá gónɛna naá gioliminyo.
46014006	Bolimóní, ŋgáa dɛ gɔ́lɔ gieninye gɛ́ɛgɛ: caá ŋgúle naá bɛɛnyɔ́ɔ, mbɛ́ɛ́ ɛ́dá go nyó gálagala dogálɔ dɔ́ɔdɔ bá lɔ́mɔ́ bá dɛ íyíménée, aáŋa cɛ nyó dóógínyóo boóma, aáŋa cɛ nyó fáá goíyime, aáŋa cɛ nyó dúmbínyée Nogálɔ aŋa mbúsí sá Asaŋa, aáŋa cɛ nyó húúnényée, cɛ nyó dúgúnée akɛ́ go boóma.
46014007	Bó lɛ́ caŋa mmue aŋa mogóbagóbáa má gibíné mɔ́ɔmɔ mó lɔ́mɔ́ ncolí na timbilí; aáŋa ikelú ya mɔ́ ɛ dɛ báá kókakókáa, bá gaá ná lɛncá goómba gá mɔ́ nɛɛ́nɛ o?
46014008	Aáŋa ɛdɔ́ŋɔ há bidé hɛ́ dɛ ómbáa hɛ́ selunenye bese, ánɛ́ɛ a gaá ná bégedíe go nɛnoa o?
46014009	Caŋa mmue, aáŋa dogálɔ dɛ́nyɔ́ dó do oyáa boóma bá go ɔ́bɔ, dó dómbana aŋa ufufu.
46014010	Dogálɔ dó lɛ́ mbɔ́dɔ aá mbɔ́dɔ naá cí, kanɛ́ nuimée nó oya boóma.
46014011	Kɔ́ɔ, aáŋa cɛ íyíménée nogálɔ ná mɔ́ɔnyɔ a kálagalamɔ́, ndɛ́ uŋunyí naá boayá bɛ́hɛ́, mɔ́ɔ tɔ́nɔ uŋunyí naá boayá bámɛ.
46014012	Go busío bɛ́nyɔ́, bó lɛ́ caŋa mmue; aŋa no lɛ́galɛgamɔ́ pááná sá Gimmúmpúu gá Giliíli, sɛ́ fúmbéemú nɔnɔ gɛcamɛna giimée na bogaaga, bó bɛ́ɛmba kanɛ́ go goŋaá Giimbó gá boolímínyí gɛ́ gónɛna naá gioliminyo.
46014013	Go busío moánɛ gɔ́ɔ, mɔ́ɔnyɔ a gálagalamɔ́ dogálɔ dɔ́ɔdɔ bá lɔ́mɔ́ bá dɛ íyíménée, a háanana go bósógolonyo goŋaá a bɛa pááná ya go dó falona.
46014014	Aáŋa mbósógolonyo na dogálɔ dá basɔ́gɔ́ɔ, odɛ́má yámɛ yɔ́ yó lɔ́mɔ́ naá mbósógólí, kanɛ́ muúne mámɛ má dɛ yɔgɔ́nɔ́ɔ.
46014015	Ndɔ́mɔ́ ba go ŋa kanɛ́ nɛɛ́nɛ o? Kaá bósógólónyóo aŋa Giliíli a túfenyemú, kanɛ́ tɔ́nɔ muúne mámɛ kɔ́ɔ. Kaá ágánáa ɛsagɔ aŋa Giliíli a túfenyemú, kanɛ́ kaá yɛ ágánáa muúne mámɛ kɔ́ɔ.
46014016	Kɔ́ɔ, go amɔ́ béhiigi Daadáa goana aŋa odɛ́má yáhɔ yó go dómanamɔ́, aáŋa mɔ́ɔnyɔ a bódólonyomú naá gitúu a dɛ íyíménée bɔ́ɔbɔ go oyamɔ́, nɛɛ́nɛ a lɔ́mɔ́ ba go oliminyo a amɔ́ Aamɛnɛ, naá mbósógólí yahɔ ya bibéhiigí o?
46014017	Kanɛ cuŋíi, mbósógólí yahɔ ya bibéhiigí ɛ lɛ́ gɛnɔ́gɔ́, kanɛ́ ɛ dɛ ohígónyóo sɔ́gɔ́ɔ go boóma.
46014018	Mbéhiigi Asaŋa go gɔ́ɔgɔ kálagalamɔ́ dogálɔ dá basɔ́gɔ́ɔ nnyó dómbana bɛɛnyɔ́ɔ biimée.
46014019	Kanɛ́ naá giimbó gá boolímínyí, bó lɛ́ bese kálɛda dogálɔ dótáanɔ dɔ́ɔdɔ bá lɔ́mɔ́ ba go ɔ́bɔ go go húunenye, gó dómba goŋaá kálagala gɛcɛcá gá dɔ́ɔdɔ bá lɔ́mɔ́ bá dɛ ɔ́bɔ́nɔ́ɔ.
46014020	Bolimóní, go mbɔ́dɔ yɛnyɔ́ ya goɛ́nana moóma, no do bɛ́ɛ́mbá aŋa bihelege; naá goŋanana gá bobɛ́, bɛ́ɛ́mba nɔnɔ aŋa bihelege. Go goɛ́nana gɛ́nyɔ́ gá moóma, bɛ́ɛ́mba nɔnɔ bɛgɔ́nɛ́naga bá batɔ.
46014021	Bó lɛ́ naá Ŋgɔ́ŋɛ́ goŋaá: «Daadáa a amɔ́, go batɔ bá nogálɔ núntió, gɔnɔ́ na eŋgúdé yá biinyí, ka ŋga gálágáláa boɛ́nɔ bɔ́ɔbɔ, akɛ́ nɔ́ɔnɔ bó do ŋgá ŋgɔ́bɔ.»
46014022	Gɔ́ɔ bó lɔ́mɔ́, dogálɔ dɔ́ɔdɔ bá lɔ́mɔ́ bá dɛ íyíménée dó lɔ́mɔ́ gilincie go báaba bá lɔ́mɔ́ bá dɛ olimónyóo, caá akɛ́ go báaba bó olimonyomú. Godúmbenye gá Nogálɔ aŋa mbúsí sá Asaŋa gó lɛ́ gilincie go báaba bó olimonyomú, caá akɛ́ go báaba bá lɔ́mɔ́ bá dɛ olímónyóo.
46014023	Ŋgáa dɛ no ága gieninye gɛ́ɛgɛ dɛ amɔ́, boolímínyí biimée bá amɔ́ bá bábándɛgɛna, gɔnɔ́ biimée bá bɛ́ɛ́ ɛ́dá go gálagala dogálɔ dɔ́ɔdɔ bá lɔ́mɔ́ bá dɛ íyíménée, batɔ báaba bá nyó bódólonyomú ɛ́na lí bindiolímínyóo bɛ́ búú úlé bɛ́ bíí íŋéné, bá dɛ gaá nyó gɔ́lɔ́ aŋa begeegú o?
46014024	Kanɛ́ aáŋa biimée bá dúmbenye Nogálɔ aŋa mbúsí sá Asaŋa, gindiolímínyóo ɛ́na lí mɔtɔ mɔ́ɔnyɔ a bódólonyomú a búú úlé a bíí íŋéné, a goó olímínyóo gɛoba gɛ́hɛ́ go bɔ́ɔbɔ a báá nɔ́ ɔ́bɔ́, bó sómba gɛsɛnɛ gɛ́hɛ́.
46014025	Mbééníŋínyí sɛ́ɛsɛ naá odɛ́má yɛ́hɛ́ sɛ́ báa go dambɛmɛda, a lɛ go dába busío go cí a búlugenye Asaŋa a amɔ́: «Mammana, Asaŋa a lɛ́ naá kadɛ́gadɛ́ɛ yɛnyɔ́.»
46014026	Bolimóní, dɛ lɔ́mɔ́ bá go ŋa kanɛ́ nɛɛ́nɛ o? Gɔ́ɔgɔ no bábándɛgɛnamɔ́, ummue naá bɛɛnyɔ́ɔ a lɛ́ ba go ágana osagɔ, ummue a húunenye, uncodío a dúmbenye Nogálɔ aŋa mbúsí sá Asaŋa; uncodío gɔnɔ́ a lɛ́ ba go gálagala dogálɔ dɔ́ɔdɔ bá lɔ́mɔ́ bá dɛ íyíménée, ɛ́na lí, a dó falona. Ŋgáa buimée bó báŋa goŋaá biimée bá gónɛna naá gioliminyo.
46014027	Aáŋa batɔ bá gálagala dogálɔ dɔ́ɔdɔ bá lɔ́mɔ́ bá dɛ íyíménée, ŋgáa báandɛ́, ɛ́na lí, bádadɔ́ bá gálagala, go ummue go ummue. Kanɛ́, ŋgáa mɔtɔ ummue a falona.
46014028	Aáŋa mɔtɔ ba go falona a dɛ báá, ŋgáa mɔ́ɔnyɔ a gálagalamɔ́ naá gitúu a dɔmbɔ go gálagala ukelú naá mmoɛná, o oya ŋkanɔ́ na Asaŋa naá mɔ́ odɛ́má.
46014029	Go báaba bá dúmbenyemú Nogálɔ aŋa mbúsí sá Asaŋa|Mbúsí ya Asaŋa (Prophète):, ŋgáa báandɛ́, ɛ́na lí, bádadɔ́ bá gálagala, báaba bóncodío bá hɛnyahɛnya bɔ́ɔbɔ bá gálagalamɔ́.
46014030	Kanɛ́ ummue naá báaba bá lɔ́mɔ́ hɔ́ɔ a amɔ́ a bɛa nogálɔ nɔ́ɔnɔ Asaŋa a mo dóoginyomú, ŋgáa mɔ́ɔnyɔ a gálagalamɔ́ a máma.
46014031	No lɛ́ ba go dúmbenye Nogálɔ aŋa mbúsí sá Asaŋa, onyɔ moánɛ naá nnyimé ya sɔ́gɔ́ɔ, go goŋaá no bɛa nciŋí no bégúluminye naá gioliminyo.
46014032	Báaba bá dúmbenyemú dogálɔ dɔ́ɔdɔ nɔ́ɔnɔ aŋa mbúsí sá Asaŋa, bá sɛmɛganana go bégumbene odɛ́má.
46014033	Ɛɛ́ɛŋ! Asaŋa a dɛ báá Asaŋa ba go beŋgelenye, kanɛ́ a lɔ́mɔ́ Asaŋa ba buumbénú. Aŋa bó báŋananamɔ́ naá Biimbó bá boolímínyí Asaŋa biimée,
46014034	ŋgáa bakɔ́dɔ bá mámana naá biimbó. Bá dɛ bɛanánáa nɛgaŋa ná go gɔ́lɔ nogálɔ; bá háanana go bésiisie, aŋa gicele gá Mɔ́sɛsɛ gɛ́ oyamɔ́.
46014035	Aáŋa bá lɛ́galɛga go íyime boóma, onyɔ moánɛ a háanana go gúluge u úhune onɔ́mɛ naá nnyaŋá. Bó do báá bese goŋaá okɔ́dɔ a gɔ́lɔ nogálɔ naá nɛbábándɛgɛna ná boolímínyí.
46014036	No béeniŋenye no amɔ́ nogálɔ ná Asaŋa nó mbaá ncó go úle naá bɛɛnyɔ́ɔ lí? No lɛ́ bákáa bá go nó gɛ́ndɛgɛna lí?
46014037	Aáŋa mɔtɔ a béeniŋenye a amɔ́ a lɛ́ mbúsí ya Asaŋa, ɛ́na lí, a bɛanana pááná ya Gimmúmpúu gá Giliíli, a háanana go lɛnca goŋaá bɔ́ɔbɔ nnyó ɔ́ŋɛnɔmɔ́ bó lɔ́mɔ́ gɛlɔsɛnɔ gá Daadáa.
46014038	Aáŋa mɔtɔ a dɛ íyímé nɔ́ɔnɔ, bó dúfenye goŋaá Asaŋa tɔ́nɔ a dɛ mo íyíménée.
46014039	Gɔ́ɔ, bolimóní, fúmbée nɔnɔ na bogaaga goŋaá no dúmbenye dogálɔ aŋa mbúsí sá Asaŋa, kanɛ́, no do legé goŋaá batɔ bá gálagala dogálɔ dɔ́ɔdɔ bá lɔ́mɔ́ bá dɛ íyíménée.
46014040	Ŋanánáa nɔnɔ buimée naá puuu na naá gokɛsa.
46015001	Bolimóní, ndɔ́mɔ́ goŋaá nnyó eniŋinye Gɛnɔ́gɔ́ gá Cɔ́mɔ gɛ́ɛgɛ mbaá nyó dóógínyóo, no báá gɛ́ gɛ́ndɛ́gɛ́ná, no báá gɔnɔ́ gɛ́ bágódɛna tɛ́ŋɛ́tɛŋɛ.
46015002	Gɛ́ gɛ́ nyó sódonyomú no amɔ́ no gɛ́ gɛ́ndɛgɛna aŋa gɔ́ɔgɔ mmbaá nyó gɛ́ dóógínyóo; aáŋa caá nɔ́ɔ, gioliminyo gɛ́nyɔ́ gɛ́ lɛ́ godugúnú.
46015003	Mmba dóáná go nyó dúmbinye bɔ́ɔbɔ yɔmɔ́ɔ moatɛ́ mmbaá gɛ́ndɛ́gɛ́ná, bó lɔ́mɔ́ goŋaá: Kilítusu|Kilítusu (Christ): a mba gúé go bɛlɔgɔ bɛ́cɔ́ aŋa Ŋgɔ́ŋɛ́ sɛ́ oyamɔ́.
46015004	Bá báá mo miée, a báá fúfúgé naá nnyimé ya medúgú mádadɔ́ aŋa Ŋgɔ́ŋɛ́ sɛ́ oyamɔ́.
46015005	A bɛ́ɛ́ ɛ́nɛ́gɛ́ná Sɛ́fasɛ, a báá gɔnɔ́ go ɛ́nɛgɛna Bɛɔdɔ́ɔ na bɛ́andɛ́.
46015006	Naá nnyimé, a bɛ́ɛ́ ɛ́nɛ́gɛ́ná go oŋɛndɔ táŋɛ́ yúmmue behúúní bá go dómba mantɛdɛ mátáanɔ; bóncodío naá olɔŋɔ yábɔ́, bá gá lɛ́ bɔgɔ́sɔ, kanɛ́ nɛnamá níntió nɛ́ mba gúénénée.
46015007	Naá nnyimé, a bɛ́ɛ́ ɛ́nɛ́gɛ́ná Sáakɛ, a bɛ́ɛ́ ɛ́nɛ́gɛ́ná gɔnɔ́ baapótɛlɛ|Apótɛlɛ (Apôtre): biimée.
46015008	Naá mesúgudinye, a báá ŋgɛ́nɛ́gɛ́ná tɔ́nɔ, yɔmɔ́ɔ mɔ́ɔnyɔ ndɔ́mɔ́ aŋa gifúnú.
46015009	Ɛɛ́ɛŋ, ndɛ́ hɛómaŋkóma naá olɔŋɔ yá baapótɛlɛ, cɛ háánánáa goŋaá bá tɔ́ŋɛnɔ bá amɔ́ apótɛlɛ, goakɛ́ mmba séésényée boolímínyí Asaŋa.
46015010	Kanɛ́ odɛ́nɛ́ yɔ́ɔyɔ ndɔ́mɔ́ hɔ́ɔ godɔ́ɔdɔ, yó lɔ́mɔ́ go niibo ná Asaŋa; kɔ́ɔ niibo nɛ́ɛnɛ a mbaá ŋŋaáa, nɛ́ dɛ mbó oba go cí. Moatɛ́, mmba yɔgɔ́nɔ́ɔ mbáá dómbá baapótɛlɛ báaba bóntió, caá akɛ́ yɔmɔ́ɔ, kanɛ́ niibo ná Asaŋa nɛ́ɛnɛ nɛ́ lɔ́mɔ́ namɛ.
46015011	Pɛ́la páŋɛ́ɛ ɛ lɔ́mɔ́ goŋaá, akɛ́ bó bɛ́ɛmba yɔmɔ́ɔ, akɛ́ bó bɛ́ɛmba bɔ́ɔ, bɔ́ɔbɔ dɛ oyamɔ́ no báá gɔnɔ́ bó oliminyo, bɔ́bɔ́ɔ.
46015012	Aáŋa bó oya bá amɔ́ Kilítusu|Kilítusu (Christ): a mba fúfúgé naá kadɛ́dadɛ́ɛ ya begúe, nɛɛ́nɛ batɔ bóncodío naá kadɛ́gadɛ́ɛ yɛnyɔ́ bó oyamɔ́ bá amɔ́, púfuge ya begúe ɛ dɛ báá o?
46015013	Aáŋa begúe bá dɛ fúfúgénée, Kilítusu tɔ́nɔ a dɛ mbá fúfuge.
46015014	Kɔ́ɔ, aáŋa Kilítusu a dɛ mbá fúfuge, gooya gɛ́cɔ́ na gioliminyo gɛ́nyɔ́ mó lɛ́ kanɛ ŋgénéménée.
46015015	Gɔnɔ́, bó bédúfenye goŋaá dɛ dɛ báá mammana ŋgominyo sá Asaŋa gɔ́ɔgɔ dɛ oyamɔ́ dɛ amɔ́, Asaŋa a mba fúfúné Kilítusu; asáa gɔgɔ́ a dɛ mbá mo fúfune, aáŋa bó lɛ́ mammana goŋaá begúe bá dɛ fúfúgénée.
46015016	Aáŋa begúe bá dɛ fúfúgénée, Kilítusu tɔ́nɔ a dɛ mbá fúfuge.
46015017	Kɔ́ɔ, aáŋa Kilítusu a dɛ mbá fúfuge, gioliminyo gɛ́nyɔ́ gɛ́ lɛ́ naá bɛanana; no gá lɛ́ naá bɛlɔgɔ bɛ́nyɔ́.
46015018	Gó bayɛga hɔ́ɔlɔ́, akɛ́ báaba bá mbaá gúénénée naá gioliminyo gábɔ́ naá Kilítusu, bá mba solá.
46015019	Aáŋa bó lɔ́mɔ́ goana go moóma má cí gɔ́ɔ dɛ mbaá ágá odɛ́má yɛ́cɔ́ naá Kilítusu, gɛbɛ́ makɔ́nɔ́ nɛcɔ́ naá oŋgíso yá batɔ.
46015020	Kanɛ́ mammana, Kilítusu a mba fúfúgé naá kadɛ́gadɛ́ɛ ya begúe; a lɛ́ ba busío go go dúfie goŋaá báaba bá mbaá gúénénée bá ŋga fúfúgénée tɔ́nɔ.
46015021	Ɛɛ́ɛŋ, aŋa mɔtɔ ummue a mbuú úlé na nigúe, nɔ́ɔ gɔ́ɔ tɔ́nɔ mɔtɔ táŋɛ́ ummue u úlenemú na púfuge ya begúe.
46015022	Aŋa biimée bá gúenenemú go gobálada gɔ́ɔgɔ na Ádama|Ádama (Adam):, tɔ́nɔ go gobálada gɔ́ɔgɔ na Kilítusu, biimée bá ŋga bɛáa gɛɔyɔ.
46015023	Na onyɔ moánɛ aŋa púfuge ɛ mbaá bákɛsɛ́dá; Kilítusu a lɔ́mɔ́ ba busío go biimée, naá nnyimé, biimée báaba bɔ́ ɔ́bɛnɔnɔmɔ́ nɛhɛ́ naá gɛcamɛna gɛ́ɛgɛ a ŋgaá ncó gunde.
46015024	Manɛ́ kanɛ́ mesúgudinye má ŋgaá háá aŋa a ŋgaá gundínyée Asaŋa Isée bufuŋe, naá nnyimé ya go níŋiside kɔndɔ́ go cí, gɛmánɛgɛna giimée, bufuŋe buimée na bogaaga buimée.
46015025	Mammana, bó háanana goŋaá a nona cí gó ɛ́da húme aŋa a ŋgaá ágá babɛlɔ́bɛlɔ bɛ́hɛ́ biimée naá bɛgɔ́ndɔ́ bɛ́hɛ́ cí.
46015026	Obɛlɔ́bɛlɔ ba mesúgudinye ba go mo níŋiside kɔndɔ́ go cí a lɔ́mɔ́ nigúe.
46015027	Bó lɛ́ ɔ́ŋɔ́ɔlú goŋaá: «Asaŋa a mba ágá buimée naá bɛgɔ́ndɔ́ bɛ́hɛ́ cí.» Aŋa ŋgɔ́ŋɛ́ yɛ oyamɔ́ goŋaá: «Buimée bó lɛ́ naá bɛgɔ́ndɔ́ bɛ́hɛ́ cí», bó lɛ́ mammana goŋaá Asaŋa mɔ́ɔnyɔ a mbaá ágá buimée naá bɛgɔ́ndɔ́ bɛ́hɛ́ cí, mɔ́ɔ moatɛ́ a dɛ báá kɔ́ɔ.
46015028	Aŋa bá ŋgaá ágá buimée naá bɛgɔ́ndɔ́ bɛ́hɛ́ cí, manɛ́ kanɛ́ Moɔnɔ́ moatɛ́ moatɛ a ŋgaá bésiisíe naá cí ya bɛgɔ́ndɔ́ bá mɔ́ɔnyɔ a mbaá mo ágɛ́ná buimée naá bɛgɔ́ndɔ́ cí, go goŋaá Asaŋa a bɛ́ɛmba uŋkimée naá biimée.
46015029	Batɔ bóncodío bá béyumeninye go ufíno yá begúe. Boóma moánɛ bó bó dúgune go ɛkádɛ o? Aáŋa begúe bá dɛ fúfúgénée, goakɛ́ bá béyumeninyemú go ufíno yábɔ́ o?
46015030	Bɛɛcɔ́ɔ moatɛ́ dɛ básɛncɛganamɔ́ naá nigúe gɛcamɛna giimée goakɛ́ o?
46015031	Bolimóní, mbásɛncɛgana miisí miimée naá nigúe, bó lɛ́ mammana; bó lɛ́ tɔ́nɔ mammana goŋaá ŋgɔ́bɔnɔ bese nɛnyɔ́ naá gobálada gɔ́ɔgɔ na Yésu Kilítu, Daadáa bɛcɔ́.
46015032	Gɔ́ɔgɔ mbaá noanánáa na nnyama sá bɛsɔgɔ naá Ɛ́fɛsɛ, bó mba lɛ́ bá go túgune goakɛ́ aáŋa bó mba lɛ́ go goɛ́na gá batɔ o? Aáŋa begúe bá dɛ fúfúgénée, ŋgáa dɛ nyáanya dɛ nyóanana goŋaá nembeli dɛ gaá gúé.
46015033	No do bébelé, bɛbɛ́ bá megúle bɛ́ díeŋenye bɛnɔ́gɔ́ bá ndoŋá.
46015034	Ncó no gunde uŋkimée uŋkimée bɛnyɔ́ naá mammana ya pɛ́, no dɔmbɔ go lɔgɔ, ŋgaá gálɛ́dá nɔ́ɔnɔ go odóɛ nnóa yɛnyɔ́, degédegé naá bɛɛnyɔ́ɔ ɛ dɛ íyíménée Asaŋa.
46015035	Mɔtɔ a lɛ́ ba go úhune kanɛ́ nɛɛ́nɛ begúe ba fúfugenemú o? Nnyɔ́dɔ ɛhanɛ́ bá ŋgaá bɛ́ɛ́mbá na yɛ́ o?
46015036	O lɛ́ kanɛ nciŋí o? Gɔ́ɔgɔ go ágamɔ́ camɔ́ go cí, ɛ lɛ go basa.
46015037	Bɔ́ɔbɔ o gónamɔ́ bó do báá mbɔ́gɔ́ ya boóma bɔ́ɔbɔ bó gaá ná basá, bó lɔ́mɔ́ goana camɔ́, akɛ́ ɛ bɛ́ɛmba ya mbasa, akɛ́ ya bogónɛ́dá bóhanɛ́ɛ.
46015038	Asaŋa a lɛ go yɛ fáa nnyɔ́dɔ aŋa a lɛ́galɛgamɔ́; camɔ́ iŋkimée na mbɔ́gɔ́ ya yɛ́ kóka.
46015039	Bigedie biimée bɛ́ɛbɛ bɛ́ ɔyɔmɔ́ bɛ́ dɛ báá na mbɔ́dɔ ya nnyɔ́dɔ táŋɛ́ mmue; tádoga ɛ lɛ́ hɔ́ɔ na nnyɔ́dɔ ya mɔtɔ, ya nnyama, ya munoní, ya moɔbɔ́.
46015040	Caŋa mmue, bigedie bá mmoɛná bɛ́ lɛ́ hɔ́ɔ, bá cí bɛ́ lɛ́ hɔ́ɔ; biimée bɛ́ dɛ bósó go bɛanana bonɔ́gɔ́ búmmue eé búmmue.
46015041	Buisí bó bonya kóka, ofɛ́ kóka, muotóti kóka, naá muotóti moatɛ́, gobonya gá mɔ́ gó lɛ́ kóka aá kóka.
46015042	Bó lɛ́ nɔ́ɔ caŋa mmue na púfuge ya begúe; bɔ́ɔbɔ bá mienenemú bó lɛ́ giyiki, aŋa bó fúfugemú, bó do gɔnɔ́ gúenene.
46015043	Bɔ́ɔbɔ bá mienenemú bó lɛ́ mahana kanɛ bogaaga, aŋa bó fúfugemú, bó lɛ́ na nigúmi, bɔ́ na magɛ́nda.
46015044	Bɔ́ɔbɔ bá mienenemú bó lɛ́ nnyɔ́dɔ ya dugúnú aá dugúnú, aŋa bó fúfugemú, Giliíli ba Asaŋa a lɛ go bó fáa mammana ya gɛɔyɔ. Aáŋa nnyɔ́dɔ ya dugúnú aá dugúnú ɛ lɛ́ hɔ́ɔ, yɛ́ɛyɛ Gimmúmpúu gá Giliíli a yɛ fáananamɔ́ gɛɔyɔ, ɛ lɛ́ hɔ́ɔ.
46015045	Ŋgɔ́ŋɛ́ yɛ oya goŋaá: «Mɔtɔ ba busío Ádama|Ádama (Adam): a mba lɛ́ gigedie, ɔ ɔyɔ.» Kanɛ́ Ádama ba mesúgudinye a lɛ́ dácɛ na Giliíli, a dúmbeninye gɛɔyɔ.
46015046	Nnyɔ́dɔ ya dugúnú aá dugunu yɛ́ ɛ́ lɔ́mɔ́ ya busío; yɛ́ɛyɛ ya Giliíli ɛ lɛ go ɛndɛga.
46015047	Mɔtɔ ba busío mɔ́ɔnyɔ bá mbaá gedíe na cánɔ́, ɔ ɔ́bɛnɔnɔmɔ́ na cí; ba gáandɛ́ɛ mɔ́ɔ ɛ ɛ́damɔ́ go úlene naá mmoɛná.
46015048	Aŋa mɔtɔ ba cí a mbaá lɔ́mɔ́, tɔ́nɔ nɔ́ɔ gɔ́ɔ batɔ bá cí bá lɔ́mɔ́. Aŋa mɔtɔ ba mmoɛná a lɔ́mɔ́, tɔ́nɔ nɔ́ɔ gɔ́ɔ batɔ bá mmoɛná bá ŋgaá bɛ́ɛ́mbá.
46015049	Caŋa mmue aŋa dɛ lɔ́mɔ́ bɛ́ɛ́mbáalú naá púényí ya mɔtɔ ba cí, dɛ ŋga bɛ́ɛ́mbá tɔ́nɔ púényí ya mɔtɔ ba go ɛ́da go úle naá mmoɛná.
46015050	Bolimóní, ndɔ́mɔ́ caá, bɔ́ɔbɔ bó lɔ́mɔ́ gedíelú na nnyɔ́dɔ na manɔ́ŋɔ́, bó do ŋgá bɛa bodáŋɔ naá Bufuŋe bá Asaŋa; akɛ́ bɔ́ɔbɔ bó yɛkamɔ́ bó do ŋga bɛa bodáŋɔ naá bɔ́ɔbɔ bó lɔ́mɔ́ bó do gúénénée.
46015051	Godɔ́ɔdɔ, nnco nyó dóoginyo boóma bá nnindíi; bó lɔ́mɔ́ goŋaá, bó do báá bɛɛcɔ́ɔ biimée bá dɛ ŋgaá gúé. Kanɛ́ bɛɛcɔ́ɔ biimée dɛ ná bénúgie.
46015052	Bó ŋgaá bá ŋaáa naá gigeléŋéndée, aŋa gokéfimide, aŋa cɛ́bá ya mesúgudinye ɛ ŋgaá góbá. Gɔ́ɔgɔ cɛ́bá ɛ ŋgaá góbɛ́dá, begúe bá ŋgaá fúfúgénée na nnyɔ́dɔ ya kanɛ go yɛka, bɛɛcɔ́ɔ dɛ ná bénúgie.
46015053	Bó háanana goŋaá nnyɔ́dɔ yɛ́ɛyɛ ɛ yɛkamɔ́ ɛ bɛ́ɛmba goŋaá ɛ dɛ gɔnɔ́ yɛka. Gɔnɔ́, nnyɔ́dɔ yɛ́ɛyɛ ɛ gúenenemú, ɛ bɛ́ɛmba goŋaá ɛ dɛ gɔnɔ́ gúenene.
46015054	Kanɛ́ gɔ́ɔgɔ nnyɔ́dɔ ya go yɛka yɛ́ɛyɛ ɛ ná ŋamɔ́ ɛ dɛ gɔnɔ́ bɛ́ɛmba ya go yɛka, gɔnɔ́, nnyɔ́dɔ ya go gúenene yɛ́ɛyɛ ɛ ná ŋamɔ́ ɛ dɛ gɔnɔ́ bɛ́ɛmba ya go gúenene, gɔ́ɔ nogálɔ ná Asaŋa nɔ́ɔnɔ nó ŋgɛɛ́ ɛ́nánɛ́náa. Nó lɔ́mɔ́ goŋaá: «Nigúe nɛ́ á maná, gɛmánɛgɛna gɛ́ lɛ́ go busío buimée.
46015055	Nigúe, gɛmánɛgɛna gáhɔ gɛ́haágɛ o? Nigúe, bogaaga báhɔ bá go óna bɔ́ bóhaábɔ o?»
46015056	Bogaaga bá nigúe bó úlenemú naá gɛlɔgɔ, gicele gɛ́ fáanana gɛlɔgɔ bogaaga.
46015057	Ŋgáa dɛ béhiigi Asaŋa mɔ́ɔnyɔ a có fáananamɔ́ gɛmánɛgɛna gá Daadáa bɛcɔ́ Yésu Kilítu|Kilítusu (Christ):.
46015058	Gɔ́ɔ, bámɛ bá odɛ́má, bɛ́ɛ́mba nɔnɔ tɛ́ŋɛ́tɛŋɛ no do bádɛ́ɛ́ná, no yɔgɔnɔ buelí bá Daadáa kanɛ tɔmbɛ́nɔ́ɔ, no íyime goŋaá gɛdɔmbɔ gɛ́ɛgɛ no gɔ́lɔnɔmɔ́ go busío bɛ́hɛ́ gɛ́ dɛ solánáa.
46016001	Go bosɔ́mɔ bɔ́ɔbɔ bó núunemú bɛbáágá bɛ́ɛbɛ no bándamɔ́ go boolímínyí bá Yolósalɛmɛ, ndɛ́galɛga caá no biene témbuginye sɛ́ɛsɛ mmbaá fáá boolímínyí báaba naá Galáatɛ.
46016002	Buisí bá busío bá gɛanyɛ, ŋgáa onyɔ moánɛ a ága go boayá bɔ́ɔbɔ a lɔ́mɔ́ ba go bɛ́dɛgɛna, goŋaá bá dɛ gɛ́gánáa gobola gámɛ go go bándɛgɛna bɛbáágá.
46016003	Aŋa nná bolamɔ́, nná dóma báaba no ŋgií iyídé go go ɛ́da síe bɛbáágá bɛ́nyɔ́ naá Yolósalɛmɛ na bakálata bá bosɔ́mɔ.
46016004	Bó amɔ́ bó bɛ́ɛmba goŋaá ŋgɛ́da yɔmɔ́ɔ moatɛ́ moatɛ, nná bɛ́ɛmba olɔŋɔ nabɔ́.
46016005	Gɔ́ɔgɔ nnú úlemú naá bɛɛnyɔ́ɔ, nnɛ́ ɛndɛna ya Masɛdóanɛ, goakɛ́ nná fɛ́lɛda hɔ́ɔ.
46016006	Ndɛ́ ba go dúmbie gɛcamɛna naá bɛɛnyɔ́ɔ, gódaga moánɛ gɛcamɛna gá isió giimée, go goŋaá no ŋgóhiginyo na boóma bá go dúmbenye pɛ́ yamɛ.
46016007	Cɛ lɛ́gálɛ́gáa goŋaá nnyó ɛ́na tómbana go tómbana, kɔ́ɔ mmaamanamɔ́ goŋaá kɛ́gɛda moɔnɔ́ ba gɛcamɛna nɛnyɔ́, Daadáa a amɔ́ o oliminyo.
46016008	Kanɛ́ nná gɛ́ga naá Ɛ́fɛsɛ gó ɛ́da húme naá buisí bá Pantɛkótɛ.
46016009	Gɛantá gá ŋgásɛ́ gɛ́ á bébuuné hɔ́ɔ goŋaá mbáá yɔgɔ́nɔ́ɔ buelí bámɛ, akɛ́ aŋa babɛlɔ́bɛlɔ bámɛ bá lɔ́mɔ́ hɔ́ɔ makɔ́nɔ́.
46016010	Timotée a amɔ́ u úle hɔ́ɔlɔ́, no mo beŋe bese goŋaá a dɛ bɛáa bofoá naá kadɛ́gadɛ́ɛ yɛnyɔ́, goakɛ́ namɛ nɛhɛ́ dɛ yɔgɔnɔ buelí bá Daadáa.
46016011	Mɔtɔ a dɛ mo fánɛ́ná kanɛ́. Mo fáamɔ́ nɔnɔ boóma bá go mo óhiginyo go pɛ́, a nco kundine odɛ́má na bɛyaŋa, mmo gɛ́gana olɔŋɔ na bolimóní.
46016012	Naá boayá bá ondimóní bɛcɔ́ Apolóso, mmo gúlumeninye gɛcamɛna giimée goŋaá u úle naá bɛɛnyɔ́ɔ olɔŋɔ na bolimóní, kanɛ́ a dɛ lɛ́gálɛ́gáa go úle godɔ́ɔdɔ. A nú úle aŋa a ná bɛamɔ́ gɛcamɛna.
46016013	Gɛ́gáa nɔnɔ pɔnyɛ́ɛ, no bɛ́ɛmba tɛ́ŋɛ́tɛŋɛ naá gioliminyo, no bɛa nigégé, no bɛ́ɛmba bɛgaaga.
46016014	No ŋanana buimée na gɛnɔ́ɔ́nɛ́nɔ́.
46016015	Bolimóní, gɛlɔsɛnɔ gíntió gɛ́gɔ́ɔ gɛ́ lɔ́mɔ́: no íyime goŋaá Ɛsɛtɛfánasɛ na ncíbo yɛhɛ́ ya batɔ bá lɛ́ boolímínyí bá busío hɔ́ɔlɔ́ naá Ekeyíi. Bá mba bííŋéné go go yɔgɔnɛnɔ basɔ́gɔ́ɔ boolímínyí.
46016016	Olímínyóo nɔnɔ goŋaá batɔ aŋa bɔ́ɔbɔ nɔ́ɔnɔ bá nyó indenye, na uŋkimée mɔ́ɔnyɔ a gɔ́lɔnɔmɔ́ bodáŋɔ naá buelí na bɛdɔmbɔ bábɔ́.
46016017	Ŋgɔ́bɔnɔ bese makɔ́nɔ́ na goúle gá Ɛsɛtɛfánasɛ, Folotonásɛ na Ekeyíkusu, goakɛ́ bá lɛ́ ŋaáalú bɔ́ɔbɔ no mbaá lɔmɔ́ bá go ŋa naá yɔmɔ́ boayá.
46016018	Bá mba fuugíe yɔmɔ́ odɛ́má na yɛ́nyɔ́ kɛ́. Íyíme nɔnɔ kanɛ́ go búlugenye batɔ aŋa bɔ́ɔbɔ nɔ́ɔnɔ.
46016019	Biimbó bá boolímínyí bɛ́ɛbɛ naá gigísi gá cí gá Esíi bɛ́ nyó bédíigenye. Akɛ́lasɛ na Pɛlɛsɛ́ka, na giimbó gá boolímínyí gɛ́ɛgɛ gɛ́ bábándamɔ́ naá nnyaŋá yabɔ́ bá á nyó bédíígíe go ufíno yá Daadáa.
46016020	Bolimóní biimée bá á nyó bédíígíe. Bédíígénínyée nɔnɔ na kude aŋa bolimóní.
46016021	Ombɔ́gɔ yámɛ yá Póolo moatɛ́ yɔ́ yó ɔ́ŋɔmɔ́ mbédíígí yɛ́ɛyɛ.
46016022	Aáŋa mɔtɔ a dɛ maamánáa Daadáa, ŋgáa Asaŋa a mo yɔmɛnɔ. Malaná ta, nɔ́ɔnɔ gó lɛ́ aá: Daadáa, úlé!
46016023	Ŋgáa niibo ná Daadáa Yésusu nɛ́ bɛ́ɛmba nɛnyɔ́!
46016024	Nnyó maamana bɛɛnyɔ́ɔ biimée naá gobálada gɔ́ɔgɔ na Yésu Kilítu.
47001001	Yɔmɔ́ɔ Póolo, ŋgɔ́ŋɛnɔmɔ́ Giimbó gá boolímínyí Asaŋa gɛ́ɛgɛ naá Kɔlɛ́ɛntɛ, tɔ́nɔ na boolímínyí Asaŋa biimée báaba bá lɔ́mɔ́ naá gigísi gá cí gá Ekeyíi giimée. Asaŋa mɔ́ɔ a mbaá ŋgiyídé goŋaá mbɛ́ɛmba apótɛlɛ|Apótɛlɛ (Apôtre): ba Yésu Kilítu|Kilítusu (Christ):; dɛ lɛ́ olɔŋɔ na ondimóní bamɛ naá gioliminyo Timotée.
47001002	Ŋgáa Asaŋa Isée bɛcɔ́ na Daadáa Yésu Kilítu bá nyó boogo, bá nyó fáa buumbénú.
47001003	Ŋgáa Asaŋa, Isée ba Daadáa bɛcɔ́ Yésu Kilítu|Kilítusu (Christ):, Isée ba go gɔ́lɔnɔ batɔ mahana makɔ́nɔ́, mɔ́ɔ mɔ́ɔnyɔ a lɔ́mɔ́ ufuugí ɛdɛ́má ba bɛcamɛna biimée, a bɛ́ɛmba fonáalú.
47001004	A có fuugenye ɛdɛ́má naá doséésényée dɛ́cɔ́ duimée, go busío bá goŋaá a có fáa magɛ́nda má go fuugenye ɛdɛ́má ya biimée báaba bá lɔ́mɔ́ naá bɛdɔmbɔ, go odɛ́má yá go fuuge yɔ́ɔyɔ bɛcɔ́ moatɛ́ dɛ bɛananamɔ́ naá boayá bá Asaŋa.
47001005	Ɛɛ́ɛŋ, caŋa mmue aŋa Kilítusu a mbɔɔ́ ɔ́bɛ́gɔ́nɔ́ɔ makɔ́nɔ́ go busío bɛ́cɔ́, caŋa tɔ́nɔ mmue, naá gobálada gɛ́cɔ́ gɔ́ɔgɔ na Kilítusu, dɛ bɛananamɔ́ gofuuge gɛ́cɔ́ gá odɛ́má.
47001006	Dɛ lɛ́ naá metúkelíe, kanɛ́ bó lɔ́mɔ́ goŋaá Asaŋa a nyó fáa gofuuge gá odɛ́má, a nyó sódio. Dɛ lɛ́ naá gofuuge gá odɛ́má, kanɛ́ bó lɔ́mɔ́ goŋaá odɛ́má gofuuge yɔ́ɔyɔ no bɛananamɔ́ naá Asaŋa yó nyó fáa gokélemene bɛdɔmbɔ bímmue eé bímmue bɛ́ɛbɛ bɛɛcɔ́ɔ tɔ́nɔ dɛ lɔ́mɔ́ kɔ́ɔ.
47001007	Kɔ́ɔ, mbémineminie yɛcɔ́ yɛ́ɛyɛ dɛ bɛananamɔ́ naá boayá bɛ́nyɔ́ ɛ lɛ́ tɛ́ŋɛ́tɛŋɛ; dɛ íyimene dɛ amɔ́ no gɔ́lɔnɔ bodáŋɔ naá bɛdɔmbɔ bɛ́cɔ́, Asaŋa a nyó fuugenye tɔ́nɔ ɛdɛ́má aŋa a có fúugenyemú bɛɛcɔ́ɔ.
47001008	Mammana, bolimóní, dɛ dɛ lɛ́gálɛ́gáa goŋaá dɛ lɔbɛnɔ kanɛ go nyó lincie goŋaá gɛɛmba gɛ́ɛgɛ dɛ lɔ́mɔ́ luménéelú na gɛ́ naá gigísi gá cí gá Esíi, gɛ́ mba có nɔdɛ́nɔ́ɔ makɔ́nɔ́ bó báá dómbá bogaaga bɔ́ɔbɔ dɛ mbaá lɔmɔ́ na bɔ́ɔ, bó báá ncó go éme goŋaá, dɛ dɛ gɔnɔ́ bɛa akɛ́ mbémineminie ya go pamba.
47001009	Ɛɛ́ɛŋ, dɛ mba bɛáa mbééníŋínyí ya goŋaá medúgú mɛ́cɔ́ má gɛɔyɔ má á sómbɛ́gɛ́ná. Bó mbaá bádómbánáa nɔ́ɔnɔ goŋaá dɛ dɛ gɔnɔ́ go ágá mbémineminie yɛcɔ́ naá bɛcɔ́ moatɛ́, kanɛ́ dɛ yɛ ágá naá Asaŋa mokáa mɔ́ɔnyɔ a fúfunemú begúe.
47001010	Mɔ́ɔ a lɔ́mɔ́ có sódíolú go mbɔ́dɔ ya nigúe aŋa yɛ́ɛyɛ nɔ́ɔnɔ; a nɛ́ ɛ́dana naá busío a có pembenye go nɛ́; dɛ mba ágá odɛ́má yɛ́cɔ́ naá mɔ́ɔ, a ŋgɛ ɛ́dánáa naá busío a có sódonyo gɔgɔ́.
47001011	Bodáŋɔ bɛ́nyɔ́ tɔ́nɔ bó lɛ́ kɔ́ɔ go mbósógólí yɛnyɔ́ go busío bɛ́cɔ́; kɔ́ɔ, niibo nɛ́ɛnɛ dɛ ŋgaá bɛáa naá boayá bá Asaŋa go mbósógólí sá gɛcɛcá gá batɔ, batɔ gɛca tɔ́nɔ bá ŋga béhiigíi Asaŋa go busío bɛ́cɔ́.
47001012	Ɛɛ́ɛŋ, gobéségisegi gɛ́cɔ́ gó lɔ́mɔ́ goŋaá odɛ́má yɛ́cɔ́ yó do có goománɛ́náa go boóma, dɛ mbɔ ɔyɔ́ naá boayá bá batɔ bá cí, dómbá dómbáa naá bɛɛnyɔ́ɔ, na ibésiisie na bummúmpúu, mɔ́ɔmɔ mó ɛ́damɔ́ go úlene naá Asaŋa, caá akɛ́ go nciŋí ya batɔ, kanɛ́ na niibo ná Asaŋa.
47001013	Dɛ dɛ nyó ɔ́ŋɛ́nɔ́nɔ́ɔ kanɛ́ boóma búncodío, aáŋa caá goana bɔ́ɔbɔ no banamɔ́, no gɔnɔ go ɔ́bɔnɔ. A nco go éme godɔ́ɔdɔ, no có ɔ́bɔnɔ gigísi. Kanɛ́ mbémineminie yɛcɔ́ ɛ lɔ́mɔ́ goŋaá no có ɔ́bɔ púmú púmú. Mammana, dɛ lɔ́mɔ́ dɛ amɔ́, dɛ béségisegi gɛ́nyɔ́; caŋa mmue aŋa bɛɛnyɔ́ɔ no ná béségisegimú gɛ́cɔ́ naá buisí bá Daadáa Yésusu goncogunde.
47001015	Na toodo odɛ́máa yɛ́ɛyɛ gɔ́ɔ ŋgaá lɔmɔ́ ndɛ́galɛga go manɛ dómba naá bɛɛnyɔ́ɔ go goŋaá no gɔnɔ ŋgɛ́na, bɛyaŋa bɛ́nyɔ́ bɛ́ gɔnɔ bɛ́ɛmba makɔ́nɔ́.
47001016	Ndɛ́ hɔ́ɔlɔ́ naá bɛɛnyɔ́ɔ, ŋgɛ́da naá Masɛdóanɛ, ŋgúlukie naá Masɛdóanɛ, nco gunde naá bɛɛnyɔ́ɔ, go goŋaá no kedinye buimée bɔ́ɔbɔ bó lɔ́mɔ́ bá go túgune go oŋɛndɔ yámɛ naá Yudée.
47001017	Naá nokɛsa námɛ nɔ́ɔnɔ, bó do mbáá lɛ goŋaá ndɛ́ kanɛ nciŋí, ɛ́na lí, bó lɔ́mɔ́ bɛsaŋasaŋa bá batɔ; gó nco go éme goŋaá mbɛ́ɛmba mɔtɔ ba bɛlɛ́mbɛ bɛ́andɛ́; na «Ɛɛ́ɛŋ» na «Akɛ́ɛ.»
47001018	Mammana Asaŋa a lɛ́ nnyimé yamɛ, nogálɔ nɔ́ɔnɔ dɛ mbaá nyó dúmbínyée nó do mbáa lɛ ná bɛlɛ́mbɛ bɛ́andɛ́, nɔ́ɔ «Ɛɛ́ɛŋ», nɔ́ɔ «Akɛ́ɛ.»
47001019	Ɛɛ́ɛŋ! Moɔnɔ́ ba Asaŋa, Yésu Kilítu|Kilítusu (Christ):, mɔ́ɔnyɔ dɛ mbaá nyó dúménínyée, yɔmɔ́ɔ Póolo, Sɛlɛfɛ́ŋɛ na Timotée, a dɛ mbáa lɛ ba bɛlɛ́mbɛ bɛ́andɛ́, mɔ́ɔ «Ɛɛ́ɛŋ», mɔ́ɔ «Akɛ́ɛ», a lɔ́mɔ́ goana «Ɛɛ́ɛŋ».
47001020	Mammana, «Ɛɛ́ɛŋ» mɔ́ɔnyɔ mɔ́ɔ a hóogonyomú tánɔ sá Asaŋa iŋkimée. Tɔ́nɔ gɛ́hɛ́ gɔ́ɔ dɛ oyanɛnamɔ́ Asaŋa go nigúmi nɛ́hɛ́ dɛ amɔ́ Aamɛnɛ.
47001021	Asaŋa mɔ́ɔ a mbaá có iyídé, mɔ́ɔ a gɔnɔmɔ́ có gíndenye nɛnyɔ́ kɛ́ naá gobálada gɔ́ɔgɔ na Kilítusu.
47001022	Mɔ́ɔ a mbaá gɔnɔ́ có ágá gibélincígínyí gɛ́hɛ́, a báá có fáá Giliíli bɛhɛ́ naá odɛ́má, bó dúfenye goŋaá dɛ ɔ́bɛnɔnɔ nɛhɛ́. Giliíli moánɛ mɔ́ɔ a lɔ́mɔ́ bodáŋɔ bá busío naá madáŋɔ máama a có bɛ́dɛganɛnamɔ́.
47001023	Ɔ́bɔ́ nɔnɔ kanɛ́ bese bese goŋaá aáŋa ndɛ́ kanɛ go nco gunde naá Kɔlɛ́ɛntɛ, bó mbaá lɛ goŋaá cɛ ncó nyó ága naá gɛdɔmbɔ. Asaŋa a lɛ́ ŋgominyo yamɛ, aáŋa mbelebele, ŋgáa kúe.
47002001	Naá bámɛ boayá, aáŋa ndɛ́ gedíelú goŋaá cɛ ncó gunde hɔ́ɔlɔ́, bó mbaá lɛ goŋaá cɛ ɛ́dánáa naá busío nnyó gídenine makánya má odɛ́má.
47002002	Bó do báá goŋaá mɔ́ɔnyɔ a páananamɔ́ bɛyaŋa, mɔ́ɔ yɔmɔ́ɔ kɔnɔmɔ́ mo ágana makánya má odɛ́má.
47002003	Kálata yamɛ yɛ́ɛyɛ mbɔɔ́ ɔ́ŋɔ́ cóá ɛ mbaá lɛ goŋaá, cɛ bolá hɔ́ɔlɔ́, cɛ gídé makánya má odɛ́má naá boayá bá báaba bá mbaá lɛ ba go páa bɛyaŋa. Ŋgíyimene bese goŋaá gɛcamɛna giimée gɛ́ɛgɛ ndɔ́mɔ́ naá bɛyaŋa, bɛɛnyɔ́ɔ tɔ́nɔ no lɛ́ naá bɛyaŋa.
47002004	Ɛɛ́ɛŋ, na makánya má odɛ́má makɔ́nɔ́, na biósino dácɛ naá oŋgíso, gɔ́ɔ mbaá nyó ɔ́ŋɛ́nɔ́ kálata moánɛ, caá akɛ́ go go nyó ága makánya má odɛ́má, kanɛ́ bó mbaá lɛ go goŋaá no íyime no amɔ́ nnyó maamana makɔ́nɔ́.
47002005	Gɔ́ɔgɔ mɔtɔ ummue naá bɛɛnyɔ́ɔ a ŋamɔ́ boóma bá makánya má odɛ́má, bó do báá gámɛ, kanɛ́ bó lɔ́mɔ́ go bɛɛnyɔ́ɔ biimée, ɛ́na go nɛnamá ná batɔ naá olɔŋɔ yɛ́nyɔ́, go goŋaá dɛ dɛ bíísínyée go gálɛda.
47002006	Go mbɔ́dɔ ya mɔtɔ aŋa yɛ́ɛyɔ nɔ́ɔnɔ, gocoomɛdɛna gɔ́ɔgɔ gɛca naá olɔŋɔ yɛ́nyɔ́ gɛ́ mo coomɛdɛnamɔ́ gó háanana.
47002007	Naá nnyimé yɛ́ɛyɔ hɔ́ɔlɔ́, mo hééhínyéemú nɔnɔ, no mo gúluminye go goŋaá a dɛ dɔ́bɔ́ɔ ɛ ɛ́dana naá busío na makánya má odɛ́má makɔ́nɔ́.
47002008	Ŋgaá nyó úhúné kanɛ́ goŋaá no mo dúfie gɛnɔ́ɔ́nɛ́nɔ́ gɛ́ɛgɛ no lɔ́mɔ́ na gɛ́ naá boayá bɛ́hɛ́;
47002009	goŋaá go nyó ɔ́ŋɛ́nɔ gɔ́ɔgɔ ndɔ́mɔ́ nyó ɔ́ŋɛ́nɔ́ɔlú, gó mbaá lɛ go go ɛ́na aáŋa no lɛ́ na ŋgɔ́bɛnɔ go boóma buimée.
47002010	Kɔ́ɔ bó lɔ́mɔ́, uŋkimée mɔ́ɔnyɔ no mo héehinyemú, yɔmɔ́ɔ tɔ́nɔ mmo héehinye. Yɔmɔ́ɔ caá kéehinye goŋaá bó á bɛ́ɛ́mbá goŋaá kéehinye mɔtɔ go boóma bá gɛbɛ́, ŋŋananamɔ́ nɔ́ɔ go busío bɛ́nyɔ́ naá busío bá Kilítusu|Kilítusu (Christ):,
47002011	Sátana|Sátana (Satan): a dɛ ɛ́yá ba go ɛ́na pɛ́ naá boayá bɛ́cɔ́, goakɛ́ dɛ íyimene moloolio mɛ́hɛ́ bese bese.
47002012	Gɔ́ɔ ŋgɛ́damɔ́ bola naá Tolóasɛ go go dúmenye Gɛnɔ́gɔ́ gá Cɔ́mɔ gá Kilítusu|Kilítusu (Christ): hɔ́ɔ, kanɛ́ akɛ́ aŋa Daadáa a mbaá kedínyée pɛ́ ya buelí bámɛ hɔ́ɔ,
47002013	ndɛ́ kanɛ go bɛ́ɛmba odɛ́má puu, goakɛ́ cɛ mbá gíde ondimóní bamɛ Tíite. Gɔ́ɔ mbó bédíigenyemú go go ádogana, mbáá gɔ́lɔ́ pɛ́ go go ɛ́dá naá Masɛdóanɛ.
47002014	Dɛ béhiigi Asaŋa mɔ́ɔnyɔ a có áganamɔ́ gɛcamɛna giimée naá gɛlɔŋɔlɔ́ŋɔ́ gá gɛmánɛgɛna gá Kilítusu; mɔ́ɔ mɔ́ɔnyɔ a yɔgɔnɔmɔ́ goŋaá dɛ sénigenye aŋa ofɔ́fɔ́ yá alabɛ́nda, goíyime gá Kilítusu naá cí iŋkimée.
47002015	Mammana, dɛ lɛ́ go busío bá Asaŋa aŋa ofɔ́fɔ́ yá alabɛ́nda yá Kilítusu naá kadɛ́gadɛ́ɛ ya báaba bá lɔ́mɔ́ naá pɛ́ ya gisódio, na naá kadɛ́gadɛ́ɛ ya báaba bá lɔ́mɔ́ naá pɛ́ ya goyíme.
47002016	Go báaba bá lɔ́mɔ́ naá pɛ́ ya go yíme, ofɔ́fɔ́ yɔ́ɔyɔ yó lɛ́ ofɔ́fɔ́ yá nigúe yɔ́ɔyɔ yó bó fúugenyemú; kanɛ́ go báaba bá lɔ́mɔ́ naá pɛ́ ya gisódio, ofɔ́fɔ́ yɔ́ɔyɔ yó lɛ́ ofɔ́fɔ́ yá gɛɔyɔ yɔ́ɔyɔ yó bó fáananamɔ́ gɛɔyɔ. Kɔ́ɔ, ánɛ́ɛ a lɔ́mɔ́ ba go bɛ́ɛmba naá odɛ́nɛ́ yá go yɔgɔnɔ buelí aŋa bɔ́ɔbɔ nɔ́ɔnɔ o?
47002017	Bɛɛcɔ́ɔ dɛ dɛ báá kanɛ́ aŋa gɛca gá bóncodío gɛ́ɛgɛ gɛ́ lɔ́mɔ́ hɔ́ɔ go nobóda na nogálɔ ná Asaŋa; dɛ yɔgɔnɔ buelí bá Asaŋa na mammana iŋkimée, mɔ́ɔ a có fáananamɔ́ bogaaga, dɛ yɔgɔnɔ naá busío bɛ́hɛ́ naá gobálada gɔ́ɔgɔ na Kilítusu.
47003001	Gɔ́gɔ́ɔ gó lɔ́mɔ́ goŋaá dɛ gɔnɔ bayɛga go bóoyoya bɛɛcɔ́ɔ moatɛ́ lí? Ɛ́na akɛ́, no gɛ́ganamɔ́ no amɔ́ dɛ nyó dúfie bakálata báaba bá loodonyomú goŋaá dɛ háanana naá odɛ́nɛ́ moánɛ aŋa batɔ bóntió bú úhenemú, ɛ́na gɔnɔ́ goŋaá bɛɛnyɔ́ɔ moatɛ́ no ɔ́ŋɔ bakálata bá go có ségisegi lí?
47003002	Bɛɛnyɔ́ɔ báa no lɔ́mɔ́ kálata yɛcɔ́ moánɛ, ɔ́ŋɔ́ɔlú naá ɛdɛ́má yɛcɔ́; kálata yɛ́ɛyɛ mɔtɔ uŋkimée i íyimenemú a gɔnɔ yɛ bana.
47003003	Ɛɛ́ɛŋ! bó lɛ́ mammana, bɛɛnyɔ́ɔ no lɔ́mɔ́ kálata yɛ́ɛyɛ Kilítusu|Kilítusu (Christ): a mbɔɔ́ ɔ́ŋɔ́, bɛɛcɔ́ɔ dɛ báá nyó yɛ béékínyée; ɛ lɛ́ ɔ́ŋɔ́ɔlú caá akɛ́ na hɛɔ́ŋɔ há batɔ, kanɛ́ na Giliíli ba Asaŋa ogɔ́sɔ. Ɛ lɛ́ ɔ́ŋɔ́ɔlú caá akɛ́ naá gɛgɔ́gɔ́ gá ɛdánɛ́, kanɛ́ naá ɛdɛ́má ya batɔ.
47003004	Dɛ gálagala nɔ́ɔnɔ goŋaá dɛ ágana odɛ́má yɛ́cɔ́ naá Kilítusu go busío bá Asaŋa.
47003005	Dɛ dɛ ŋanánáa nɔ́ɔnɔ go go báhóda gɛ́cɔ́ gá moatɛ́ aŋa gó ɛ́damɔ́ go úlene naá bɛcɔ́ moatɛ́, bogaaga bɛ́cɔ́ bó ɛ́damɔ́ go úlene naá Asaŋa.
47003006	Mɔ́ɔ a có fáananamɔ́ bogaaga bá go yɔgɔnɛnɔ gɛpáa gá gɛlada bugúle|Gɛlada bugúle (Alliance): gɛ́ɛgɛ gɛ́ lɔ́mɔ́ gɛ́ dɛ ɔ́bɔ́nɛ́nɔ́ɔ na gicele gá ɔ́ŋɔ́ɔlú, kanɛ́ na Gimmúmpúu gá Giliíli. Ɛɛ́ɛŋ, gicele gá ɔ́ŋɔ́ɔlú gɛ́ ubenye batɔ naá gɛsɛnɛ, Giliíli mɔ́ɔ a fáanana gɛɔyɔ.
47003007	Dogálɔ dá gicele dɔ́ɔdɔ dó ónanɛnamɔ́ dó mba lɛ́ dɛlá dɛlá naá gɛgɔ́gɔ́ gá ɛdánɛ́, nigúmi ná Asaŋa nɛ́ báá bonyáa naá gɛcamɛna moánɛ. Nɛ́ mba bonyáa naá busío bá Mɔ́sɛsɛ, mbɔ́dɔ yɛ́ɛyɛ baaná bá Ɛ́sɛlahɛ́ɛlɛ ba mbaá lɛ bá dɛ bɛáa kélemene ya go bó núune cɛŋɛ, asáa gɔgɔ́ nigúmi ná ndiemi nɛ́ dɛ mbá gɛ́ga.
47003008	Nɛ́ɛnɛ kanɛ́ nigúmi ná Giliíli nɛ́ ga ná ŋá nɛ́ dɛ dómbáa go bonyáa naá buelí bá gɛ́ o?
47003009	Aáŋa buelí bá gicele bɔ́ɔbɔ bú ubenyemú batɔ naá gɛsɛnɛ bó mba gúmée, bɔ́ɔbɔ bá botɛ́nɛ́ɛ bó ŋga gɔnɔ́ gúme bó dómba nɔ́ɔnɔ.
47003010	Ɛɛ́ɛŋ, dɛ amɔ́ dɛ eninye nigúmi ná gicele nɛ́ɛnɛ nɛ́ mbaá lɛ cóá na nɛ́ɛnɛ ná botɛ́nɛ́ɛ nɛ́ɛnɛ nɛ́ lɔ́mɔ́ godɔ́ɔdɔ, ná godɔ́ɔdɔ nɛ́ bonya nɛ́ dómbana.
47003011	Mammana, aáŋa boóma bá kanɛ go gɛ́ga bó mba bɛáa nigúmi, bó lɛ́ tɔ́nɔ mammana goŋaá bɔ́ɔbɔ bá go gɛ́ga bó ŋga bɛáa nigúmi bó dómba.
47003012	Na mbɔ́dɔ ya toodo odɛ́máa aŋa yɛ́ɛyɛ náana, dɛ gálagala moóma má Asaŋa daŋɛ́daŋɛ.
47003013	Dɛ dɛ ŋanánáa aŋa Mɔ́sɛsɛ mɔ́ɔnyɔ a mbaá lɛ a báboɛgana busío goŋaá baaná bá Ɛ́sɛlahɛ́ɛlɛ bá dɛ ɛ́ná mamaná má gobonya gá kanɛ go gɛ́ga.
47003014	Kanɛ́ nciŋí yabɔ́ ɛ mba bɛ́ɛ́mbá naá mbíno. A nco go éme godɔ́ɔdɔ yɛ́ɛyɛ, gɔ́ɔgɔ bá banamɔ́ Ŋgɔ́ŋɛ́ naá gɛcóá gá gɛlada bugúle, mbíno yɛ́ɛyɛ ɛ lɛ́ hɔ́ɔ. Ɛ lɛ́ gɔgɔ́ hɔ́ɔ, goakɛ́ naá Kilítusu gɔ́ɔ ɛ ságɛnanamɔ́.
47003015	Ɛɛ́ɛŋ! a nco go éme godɔ́ɔdɔ, aŋa bá banamɔ́ bakálata bá Mɔ́sɛsɛ, mbíno ɛ lɛ́ naá odɛ́má yábɔ́.
47003016	Mbíno ɛ dómbanamɔ́ gɛcamɛna gɛ́ɛgɛ mɔtɔ a kikilidiemú gɛɔyɔ gɛ́hɛ́ naá Daadáa.
47003017	Mammana, Daadáa a lɛ́ Giliíli, gɔnɔ́, anáa Giliíli ba Daadáa a lɔ́mɔ́, bofilíi bó lɛ́ hɔ́ɔ.
47003018	Go bɛɛcɔ́ɔ biimée báaba dɛ lɔ́mɔ́ dɛ dɛ gɔnɔ́ bɛ́ɛmba naá mbíno, dɛ gunde dɛ sána gise gá nigúmi ná Daadáa, dɛ lɛ́ bénúgíelú naá gieninye gímmue eé gímmue. Nigúmi nɛ́cɔ́ nɛ́ bonya nɛ́ dómba gɛcamɛna giimée go gobálada gɛ́cɔ́ gɔ́ɔgɔ na Daadáa mɔ́ɔnyɔ a lɔ́mɔ́ Giliíli.
47004001	Asaŋa mɔ́ɔ a mbaá có fáá buelí bɔ́ɔbɔ go ŋgɛ́na mahana yɛhɛ́, gó moánɛ dɛ lɔ́mɔ́ dɛ dɛ obánáa bɛnamá.
47004002	Dɛ bíí inyé moóma má odóɛ gonóa mɔ́ɔmɔ mó báŋananamɔ́ naá nɛɔsɛgɔ; dɛ ɔyɔ kanɛ moloolio, dɛ dɛ kɔ́nɔ́ɔ nogálɔ ná Asaŋa. Moatɛ́, dɛ nó oya na mammana iŋkimée go goŋaá batɔ biimée bí íyime mbɔ́dɔ sá batɔ sɛ́ɛsɛ dɛ lɔ́mɔ́ naá busío bá Asaŋa.
47004003	Aáŋa Gɛnɔ́gɔ́ gá Cɔ́mɔ gɛ́ɛgɛ dɛ dúmenyemú gɛ́ lɛ́ boáalú, gɛ́ lɔ́mɔ́ boáalú go busío bá báaba bá lɔ́mɔ́ naá pɛ́ ya goyíme.
47004004	Bá dɛ olímónyóo goŋaá, Sátana, asaŋa ba cí yɛ́ɛyɛ a báá go buige muúne mábɔ́. A bó legene go núune gise gá Gɛnɔ́gɔ́ gá Cɔ́mɔ gɛ́ɛgɛ gɛ́ dúfenyemú nigúmi ná Kilítusu|Kilítusu (Christ):, mɔ́ɔ mɔ́ɔnyɔ a lɔ́mɔ́ gieninye gá Asaŋa.
47004005	Bɔ́ɔbɔ dɛ dúmenyemú, bó do báá bɛɛcɔ́ɔ moatɛ́, bó lɔ́mɔ́ Yésu Kilítu, Daadáa. Bɛɛcɔ́ɔ moatɛ́ dɛ béfínenye boyogóní bɛ́nyɔ́ go busío bá Yésusu.
47004006	Mammana, Asaŋa mɔ́ɔnyɔ a mbaá gálɛ́dá a amɔ́, ŋgáa gise gɛ́ bonya naá kadɛ́gadɛ́ɛ ya mbíno, a lɔ́mɔ́ mɔ́ɔ moatɛ́ a bonyamɔ́ naá ɛdɛ́má yɛcɔ́. A báá lɛ́gá go fáá gise go go lincie nigúmi nɛ́hɛ́ nɛ́ɛnɛ nɛ́ bonyamɔ́ naá busío bá Kilítusu.
47004007	Kanɛ́ bɛɛcɔ́ɔ báaba Asaŋa a mbaá có fáá bonɔ́mɛ bɔ́ɔbɔ, dɛ lɛ́ aŋa motɛ́lɛ́a má noma, go go dúfie goŋaá bogaaga bá kanɛ gieninye bɔ́ɔbɔ bó ɛ́damɔ́ go úlene naá Asaŋa caá akɛ́ naá bɛɛcɔ́ɔ.
47004008	Bá có nɔdɛnɔ maayá miimée, kanɛ́ bá dɛ có nasáa; bá có ágana naá bɛdɔmbɔ, kanɛ́ dɛ dɛ obánáa bɛnamá.
47004009	Bá có séesenye, kanɛ́ Asaŋa a dɛ có dɛ́ɛ́nánáa; bá có dɛ́anana, kanɛ́ bá dɛ có níŋísée kɔndɔ́ go cí.
47004010	Náana, mbɔ́dɔ ya nigúe ya Yésusu ɛ lɛ́ gɛcamɛna giimée naá nnyɔ́dɔ sɛ́cɔ́, go goŋaá, gɛɔyɔ gá Yésusu gɛ́ bédúfenye go nnyɔ́dɔ sɛ́cɔ́.
47004011	Naá gɛɔyɔ gɛ́cɔ́ giimée, dɛ lɛ́ dambɛ́gáalú go nigúe go busío bá Yésusu; go goŋaá, bɛ́ ɛ́nana gɛɔyɔ gá Yésusu naá nnyɔ́dɔ sɛ́cɔ́ sɛ́ɛsɛ sɛ́ ná gúenenemú.
47004012	Gɔ́ɔ bó lɔ́mɔ́, bɛɛcɔ́ɔ dɛ lɛ́ na nigúe go boayá, bɛɛnyɔ́ɔ, gɛɔyɔ go boayá go busío moánɛ.
47004013	Dɛ bɛanana gioliminyo gímmue eé gímmue aŋa Ŋgɔ́ŋɛ́ yɛ oyamɔ́ yɛ amɔ́: «Mbo olímínyóo, gɔ́ɔ mbaá gálágáláa.» Bɛɛcɔ́ɔ tɔ́nɔ dɛ olimonyo nɔ́ɔ caŋa mmue, gó moánɛ dɛ gálagalamɔ́.
47004014	Ɛɛ́ɛŋ, dɛ íyimene dɛ amɔ́, mɔ́ɔnyɔ a mbaá fúfúné Daadáa Yésusu, a ŋga có fúfúné tɔ́nɔ caŋa mmue aŋa Yésusu, a có ága olɔŋɔ nɛnyɔ́ naá boayá bɛ́hɛ́.
47004015	Gɔ́ɔ, buimée bɔ́ɔbɔ dɛ gɔ́lɔnɔmɔ́ gɛdɔmbɔ go bɔ́, bó lɔ́mɔ́ go busío bɛ́nyɔ́; dɛ ŋananamɔ́ nɔ́ɔ goŋaá niibo ná Asaŋa nɛ́ goma, nɛ́ báakɛna gɛcɛcá gá batɔ, bɛ́ ɛ́da go mo búlugeninye mbósógólí sá bibéhiigí go nigúmi nɛ́hɛ́.
47004016	Go busío moánɛ, dɛ dɛ bósó go obana bɛnamá, akɛ́ bó húme goŋaá nnyɔ́dɔ yɛcɔ́ ya boɔtɔ yɛ ɛ́ya ya go sola, odɛ́má yɛ́cɔ́ yó ɛ́yana gɛpáa gɛcamɛna giimée.
47004017	Mammana, bɛdɔmbɔ bɛ́cɔ́ bɛ́ɛbɛ bɛ́ lɔ́mɔ́ go gɛcamɛna, bɛ́ lɛ́ láhɔ láhɔ, dɛ amɔ́ dɛ eninye na gilúututu gá nigúmi ná kanɛ mmanɛ́náa nɛ́ɛnɛ bɛdɔmbɔ moánɛ bɛ́ có gedinye gedinyemú.
47004018	Odóɛ yɛ́cɔ́ yá bosɔ́mɔ yó do báá boóma bɔ́ɔbɔ batɔ bɛ́ ɛ́nanamɔ́, kanɛ́ yó lɔ́mɔ́ bɔ́ɔbɔ bá lɔ́mɔ́ bá dɛ ɛ́nánáa; bɔ́ɔbɔ batɔ bɛ́ ɛ́nanamɔ́ bó lɛ́ go gɛcamɛna, kanɛ́ bɔ́ɔbɔ bá lɔ́mɔ́ bá dɛ ɛ́nánáa, bó gɛ́ga bɛcamɛna biimée.
47005001	Dɛ íyimene bese goŋaá nnyɔ́dɔ yɛ́ɛyɛ dɛ ɔyɔmɔ́ na yɛ́ naá cí háalá ɛ lɛ́ aŋa gincumu. Kɔ́ɔ gó lɔ́mɔ́, yɛ amɔ́ ɛ dɛ́aŋa, dɛ bɛanana ndáŋɛ ya Asaŋa go fóaga, kɛ́gɛ́ná ya bɛcamɛna biimée naá mmoɛná; ɛ dɛ báá buelí bá mɔtɔ.
47005002	Dɛ lɛ go ɛ́da go híme, dɛ kɔndɛmɔ odɛ́má dɛ amɔ́ gásɛ́ dɛ á bécucényée na nnyɔ́dɔ kɛ́ yɛ́ɛyɛ dɛ lɔ́mɔ́ na yɛ́, kɛ́gɛ́ná yɛcɔ́ ya bɛcamɛna biimée.
47005003	Bó ŋa goŋaá bá dɛ có ɛ́ná aŋa dɛ lɛ́ nnyɔ́dɔ gɔdɔɔ́, kanɛ́ na bɛla.
47005004	Ɛɛ́ɛŋ, bɛɛcɔ́ɔ báaba dɛ ɔyɔmɔ́ naá cí háalá na nnyɔ́dɔ yɛcɔ́ yɛ́ɛyɛ ɛ lɔ́mɔ́ aŋa gincumu, bɛdɔmbɔ bɛ́ có nɔdɛnɔ dɛ híme; goakɛ́ dɛ dɛ maamánáa go bóodona nnyɔ́dɔ yɛ́ɛyɛ dɛ lɔ́mɔ́ na yɛ́, kanɛ́ dɛ fúmbemú go bécucenye na yɛ́ kɛ́, kɛ́gɛ́ná ya mmoɛná, gó húme goŋaá bɔ́ɔbɔ bó lɔ́mɔ́ bó do gúénénée, bó cúbene bɔ́ɔbɔ bó gúenenemú.
47005005	Asaŋa moatɛ́ moatɛ mɔ́ɔ a mbaá gedíe gonúgenye gɔ́ɔgɔ; a báá dóáná go có fáa Gimmúmpúu gá Giliíli mɔ́ɔnyɔ a lɔ́mɔ́ bodáŋɔ bá busío naá madáŋɔ máama a có bɛ́dɛganɛnamɔ́.
47005006	Dɛ lɛ́ nɔ́ɔnɔ kanɛ́ dácɛ na mbémineminie, akɛ́ aŋa dɛ íyimenemú bese dɛ amɔ́ gɛcamɛna giimée gɛ́ɛgɛ dɛ gɔ́ ɔyɔmɔ́ na nnyɔ́dɔ yɛcɔ́ yɛ́ɛyɛ, dɛ lɛ́ halaháláa na kɛ́gɛ́ná ya Daadáa,
47005007	goakɛ́ gioliminyo gɛ́ gɛ́ có indenyemú, caá akɛ́ bɔ́ɔbɔ dɛ ɛ́nanamɔ́.
47005008	Ɛɛ́ɛŋ, dɛ lɛ́ na mbémineminie dácɛ, gɔ́ɔ dɛ lɛ́galɛgamɔ́ go úlukie naá nnyɔ́dɔ yɛ́ɛyɛ dɛ lɔ́mɔ́ kɔ́ɔ yɛ́ɛyɛ go go ɛ́da lukumene na Daadáa.
47005009	Tɔ́nɔ pegíné yɛcɔ́ ɛ lɔ́mɔ́ goŋaá dɛ fɛɛna Daadáa, akɛ́ dɛ lɔbɛnɔ na nnyɔ́dɔ yɛ́ɛyɛ dɛ lɔ́mɔ́ kɔ́ɔ, akɛ́ dɛ úlukie kɔ́ɔ.
47005010	Mammana, gó úhene goŋaá bɛɛcɔ́ɔ biimée dɛ dambɛmɛda naá busío bá Kilítusu|Kilítusu (Christ):, a sómba gɛsɛnɛ gɛ́cɔ́, onyɔ moánɛ a dáŋaba bɛsoɛná go gɛɔyɔ gɛ́ɛgɛ a á nɔ́ ɔyɔ́ɔ na nnyɔ́dɔ yɛhɛ́, akɛ́ go besé, akɛ́ go bobɛ́.
47005011	Dɛ íyimene ŋkádɛ bó lɔ́mɔ́ gohálamanana gá Daadáa, boóma moánɛ dɛ fúmbemú goŋaá batɔ bó oliminyo. Asaŋa a có íyimene bese bese, kɔ́ɔ mbéeniŋenyemú caá, naá ɛdɛ́má yɛnyɔ́, no có íyimene tɔ́nɔ.
47005012	Dɛ dɛ lɛ́gálɛ́gáa go béségi bɛɛcɔ́ɔ moatɛ́ naá boayá bɛ́nyɔ́, kanɛ́ dɛ lɛ́galɛgamɔ́ go nyó dúfie pɛ́ ya goŋaá no béségisegi gɛ́cɔ́; náana, no bɛa bɔ́ɔbɔ no lɔ́mɔ́ bá go baga batɔ báaba bá béségimú go moóma má oŋgíso, caá akɛ́ go bɔ́ɔbɔ bó lɔ́mɔ́ naá odɛ́má.
47005013	Aáŋa bó lɛ́ mammana goŋaá dɛ lɛ́ biegu, bó lɔ́mɔ́ go busío bá Asaŋa gɔ́ɔ dɛ lɔ́mɔ́ nɔ́ɔ; kanɛ́ aáŋa dɛ lɛ́ na nciŋí, bó lɔ́mɔ́ go busío bɛ́nyɔ́.
47005014	Ɛɛ́ɛŋ, gɛnɔ́ɔ́nɛ́nɔ́ gá Kilítusu|Kilítusu (Christ): gɛ́ có gaŋɛna gɔ́ɔgɔ dɛ béeniŋenyemú dɛ amɔ́, ummue táŋɛ́ a mba gúé go busío bá batɔ biimée, gɔ́ɔ biimée bá bɛananamɔ́ bodáŋɔ go nigúe nɛ́hɛ́.
47005015	A mba gúé go batɔ biimée goŋaá báaba bɔ́ ɔyɔmɔ́, ba dɛ gɔnɔ́ go ɔyɔ go busío bábɔ́ bá moatɛ́, bɔ́ ɔyɔ go busío bá mɔ́ɔnyɔ a mbaá gúé a báá gɔnɔ́ fúfuge go busío bábɔ́.
47005016	Boóma moánɛ bɔ́ dɛ lɔ́mɔ́ dɛ dɛ gɔnɔ́ gɔ́lɔnɔ mɔtɔ go goɛ́na gá batɔ. Akɛ́ aŋa dɛ mbaá gɔ́lɔ́ Kilítusu cóá go goɛ́na gá batɔ, dɛ dɛ gɔnɔ́ mo gɔ́lɔnɔ nɔ́ɔ godɔ́ɔdɔ.
47005017	Aáŋa mɔtɔ a lɛ́ báladáalú na Kilítusu, a lɛ́ gɛpáa gá gigedie. Moóma má cóá mó á ságɛ́ná, má mofáa mɔ́ mó lɔ́mɔ́ hɔ́ɔ.
47005018	Buimée bó ɛ́damɔ́ go úlene naá Asaŋa mɔ́ɔnyɔ a mbaá bégedíe nɛcɔ́ gá Kilítusu; a báá có fáá buelí bá goŋaá dɛ oyanɛna batɔ bá bégedie nɛhɛ́.
47005019	Mammana, Asaŋa moatɛ́ mɔ́ɔ a lɔ́mɔ́ bégedíelú na batɔ biimée, a báá gondá gá Kilítusu; a lɛ́ kanɛ go bana bɛoba bábɔ́, a báá có fáá bɛɛcɔ́ɔ buelí bá go oya nogálɔ ná gobégedie na Asaŋa.
47005020	Gɔ́ɔ dɛ lɔ́mɔ́ naá odɛ́nɛ́ yá bedílímínyí go ufíno yá Kilítusu; bó lɔ́mɔ́ aŋa Asaŋa mɔ́ɔ a dɔ́ŋɔnɔmɔ́ batɔ a gonda gɛ́cɔ́ a amɔ́: Ŋgaá nyó bósógólídío go ufíno yá Kilítusu caá bégedíemú nɔnɔ na Asaŋa.
47005021	Kilítusu mɔ́ɔnyɔ a mbaá lɛ kanɛ go ŋa gɛlɔgɔ, naá undukí yɛ́cɔ́, Asaŋa a báá sómbá gɛsɛnɛ gɛ́hɛ́ aŋa a lɛ́ ulogílógí. Bó mba bádómbánáa nɔ́ɔnɔ goŋaá naá gobálada gɔ́ɔgɔ nɛhɛ́, dɛ bɛ́ɛmba bɛtɛ́nɛ́ɛ naá busío bá Asaŋa.
47006001	Kanɛ́ aŋa bó lɔ́mɔ́ goŋaá dɛ lɛ́ naá buelí bá Asaŋa olɔŋɔ nɛhɛ́, dɛ nyó bósógolonyo goŋaá no do dɛ́ɛ́ná niibo nɛ́hɛ́ nɛ́ɛnɛ no mbaá bɛáa nɛ́ dɛ ɛ́yá buelí bá dugúnú.
47006002	Mammana, Asaŋa o oya a amɔ́: «Aŋa gɛcamɛna gá go nyó ŋa besé na gá go nyó sódio gɛ́ mbaá háá, mmbɔ ɔ́bɔ́ mbósógolí yɛnyɔ́, mbáá nyó óhígínyóo.» Ɛ́ná nɔnɔ, gɛcamɛna moánɛ gá go nyó ŋa besé na gá go nyó sódio gɛ́ gɛ́gɛ́ɛ.
47006003	Go busío bá goŋaá buelí bɛ́cɔ́ bó bɛ́ɛmba kanɛ cigíi, dɛ báyáŋayaŋa goŋaá dɛ dɛ ágɛ́ná mɔtɔ go pɛ́ boóma bá goŋaá a kúkene.
47006004	Moatɛ́ naá pɛ́ iŋkimée, bɛɛcɔ́ɔ dɛ lɔ́mɔ́ goana boyogóní bá Asaŋa dɛ kélemenene na mbégumbene odɛ́máa iŋkimée bɛdɔmbɔ, bɛgaŋɛna, mayayɔ́,
47006005	megidenine, ncíbo sá bɛaŋɔ́, boologodo, medíge má go lala, bieŋgélí na ncaná.
47006006	Dɛ dúfenye goŋaá dɛ lɛ́ boyogóní bá Asaŋa go gɛɔyɔ gɛ́cɔ́ gá kanɛ biílo, go goíyime gɛ́cɔ́ gá mammana, go go bánona gɛ́cɔ́ na busi bɛ́cɔ́, go buelí bá Gimmúmpúu gá Giliíli|Gimmúmpúu gá Giliíli (Saint Esprit):, go mammana yɛcɔ́ ya gɛnɔ́ɔ́nɛ́nɔ́,
47006007	go go dúmbenye gɛ́cɔ́ gá nogálɔ ná mammana go bogaaga bá Asaŋa. Bɛlɛŋɔ bɛ́cɔ́ bá go noanana na bá go bɔ́bɔgɔbɔgɔ na bɛ́, bɛ́ lɛ go bɛ́ɛ́mba goŋanana gá bɔ́ɔbɔ bó lɔ́mɔ́ tɛ́nɛ́ɛ naá busío bá Asaŋa.
47006008	Dɛ lɛ́ báaba batɔ bá có búlugenye, bóncodío bá có fánɛnafanɛna, báaba bá có sɛga, bóncodío bá có hálamanana. Bá có gɔ́lɔnɔ aŋa bebelíbélí, asáa gɔgɔ́ dɛ oya mammana,
47006009	bá có núune aŋa bá dɛ có íyíménée, asáa gɔgɔ́ bá có íyimene bese bese; bá có gɔ́lɔnɔ aŋa dɛ lɛ́ bigúénú, asáa gɔgɔ́ dɛ lɛ́ bɛkɔ́sɔ kélititi. Bá có séesenye kanɛ go có óna.
47006010	Bá có fáanana mogódí, asáa gɔgɔ́ bɛɛcɔ́ɔ na bɛyaŋa; dɛ lɛ́ basógasoga, kanɛ́ dɛ íyienye batɔ gɛca banɔ́mɛnɔmɛ. Dɛ fóanɛna aŋa dɛ lɛ́ kanɛ boóma, asáa gɔgɔ́ dɛ bɛanana buimée fundu fundu.
47006011	Begúle bɛ́cɔ́ batɔ bá Kɔlɛ́ɛntɛ, dɛ lɛ́ nyó oyánɛ́náalú masɔ́mɔ daŋɛ́daŋɛ, dɛ báá nyó buunéné odɛ́má yɛ́cɔ́ uŋkimée uŋkimée.
47006012	Dɛ lɛ́ nyó dúfíelú gɛnɔ́ɔnɛ́nɔ́ gɛ́cɔ́, bɛɛnyɔ́ɔ, no báá buigé odɛ́má yɛ́nyɔ́.
47006013	Ŋgaá nyó gálɛ́dá aŋa baaná bámɛ caá, có maamánáamɔ́ nɔnɔ tɔ́nɔ, no có buunene odɛ́má yɛ́nyɔ́ uŋkimée uŋkimée.
47006014	No do dúmé olɔŋɔ na bindiolímínyóo Asaŋa. Botɛ́nɛ́ɛ na kanɛ kálamanana mó do báá ba go gɛ́ga múŋgulíe. Gise na mbíno mó do báá ba go bénebiginye.
47006015	Kilítusu|Kilítusu (Christ): a dɛ ŋgá bɛ́ɛmba ukelú na Sátana akɛ́ go buisí. Boóma bá go lada uŋgolímínyí na gindiolímínyóo bó do báá.
47006016	Púényí ɛ dɛ báá hɔ́ɔ na kɛ́gɛ́ná ya Asaŋa na yɛ́ɛyɛ ya bidugúnúu bá baasaŋa. Mammana bɛɛcɔ́ɔ dɛ lɛ́ kɛ́gɛ́ná ya Asaŋa ogɔ́sɔ aŋa Asaŋa moatɛ́ a mboó oyɛ́dá a amɔ́: «Ka ŋga gɛ́gáa, ŋŋɛnda naá kadɛ́gadɛ́ɛ yabɔ́, nná bɛ́ɛmba Asaŋa babɔ́, bɔ́ɔ, bá bɛ́ɛmba boɛ́nɔ bámɛ.»
47006017	Húmé nɔnɔ kanɛ́ naá kadɛ́gadɛ́ɛ ya batɔ bɔ́ɔbɔ, no bó yáŋɛmɛdɛna, Daadáa mɔ́ɔ o oyamɔ́ nɔ́ɔnɔ; no do báláfɛ́ná akɛ́ boóma bá búmmue bɔ́ɔbɔ bó lɔ́mɔ́ na biílo. Kɔ́ɔ yɔmɔ́ɔ, ka ŋgaá nyó gólío.
47006018	Nná bɛ́ɛmba isée go busío bɛ́nyɔ́, bɛɛnyɔ́ɔ no bɛ́ɛmba baaná banɔ́mɔtɔ́ na bá bakɔ́dɔ go busío bámɛ; nogálɔ ná Daadáa ba bogaaga buimée nɔ́nɔ́ɔ.
47007001	Bolimóní bámɛ bá odɛ́má, naá tánɔ iŋkimée sɛ́ɛsɛ dɛ bɛananamɔ́ sɛ́ɛsɛ, ŋgáa dɛ básogona bɛɛcɔ́ɔ moatɛ́ moatɛ́ biílo biiménénée bá nnyɔ́dɔ na bá giliíli; ŋgáa dɛ ága bogaaga dɛ ɔ́bɛnɔnɔ na Asaŋa go busío buimée, dɛ mo hálamanana.
47007002	Có gɛ́ndɛ́gɛ́náamɔ́ nɔnɔ naá ɛdɛ́má yɛnyɔ́; dɛ lɛ́ kanɛ go budide mɔtɔ, dɛ lɛ́ kanɛ go íyie mɔtɔ osógasoga, dɛ lɛ́ kanɛ go nyɛ́ɛna mɔtɔ.
47007003	No do bééníŋínyée no amɔ́ nnyó áganamɔ́ naá ncíbo ya gɛaŋɔ́ gɔ́ɔ kálagalamɔ́ nɔ́ɔnɔ, kanɛ́ mbáá go oyɛda caá, akɛ́ bó húme goŋaá dɛ gúe, akɛ́ bó húme goŋaá dɛ ɔyɔ, no lɛ́ naá ɛdɛ́má yɛcɔ́.
47007004	Ndɛ́ na gɛantá gá mbémineminie naá boayá bɛ́nyɔ́; mbéségisegi go busío bɛ́nyɔ́. No có bobonyo ɛdɛ́má naá bɛdɔmbɔ, go busío moánɛ, ndɛ́ na bɛyaŋa dácɛ bɔmbɔbɔmbɔ.
47007005	Ɛɛ́ɛŋ, naá gobola gɛ́cɔ́ naá Masɛdóanɛ, dɛ lɛ́ kanɛ go bɛa ŋgásɛ́ ya go fuugide, kanɛ́ dɛ lumenene na bɛdɔmbɔ mbɔ́dɔ iŋkimée. Batɔ bá có nuigenye, bɛɛcɔ́ɔ moatɛ́ na bofoá naá ɛdɛ́má.
47007006	Kanɛ́ Asaŋa mɔ́ɔnyɔ a bobonyomú ɛdɛ́má ya báaba bá bésiisenyemú, a mba có bobío na gobola gá Tíite.
47007007	Bó do mbáa lɛ goana go gobola gɛ́hɛ́, kanɛ́ tɔ́nɔ go gigúluminye gɛ́ɛgɛ a mbaá bɛáa naá bɛɛnyɔ́ɔ. A mba có oyáná aŋa no kɔndɛmɔmɔ́ odɛ́má no amɔ́ gásɛ́ no á gɔnɔ́ ŋgɛ́na, no bésíme bobɛ́ bɛ́nyɔ́, no fúmbe no amɔ́ gásɛ́ no á mbáfɛ́fá, bó báá ŋaáa goŋaá bɛyaŋa bámɛ bɛ́ gɔnɔ bɛ́ɛmba dácɛ bɔmbɔbɔmbɔ bɛ́ dómba.
47007008	Mammana, cɛ bésímée aáŋa kálata yɛ́ɛyɛ mmbaá nyó dómɛ́ná ɛ mba nyó fáá gokánya gá odɛ́má. Kanɛ́, aáŋa mmba bésímídé, ŋgɛ́nana caá kálata yɛ́ɛyɔ ɛ mba nyó fáá gokánya naá odɛ́má go moɔnɔ́ ba gɛcamɛna.
47007009	Ndɛ́ na bɛyaŋa godɔ́ɔdɔ, caá akɛ́ go gokánya gɛ́nyɔ́ gá odɛ́má, kanɛ́ go gɔ́ɔgɔ gokánya gɛ́nyɔ́ gá odɛ́má gó lɔ́mɔ́ núgíelú gɛɔyɔ gɛ́nyɔ́. Ɛɛ́ɛŋ, gokánya gɛ́nyɔ́ gá odɛ́má gó lɛ́ bɛ́ɛ́mbáalú go ndɛ́ga ya Asaŋa; bɛɛcɔ́ɔ, dɛ lɛ́ kanɛ go nyó budide go boóma.
47007010	Gokánya gá odɛ́má go ndɛ́ga ya Asaŋa, go ŋanana goŋaá mɔtɔ a núgie gɛɔyɔ gɛ́hɛ́, a bɛa mammana ya gɛɔyɔ. Mbɔ́dɔ ya gokánya gá odɛ́má aŋa yɛ́ɛyɔ nɔ́ɔnɔ, mɔtɔ a dɛ bésímée go yɛ́. Kanɛ́ mbɔ́dɔ ya gokánya gá odɛ́má ya batɔ bá cí yɛ́ɛyɛ, yɛ úlene na nigúe.
47007011	Ɛ́ná nɔnɔ kanɛ́ bɔ́ɔbɔ gokánya gá odɛ́má go ndɛ́ga ya Asaŋa, bó lɔ́mɔ́ ŋaáalú naá bɛɛnyɔ́ɔ, kasɛ́á mbɔ́dɔ ya gobágáyɛga yɛ́ɛyɛ no lɔ́mɔ́ na yɛ́ go go ŋanana moóma, kasɛ́á bihéehinye bɛ́ɛbɛ no lɔ́mɔ́ na bɛ́ bɛɛnyɔ́ɔ na bɛɛnyɔ́ɔ! Kasɛ́á mbɔ́dɔ ya mpímí yɛ́ɛyɛ no lɔ́mɔ́ na yɛ́ naá busío bá gɛbɛ́ gá boóma! Kasɛ́á mbɔ́dɔ ya go díine go ŋanana bobɛ́! Kasɛ́á mbɔ́dɔ ya gokɔndɛmɔ odɛ́má go go gɔnɔ ŋgɛ́na! Kasɛ́á mbɔ́dɔ ya go bííŋenene go busío bámɛ! Kasɛ́á mbɔ́dɔ ya gɛlola go go fáa bobɛ́ noséésényée! Moánɛ, bɛɛnyɔ́ɔ moatɛ́ moatɛ no lɛ́ dúfíelú goŋaá no do mbáa lɛ ombɔ́gɔ naá gɛsɛnɛ gɛ́ɛgɛ.
47007012	Pɛ́lɛdamɔ́ caá, aáŋa ndɛ́ nyó ɔ́ŋɛ́nɔ́ɔlú kálata yɛ́ɛyɔ, bó do mbáa lɛ go mɔ́ɔnyɔ a mbaá ŋaáa giédie, ɛ́na akɛ́ go mɔ́ɔnyɔ bá mbaá mo ŋaáa giédie. Kanɛ́ bó mbaá lɛ go go dúfie naá busío bɛ́nyɔ́, Asaŋa a núune, mbɔ́dɔ ya go bííŋenene yɛ́ɛyɛ no lɔ́mɔ́ na yɛ́ go busío bɛ́cɔ́.
47007013	Bɔ́ɔbɔ bɔ́ bó mbaá có bobío odɛ́má. Bó do báá goana ibobio odɛ́má hɛ́ɛhɔ hɛ́ dɛ mbaá bɛáa; dɛ mba gɔnɔ́ békeelenye tɔ́nɔ makɔ́nɔ́ go bɛyaŋa bɛ́ɛbɛ Tíite a mbaá lɔmɔ́ na bɛ́, go gɔ́ɔgɔ bɛɛnyɔ́ɔ biimée no mbaá fáá odɛ́má yɛ́hɛ́ magɛ́nda makɔ́nɔ́.
47007014	Kɔ́ɔ, aáŋa mmba dúfíe Tíite gobéségisegi gámɛ go busío bɛ́nyɔ́, bó do mbáa lɛ godugúnú aŋa no íyimenemú, dɛ báasa dɛ nyó oyanɛna gɔgɔ́ mammana; nɔ́ɔnɔ, gobéségisegi gɛ́cɔ́ go busío bɛ́nyɔ́ gɔ́ɔgɔ dɛ mbaá dúfíe naá busío bá Tíite gó ɛ́nánɛ́náa mammana.
47007015	Gɛcamɛna gɛ́ɛgɛ Tíite a mbuú úlé naá bɛɛnyɔ́ɔ, no mba mo gɛ́ndɛ́gɛ́ná bese, bɛɛnyɔ́ɔ biimée no mo hálamanana, no mo ɔ́bɛnɔnɔ. Gɔ́ɔ, a lɔ́mɔ́ aŋa a béeniŋinyemú nɔ́ɔnɔ, gɛnɔ́ɔnɛ́nɔ́ gɛ́hɛ́ go busío bɛ́nyɔ́ gɛ́ lɛ go gɔnɔ goma gɛ́ dómba.
47007016	Mbékeelenye go gɔ́ɔgɔ ndɔ́mɔ́ na mbémineminie naá boayá bɛ́nyɔ́ go boóma buimée.
47008001	Bolimóní, dɛ lɛ́galɛga go nyó dúfie niibo nɛɛ́nɛ Asaŋa a lɔ́mɔ́ ŋaáalú go Biimbó bá boolímínyí bá Masɛdóanɛ.
47008002	Gɔgɔ́ akɛ́ aŋa bá mbaá lɛ naá magóda má bɛdɔmbɔ bɛ́ɛbɛ bá mbaá luménénée na bɛ́, bá mba bɛáa gɛantá gá bɛyaŋa, bó báá ŋaáa goŋaá bá fáanana makɔ́nɔ́nɔ́ɔ, bɔ́ɔ naá gɛantá gá gosóga.
47008003	Ŋgaá nyó oyáná caá, bá mba fáánánáa makɔ́nɔ́nɔ́ɔ, gobáhóda gábɔ́ gó báá dómbɛ́dáná, mɔtɔ a dɛ mbá bó gaŋa.
47008004	Bá mba có úhénée na bogaaga goŋaá dɛ bó fáa pɛ́, bɔ́ɔ tɔ́nɔ bá fáa gábɔ́ gɛfancɔ́ go go óhiginyo boolímínyí.
47008005	Naá golɛ́ga gá Asaŋa, bá báá bííŋéné bɔ́ɔ moatɛ́ manɛ́ naá Daadáa, go ɛndɛga naá bɛɛcɔ́ɔ, nɔ́ɔnɔ, bá báá ŋaáa gó báá dómbɛ́dáná bɔ́ɔbɔ bɛɛcɔ́ɔ dɛ mbaá lɛ dɛ béeniŋenye naá boayá bábɔ́.
47008006	Go busío moánɛ gɔ́ɔ dɛ lɔ́mɔ́ gɔɔgɔ́nɔ́ gɔɔgɔ́nɔ́ɔ Tíite dɛ amɔ́ a nco gunde naá bɛɛnyɔ́ɔ, a yibe gɛnɔ́gɔ́ gá buelí gɛ́nyɔ́ gɛ́ɛgɔ aŋa a mbaá bayɛ́gá.
47008007	Gɔ́ɔ, aŋa no lɔ́mɔ́ na buimée púmú fundu fundu, no ágana odɛ́má yɛ́nyɔ́ naá Kilítusu, no lɛ́ bɛnɔ́gɔ́ bá begélí, no íyimene mammana, no bííŋenene uŋkimée uŋkimée bɛnyɔ́, no có maamana makɔ́nɔ́, bɛáa nɔnɔ tɔ́nɔ gɛnɔ́gɔ́ gá odɛ́má fundu fundu naá buelí bɔ́ɔbɔ.
47008008	Cɛ nyó oyánɛ́náa nɔ́ɔnɔ aŋa bó lɛ́ gɛgaŋa; kanɛ́ gɔ́ɔgɔ nnyó oyanɛnamɔ́ masɔ́mɔ má gobííŋenene gá basɔ́gɔ́ɔ, nnyó fáananamɔ́ pɛ́ ya go dúfie mammana yɛnyɔ́ ya gɛnɔ́ɔ́nɛ́nɔ́.
47008009	Ɛɛ́ɛŋ, no íyimene mbɔ́dɔ ya gɛnɔ́gɔ́ gá odɛ́má gá Daadáa bɛcɔ́ Yésu Kilítu|Kilítusu (Christ):; mɔ́ɔ na buimée, a báá bííyíe osógasoga go busío bɛ́nyɔ́. Bó mbaá lɛ goŋaá, go gosóga gɛ́hɛ́, no ɛ́ya bɛnɔ́mɛ.
47008010	Ɔ́bɔ́ nɔnɔ kanɛ́ nnyó oyana gámɛ goɛ́na naá bosɔ́mɔ bɔ́ɔbɔ: bó lɛ́ bese go busío bɛnyɔ́, goakɛ́ nnyómá ya gaala, bɛɛnyɔ́ɔ báa no mbaá dóáná, caá akɛ́ goana go bayɛga go bánda bonɔ́mɛ, kanɛ́ tɔ́nɔ go húme ukelú go go ŋa bosɔ́mɔ moánɛ.
47008011	Godɔ́ɔdɔ kanɛ́, maná nɔnɔ buelí moánɛ aŋa no mbaá bayɛ́gá. Bó ŋa goŋaá bɛnɔ́gɔ́ bɛ́nyɔ́ bá kɛsɛ́ná bɛ́ lumene tɔ́nɔ na go hóogonyo gá bɛ́ naá gobáhóda gɛ́nyɔ́.
47008012	Gɔ́ɔgɔ mbééníŋínyí yɛnyɔ́ ɛ lɔ́mɔ́ mammana bese, Asaŋa a gɔ́lɔnɔ bese bɔ́ɔbɔ no lɔ́mɔ́ na bɔ́, a dɛ núúnée bɔ́ɔbɔ no lɔ́mɔ́ kanɛ bɔ́.
47008013	Cɛ báá caá nnyó ága naá nogánágana go go fúmbe go menie nɔ́ɔnɔ ná basɔ́gɔ́ɔ, kanɛ́ bó lɔ́mɔ́ goŋaá bocɔ́bɛcɔ́bɛ bó bɛ́ɛmba.
47008014	Nɔ́ɔnɔ gó lɛ́ aá, bɔ́ɔbɔ no bɛananamɔ́ bó dómbɛdana, bó hóogio bɔ́ɔbɔ basɔ́gɔ́ɔ bá bɛananamɔ́, kanɛ́ bó lɔ́mɔ́ sɔŋɛ. Tɔ́nɔ buisí búntió, bɔ́ɔbɔ bɔ́ɔ bá ŋgaá bɛáa bó dómbɛdana, bó hóogio bɔ́ɔbɔ bɛɛnyɔ́ɔ no lɔ́mɔ́ na bɔ́, kanɛ́ bó lɔ́mɔ́ sɔŋɛ. Bocɔ́bɛcɔ́bɛ kanɛ́ bɔ́ bɔ́bɔ́ɔ,
47008015	aŋa Ŋgɔ́ŋɛ́ yɛ oyamɔ́ yɛ amɔ́: Mɔ́ɔnyɔ a mbaá bádáa makɔ́nɔ́, a lɛ kanɛ go bɛa bó dómbɛdana, mɔ́ɔnyɔ a mbaá bádáa sɔŋɛ, a dɛ mbá bɛa boóma bá go taŋa.
47008016	Ŋgáa Asaŋa a gɔ́lɔ nigúmi go gɔ́ɔgɔ a mbaá ágá naá odɛ́má ya Tíite, gobííŋenene gúmmue eé gúmmue nɛcɔ́ go busío bɛ́nyɔ́.
47008017	Tíite go oliminyo ŋgoyáamɔ́ yɛcɔ́, gɛ́hɛ́ go bágáyɛga go nco gunde naá kadɛ́gadɛ́ɛ yɛnyɔ́, bɛɛcɔ́ɔ kanɛ go mo gaŋa.
47008018	Dɛ lɛ́ mo dómáalú olɔŋɔ na sɔ́gɔ́ɔ untió mɔ́ɔnyɔ Biimbó biimée bá boolímínyí bɛ́ mo ségisegimú go gɛnɔ́gɔ́ gɛ́hɛ́ gá buelí gá go dúmenye gɛnɔ́gɔ́ gá cɔ́mɔ.
47008019	A lɛ́ gɔnɔ́ mɔ́ɔnyɔ Biimbó bá boolímínyí bɛ́ mbaá mo iyídé go go có díligenene naá gɛnɔ́gɔ́ gá buelí gɛ́ɛgɛ. Bó lɛ́ buelí bɔ́ɔbɔ dɛ yɔgɔnɔmɔ́ go nigúmi ná Daadáa moatɛ́ moatɛ, nɔ́ɔnɔ dɛ hóogonyo bɛnɔ́gɔ́ bɛ́cɔ́ bá mbééníŋínyí.
47008020	Dɛ bébeŋebeŋe bese goŋaá mɔtɔ a dɛ có fɛlɛ́dá gɛfɛlɛ́ɔ naá goyɔgɔnɔ na gɛcɛcá gá muinyí gɛ́ɛgɛ bá lɔ́mɔ́ có dóɛ́gɛ́náalú.
47008021	Dɛ fúmbe go yɔgɔnɔ bese, caá akɛ́ goana naá oŋgíso yá Asaŋa, kanɛ́ tɔ́nɔ naá oŋgíso yá batɔ.
47008022	Dɛ á dómá batɔ bá bosɔ́mɔ olɔŋɔ na ondimóní bɛcɔ́ ummue. A lɛ́ mɔ́ɔnyɔ dɛ lɔ́mɔ́ ɛ́náalú go bííŋenene gɛ́hɛ́ bɛcamɛna biimée naá buelí bá Asaŋa. A á gɔnɔ́ dúfie godɔ́ɔdɔ nɔ́ɔ gó báá dómbáa, goakɛ́ a ágana odɛ́má yɛ́hɛ́ uŋkimée naá bɛɛnyɔ́ɔ.
47008023	Tíite, a lɛ́ udílígíní bamɛ, dɛ yɔgɔnɔ olɔŋɔ nɛhɛ́ go busío bɛ́nyɔ́; bolimóní bɛ́cɔ́ báaba bá lɔ́mɔ́ olɔŋɔ nɛ́hɛ́, Biimbó bá boolímínyí bɛ́ bɛ́ lɔ́mɔ́ bó dómáalú; bá yɔgɔnɔ go nigúmi ná Kilítusu.
47008024	Dúfíe nɔnɔ kanɛ́ naá busío bá Biimbó bá boolímínyí bɛ́ɛbɛ bɛ́ lɔ́mɔ́ bó dómáalú goŋaá no bó maamana. No dúfie tɔ́nɔ batɔ bɔ́ɔbɔ goŋaá gobéségisegi gɔ́ɔgɔ dɛ lɔ́mɔ́ na gɔ́ go busío bɛ́nyɔ́ gó do báá godugúnú.
47009001	Go bɔ́ɔbɔ bó núunemú gióhiginyo gɛ́ɛgɛ dɛ lɔ́mɔ́ goŋaá dɛ fáa go busío bá boolímínyí, cɛ báá na boóma bá go nyó ɔ́ŋɛnɔ hɔ́ɔ.
47009002	Ŋgíyimene bɛnɔ́gɔ́ bɛ́nyɔ́ bá mbééníŋínyí, kɔnɔ béségisegi gɛ́nyɔ́ naá boayá bá batɔ bá Masɛdóanɛ, mbó oyanɛna caá, batɔ bá Ekeyíi bá lɛ́ pɛnɛ́ɛ fueké nnyómá yíiní, go go fáanana bábɔ́ bodáŋɔ. Gɔ́ɔ tɔ́nɔ gobíiŋenene gɛ́nyɔ́ gó lɔ́mɔ́ gúlúmínyéelú gɛca gá Biimbó bá boolímínyí.
47009003	Kanɛ́ ŋgaá nyó dómɛ́ná bolimóní bɛ́cɔ́ naá gioliminyo, go goŋaá gobéségisegi gɔ́ɔgɔ ndɔ́mɔ́ na gɔ́ naá boayá bɛ́nyɔ́, gó do ɛ́yá godugúnú naá bosɔ́mɔ bá gióhiginyo bɔ́ɔbɔ. Gɔnɔ́, aŋa ŋgoyanɛnamɔ́ batɔ, no bɛ́ɛmba na pááná sɛ́nyɔ́ go ombɔ́gɔ.
47009004	Aáŋa caá nɔ́ɔnɔ, bó amɔ́ bó húme goŋaá ŋgúle olɔŋɔ na batɔ bá Masɛdóanɛ, dɛ nyó gíde kanɛ boóma go ombɔ́gɔ, odóɛ gonóa yó ga á kumbéné makɔ́nɔ́ naá cɛma odɛ́máa yɛ́ɛyɛ ndɔ́mɔ́ na yɛ́, kanɛ́ yɛ́nyɔ́ odóɛ gonóa yó gaá dómbáa.
47009005	Go busío moánɛ gɔ́ɔ ŋgaá nɛ́ ɛ́ná bese goŋaá túenye bolimóní bɛ́cɔ́ naá bɛɛnyɔ́ɔ, no bégedie na pááná sɛ́ɛsɛ no mbaá dánáa. Aŋa no ŋamɔ́ no báá go bándɛgɛna pááná sɛ́ɛsɔ, bó gá á dúfie goŋaá no á fáánánáa na gɛnɔ́gɔ́ gá odɛ́má, caá akɛ́ naá gɛgaŋa.
47009006	Bééníŋínyéemú nɔnɔ nogálɔ nɔ́ɔnɔ nó lɔ́mɔ́: Mɔ́ɔnyɔ a gónamɔ́ camɔ́ sɔŋɛ, masáŋa mɛ́hɛ́ má ŋga bɛ́ɛ́mbá tɔ́nɔ sɔŋɛ; mɔ́ɔnyɔ a gónamɔ́ gɛcɛcá gá camɔ́, masáŋa mɛ́hɛ́ má ŋga bɛ́ɛ́mbá tɔ́nɔ gɛcɛcá.
47009007	Ŋgáa onyɔ moánɛ a fáa pááná yɛhɛ́ aŋa odɛ́má yɛ́hɛ́ yó béfiigenyemú, kanɛ mecíkílíi, kanɛ gɛgaŋa. Mɔtɔ mɔ́ɔnyɔ a fáananamɔ́ na bɛyaŋa a lɛ́ ugúle ba Asaŋa.
47009008	Asaŋa a bɛanana bogaaga bá go nyó hóogonyo fundu fundu na besé mbɔ́dɔ iŋkiménénée, go goŋaá no do ságá boóma, no bɛanana bɛcamɛna biimée boóma bá go ŋanana bɛnɔ́gɔ́ bá meŋiigíe kɔ́ɔ.
47009009	Ŋgɔ́ŋɛ́ yɛ oya yɛ amɔ́: A abana basógasoga oŋgíso mbúúnyíi, botɛ́nɛ́ɛ bɛ́hɛ́ bó lɛ́ kanɛ mmanɛ́náa.
47009010	Asaŋa mɔ́ɔnyɔ a fáananamɔ́ ugúní camɔ́ na manyáanya máama má mo dúgemú, a ŋga nyó fáánánáa camɔ́ iŋkimée yɛ́ɛyɛ no lɛ́galɛgamɔ́, a yɛ degie, a gɔnɔ yɛ gúninie go goŋaá botɛ́nɛ́ɛ bɛ́nyɔ́ bó dómba.
47009011	A ŋga nyó fáá gɛca gá moóma, go goŋaá no ɛ́dana naá busío, no aba na basɔ́gɔ́ɔ; náana, gɛcɛcá gɛ́ ná béhiigi Asaŋa go pááná sɛ́nyɔ́ sɛ́ɛsɛ dɛ ná bó béekinyemú.
47009012	Ɛɛ́ɛŋ, gióhiginyo gɛ́ɛgɛ no ŋananamɔ́, gɛ́ dɛ báá goana go boolímínyí, kanɛ́ gɛ́ gɔnɔ ŋanana goŋaá gɛcɛcá gɛ́ béhiigi Asaŋa go busío moánɛ.
47009013	Aŋa bá nɛ́ ɛ́namɔ́ gióhiginyo gɛ́ɛgɔ naá odɛ́nɛ́ yá gɛ́, bá lɛ go ɛ́da go gúmenye Asaŋa go ŋgɔ́bɛnɔ yɛ́ɛyɛ no dúfenyemú go Gɛnɔ́gɔ́ gá Cɔ́mɔ gá Kilítusu|Kilítusu (Christ):; bá gɔnɔ mo béhiigi go niibo nɛ́ɛnɛ no ŋananamɔ́ nabɔ́, gɔnɔ́ na biimée.
47009014	Bá ná bósógolonyo Asaŋa nɔ́ɔnɔ na bolɛbɛlɛbɛ go busío bɛ́nyɔ́ go goŋaá a lɛ́ nyó boogóolú a báá dómbáa.
47009015	Ŋgáa dɛ béhiigi Asaŋa go pááná yɛhɛ́ ya kanɛ gieninye.
47010001	Yɔmɔ́ɔ Póolo moatɛ́ moatɛ, ŋgaá nyó bósógólídío na bopɔ́ɔ na gɛnɔ́gɔ́ gá odɛ́má aŋa yá Kilítusu|Kilítusu (Christ):, yɔmɔ́ɔ mɔ́ɔnyɔ ndɔ́mɔ́ go gooya gá batɔ, cɛ otógánáa gɔ́ɔgɔ ndɔ́mɔ́ naá busío bɛ́nyɔ́, kanɛ́ na odɛ́má golala gɔ́ɔgɔ ndɔ́mɔ́ halaháláa nɛnyɔ́;
47010002	sɔ́kɔlɛ, no do ŋaáa goŋaá gɔ́ɔgɔ kaá nú úlé hɔ́ɔlɔ́, mbɛ́ɛmba na odɛ́má golala nɛnyɔ́. Mammana ndɛ́galɛgamɔ́ go nyó dúfie na nigégé niimée go batɔ bóncodío báaba bá béeniŋenyemú bá amɔ́, buelí bɔ́ɔbɔ dɛ yɔgɔnɔmɔ́ bó lɔ́mɔ́ go nobóda ná moóma má cí.
47010003	Dɛ lɛ́ batɔ bá bɛnamá, kanɛ́ nɛnoa nɛ́ɛnɛ dɛ noananamɔ́, nɛ́ dɛ bósó naá mbɔ́dɔ ya batɔ bá bɛnamá.
47010004	Bɛlɛŋɔ bɛ́ɛbɛ dɛ noananamɔ́ na bɛ́, bɛ́ dɛ bósó ugedíe yá batɔ, Asaŋa mɔ́ɔ a có bɛ́ fáananamɔ́. Kɔ́ɔ bɛ́ lɔ́mɔ́ na bogaaga bá go gada mogága akɛ́ móhanɛ́ɛ. Dɛ gada megélégélíe má bagayagáyáa,
47010005	na gobébúlugenye gábɔ́ guimée gɔ́ɔgɔ gó legenemú goŋaá batɔ bí íyime Asaŋa. Dɛ yɔgɔnɔ mbééníŋínyí sá batɔ goŋaá bɛ́ ɛ́da go ɔ́bɛnɔnɔ na Kilítusu.
47010006	Gɔ́ɔgɔ no ná ŋamɔ́ no báá go ɔ́bɛnɔ Kilítusu go busío buimée, dɛ ná bɛ́ɛmba pɛnɛ́ɛ go go séesenye biimée báaba bá mo ŋananamɔ́ edúu.
47010007	Núúnée nɔnɔ moóma go busío. Aáŋa mɔtɔ a lɛncana mammana goŋaá ɔ ɔ́bɛnɔnɔ na Kilítusu, ŋgáa a dómba go lɛnca goŋaá bɛɛcɔ́ɔ tɔ́nɔ dɛ ɔ́bɛnɔnɔ nɛhɛ́.
47010008	Moatɛ́, akɛ́ mbéségi túmbidinye go gɔ́ɔgɔ Daadáa a lɔ́mɔ́ páalú nɛgaŋa ná go nyó gíndenye naá pɛ́ yɛhɛ́, caá akɛ́ nɛ́ɛnɛ ná go nyó gada, cɛ bósó ba go nóa odóɛ.
47010009	No do gɔ́lɔ́ no amɔ́ bakálata báaba nnyó ɔ́ŋɔnɔmɔ́ bá lɔ́mɔ́ go go nyó degedenye;
47010010	aŋa batɔ bá gálagalamɔ́ bá amɔ́, bakálata bɛ́hɛ́ bá nóa, bá lala. Kanɛ́ gɔ́ɔgɔ u úlemú mɔ́ɔ moatɛ́, a lɛ́ fágɔfágɔ, dogálɔ dɛ́hɛ́ boóma bá dugúnú.
47010011	Kanɛ́ báaba bá gálagalamɔ́ nɔ́ɔnɔ, ŋgáa bí íyime bese bá amɔ́, aŋa dɛ lɔ́mɔ́ naá dogálɔ dɔ́ɔdɔ naá bakálata bɛ́cɔ́ halaháláa, dɛ lɔ́mɔ́ tɔ́nɔ nɔ́ɔ aŋa dɛ lɔ́mɔ́ hɔ́ɔ tɛ́nɛ́ɛ, naá meŋiigíe mɛ́cɔ́.
47010012	Mammana dɛ dɛ báá na nigégé go go báágana naá odɛ́nɛ́ ɛ́na go go bédide na batɔ bóncodío báaba bá bóoyoyamɔ́ bɔ́ɔ bá moatɛ́. Bá bɔ́gɔ́lɔnɔ bɔ́ɔ bá moatɛ́ moatɛ go gieninye, bá gɔnɔ bédide na bɔ́ɔ bá moatɛ́; goŋanana gábɔ́ gɔ́ɔgɔ gó dúfenye goŋaá nciŋí yabɔ́ ɛ lɛ́ mbúdíi.
47010013	Kanɛ́ go busío bɛ́cɔ́, dɛ dɛ gɛɛ́ ɛ́dá go báfáanana ufíno dɛ dómba ombálá; ombálá yɛ́cɔ́ yá buelí yó lɔ́mɔ́ yɔ́ɔyɔ Asaŋa mɔ́ɔ moatɛ́ moatɛ a lɔ́mɔ́ có sómbɛ́náalú, dɛ nco bola naá bɛɛnyɔ́ɔ.
47010014	Ɛɛ́ɛŋ, dɛ dɛ á gá bácaá ombálá yɛ́cɔ́ yá buelí, aáŋa bó lɛ́ goŋaá dɛ dɛ á gá ncó bola naá bɛɛnyɔ́ɔ. Dɛ á ncó bola mammana batɔ bá busío naá bɛɛnyɔ́ɔ go go dúmenye Gɛnɔ́gɔ́ gá Cɔ́mɔ gá Kilítusu.
47010015	Dɛ amɔ́ dɛ béségimú go buelí bɔ́ɔbɔ basɔ́gɔ́ɔ bóncodío bá ná yɔgɔ́nɔ́ɔ, gásɛ́ bɛyaŋa bɛ́cɔ́ bɛ́ dɛ bá mammana. Kanɛ́, dɛ sɛmamɔ́ odɛ́má goŋaá gɔ́ɔgɔ gioliminyo gɛ́nyɔ́ gɛ́ gaá nɛ́ ɛ́dánáa naá busío gɛ́ goma, buelí bɛ́cɔ́ tɔ́nɔ bó gɛɛ́ ɛ́dánáa naá busío bó goma naá bɛɛnyɔ́ɔ, kanɛ go báca ombálá yɔ́ɔyɔ bá mbaá có sómbɛ́ná.
47010016	Nɔ́ɔnɔ, dɛ gɛɛ́ ɛ́dánáa naá busío, dɛ dúmenye Gɛnɔ́gɔ́ gá Cɔ́mɔ naá bigísi bá cí bɛ́ɛbɛ bɛ́ lɔ́mɔ́ boayá búunú nɛnyɔ́, kanɛ go béségi na buelí bá basɔ́gɔ́ɔ bóntió bɔ́ɔbɔ bá yɔgɔnɔmɔ́ naá ɛmbálá yɛ́ɛyɛ ɛ lɔ́mɔ́ yabɔ́.
47010017	Ŋgɔ́ŋɛ́ yɛ oya yɛ amɔ́: «Mɔ́ɔnyɔ a béségimú, ŋgáa a béségi naá Daadáa.»
47010018	A dɛ bósó mɔ́ɔnyɔ a bóoyoyamɔ́ mɔ́ɔ bá moatɛ́, mɔ́ɔ a fɛɛnanɛnamɔ́ Daadáa, kanɛ́ a lɔ́mɔ́ mɔ́ɔnyɔ Daadáa a mo ségimú.
47011001	Ɛɛ́ɛŋ, mmɛnáamɔ́ nɔnɔ ginumpé, kaá gálágáláa aŋa uŋgegeegúu; akɛ́ nɔ́ɔnɔ, mmɛnáamɔ́ nɔnɔ ginumpé.
47011002	Go busío bɛ́nyɔ́, ndɛ́ na hɛɔtɛ aŋa hɛ́ɛhɛ há Asaŋa; mmba nyó dánɛ́ná nɛbáná na mɔtɔ táŋɛ́ ummue mɔ́ɔnyɔ a lɔ́mɔ́ Kilítusu|Kilítusu (Christ):. Gɔ́ɔ, ndɛ́galɛgamɔ́ go nyó mo sɛncɛgɛna aŋa gimúkúkúu gá ombóla kanɛ biílo.
47011003	Kanɛ́, aŋa nnyɔ́gɔ ɛ mbaá belé Ɛ́fa, ndɛ́ na bofoá goŋaá mbééníŋínyí sɛ́nyɔ́ sɛ́ dɛ ɛ́dá halaháláa na mammana ya pɛ́ ya Kilítusu.
47011004	Ɛɛ́ɛŋ, gɔ́ɔgɔ mɔtɔ a nyó oyanamɔ́ Yésusu kókáa go Kilítusu mɔ́ɔnyɔ bɛɛcɔ́ɔ dɛ mbaá nyó oyáná, ɛ́na no báá gɔ́lɔ́ giliíli kókáa na gɛ́ɛgɛ no mbaá bɛáa, ɛ́na lí no báá gɛ́ndɛ́gɛ́ná Gɛnɔ́gɔ́ gá Cɔ́mɔ kókáa na gɛ́ɛgɛ no mbaá bɛáa, no lama no mo oliminyo.
47011005	Mbéeniŋenye caá batɔ báaba no gɔ́lɔnɔmɔ́ no amɔ́ bá lɛ́ bɛantáanta bá baapótɛlɛ|Apótɛlɛ (Apôtre):, bá dɛ tómbánáa go boóma.
47011006	Bó lɛ́ mammana, naá bugélí, cɛ báá boóma, kanɛ́ naá goíyime, bó lɛ́ boóma búntió. Dɛ mba nyó dúfényée nɔ́ɔnɔ daŋɛ́daŋɛ, mbɔ́dɔ iŋkimée.
47011007	Ábɔ, bó lɛ́ giédie aŋa gɔ́ɔgɔ yɔmɔ́ɔ moatɛ́ mmbaá bésiisíe goŋaá bɛɛnyɔ́ɔ no ɛ́ya bɛantáa, aŋa gɔ́ɔgɔ mmbaá nyó oyánɛ́náa Gɛnɔ́gɔ́ gá Cɔ́mɔ gá Asaŋa godugúnú o?
47011008	Íyíme nɔnɔ no amɔ́, gɔ́ɔgɔ mbaá lɛ́ naá bɛɛnyɔ́ɔ, Biimbó bá boolímínyí bíntió bɛ́ bɛ́ mbaá bésúénényée go busío bámɛ go go nco yɔgɔnɔ naá bɛɛnyɔ́ɔ.
47011009	Akɛ́ aŋa mmbaá lɛ kanɛ boóma naá bɛɛnyɔ́ɔ, cɛ mbá nóɛna mɔtɔ, goakɛ́ bolimóní bá gó ɛ́da go úle naá Masɛdóanɛ, bá mba mbɛɛná buimée bɔ́ɔbɔ mbaá lɛ mbií ya bɔ́. Naá pɛ́ iŋkimée, mmba bébeŋé goŋaá cɛ nyó nóɛ́náa, nɔ́ɔ gɔ́ɔ kaá nɛ́ ɛ́dánáa naá busío mbébeŋebeŋe bese bese.
47011010	Go mammana ya Kilítusu yɛ́ɛyɛ ɛ lɔ́mɔ́ naá yɔmɔ́ɔ, ŋgaá gálɛ́dá caá, naá bɛdɔŋɔ bá Ekeyíi biimée, mɔtɔ a dɛ ŋgá ndege go békeelenye.
47011011	Kanɛ́ kálagalamɔ́ nɔ́ɔnɔ goakɛ́ o? Bó lɔ́mɔ́ goŋaá cɛ nyó maamánáa lí? Akɛ́ɛ, Asaŋa moatɛ́ i íyimene a amɔ́ nnyó maamana!
47011012	Bɔ́ɔbɔ ŋŋananamɔ́, nnɛ́ ɛ́dana naá busío mbó ŋanana, go go gɛ́mbɛna bagayagáyáa báaba bá bédúfenyemú bá amɔ́ bá yɔgɔnɔ buelí búmmue eé búmmue nɛcɔ́ pɛ́.
47011013	Batɔ bɔ́ɔbɔ, bá dɛ báá bɛmammana bá baapótɛlɛ; bá lɔ́mɔ́ boyogóní bá nonyɛ́ɛna, bó oya bá amɔ́ bɔ́ɔ bá lɛ́ baapótɛlɛ bá Kilítusu.
47011014	Kanɛ́ boóma bá go békúke hɔ́ɔlɔ́ bó do báá; Sátana|Sátana (Satan): moatɛ́ a ŋanana nɔ́ɔ bɛcamɛna bíntió, a amɔ́ a lɛ́ ɛ́ŋgɛlɛsɛ|Ɛ́ŋgɛlɛsɛ (ange): ba gise.
47011015	Gɛsɛnɛ gɛ́ dɛ báá akɛ́ hɔ́ɔlɔ́ go boyogóní bɛ́hɛ́ bá nonyɛ́ɛna báaba bó oyamɔ́ bá amɔ́ bɔ́ɔ bá lɛ́ boyogóní bá botɛ́nɛ́ɛ. Gosúgudinye gábɔ́ gó ŋga bɛ́ɛ́mbá aŋa meŋiigíe mábɔ́.
47011016	Ŋgaá gɔnɔ́ fitie, mɔtɔ a dɛ kɔ́lɔ́ aŋa giegu. Aáŋa gó do báá nɔ́ɔnɔ, kɔ́lɔ́ɔmɔ́ nɔnɔ aŋa giegu goŋaá yɔmɔ́ɔ tɔ́nɔ mbáá béségí sɔŋɛ.
47011017	Bɔ́ɔbɔ kaá nó oyɛ́dá, bó do báá bɔ́ɔbɔ Daadáa a lɛ́galɛgamɔ́; kanɛ́ naá buegu mmoɛná, ŋgíyimene mammana odóɛ yá boóma yɔ́ɔyɔ mbéségimú go yɔ́.
47011018	Aŋa bó lɔ́mɔ́ goŋaá batɔ gɛca bá béségi go buelí bábɔ́ bá batɔ bá bɛnamá, yɔmɔ́ɔ tɔ́nɔ kaá béségíi.
47011019	Bɛɛnyɔ́ɔ báaba no lɔ́mɔ́ benciŋínciŋi, no dɛ́ɛnana naá kadɛ́gadɛ́ɛ yɛnyɔ́ batɔ báaba bá lɔ́mɔ́ naá gonana.
47011020	No bádɛ́ɛnana bá nyó íyienye bɛɔlɛ́, bá nyó nyɛ́ɛna, bá nyó yeyune, bá nyó fánɛnafanɛna, bá nyó míneminie.
47011021	Ŋgoó oyɛ́dá caá bó lɛ́ odóɛ gonóa; bó lɛ́ aŋa dɛ á dúfíe bonɔ́nɔ́ bɛ́cɔ́. Asáa gɔgɔ́ bɔ́ɔbɔ mɔtɔ a lɔ́mɔ́ ba go lama a ŋa, yɔmɔ́ɔ tɔ́nɔ ndɛ́ ba go lama mbó ŋa, kálagala nɔ́ɔnɔ aŋa giegu.
47011022	Bá amɔ́ bɔ́ɔ bá lɛ́ besé makɔ́nɔ́? Yɔmɔ́ɔ tɔ́nɔ ndɛ́ besé makɔ́nɔ́! Bá béfínenye Beyúdene? Yɔmɔ́ɔ tɔ́nɔ ndɛ́ ba Beyúdene! Bá béfínenye batɔ bá Ɛ́sɛlahɛ́ɛlɛ? Yɔmɔ́ɔ tɔ́nɔ ndɛ́ mɔtɔ ba Ɛ́sɛlahɛ́ɛlɛ! Bá béfínenye naá nogɔgɔ́ ná Ábalaháma|Ábalaháma (Abraham):? Yɔmɔ́ɔ tɔ́nɔ ndɛ́ nɔ́ɔ!
47011023	Bá amɔ́ bɔ́ɔ bá lɛ́ boyogóní bá Kilítusu|Kilítusu (Christ): – mbáá gálɛ́dá kanɛ́ aŋa giegu caá – yɔmɔ́ɔ tómbana nɔ́ɔnɔ! Naá bɛdɔmbɔ – bámɛ bɛ́ dómba, naá ncíbo sá gɛaŋɔ́ – gámɛ ɛŋɛndɔ kanɛ ombanɔ, go megidenine – hɔ́ɔlɔ́ cɛ banáa, naá bɛɛmba bá nigúe – bámɛ bɛ́ dómba.
47011024	Bagɔ́nɔ́ɔ bá Beyúdene bá bíí íŋéné bogaaga, bá báá cóáláa ɛlɔŋɔ ya bɛságɔ nitíno na buinyo ná bínni, nɔ́ɔnɔ ɛŋɛndɔ ɛtáanɔ,
47011025	ɛŋɛndɔ ɛdadɔ́ bá báá cóáláa bɛságɔ, oŋɛndɔ yúmmue bá báá tóɛ́dánáa adánɛ́, ɛŋɛndɔ ɛdadɔ́ gilué gɛ́ báá békúbé namɛ, mbáá dúmbíe buisí búmmue na budúgú búmmue naá ífindíi.
47011026	Bɛcamɛna gɛca, ŋŋɛnda go cí, mbéédenye nigúe naá ɛsaá, naá magálá má biíbi. Mbéédenye nigúe naá bolimóní bámɛ Beyúdene, na naá báaba bá lɔ́mɔ́ bá dɛ bɛ́ɛ́mbá Beyúdene. Mbéédenye nigúe naá tɛ́sɔnɔ, tɔ́nɔ naá giolóo gá bodɛ́agadɛ́, naá máŋɛ́; akɛ́ báaba bá bóoyamɔ́ bá amɔ́ bɔ́ɔ bá lɛ́ boolímínyí bá céesenye.
47011027	Mbódombonyo, ŋgɔ́bɛgɔnɔ, bɛcamɛna bíntió cɛ ɛ́dá go dɔnɔ́ɔ; kɛ́ga na ncaná na inyúídi; bɛcamɛna bíntió ndɛ́ naá gɛgaŋa gá go bécelene manyáanya; mbɛ́dɛmana go isió kanɛ gɛla gá go báboa.
47011028	Kanɛ go bana bɛdɔmbɔ bɛ́ɛbɛ bíncodío, miisí miimée ndɔ́mɔ́ hɔ́ɔ goana go go béeniŋenye Biimbó bá boolímínyí biimée, mbényíigenye odɛ́má go bɛ́.
47011029	Uŋgolímínyí uŋkimée mɔ́ɔnyɔ a lɔbɛnɔmɔ́ a dɛ gɛ́ndáa naá pɛ́ ya Asaŋa, mbɛ́ɛmba naá odɛ́nɛ́ yɛ́hɛ́, mɔ́ɔnyɔ o obamɔ́ naá gɛlɔgɔ, odɛ́má yámɛ yó lɔ́kɔ.
47011030	Bó amɔ́ bó húme goŋaá mbéségi, kaá ná béségí go bonɔ́nɔ́ bámɛ.
47011031	Asaŋa, Isée ba Daadáa Yésusu, a lɛ́ fonáalú go bɛcamɛna biimée; i íyimene a amɔ́ cɛ belée.
47011032	Aŋa mmbaá lɛ naá tɛ́sɔnɔ ya Damáasɛ, ŋgɔ́mɔnɔ, udílímínyí ba ufuŋe Alɛtásɛ, go kɛsa bisimbi naá bɛasɛ́ bá tɛ́sɔnɔ go go kumbene.
47011033	Kɔ́ɔ báaba bá mbaá lɛ olɔŋɔ namɛ bá ŋgágamɔ́ naá ŋŋambɛ́, go kúmie naá moɔnɔ́ ba gɛasɛ́ naá bɛcába mmoɛná, bá báá kosío naá bɛcába bá omɛndɛ́; gámɛ go pamba naá magálá má ŋgɔ́mɔnɔ.
47012001	Búúhene goŋaá mbéségi, bɔ́ɔbɔ moánɛ bó lɛ́ kanɛ ndénégée. Kanɛ́ mbóó oyáa godɔ́ɔdɔ biínigie na tóogio, mɔ́ɔmɔ Daadáa a mbaá túfíe.
47012002	Ŋgíyimene uhúúní ba Kilítusu ummue, ínoni nnyómá sɛ́ɔ́dɔ́ na ínni, a mba bólɛ́gá naá mmoɛná gúunú gúunú. Ɛ́na bó mba lɛ́ na nnyɔ́dɔ yɛhɛ́ o? Ɛ́na bó mba lɛ́ na giliíli gɛ́hɛ́ o? Cɛ dómbáa go íyimene, Asaŋa mokáa i íyimenemú.
47012003	Ŋgíyimene caá mɔtɔ mɔ́ɔnyɔ, ɛ́na bó mba lɛ́ na nnyɔ́dɔ yɛhɛ́ o, ɛ́na bó mba lɛ́ kanɛ nnyɔ́dɔ yɛhɛ́ o, cɛ íyíménée, Asaŋa i íyimenemú.
47012004	Mɔtɔ mɔ́ɔnyɔ a mba bólɛ́gá naá Peledísi, a bɔ́ɔ́ ɔ́bɔ́nɔ́ɔ dogálɔ dá kanɛ go selunenye dɔ́ɔdɔ mɔtɔ a lɔ́mɔ́ a dɛ báá ba go dó fitie.
47012005	Go busío bá mɔtɔ aŋa mɔ́ɔnyɔ nɔ́ɔnɔ, ndɛ́ ba go béségi; kanɛ́ naá bámɛ boayá, ndɔ́mɔ́ ba go ága nuségi námɛ naá bonɔ́nɔ́ bámɛ.
47012006	Aáŋa mmba lɛ́ ndɛ́galɛga go béségi, cɛ mbáa lɛ ba go bɛ́ɛmba giegu goŋaá goana ŋgoya mammana; kanɛ́ mbégumbenene go goŋaá bá dɛ ŋgágá naá odɛ́nɛ́ yɔ́ɔyɔ yó dómbanamɔ́ bɔ́ɔbɔ bá núunemú ŋŋanana, ɛ́na lí, bɔ́ɔbɔ bá ŋgɔ́bɔnɔmɔ́ kálagala.
47012007	Aŋa tóogio sɛ́ɛsɔ sɛ́ mbaá lɛ kanɛ gieninye, Asaŋa a mba ŋgágá makánya go goŋaá cɛ ɛ́dá go gayaba; makánya mɔ́ɔmɔ má lɛ́ aŋa osɔ́mɔsɔmɔ ba Sátana|Sátana (Satan):, má nyíigenye odɛ́má, má ndegene goŋaá cɛ gayábáa.
47012008	Go bosɔ́mɔ moánɛ, mmba bósógólónyóo Daadáa ɛŋɛndɔ ɛdadɔ́, goŋaá a tóŋonɛna makánya moánɛ.
47012009	Gɔ́ɔ a mbaá kundíe a amɔ́: «Niibo námɛ mokáa nɛ́ háanana nahɔ; bogaaga bámɛ bó yɔgɔnɔ aŋa gó háananamɔ́ gɛcamɛna gɛ́ɛgɛ o lɔ́mɔ́ na bonɔ́nɔ́.» Nɔ́ɔnɔ, bese kanɛ́ ŋgága bogaya bámɛ naá bonɔ́nɔ́ bámɛ go goŋaá bogaaga bá Kilítusu|Kilítusu (Christ): bó lukumene naá yɔmɔ́ɔ.
47012010	Go busío moánɛ, ŋgɔ́bɔnɔ bese aŋa ndɔ́mɔ́ na bonɔ́nɔ́, aŋa bá cɛgamɔ́, aŋa bá kaŋɛnamɔ́, aŋa bá céesenyemú, aŋa ndɔ́mɔ́ na mogódí, go busío bá Kilítusu. Mammana, aŋa ndɔ́mɔ́ na bonɔ́nɔ́, gɔ́ɔ kanɛ́ ndɔ́mɔ́ gɛgaaga.
47012011	Dogálɔ dámɛ dó ɛ́yá aŋa dá mɔtɔ ba kanɛ nciŋí, bɛɛnyɔ́ɔ báa no ŋgíyiemú nɔ́ɔ. Asáa gɔgɔ́ bɛɛnyɔ́ɔ báa no lɔ́mɔ́ bá go oya bɔ́ɔbɔ ndɔ́mɔ́. Akɛ́ aŋa ndɔ́mɔ́ cɛ bósó boóma, báaba bɛɛnyɔ́ɔ no dɔ́ŋɔnɔmɔ́ no amɔ́ Baapótɛlɛ|Apótɛlɛ (Apôtre): bagɔ́nɔ́, bá dɛ tómbánáa go boóma.
47012012	No íyimene buelí bámɛ naá kadɛ́gadɛ́ɛ yɛnyɔ́, mbégumbenene odɛ́máa naá gɛdɔmbɔ giimée, Asaŋa a ŋanana gámɛ bieninye bá gobékúke, bɛsɛɔ na biseyi bá moóma. Buelí bá boapótɛlɛ bɔ́bɔ́ɔ.
47012013	No lɔ́mɔ́ kanɛ́ kanɛ go bɛa ŋkádɛ gɛ́ɛgɛ Biimbó bá boolímínyí bíntió bɛ́ lɔ́mɔ́ bɛáalú o? Yɔmɔ́ɔ ndɛ́ kanɛ go nyó nyɛ́ɛna, kanɛ́ aáŋa goana go nɔ́ɔnɔ, kééhínyéemú nɔnɔ.
47012014	Godɔ́ɔdɔ, ndɛ́ mekúígíi go go úle naá bɛɛnyɔ́ɔ go oŋɛndɔ yá gádadɔ́, akɛ́ hɔ́ɔlɔ́, cɛ ná nyó nyɛ́ɛna; goakɛ́ bó do báá bonɔ́mɛ bɛ́nyɔ́ bɔ́ púmbemú, kanɛ́ bɛɛnyɔ́ɔ moatɛ́ moatɛ. Bó do bósó baábayɔ́ bɔ́ɔ bá yɔgɔnɔmɔ́ go go dúge bebíéní, kanɛ́ bebíéní bɔ́ɔ bá yɔgɔnɔmɔ́ go go dúge baábayɔ́.
47012015	Go busío bámɛ, nnɛ́ ɛ́dana naá busío nyímenye bonɔ́mɛ bámɛ, mbéyímenye yɔmɔ́ɔ moatɛ́ go busío bɛ́nyɔ́. Ɛɛ́ɛŋ, no do inyé go mmaamana goŋaá yɔmɔ́ɔ nnyó maamana makɔ́nɔ́.
47012016	Olímínyóo nɔnɔ no amɔ́ ndɛ́ kanɛ go bɛ́ɛmba gɛnóɛ́ go busío bɛ́nyɔ́. Kanɛ́ bóncodío naá olɔŋɔ yɛ́nyɔ́ bá amɔ́: «Póolo uliomí, a nyó nyɛ́ɛna go moloolio.»
47012017	Naá batɔ bá bosɔ́mɔ báaba ndɔ́mɔ́ nyó dómɛ́náalú, ndɔ́mɔ́ nyó nyɛ́ɛ́náalú naá ohanɛ́ɛ naá bɔ́ɔ o?
47012018	Mmbu úhúné Tíite goŋaá u úle naá bɛɛnyɔ́ɔ, mbáá mo dómá na sɔ́gɔ́ɔ «mɔ́ɔnyɔ no íyimenemú.» Tíite mɔ́ɔ a mbaá nyó nyɛ́ɛ́náa o? Akɛ́ɛ! Gobɔ́gɔ́lɔnɔ gámɛ na gá Tíite gó lɛ́ caŋa mmue; ŋgága ɛbaná, a ága ɛbaná.
47012019	No béeniŋenye no amɔ́ fueké fueké dɛ lɔ́mɔ́ hɔ́ɔ go go básáaga naá busío bɛ́nyɔ́ o? Akɛ́ɛ, dɛ gálagalamɔ́ naá busío bá Asaŋa naá gobálada gɔ́ɔgɔ na Kilítusu. Bolimóní bɛ́cɔ́ bá odɛ́má, buimée bɔ́ɔbɔ bó lɔ́mɔ́ goŋaá no gónɛna naá gioliminyo.
47012020	Moatɛ́, ndɛ́ na bofoá goŋaá cɛ bolá hɔ́ɔlɔ́, nnyó gíde aŋa ndɛ́galɛgamɔ́, bɛɛnyɔ́ɔ tɔ́nɔ no do ŋgɛ́ná aŋa no lɛ́galɛgamɔ́. Cɛ gídé naá tɛ́mádɛ́má yɛnyɔ́, gobásalasala, hɛagá, mpímí, bɛbáaŋɛgana, nnyomí, bɛamɔ́ɔ, golala gá odóɛ na cuŋí mbɔ́dɔ iŋkimée.
47012021	Ndɛ́ na bofoá go oŋɛndɔ yámɛ yɔ́ɔyɔ yó úlenemú, goŋaá Asaŋa bamɛ a dɛ ciisíe naá busío bɛ́nyɔ́, cɛ ɛ́yá ba go baŋa go gɛcɛcá gá báaba naá olɔŋɔ yɛ́nyɔ́, gɛ́ á ná lɔgɔ́ɔ, gɛ́ báá gɔnɔ́ lɔbɛnɔ kanɛ go bágóŋona go bobɛ́ bábɔ́, go gɛbɛ́ gábɔ́ gá gɛɔyɔ, na gɛɔyɔ gábɔ́ gá hanyɔ́!
47013001	Oŋɛndɔ yá gádadɔ́ɔ yɔ́yɔ́ɔ ŋgúlenemú naá bɛɛnyɔ́ɔ. Gɛsɛnɛ giimée gɛ́ bégedegedie naá gooya gá batɔ báandɛ́, ɛ́na akɛ́ bádadɔ́, aŋa Ŋgɔ́ŋɛ́ yɛ oyamɔ́.
47013002	Kálagalamɔ́ go báaba bá mbaá ŋanánáa bɛlɔgɔ cóá, gɔnɔ́ na biimée báaba bóntió. Ínoni cɛ báá olɔŋɔ nɛnyɔ́, kanɛ́ ŋgaá bó fitíe aŋa go oŋɛndɔ yámɛ yá gáandɛ́ɛ caá, aŋa nná ncomɔ́ gunde, cɛ ŋgá bígie mɔtɔ;
47013003	aŋa no lɛ́galɛgamɔ́ go ɛ́na goŋaá Kilítusu|Kilítusu (Christ): a gálagala naá yɔmɔ́ɔ. Kilítusu a dɛ báá na bonɔ́nɔ́ naá boayá bɛ́nyɔ́, kanɛ́ a dúfenyemú bogaaga bɛ́hɛ́ naá bɛɛnyɔ́ɔ.
47013004	Ɛɛ́ɛŋ, bá mba mo gilénée naá kolósi go bonɔ́nɔ́ bɛ́hɛ́, kanɛ́ a lɛ́ ogɔ́sɔ go bogaaga bá Asaŋa. Naá gobálada gɔ́ɔgɔ nɛhɛ́, bɛɛcɔ́ɔ tɔ́nɔ dɛ lɛ́ na bonɔ́nɔ́, kanɛ́ dɛ ŋga bɛ́ɛ́mbá bɔgɔ́sɔ nɛhɛ́ go bogaaga bá Asaŋa bɔ́ɔbɔ a có fáananamɔ́ go go yɔgɔnɔ go busío bɛ́nyɔ́.
47013005	Bébidéemú nɔnɔ, no báhɛnyahɛnya, bɛɛnyɔ́ɔ moatɛ́ go go ɛ́na aáŋa no ɔyɔ aŋa gioliminyo gɛ́ oyamɔ́. Lɛɛ́nca nɔnɔ goŋaá Kilítusu a lɛ́ nɛnyɔ́, aáŋa gó do húmé goŋaá gobébide gɛ́nyɔ́ gó dúfie kóka.
47013006	Ndɛ́ odɛ́má goŋaá no gaá lɛncá mammana goŋaá dɛ lɛ́ boyogóní bá Asaŋa.
47013007	Dɛ bósógolonyo Asaŋa go busío bɛ́nyɔ́ goŋaá no do gɔnɔ́ ŋa bobɛ́ akɛ́ bá búmmue. Bó do bósó goŋaá dɛ lɛ́galɛga go dúfie dɛ amɔ́, bɛɛcɔ́ɔ dɛ á yɔgɔ́nɔ́ɔ gɛnɔ́gɔ́ gá buelí naá bɛɛnyɔ́ɔ; kanɛ́, dɛ lɛ́galɛgamɔ́ go nyó ɛ́na no ŋanana moóma má bese, akɛ́ bó húme goŋaá gobide gó dúfie gó amɔ́ bɛɛcɔ́ɔ dɛ lɛ́ naá giédie.
47013008	Bɛɛcɔ́ɔ dɛ dɛ báá na bogaaga bá go nuigenye mammana, dɛ lɔ́mɔ́ hɔ́ɔ goana go mammana.
47013009	Dɛ lɛ́ na bɛyaŋa bɛcamɛna biimée bɛ́ɛbɛ bɛɛcɔ́ɔ dɛ lɔ́mɔ́ na bonɔ́nɔ́, bɛɛnyɔ́ɔ na bogaaga. Dɛ bósógolonyo Asaŋa go busío bɛ́nyɔ́ dɛ amɔ́: ŋgáa a nyó gúninie púmú púmú naá pɛ́ yɛhɛ́.
47013010	Go busío moánɛ gɔ́ɔ, tóanamɔ́ go nyó ɔ́ŋɛnɔ go masɔ́mɔ máama, ká lɛ́ halaháláa, goŋaá cɛ ɛ́yá ba go nyó sómbana bɛsɛnɛ go manɔ́ŋɔ́ nnyɔ́dɔ gɔ́ɔgɔ nná bɛ́ɛmbamɔ́ olɔŋɔ nɛnyɔ́. Mammana, Daadáa a lɔ́mɔ́ páalú bogaaga bá go nyó gíndenye naá pɛ́ yɛhɛ́, caá akɛ́ bɔ́ɔbɔ bá go nyó gada.
47013011	Bolimóní, cúgidinyemú gɛ́nyɔ́ caá, bɛ́ɛ́mba nɔnɔ naá bɛyaŋa, no yɔgɔnɔ go go gónɛna naá pɛ́ yɛhɛ́, no bégúlumeninye, no bɛ́ɛmba ukelú táŋɛ́ yúmmue, no ɔyɔ naá buumbénú; hɔ́ɔlɔ́ gɔ́ɔ Asaŋa mɔ́ɔnyɔ a maamanamɔ́ batɔ a gɔnɔ bó fáanana buumbénú, a ná bɛ́ɛmbamɔ́ nɛnyɔ́.
47013012	Bédíígénínyéemú nɔnɔ na kude aŋa boolímínyí. Boolímínyí biimée háalá, bá á nyó bédíígényée.
47013013	Mbósógolonyo Asaŋa goŋaá no ɛ́dana naá busío no dáŋabana niibo nɛ́ɛnɛ Daadáa Yésu Kilítu|Kilítusu (Christ): a có fáananamɔ́, gɛnɔ́ɔ́nɛ́nɔ́ gá Asaŋa gɛ́ gɛ́ga nɛnyɔ́. Ŋgáa Gimmúmpúu gá Giliíli a yɔgɔnɔ goŋaá no gɛ́ga báladáalú biimée.
48001001	Yɔmɔ́ɔ Póolo mɔ́ɔ nnyó ɔ́ŋɛnɔmɔ́ kálata yɛ́ɛyɛ; ndɛ́ apótɛlɛ caá akɛ́ naá goiyide gá batɔ, ɛ́na lí, gá mɔtɔ, kanɛ́ ndɔ́mɔ́ go goiyide gá Yésu Kilítu na Asaŋa Isée mɔ́ɔnyɔ a mbaá mo fúfúné naá kadɛ́gadɛ́ɛ ya begúe.
48001002	Bolimóní bámɛ báaba háalá bá á bénebígínyée namɛ go go nyó ɔ́ŋɛnɔ kálata yɛ́ɛyɛ, bɛɛnyɔ́ɔ Biimbó bá boolímínyí bɛ́ɛbɛ naá Galáatɛ, go go nyó oyana dɛ amɔ́:
48001003	Ŋgáa Asaŋa Isée bɛcɔ́, na Daadáa Yésu Kilítu bá nyó boogo, bá nyó fáa buumbénú.
48001004	Kilítusu a mba bííŋéné mɔ́ɔ moatɛ́ moatɛ go go có sódio go bɛlɔgɔ bɛ́cɔ́. Bó mbaá lɛ nɔ́ɔnɔ goŋaá a có dúgune naá bobɛ́ bá cí yɛ́ɛyɛ. A mba ŋaáa nɔ́ɔ go go hóogio ndɛ́ga ya Asaŋa Isée bɛcɔ́.
48001005	Nigúmi nɛ́ bɛ́ɛmba na Asaŋa go bɛcamɛna biimée. Aamɛnɛ.
48001006	Mbékúke makɔ́nɔ́ go mbɔ́dɔ yɛnyɔ́ ya go fíidie Asaŋa nnyimé fɛaŋɔ, mɔ́ɔ mɔ́ɔnyɔ a lɔ́mɔ́ nyó dɔ́ŋɛ́nɔ́ɔlú go niibo ná Kilítusu, no báá biené gɛnɔ́gɔ́ gá cɔ́mɔ gíncoó.
48001007	Bó fóanɛna aŋa gɛnɔ́gɔ́ gá cɔ́mɔ gíncodío gɛ́ lɛ́ hɔ́ɔ, asáa gɔgɔ́ gɛ́ dɛ báá. Kanɛ́ batɔ ba lɛ́ hɔ́ɔ naá kadɛ́gadɛ́ɛ yɛnyɔ́ go go nyó bueŋeŋye, bá fúmbe go néŋgelidie Gɛnɔ́gɔ́ gá Cɔ́mɔ gá Kilítusu.
48001008	Mammana, mɔtɔ, akɛ́ a bɛ́ɛmba bɛɛcɔ́ɔ moatɛ́ moatɛ, akɛ́ a bɛ́ɛmba ɛ́ŋgɛlɛsɛ ba go ɛ́da go úle naá mmoɛná, a amɔ́ a nyó dúmeninye cɔ́mɔ incoó kóka na Gɛnɔ́gɔ́ gá Cɔ́mɔ gɛ́ɛgɛ bɛɛcɔ́ɔ dɛ mbaá nyó dúménínyée, a háanana na ɛyɔmɛnɔ.
48001009	Mbáá ná go oyɛda nɔ́ɔnɔ cóá, gɔ́ɔ kɔnɔmɔ́ fitie caá, mɔtɔ a amɔ́ a nyó dúmeninye cɔ́mɔ incoó kóka na Gɛnɔ́gɔ́ gá Cɔ́mɔ gɛ́ɛgɛ no mbaá bɛáa, a háanana na ɛyɔmɛnɔ.
48001010	Kanɛ́ godɔ́ɔdɔ, púmbemú nnyimé ya batɔ lí, yɛ́ɛyɛ ya Asaŋa o? Púumbemú goŋaá batɔ bá ŋgɛ́na bese lí? Mammana, aáŋa gɔ́ɔ bó lɔ́mɔ́ goŋaá batɔ bá gɔnɔ ŋgɛ́ná bese, gásɛ́ cɛ báá gɔnɔ́ uyogóní ba Kilítusu.
48001011	Bolimóní, ŋgaá nyó oyáná daŋɛ́daŋɛ caá Gɛnɔ́gɔ́ gá Cɔ́mɔ gɛ́ɛgɛ mmbaá nyó dúménínyée, gɛ́ dɛ ɛ́dá go úlene naá mɔtɔ.
48001012	Mammana, bó do báá mɔtɔ mɔ́ɔ a mbaá gɛ́ túmbínyée, ɛ́na lí, a báá gɛ́ kúúnényée. A lɔ́mɔ́ Yésu Kilítu mɔ́ɔ moatɛ́ moatɛ a mbaá gɛ́ ndincíe.
48001013	Moánɛ no mbɔ ɔ́bɔ́nɔ́ɔ bó oya mbɔ́dɔ yɛ́ɛyɛ mmbaá lɛ ŋgɔyɔ cóá gɛcamɛna gɛ́ɛgɛ mmbaá lɔmɔ́ mbienene gioliminyo gá Beyúdene. No íyimene na kasɛ́á mbɔ́dɔ ya bɛgaŋɛna mmbaá lɔmɔ́ nnuigenye Biimbó bá boolímínyí Asaŋa, ŋgɛ́da púmbe pɛ́ ya go bɛ́ gada.
48001014	Mmba lɛ́ koma naá gioliminyo gá Beyúdene, tómbana boɔmɛ bá ogɛlɛ yámɛ. Mmba lɛ́ na gɛlola mbó dómbana go go gaŋɛmɛdana go ndoŋá sá biisée bá biisée kɔ́nɔ́ɔ bɛ́cɔ́.
48001015	Kanɛ́ Asaŋa a mba ŋgiyídé ká lɛ́ cɛ bébíéné, a báá tɔ́ŋɛ́nɔ́ go gɛnɔ́gɔ́ gɛ́hɛ́ gá odɛ́má, goŋaá mmo yɔgɔnɛnɔ. Aŋa a mbɛɛ́ ɛ́ná bese, a báá ndincíe Moɔnɔ́ bɛhɛ́ goŋaá túmeninye báaba bá lɔ́mɔ́ bá dɛ bɛ́ɛ́mbá Beyúdene Gɛnɔ́gɔ́ gá Cɔ́mɔ gɛ́ɛgɛ gɛ́ núunemú Moɔnɔ́ bɛhɛ́ moánɛ, cɛ mbá fúmbe go bɛa témbuginye ya mɔtɔ.
48001017	Cɛ mbá fúmbe akɛ́ go ɛ́da naá Yolósalɛmɛ go go ɛ́na báaba bá mbaá lɔmɔ́ baapótɛlɛ naá busío gámɛ; kanɛ́ mmbaá dómbá go ɛ́da naá Elebíi, mbáá lɛ gó gɔnɔ nco gunde naá Damáasɛ.
48001018	Naá nnyimé ya nnyómá ɛ́dadɔ́, gɔ́ɔ mmbɛɛ́ ɛ́dá naá Yolósalɛmɛ go go lumene na Sɛ́fasɛ; dɛ báá dúmbíe medúgú buinyo nɛhɛ́.
48001019	Ndɛ́ kanɛ go ɛ́na apótɛlɛ uncodío, goana Sáakɛ ondimóní ba Daadáa.
48001020	Boóma bɔ́ɔbɔ nnyó ɔ́ŋɛnɔmɔ́ bɔ́ɔbɔ, naá busío bá Asaŋa, ŋgaá nyó oyáná caá bó lɛ́ mammana.
48001021	Naá nnyimé hɔ́ɔlɔ́, gámɛ go ɛ́da naá bigísi bá cí bá Silíi na bá Silisíi.
48001022	Kanɛ́ Biimbó bá bakɛlɛ́tɛnɛ bá Yudée, bɛ́ mbaá ŋá bɛ́ gá lɛ́ bɛ́ dɛ ŋgɛ́ná.
48001023	Bɛ́ mbaá lɔmɔ́ goana bɛ́ ɔ́bɔnɔ bó oya bá amɔ́: «Mɔtɔ mɔ́ɔnyɔ a mbaá lɔmɔ́ a có séesenye cóá, mɔ́nyɔ́ɔ godɔ́ɔdɔ a ná lɔ́mɔ́ go dúmenye Gɛnɔ́gɔ́ gá Cɔ́mɔ gɛ́ɛgɛ a mbaá lɔmɔ́ a lɛ́galɛga go gada.»
48001024	Gɔ́ɔ Biimbó bá bakɛlɛ́tɛnɛ bɛ́ɛbɔ bɛ́ ɛ́damɔ́ go búlugenye Asaŋa go busío bámɛ.
48002001	Naá nnyimé ya nnyómá sɛ́ɔ́dɔ́ na ínni, gɔ́ɔ kɔnɔmɔ́ go ɛ́da naá Yolósalɛmɛ olɔŋɔ na Banábasɛ; mmbɛ ɛ́dá tɔ́nɔ olɔŋɔ na Tíite.
48002002	Go busío bá tóogio ya Asaŋa yɛ́ɛyɛ mmbaá lɔmɔ́ bɛáalú gɔ́ɔ mmbɛɛ́ ɛ́dá hɔ́ɔ. Mmba falónáa hɔ́ɔ, Gɛnɔ́gɔ́ gá Cɔ́mɔ gɛ́ɛgɛ mmbaá lɛ túmenye naá kadɛ́gadɛ́ɛ ya batɔ báaba bá lɔ́mɔ́ bá dɛ bɛ́ɛ́mbá Beyúdene. Mmba gɛ́ falónáa naá ŋkanɔ́ sɛ́ɛsɛ mmbaá bɛáa naá cumbé na biidí bá batɔ; cɛ mbá maamana goŋaá gɛdɔmbɔ gá buelí bámɛ bɔ́ɔbɔ mmbaá yɔgɔ́nɔ́ɔ, ɛ́na akɛ́ bɔ́ɔbɔ nyɔgɔnɔmɔ́, gɛ́ bɛ́ɛmba godugúnú.
48002003	Tíite mɔ́ɔnyɔ a mbaá lɛ olɔŋɔ namɛ, mɔ́ɔ moɔnɔ́ ba Bágɛlɛ́gɛ, bá lɛ́ kanɛ go mo gaŋɛna go go ancaba.
48002004	Aáŋa Tíite a mba ancábá, gásɛ́ bó mba lɛ́ go bigíniginye bá bekuilí bá bolimóní naá gioliminyo báaba bá mbaá bɔ́nɔɔ́ɔ naá ɛlɔŋɔ yɛcɔ́; bá lɛ́ŋa go go íyime bofilíi bɔ́ɔbɔ dɛ bɛananamɔ́ naá Yésu Kilítu, bá lɛ́galɛga go có gundie naá boɔlɛ́.
48002005	Dɛ lɛ́ kanɛ go fáa batɔ bɔ́ɔbɔ ŋgásɛ́ ya go bó ɔ́bɛnɔ, ɛ́na akɛ́ go go húme ukelú nabɔ́ go moɔnɔ́ ba gɛcamɛna; dɛ mba ŋaáa nɔ́ɔnɔ goŋaá, mammana yɛ́ɛyɛ Gɛnɔ́gɔ́ gá Cɔ́mɔ gɛ́ dúfenyemú ɛ lɔbɛnɔ tɛ́ŋɛ́tɛŋɛ go busío bɛ́nyɔ́.
48002006	Moatɛ́, go báaba bá lɔ́mɔ́ aŋa biidí bá batɔ, bá lɛ́ kanɛ go cɔ́lɛgɛnɔ boóma búncodío. Tɔ́nɔ, odɛ́nɛ́ yábɔ́ yó do mbáa lɛ yó nnúune go boóma. Asaŋa mɔ́ɔ a dɛ núúnée boóma bɔ́ɔbɔ batɔ bá lɔ́mɔ́.
48002007	Moatɛ́, batɔ bɔ́ɔbɔ bá mbɛ ɛ́ná goŋaá Asaŋa a mba tílímínyée go go dúmenye Gɛnɔ́gɔ́ gá Cɔ́mɔ naá batɔ báaba bá lɔ́mɔ́ bá dɛ bɛ́ɛ́mbá Beyúdene, caŋa mmue aŋa a mbaá dílímínyée Píele, apótɛlɛ naá Beyúdene.
48002008	Mammana, Asaŋa mɔ́ɔ a mbaá ágá Píele naá odɛ́nɛ́ yá apótɛlɛ ba Beyúdene, mɔ́ɔ a mbaá ŋgágá tɔ́nɔ yɔmɔ́ɔ naá odɛ́nɛ́ yá apótɛlɛ ba bɛdɔŋɔ bɛ́ɛbɛ bíncodío.
48002009	Sáakɛ, Píele na Sáŋa báaba bá lɔ́mɔ́ aŋa mogoná má Biimbó bá bakɛlɛ́tɛnɛ, bá mba lɛncá niibo nɛ́ɛnɛ Asaŋa a mbaá mboogóo. Gɔ́ɔ bá có bédíigiemú na ombɔ́gɔ, yɔmɔ́ɔ na Banábasɛ, go go dúfie goŋaá dɛ lɛ́ ukelú yúmmue; bɛɛcɔ́ɔ dɛ ɛ́da gɛayáa gá báaba bá lɔ́mɔ́ bá dɛ bɛ́ɛ́mbá Beyúdene, bɔ́ɔ bɛ́ ɛ́da gɛayáa gá Beyúdene.
48002010	Bá báá lɛ́gá goana goŋaá dɛ dɛ bófoolío basógasoga; ndɛ́ ŋaáalú nɔ́ɔ kanɛ go gɛ́gana.
48002011	Kanɛ́ aŋa Píele a mbaá ncó bola naá Óntiosi, gámɛ go mo goomɛna goŋaá a mba lɛ́ naá giédie.
48002012	Otóotoɛ yá goŋaá nɛnamá ná batɔ nɛ́ɛnɛ Sáakɛ a mbaá dómá nɛ́ bola, Píele a mba lɛ́ a nyáanya na batɔ báaba bá lɔ́mɔ́ bá dɛ bɛ́ɛ́mbá Beyúdene. Kanɛ́ aŋa báaba bóncodío bá mbaá bolá, gɛ́hɛ́ go yáŋɛmɛda, a báá dɔmbɔ́ go nyáanya na báaba bá lɔ́mɔ́ bá dɛ bɛ́ɛ́mbá Beyúdene, go bofoá bá batɔ báaba bá bienenemú bicele bá Beyúdene.
48002013	Beyúdene bóncodío bá bɛ́ɛ́ ɛ́dá go ŋanana aŋa mɔ́ɔ, bó báá ŋaáa goŋaá Banábasɛ moatɛ́ o obɛna naá makoɛla mábɔ́.
48002014	Aŋa mmbɛɛ́ ɛ́ná goŋaá bá dɛ ɛndáa tɛ́nɛ́ɛ aŋa Gɛnɔ́gɔ́ gá Cɔ́mɔ gɛ́ oyamɔ́, gámɛ go gálɛda Píele naá oŋgíso yá mɔtɔ uŋkimée caá: «Maamɔ́ɔ mɔ́ɔnyɔ o lɔ́mɔ́ ba Beyúdene, go ɔyɔ́ɔ háalá caá akɛ́ aŋa ba Beyúdene. Nɛɛ́nɛ o lɔ́mɔ́ ba go gaŋa báaba bá lɔ́mɔ́ bá dɛ bɛ́ɛ́mbá Beyúdene go go ɔyɔ aŋa Beyúdene o?»
48002015	Bɛɛcɔ́ɔ dɛ lɛ́ Beyúdene bá mbíényée, dɛ dɛ ɔ́bɔ́nɛ́nɔ́ɔ na mɛɛ́nɔ máama má lɔ́mɔ́ má dɛ íyíménée gicele gá Asaŋa.
48002016	Dɛ íyimene kanɛ́ dɛ amɔ́, bó do báá goŋaá mɔtɔ a ŋanana aŋa gicele gɛ́ oyamɔ́ gɔ́ɔ a lɔmɔ́ gɛtɛ́nɛ́ɛ naá busío bá Asaŋa, bó lɔ́mɔ́ go goágana odɛ́má yɛ́hɛ́ naá Yésu Kilítu. Bɛɛcɔ́ɔ tɔ́nɔ dɛ mba ágá odɛ́má yɛ́cɔ́ naá Yésu Kilítu go goŋaá dɛ bɛ́ɛmba bɛtɛ́nɛ́ɛ go busío bá gioliminyo gɛ́cɔ́ naá Kilítusu, caá akɛ́ goŋaá dɛ bienene aŋa gicele gɛ́ oyamɔ́. Mɔtɔ a dɛ bósó ba go bɛ́ɛmba gɛtɛ́nɛ́ɛ naá busío bá Asaŋa goŋaá ɛ ɛnda aŋa gicele gɛ́ oyamɔ́.
48002017	Bɛɛcɔ́ɔ dɛ fúmbe goŋaá dɛ bɛ́ɛmba bɛtɛ́nɛ́ɛ naá busío bá Asaŋa gá Kilítusu. Kanɛ́ bá amɔ́ bá có ɛ́na bɛɛcɔ́ɔ tɔ́nɔ bologílógí, nɔ́ɔnɔ gó lɛ́ nɛɛ́nɛ naá cí, Kilítusu a lɛ́ nnyimé ya gɛlɔgɔ lí? Akɛ́ manɛ́ɛ!
48002018	Moatɛ́, caá kunde na nnyimé naá gicele gɛ́ɛgɛ mmbaá cecúgíe, yɔmɔ́ɔ kɔnɔmɔ́ go ɛ́ya ulogílógí.
48002019	Go gicele gɔ́ɔ mmbaá gúé naá gicele goŋaá ŋgɔyɔ go busío bá Asaŋa. Mmba gúé naá kolósi olɔŋɔ na Kilítusu.
48002020	Ŋgɔyɔ, kanɛ́ bó do báá gɔnɔ́ yɔmɔ́ɔ mɔ́ɔ ŋgɔyɔmɔ́, Kilítusu mɔ́ɔ ɔ ɔyɔmɔ́ naá yɔmɔ́ɔ. Gɛɔyɔ gámɛ gá boɔtɔ, kɛ́ ɔyɔ naá gioliminyo gɛ́ɛgɛ naá Moɔnɔ́ ba Asaŋa mɔ́ɔnyɔ a mbaá mmaamánáa, a báá bííŋéné go busío bámɛ.
48002021	Cɛ lɛ́gálɛ́gáa go gundie niibo ná Asaŋa boóma bá dugúnú. Moatɛ́, aáŋa mɔtɔ ɛ ɛ́yana gɛtɛ́nɛ́ɛ naá busío bá Asaŋa goŋaá ɛ ɛnda aŋa gicele gɛ́ oyamɔ́, gásɛ́ kanɛ́ Kilítusu a mba gúé godugúnú.
48003001	Bágaláatɛ, biegu bá batɔ bɛ́ɛbɛ, ánɛ́ɛ a ná nyó gundíe mbɔ́dɔ yɛ́ɛyɛ náana, gɔ́ɔ bɛɛnyɔ́ɔ bá báá go nyó dúfenye daŋɛ́daŋɛ aŋa nɛɛ́nɛ Yésu Kilítu a mbaá gúé naá kolósi o?
48003002	Nnyó úhune ŋgúhune táŋɛ́ mmue caá: go mbɔ́dɔ ɛhanɛ́ no lɔ́mɔ́ bɛáalú Gimmúmpúu gá Giliíli o? Bó lɔ́mɔ́ go gɔ́ɔgɔ no lɔ́mɔ́ beŋéelú gicele, ɛ́na lí, go go gɛ́ndɛgɛna gɔ́ɔgɔ no lɔ́mɔ́ gɛ́ndɛ́gɛ́náalú go gioliminyo Gɛnɔ́gɔ́ gá Cɔ́mɔ gɛ́ɛgɛ bá mbaá nyó dúmbínyée o?
48003003	Nɛɛ́nɛ no lɔ́mɔ́ ba go bɛ́ɛmba biegu mbɔ́dɔ yɛ́ɛyɛ náana o? No mba dandá no ága odɛ́má yɛ́nyɔ́ naá Gimmúmpúu gá Giliíli; godɔ́ɔdɔ gɔ́ɔ no ná lɔ́mɔ́ goŋaá no súgidinye go ɔyɔ go bɛɛnyɔ́ɔ moatɛ́ o?
48003004	Muimée mɔ́ɔmɔ no lɔ́mɔ́ luménéné luménéné na mɔ́ naá gɛɔyɔ gɛ́nyɔ́ mó ɛ́ ɛ́yá godugúnú dɔ́gɔ́? Bó do sɛmɛ́gánánáa go bɛ́ɛmba nɔ́ɔnɔ.
48003005	Gɔ́ɔgɔ Asaŋa a nyó fáamɔ́ Giliíli a gɔnɔ ŋanana bieninye bá gobékúke naá kadɛ́gadɛ́ɛ yɛnyɔ́, bó lɔ́mɔ́ go gɔ́ɔgɔ no lɔ́mɔ́ beŋéelú gicele, ɛ́na lí, bó lɔ́mɔ́ go gɔ́ɔgɔ no lɔ́mɔ́ gɛ́ndɛ́gɛ́náalú go gioliminyo Gɛnɔ́gɔ́ gá Cɔ́mɔ gɛ́ɛgɛ bá mbaá nyó dúmbínyée o?
48003006	Bééníŋínyéemú nɔnɔ Ábalaháma; a mba ágá odɛ́má yɛ́hɛ́ uŋkimée naá Asaŋa, gɔ́ɔ tɔ́nɔ Asaŋa a mbaá mo ɛ́ná gɛtɛ́nɛ́ɛ gá mɔtɔ go nɔ́ɔ.
48003007	Íyíme nɔnɔ kanɛ́ no amɔ́, biimée báaba bá áganamɔ́ odɛ́má yábɔ́ naá Asaŋa, bɔ́ɔ bá lɔ́mɔ́ baaná bá Ábalaháma.
48003008	Moánɛ, gigísi gá Ŋgɔ́ŋɛ́ gímmue gɛ́ mba dúfíe goŋaá, Asaŋa a ŋgɛ ɛ́ná báaba bá lɔ́mɔ́ bá dɛ bɛ́ɛ́mbá Beyúdene bɛtɛ́nɛ́ɛ bá batɔ bá amɔ́ bá ága odɛ́má yábɔ́ naá mɔ́ɔ. Go busío moánɛ gɔ́ɔ, Ŋgɔ́ŋɛ́ ɛ mbaá dóáná go dóoginyo Ábalaháma Gɛnɔ́gɔ́ gá Cɔ́mɔ gɛ́ɛgɛ yɛ amɔ́: «O ŋga bɛ́ɛ́mbá mbɔ́gɔ́ ya gɛfona go bɛdɔŋɔ bá cí biimée.»
48003009	Ábalaháma a mba ágá odɛ́má yɛ́hɛ́ naá Asaŋa, Asaŋa a báá mo foná; nɔ́ɔ gɔ́ɔ tɔ́nɔ, biimée báaba bá áganamɔ́ odɛ́má yábɔ́ naá Asaŋa, bá lɔ́mɔ́ fonáalú nɛhɛ́.
48003010	Mammana, batɔ biimée báaba bɛ́ ɛndamɔ́ aŋa gicele gɛ́ oyamɔ́, bá lɛ́ biimée púmú naá pɛ́ ya ɛyɔmɛnɔ, goakɛ́ Ŋgɔ́ŋɛ́ yɛ oya yɛ amɔ́: «Mɔtɔ uŋkimée mɔ́ɔnyɔ a lɔbɛnɔmɔ́ a dɛ bágóɛ́gá go go ɛnda aŋa gicele giimée giimée gɛ́ oyamɔ́, a háanana na ɛyɔmɛnɔ.»
48003011	Bó lɛ́ mammana goŋaá mɔtɔ a dɛ bósó ba go bɛ́ɛmba gɛtɛ́nɛ́ɛ naá oŋgíso yá Asaŋa goŋaá ɛ ɛnda aŋa gicele gɛ́ oyamɔ́; kanɛ́ mɔ́ɔnyɔ a lɔ́mɔ́ gɛtɛ́nɛ́ɛ go go ágana gɛ́hɛ́ gá odɛ́má naá Asaŋa a ŋgɔ ɔyɔ́ɔ.
48003012	Kanɛ́ gicele gɛ́ dɛ luménénée na gioliminyo, goakɛ́ gicele gɛ́ gɛ́ oya gɛ́ amɔ́ mɔ́ɔnyɔ a ŋgaá hóógío buimée bɔ́ɔbɔ bó lɔ́mɔ́ hɔ́ɔ, a ŋgɔ ɔyɔ́ɔ go gɛ́.
48003013	Kilítusu a mba có fáŋá go ɛyɔmɛnɔ há gicele hɛ́ɛhɛ hɛ́ mbaá lɛ́ hɛ́ có nɔdɛnɔ, a bɛ́ɛ́ ɛ́yá mɔ́ɔ moatɛ́ moatɛ ɛyɔmɛnɔ go busío bɛ́cɔ́, goakɛ́ bó lɛ́ ɔ́ŋɔ́ɔlú goŋaá: Ɛyɔmɛnɔ hɛ́ gumbenene uŋkimée mɔ́ɔnyɔ a lɔ́mɔ́ dóŋáalú naá boɛ́tɛ.
48003014	Yésu Kilítu a mba ŋaáa nɔ́ɔnɔ goŋaá, go busío bɛ́hɛ́, gɛfona gá Ábalaháma gɛ́ báakɛna báaba bá lɔ́mɔ́ bá dɛ bɛ́ɛ́mbá Beyúdene, nɔ́ɔnɔ dɛ bɛa go gioliminyo, Giliíli mɔ́ɔnyɔ Asaŋa a mbaá dáná.
48003015	Bolimóní, kɔ́lɔ gieninye naá gɛɔyɔ gá medúgú miimée caá: gɔ́ɔgɔ mɔtɔ ɔ ɔ́ŋɔmɔ́ kálata ya tɛ́fá bese bese, mɔtɔ untió a dɛ bósó ba go úlie ɛ́na a gídene boóma kɔ́ɔ.
48003016	Gɔ́ɔ, Asaŋa a mbaá fáá Ábalaháma na onana yɛ́hɛ́ tánɔ sɛ́hɛ́. Ŋgɔ́ŋɛ́ ɛ dɛ oyá yɛ amɔ́: «na ɛnana yɛhɛ́», aŋa ɛnana ɛ lɛ́ degédegé, kanɛ́ yɛ oyamɔ́ yɛ amɔ́: na onana yáhɔ, nɔ́ɔnɔ gó lɛ́ aá, mɔtɔ táŋɛ́ ummue, mɔ́ɔ a lɔ́mɔ́ kanɛ́ Kilítusu.
48003017	Mbééníŋínyí yamɛ kanɛ́ yɛ́yɛ́ɛ caá: Asaŋa a mba dóáná go ɔ́ŋɔ kálata ya tɛ́fá bese bese. Gicele gɛ́ɛgɛ gɛ́ síenemú gɛ́ úle naá nnyimé ya nnyómá mantɛdɛ ménni na nitíno na sɛ́ɔ́dɔ́ gɛ́ dɛ bósó ba go úlie tɛ́fá ya ndiemi, goŋaá tánɔ yɛ ɛ́ya boóma bá dugúnú.
48003018	Kanɛ́ aáŋa boóma bɔ́ɔbɔ Asaŋa a mbaá dáná bó ɛ́damɔ́ go úlene naá gicele, bó do bósó bá go gɔnɔ go ɛ́da go úle naá tánɔ. Asáa gɔgɔ́, bó lɔ́mɔ́ go tánɔ gɔ́ɔ Asaŋa a mbaá dúfíe gɛnɔ́ɔ́nɛ́nɔ́ gɛ́hɛ́ naá boayá bá Ábalaháma.
48003019	Kanɛ́ godɔ́ɔdɔ, gicele gɛ́ ncomɔ́ ŋanana ŋkádɛ o? Gɛ́ ncomɔ́ bégídenine go go dúfie meŋiigíe máama má lɔ́mɔ́ má dɛ luménénée na ndɛ́ga ya Asaŋa, gó ɛ́da go éme aŋa onana yá Ábalaháma yɔ́ɔyɔ tánɔ ɛ lɔ́mɔ́ gɛ́hɛ́ yó ŋgaá ncó bola. Bɛɛ́ŋgɛlɛsɛ bɔ́ɔ bá mbaá lincíe gicele, mɔtɔ ummue a báá bɛ́ɛ́mbá menebíe na gɛ́.
48003020	Kanɛ́ bá dɛ gɔnɔ́ go úhune menebíe gɔ́ɔgɔ mɔtɔ a lɔ́mɔ́ táŋɛ́ ummue, Asaŋa mɔ́ɔ a lɛ́ táŋɛ́ ummue.
48003021	Gicele gɛ́ bábɛndabɛnda tánɔ sá Asaŋa lí? Akɛ́ manɛ́ɛ! Aáŋa Asaŋa a mbi íŋéné gicele gɛ́ɛgɛ gɛ́ fáananamɔ́ gɛɔyɔ, gásɛ́ mɔtɔ a lɛ́ ba go bɛ́ɛmba gɛtɛ́nɛ́ɛ naá oŋgíso yá Asaŋa goŋaá ɛ ɛnda aŋa gicele gɛ́ oyamɔ́.
48003022	Kanɛ́ Ŋgɔ́ŋɛ́ yɛ oya yɛ goŋaá batɔ bá cí iŋkimée bá lɛ́ naá boɔlɛ́ bá gɛlɔgɔ, go goŋaá Asaŋa a fáa batɔ báaba bá mbaá ágá odɛ́má yábɔ́ naá Yésu Kilítu buimée bɔ́ɔbɔ a mbaá dáná.
48003023	Otóotoɛ yá goŋaá gioliminyo gɛ́ bola, dɛ mba lɛ́ bɛɔlɛ́ bá gicele. Bó mba lɛ́ bó úhene goŋaá dɛ gɛ́gana gɛcamɛna gɛ́ɛgɛ Asaŋa a mbaá lɔmɔ́ ba go có lincie gioliminyo moánɛ.
48003024	Nɔ́ɔnɔ gɔ́ɔ, gicele gɛ́ mbaá lɔmɔ́ aŋa ufífí bɛcɔ́, gó ɛ́da go éme naá go nco bola gá Kilítusu, go goŋaá dɛ bɛ́ɛmba bɛtɛ́nɛ́ɛ bá batɔ go gioliminyo.
48003025	Kanɛ́ aŋa gioliminyo gɛ́ mbaá bolá, dɛ dɛ gɔnɔ́ go ɔ́bɛnɔnɔ na ufífí mɔ́ɔnyɔ.
48003026	Mammana, naá gioliminyo gɛ́ɛgɛ naá Yésu Kilítu, no lɛ́ baaná bá Asaŋa.
48003027	Bɛɛnyɔ́ɔ biimée, no mba báladá na Kilítusu go giyuminye gɛ́ɛgɛ no mbaá bɛáa, gɔ́ɔ no mbɛɛ́ ɛ́yá púényí sɛ́hɛ́.
48003028	Nɔ́ɔ gɔ́ɔ dɛ lɔ́mɔ́ boóma búmmue naá busío bá Asaŋa; godádoga gó do báá gɔnɔ́ hɔ́ɔ na Beyúdene na báaba bá lɔ́mɔ́ bá dɛ bɛ́ɛ́mbá Beyúdene, godádoga gó do báá na gɛɔlɛ́ na mɔ́ɔnyɔ a lɔ́mɔ́ a dɛ bɛ́ɛ́mbá gɛɔlɛ́, godádoga gó do báá na onɔ́mɔtɔ́ na okɔ́dɔ; mammana dɛ lɛ́ ummue naá gobálada gɔ́ɔgɔ na Yésu Kilítu.
48003029	Aŋa no ná lɔ́mɔ́ go ɔ́bɛnɔnɔ na Kilítusu, no ná lɛ́ kanɛ́ ɛnana ya Ábalaháma; no ná lɛ́ ba go dáŋaba moóma muimée mɔ́ɔmɔ Asaŋa a mbaá dáná.
48004001	Ɔ́bɔ́ nɔnɔ kanɛ́ bese boóma bɔ́ɔbɔ ndɛ́galɛgamɔ́ go nyó oyana caá: gɛcamɛna giimée gɛ́ɛgɛ Moɔnɔ́ ba bigíndé a gá lɔ́mɔ́ gihelege, a lɛ́ gɔgɔ́ aŋa gɛɔlɛ́, akɛ́ aŋa buimée bó ɔ́bɛnɔnɔmɔ́ nɛhɛ́.
48004002	Gɛcamɛna gɛ́ɛgɔ, a lɛ́ naá ɛmbɔ́gɔ ya uniní na ya mɔ́ɔnyɔ i indenyemú boóma buimée, gó ɛ́da húme aŋa gɛcamɛna gɛ́ɛgɛ Isée a mbaá sómbá gɛ́ ná háamɔ́.
48004003	Caŋa mmue bɛɛcɔ́ɔ tɔ́nɔ, gɛcamɛna gɛ́ɛgɛ dɛ mbaá lɔmɔ́ dɛ gá lɛ́ baábayɔ́, dɛ mba lɛ́ naá boɔlɛ́ bá go ɛnda aŋa moóma má cí mó oyamɔ́.
48004004	Kanɛ́ aŋa gɛcamɛna gɛ́ɛgɛ Asaŋa a mbaá sómbá gɛ́ mbaá háá, gɛ́hɛ́ go dóma Moɔnɔ́ bɛhɛ́. A mba bébíéné naá okɔ́dɔ, gicele gá Beyúdene gɛ́ mo nona.
48004005	Bó mbaá lɛ go go fáŋa biimée báaba gicele gɛ́ mbaá lɛ́ gɛ́ bó nona; hɔ́ɔlɔ́ gɔ́ɔ a có fáamɔ́ pɛ́ ya goŋaá dɛ bɛ́ɛmba baaná bá Asaŋa.
48004006	Aŋa no lɔ́mɔ́ mammana baaná, Asaŋa a mba ágá Giliíli ba Moɔnɔ́ bɛhɛ́ naá ɛdɛ́má yɛcɔ́, a có fáanana bogaaga bá go fínenye Asaŋa dɛ amɔ́: «Ába» nɔ́ɔnɔ gó lɛ́ aá «Baaba.»
48004007	O do báá kanɛ́ gɔnɔ́ gɛɔlɛ́, o lɔ́mɔ́ moɔnɔ́. Aŋa o lɔ́mɔ́ moɔnɔ́, o lɛ́ tɔ́nɔ moɔnɔ́ ba bigíndé go bogaaga bá Asaŋa.
48004008	Cóá, aŋa no mbaá lɛ no do íyíménée Asaŋa, no mba lɛ́ moɔlɛ́ŋgɔɔlɛ́ má baasaŋa bɔ́ɔ bá dɛ bɛ́ɛ́mbá akɛ́ nɔ́ɔ.
48004009	Kanɛ́ godɔ́ɔdɔ no íyimene Asaŋa, moánɛ Asaŋa mɔ́ɔ a nyó íyimenemú. Nɛɛ́nɛ kanɛ́ no lɔ́mɔ́ ba go gɔnɔ bí íŋene go moómaŋkóma má dugúnú dugunu, mɔ́ɔ kanɛ bogaaga, goŋaá no gɔnɔ gunde doɔlɛ́ŋgɔɔlɛ́ o?
48004010	No búlugenye medúgú móncodío aŋa: ɛfɛ́, bɛcamɛna bá nnyómá na nnyómá moatɛ́.
48004011	No á kólío bofoá goŋaá gɛdɔmbɔ gámɛ giimée gɛ́ɛgɛ ŋgaá ná gɔ́lɔ́nɔ́ɔ go busío bɛ́nyɔ́ gɛ́ ɛ́ya gá go sola.
48004012	Bolimóní, ŋgaá nyó bósógólídío, biéne nɔnɔ gɛgɔ́ndɔ́ gámɛ, goŋaá ndɛ́ ɛ́yáalú aŋa bɛɛnyɔ́ɔ. No lɛ́ kanɛ go ŋŋa gɛbɛ́ gá boóma.
48004013	No íyimene gɛcamɛna gɛ́ɛgɛ mmbaá nyó oyáná Gɛnɔ́gɔ́ gá Cɔ́mɔ go ɛŋɛndɔ yá busío; mmba lɛ́ nnóma.
48004014	Nnyɔ́dɔ yamɛ ɛ dɛ mbáa lɛ ɛ fɛanana go núune, akɛ́ nɔ́ɔnɔ, no do mbá cɔ́mbɛdɔ, no do mbá mmɛ́nyɛda. Kanɛ́ no mba kɛ́ndɛ́gɛ́ná aŋa ɛ́ŋgɛlɛsɛ ba Asaŋa, gɔnɔ́ aŋa Yésu Kilítu.
48004015	No mba lɛ́ na bɛyaŋa cóá, mbɔ́dɔ ya goŋaá no mba lɛ́ ba go bábála oŋgíso yɛ́nyɔ́ go go páa, ŋgíyimene nɔ́ɔ mammana. Godɔ́ɔdɔ yɛ́ɛyɛ, bɛyaŋa bɛ́nyɔ́ moánɛ bɛ́ á ná maná nɛɛ́nɛ o?
48004016	Ŋgɛɛ́ ɛ́yá obɛlɔ́bɛlɔ bɛnyɔ́ go gɔ́ɔgɔ nnyó oyanɛnamɔ́ mammana o?
48004017	Gɛlola gɛ́ɛgɛ batɔ bóncodío bá lɔ́mɔ́ na gɛ́ go busío bɛ́nyɔ́ gɛ́ dɛ báá bese, bá lɛ́galɛgamɔ́ goana go nyó dádona namɛ go goŋaá no bɛ́ɛmba bábɔ́.
48004018	Kanɛ́ bó fɛanana go bɛa gɛlola go besé gɛcamɛna giimée, caá akɛ́ goana gɔ́ɔgɔ ndɔ́mɔ́ naá kadɛ́gadɛ́ɛ yɛnyɔ́.
48004019	Baaná bámɛ, ká nómana gɔnɔ́ go busío bɛ́nyɔ́ aŋa okɔ́dɔ ba go bíene, gó ɛ́da go éme aŋa Kilítusu a ŋgaá lukúméné naá bɛɛnyɔ́ɔ.
48004020	Ndɛ́galɛga goŋaá mbɛ́ɛmba naá boayá bɛ́nyɔ́ naá gɛcamɛna gɛ́ɛgɛ, goŋaá mbáá nyó gálɛ́dá mbɔ́dɔ intió. Mammana, cɛ íyíménée aŋa ndɔ́mɔ́ ba go ŋa nɛnyɔ́.
48004021	Ŋgoyánáamɔ́ nɔnɔ, bɛɛnyɔ́ɔ báaba no lɛ́galɛgamɔ́ go ɛnda aŋa gicele gɛ́ oyamɔ́, no ɔ́bɔnɔ bese bese boóma bɔ́ɔbɔ gicele moánɛ gɛ́ oyamɔ́ o?
48004022	Bó lɛ́ ɔ́ŋɔ́ɔlú goŋaá Ábalaháma a mba bɛáa baaná báandɛ́, ummue na okɔ́dɔ mɔ́ɔnyɔ a mbaá lɔmɔ́ gɛɔlɛ́, ummue na okɔ́dɔ mɔ́ɔnyɔ a mbaá lɔmɔ́ a dɛ bɛ́ɛ́mbá gɛɔlɛ́.
48004023	Moɔnɔ́ ba okɔ́dɔ mɔ́ɔnyɔ a mbaá lɔmɔ́ gɛɔlɛ́ a mba bébíéné aŋa moɔnɔ́ uŋkimée; kanɛ́ ba okɔ́dɔ mɔ́ɔnyɔ a mbaá lɔmɔ́ a dɛ bɛ́ɛ́mbá gɛɔlɛ́, a mba bébíéné go tánɔ ya Asaŋa.
48004024	Dogálɔ dɔ́ɔdɔ dó lɛ́ aŋa ncaba: bakɔ́dɔ bɔ́ɔbɔ bá lɔ́mɔ́ bɛlada bugúle bɛ́andɛ́. Gímmue gɛ́ lɔ́mɔ́ gɛ́ɛgɛ Asaŋa a mbaá gódá naá ogɔndɔ yá Sineyíi; gɛ́ núunemú Agáalɛ mɔ́ɔnyɔ a bíenemú bɛɔlɛ́.
48004025	Agáalɛ, bó lɔ́mɔ́ ogɔndɔ yá Sineyíi yɔ́ɔyɔ yó lɔ́mɔ́ naá gɛdɔŋɔ gá Elebíi. A lɛ́ Yolósalɛmɛ ba ínoni mɔ́ɔnyɔ a lɔ́mɔ́ naá boɔlɛ́ na baaná bɛ́hɛ́ kɛ́.
48004026	Kanɛ́ Yolósalɛmɛ ba mmoɛná a dɛ báá gɛɔlɛ́, mɔ́ɔ a lɔ́mɔ́ nnyeedíi bɛcɔ́.
48004027	Bó lɛ́ ɔ́ŋɔ́ɔlú goŋaá: «Yaŋáa, maamɔ́ɔ gɛhóádá gá okɔ́dɔ, maamɔ́ɔ mɔ́ɔnyɔ o lɔ́mɔ́ kanɛ go bɛ́ɛ́na! Fɛ́náa dupópóo, maamɔ́ɔ mɔ́ɔnyɔ o lɔ́mɔ́ kanɛ go íyime aŋa bá nómanamɔ́ go go bíene! Mammana, okɔ́dɔ mɔ́ɔnyɔ a lɔ́mɔ́ gibembelidie a ŋga bɛáa gɛca gá baaná a dómba okɔ́dɔ mɔ́ɔnyɔ a lɔ́mɔ́ na onɔ́mɛ.»
48004028	Go busío bɛ́nyɔ́, bolimóní, no lɛ́ bébíénéelú go tánɔ ya Asaŋa, caŋa mmue aŋa Ɛ́saga.
48004029	Cóá, moɔnɔ́ mɔ́ɔnyɔ a mbaá bébíéné aŋa moɔnɔ́ uŋkimée a mba lɛ́ a nuigenye mɔ́ɔnyɔ a mbaá bébíéné naá Giliíli ba Asaŋa; bó gá báŋanana nɔ́ɔnɔ gó nco go éme godɔ́ɔdɔ.
48004030	Moatɛ́, Ŋgɔ́ŋɛ́ yɛ oyamɔ́ yɛ amɔ́ nɛɛ́nɛ o? Yɛ oya yɛ amɔ́: «Nafá okɔ́dɔ mɔ́ɔnyɔ a lɔ́mɔ́ gɛɔlɛ́ na moɔnɔ́ bɛhɛ́; goakɛ́ moɔnɔ́ ba okɔ́dɔ mɔ́ɔnyɔ a lɔ́mɔ́ gɛɔlɛ́ a dɛ ŋgá bɛa tɛ́fá ya bonɔ́mɛ olɔŋɔ na moɔnɔ́ ba okɔ́dɔ mɔ́ɔnyɔ a lɔ́mɔ́ a dɛ bɛ́ɛ́mbá gɛɔlɛ́.»
48004031	Náana gɔ́ɔ bolimóní, dɛ lɔ́mɔ́ dɛ dɛ bɛ́ɛ́mbá baaná bá okɔ́dɔ mɔ́ɔnyɔ a lɔ́mɔ́ gɛɔlɛ́, kanɛ́ bá okɔ́dɔ mɔ́ɔnyɔ a lɔ́mɔ́ a dɛ bɛ́ɛ́mbá gɛɔlɛ́.
48005001	Bó mbaá lɔmɔ́ goŋaá dɛ úlukie mammana naá boɔlɛ́, gɔ́ɔ Kilítusu a mbaá có dúgúné. Kanɛ́, bágɛ́ndɛ́náamɔ́ nɔnɔ bese, no do gɔnɔ́ gunde naá boɔlɛ́ bɛ́nyɔ́ bá cóá.
48005002	Yɔmɔ́ɔ Póolo ŋgaá nyó oyáná caá, no amɔ́ no ancaba, Kilítusu a dɛ gɔnɔ́ nyó dúgune go boóma.
48005003	Ŋgaá gɔnɔ́ fitie caá, mɔtɔ uŋkimée mɔ́ɔnyɔ a ancabamɔ́, a háanana go hóogio buimée bɔ́ɔbɔ gicele gɛ́ oyamɔ́.
48005004	Bɛɛnyɔ́ɔ báaba no fúmbemú go ɛ́ya bɛtɛ́nɛ́ɛ bá batɔ goŋaá no bienene aŋa gicele gɛ́ oyamɔ́, no á bádádóná na Kilítusu. Niibo ná Asaŋa nɛ́ dɛ báá nɛnyɔ́.
48005005	Naá boayá bá bɛɛcɔ́ɔ báaba dɛ olimonyomú, dɛ ágana mbémineminie yɛcɔ́ naá Asaŋa mɔ́ɔnyɔ a ŋgaá có íyíe bɛtɛ́nɛ́ɛ bá batɔ. Boóma bɔ́ɔbɔ dɛ gɛ́ganamɔ́ bɔ́bɔ́ɔ, go gióhiginyo gá Gimmúmpúu gá Giliíli.
48005006	Gɔ́ɔgɔ mɔtɔ a lɔ́mɔ́ báladáalú na Yésu Kilítu, ancábáalú akɛ́ kanɛ go ancaba, bó do báá na ndénégé; bɔ́ɔbɔ bó lɔ́mɔ́ na ndénégé bó lɔ́mɔ́ godúfenye gá gioliminyo gɛ́hɛ́ go gɛnɔ́ɔ́nɛ́nɔ́.
48005007	Cóá, no mba lɛ́ no ɛnda bese; ánɛ́ɛ a á ná nyó gɛ́mbɛ́ná pɛ́, a báá nyó legé go biene aŋa mammana yɛ oyamɔ́ o?
48005008	Mbɔ́dɔ ya mbééníŋínyí aŋa yɛ́ɛyɛ náana ɛ dɛ ɛ́dá go úlene naá mɔ́ɔnyɔ a nyó dɔ́ŋɔnɔmɔ́.
48005009	Baaná bá ondɔ yá go fudugenye uguŋe bá ŋanana goŋaá gɛdɔ́bɔ́ giimée giimée gɛ́ fuduge, aŋa batɔ bó oyamɔ́.
48005010	Go busío bámɛ, mbémineminie naá Daadáa goŋaá no do gaá bɛáa mbééníŋínyí kóka na yamɛ. Kanɛ́ mɔ́ɔnyɔ a bueŋenyemú ɛdɛ́má yɛnyɔ́, Asaŋa a ŋga mo séésényée, akɛ́ a bɛ́ɛmba ánɛ́ɛ.
48005011	Bolimóní bámɛ, naá bámɛ boayá, caá kɔnɔ go oyanɛna batɔ goŋaá bá ancabana, kanɛ́ bá céesenyemú goakɛ́ o? Caá ŋgoya nɔ́ɔnɔ, nigúe ná Kilítusu naá kolósi nɛ́ dɛ bósó ba go lege mɔtɔ boóma.
48005012	Ŋgáa báaba bá nyó bueŋenyemú bɛ́ ɛ́dana naá busío na meŋiigíe mábɔ́, bá búúlenye akɛ́ na mosámá má pindi kɛ́.
48005013	Bɛɛnyɔ́ɔ, bolimóní bámɛ báaba Asaŋa a á ná nyó dɔ́ŋɛ́nɔ́ go go bɛ́ɛmba naá bofilíi, ŋgaá nyó oyáná caá, bofilíi bɛ́nyɔ́ moánɛ bó do bɛ́ɛ́mbá gɛmbɛ́ná go go ɔyɔ aŋa no lɛ́galɛgamɔ́. Kanɛ́, ŋgáa onyɔ moánɛ a bɔ́yɔgɔnɛnɔ sɔ́gɔ́ɔ aŋa gɛnɔ́ɔ́nɛ́nɔ́ gɛ́ oyamɔ́.
48005014	Ɛɛ́ɛŋ, dɛ lɛ́ ba go gálɛda kolá kúi go gicele giimée dɛ amɔ́: «O maamana sɔ́gɔ́ɔ aŋa maamɔ́ɔ moatɛ́.»
48005015	Kanɛ́ bébeŋéemú nɔnɔ, no amɔ́ no ɛ́da go nómanɛna, no fafonanɛna, no gaá béfúúgíe bɛɛnyɔ́ɔ moatɛ́.
48005016	Gó moánɛ nnyó oyanamɔ́ caá, ɛndáa nɔnɔ aŋa Gimmúmpúu gá Giliíli a nyó oyanɛnamɔ́, go goŋaá no do ɔyɔ́ɔ aŋa bɛbɛ́ bɛ́nyɔ́ bá mbééníŋínyí bɛ́ lɛ́galɛgamɔ́.
48005017	Bɛbɛ́ bá mbééníŋínyí bɛ́ dɛ ɛndáa aŋa Gimmúmpúu gá Giliíli a lɛ́galɛgamɔ́, Gimmúmpúu gá Giliíli tɔ́nɔ, caŋa mmue. Naá tɛ́mádɛ́má yabɔ́, bó lɔ́mɔ́ goana bidé, gó moánɛ no lɔ́mɔ́ no do bɛanánáa bogaaga bá go ŋa bɔ́ɔbɔ no lɛ́galɛgamɔ́.
48005018	Kanɛ́, aáŋa Gimmúmpúu gá Giliíli a nyó indenye, no do báá gɔnɔ́ bɛɔlɛ́ bá gicele.
48005019	Meŋiigíe má bɛbɛ́ bá mbééníŋínyí má lɔ́mɔ́: gɛɔyɔ gá hanyɔ́, go báagana gá biílo, gɛɔyɔ gá mosɔmɔ,
48005020	go búlugenye gá bɛgɔgɔ́ na gɛdɔ́ɔ; mbɛlɔ́, cáŋɔ́, hɛagá, gimpímímpímí, go bábɛndabɛnda, go suŋe gá ɛdɛ́nɛ́ na go básalasala;
48005021	gɛdɛ́mádɛ́má, nɛnyóa ná ginití, gɛnyáányɛ́ná na moóma múntió mɔ́ɔmɔ gɔnɔ́ nɔ́ɔnɔ. Báaba bá ŋananamɔ́ nɔ́ɔnɔ, ŋgaá nyó oyáná aŋa mbaá dóáná go nyó oyana caá, bá dɛ ŋgɛ́ ɛ́na Bufuŋe bá Asaŋa.
48005022	Kanɛ́ buelí bá Gimmúmpúu gá Giliíli bó úmemú moóma mɔ́ɔmɔ mó lɔ́mɔ́ aŋa: gɛnɔ́ɔ́nɛ́nɔ́, bɛyaŋa, buumbénú, gogɛ́gana kanɛ tɔmbɛ́nɔ́ɔ, busi, gɛnɔ́gɔ́ gá odɛ́má, pídefide,
48005023	bopɔ́ɔ na gobánona gá odɛ́má; gicele gɛ́ dɛ bósó go legene meŋiigíe aŋa mɔ́ɔmɔ nɔ́ɔnɔ.
48005024	Biimée báaba bɔ́ ɔ́bɛnɔnɛnɔmɔ́ na Kilítusu, bá mbo óná nnyɔ́dɔ yabɔ́ na bɛdɛ́mádɛ́má bá yɛ́, na mbééníŋínyí sá yɛ́ naá kolósi.
48005025	Aŋa Gimmúmpúu gá Giliíli a có fáananamɔ́ gɛɔyɔ, ŋgáa dɛ mo dɛ́ɛna a có indenye.
48005026	Naá tɛ́mádɛ́má yɛcɔ́, dɛ dɛ bébúlúgényée, dɛ dɛ bɛ́ɛ́mbá na dusogí, dɛ dɛ bɛáa hɛagá.
48006001	Bolimóní, no amɔ́ no ɛ́na mɔtɔ a ŋanana gɛoba, bɛɛnyɔ́ɔ báaba no lɔ́mɔ́ na Giliíli ba Asaŋa, mo bónónáamɔ́ nɔnɔ na odɛ́má yá lɛbɛlɛbɛ; o bébeŋe goŋaá maamɔ́ɔ tɔ́nɔ o do obɛ́ná naá ɛsɔgɛdɔ.
48006002	Óhígónínyóo nɔnɔ go go bádóɛgana bɛnóɛ́ bɛ́nyɔ́, nɔ́ɔ gɔ́ɔ no gaá ná hóógío gicele gá Kilítusu.
48006003	Aáŋa mɔtɔ a béeniŋenye a amɔ́ a lɛ́ gɛantáanta, asáa gɔgɔ́ mɔ́ɔ kanɛ ndénégée, a bébelebele mɔ́ɔ moatɛ́.
48006004	Ŋgáa onyɔ moánɛ a hɛnyahɛnya miindíe mɛ́hɛ́; a amɔ́ ɛ ɛ́na a amɔ́ má lɛ́ bese, a lɛ́ ba go yaŋa go mɔ́ɔ moatɛ́, go dómba goŋaá a bédide na basɔ́gɔ́ɔ.
48006005	Ɛɛ́ɛŋ, onyɔ moánɛ a háanana go bádóɛgɛna gɛnóɛ́ gɛ́hɛ́.
48006006	Mɔtɔ mɔ́ɔnyɔ bá mo húunenyemú nogálɔ ná Asaŋa, a háanana go fáa mɔ́ɔnyɔ a mo húunenyemú bodáŋɔ naá bonɔ́mɛ bɛ́hɛ́ buimée.
48006007	No do bébelébélée, bá dɛ fánɛ́náfánɛ́náa Asaŋa. Bɔ́ɔbɔ mɔtɔ a gónamɔ́ bɔ́ a ŋgaá sáŋáa.
48006008	Mɔtɔ a amɔ́ a góna bɔ́ɔbɔ bó nɔ́ɔnɔnɔmɔ́ nnyɔ́dɔ yɛhɛ́, masáŋa máama a ná sáŋamɔ́ má ná bɛ́ɛmbamɔ́ nigúe. Kanɛ́ a amɔ́ a góna bɔ́ɔbɔ bó nɔ́ɔnɔnɔmɔ́ Giliíli, masáŋa máama a ná sáŋamɔ́ hɔ́ɔ má lɔ́mɔ́ gɛɔyɔ gá kanɛ mesúge.
48006009	Ŋgáa dɛ ŋanana besé kanɛ tɔmbɛ́nɔ́ɔ, goakɛ́ aáŋa dɛ dɛ obá bɛnamá, dɛ ŋga sáŋáa aŋa gɛcamɛna gɛ́ ŋgaá háá.
48006010	Gɔ́ɔ bó lɔ́mɔ́, gɛcamɛna gɛ́ɛgɛ dɛ lɔ́mɔ́ na ŋgásɛ́, ŋgáa dɛ ŋanana besé go mɔtɔ uŋkimée, dómbá dómbáa go bolimóní bɛ́cɔ́ báaba naá gioliminyo.
48006011	Ŋgaá nyó ɔ́ŋɛ́nɔ́ godɔ́ɔdɔ na ombɔ́gɔ yámɛ yá moatɛ́ aŋa no núunemú bɛantáanta bá ŋgɔ́ŋɛ́ bɛ́ɛbɛ.
48006012	Batɔ báaba bá lɛ́galɛgamɔ́ bá amɔ́ no ancaba, bá lɛ́ báaba bá lɛ́galɛgamɔ́ goŋaá batɔ bá bó ɛ́na bese. Buimée bɔ́ɔbɔ bá lɛ́galɛgamɔ́ bó lɔ́mɔ́ goŋaá bá dɛ bɛáa noséésényée go busío bá kolósi ya Kilítusu.
48006013	Mammana, bɔ́ɔbɔ moánɛ bá ancabanamɔ́, bɔ́ɔ moatɛ́ bá dɛ bienénée gicele; kanɛ́ bá lɛ́galɛga bá amɔ́ no ancabana go go béségi goŋaá bá á nyó gaŋáa go go oliminyo gieninye gɛ́ɛgɔ naá bɛnyɔ́ nnyɔ́dɔ.
48006014	Naá bámɛ boayá, cɛ bɛanánáa boóma búntió bá go béségi go bɔ́, goana kolósi ya Daadáa bɛcɔ́ Yésu Kilítu. Go yɛ́, moóma má cí mó lɛ́ mugúénú go busío bámɛ, yɔmɔ́ɔ tɔ́nɔ ugúénú go mɔ́.
48006015	Go ancaba o, akɛ́ o do ancábá o, ndénégé ɛ dɛ báá hɔ́ɔ; ndénégé ɛ lɔ́mɔ́ gɛpáa gá gɛɔyɔ.
48006016	Go biimée báaba bá bienenemú gohúunenye gámɛ gɔ́ɔgɔ, ŋgoó oyɛ́dá caá: Ŋgáa buumbénú na ŋgɛ́na mahana ya Asaŋa mó bɛ́ɛmba nabɔ́ na boɛ́nɔ bá Asaŋa, Ɛ́sɛlahɛ́ɛlɛ.
48006017	Gó bayɛga godɔ́ɔdɔ, mɔtɔ a dɛ gɔnɔ́ nco céesidinye, goakɛ́ binini bɛ́ɛbɛ ndɔ́mɔ́ na bɛ́ naá nnyɔ́dɔ yamɛ bɛ́ lɔ́mɔ́ bá Yésusu.
48006018	Bolimóní, ŋgáa niibo ná Daadáa bɛcɔ́ Yésu Kilítu nɛ́ bɛ́ɛmba nɛnyɔ́ biimée. Aamɛnɛ.
49001001	Yɔmɔ́ɔ Póolo, Apótɛlɛ ba Yésu Kilítu aŋa Asaŋa a mbaá lɛ́gá, ŋgɔ́ŋɛnɔmɔ́ batɔ báaba bɔ́ ɔ́bɛnɔnɔmɔ́ nɛhɛ́, bá ágana odɛ́má yábɔ́ naá Yésu Kilítu.
49001002	Ŋgáa Asaŋa Isée bɛcɔ́ na Daadáa Yésu Kilítu bá nyó boogo, bá nyó fáa buumbénú.
49001003	Ŋgáa Asaŋa, Isée ba Daadáa bɛcɔ́ Yésu Kilítu a bɛ́ɛmba fonáalú. A mba có fonáa na mbɔ́dɔ ya gɛfona iŋkimée yɛ́ɛyɛ Giliíli a fáananamɔ́ naá gobálada gɔ́ɔgɔ na Kilítusu naá mmoɛná.
49001004	Otóotoɛ yá go gedie cí, a mba có iyídé gá Kilítusu go goŋaá dɛ ɛ́ya bɛ́hɛ́, dɛ bɛ́ɛmba bimmúmpúu, kanɛ cigí naá oŋgíso yɛ́hɛ́, go gɛnɔ́ɔ́nɛ́nɔ́ gɛ́hɛ́.
49001005	Asaŋa a mba gedíe fueké goŋaá dɛ bɛ́ɛmba baaná bɛ́hɛ́ bá ɛsámá gá Yésu Kilítu; a mba lɛ́gá nɔ́ɔnɔ go gɛnɔ́gɔ́ gɛ́hɛ́ gá odɛ́má.
49001006	Ŋgáa dɛ gúmenye kanɛ́ Asaŋa go gɛantáanta gá niibo gɛ́ɛgɛ a mbaá có ŋaáa go Moɔnɔ́ bɛhɛ́ ba odɛ́má.
49001007	Ɛɛ́ɛŋ, go gɛbáágá gá Kilítusu gá manɔ́ŋɔ́, dɛ lɛ́ fáŋáalú, gɔnɔ́, a báá có hééhínyée bɛlɔgɔ bɛ́cɔ́; nɔ́ɔnɔ gɔ́ɔ Asaŋa a mbaá có dúfíe bonɔ́mɛ bá niibo nɛ́hɛ́.
49001008	Mammana, Asaŋa a mba có hóógío na besé sɛ́hɛ́ fundu fundu go nciŋí iŋkimée gɔnɔ́ go pɛgɔ iŋkimée.
49001009	A mba có lincíe nnindíi ya ndɛ́ga yɛhɛ́, nɔ́ɔnɔ gó lɛ́ aá, nokɛsa nɔ́ɔnɔ a mbaá lɛ́gá go ŋa mɔ́ɔ moatɛ́ moatɛ gá Kilítusu fueké fueké.
49001010	Nokɛsa nɔ́ɔnɔ Asaŋa a ŋgaá yibé aŋa gɛcamɛna gɛ́ɛgɛ a mbaá sómbá gɛ́ ŋgaá háá nó lɔ́mɔ́ goŋaá: a bándɛgɛna naá busío bá ufuŋe táŋɛ́ yúmmue, Kilítusu, buimée bɔ́ɔbɔ bó lɔ́mɔ́ naá mmoɛná, na buimée bɔ́ɔbɔ bó lɔ́mɔ́ naá cí.
49001011	Naá gobálada gɔ́ɔgɔ nɛhɛ́, Asaŋa a mba dóáná go có iyide, a báá có fáá bodáŋɔ bɔ́ɔbɔ a mbaá có dánɛ́ná go nokɛsa nɛ́hɛ́ na go golɛ́ga gɛ́hɛ́.
49001012	Ŋgáa dɛ leebenye nɔnɔ kanɛ́ bugúmigumi bá Asaŋa! Bɛɛcɔ́ɔ báaba dɛ mbaá dóáná go ága odɛ́má yɛcɔ́ naá Kilítusu.
49001013	Bɛɛnyɔ́ɔ báaba no mbɔɔ́ ɔ́bɔ́ Gɛnɔ́gɔ́ gá Cɔ́mɔ gá mammana gɛ́ɛgɛ gɛ́ mbaá nyó úlénée na gisódio, no mba ágá odɛ́má yɛ́nyɔ́ naá Kilítusu; gɔ́ɔ, Asaŋa a mbaá nyó bélincígínyée na sɛtáma ya Giliíli mɔ́ɔnyɔ a mbaá dáná, Gimmúmpúu gá Giliíli.
49001014	Gimmúmpúu gá Giliíli a có dúfenye goŋaá mammana mammana dɛ ná bɛa moóma má besé mɔ́ɔmɔ Asaŋa a mbaá yáŋóná go busío bá boɛ́nɔ bɛ́hɛ́; dɛ ŋga mó bɛáa gɛcamɛna gɛ́ɛgɛ a ŋgaá có fáŋá go busío buimée. Ŋgáa dɛ leebenye nɔnɔ kanɛ́ bugúmigumi bá Asaŋa!
49001015	Boóma moánɛ bɔ́, aŋa mmbɔɔ́ ɔ́bɔ́ bó oya goágana gɛ́nyɔ́ gá odɛ́má naá Daadáa Yésusu, na gɛnɔ́ɔ́nɛ́nɔ́ gɛ́ɛgɛ no lɔ́mɔ́ na gɛ́ na boolímínyí Asaŋa biimée,
49001016	gɔ́ɔ ndɔ́mɔ́ cɛ dɔmbɔ́nɔ́ɔ go béhiigi Asaŋa go busío bɛ́nyɔ́. Nnyó béeniŋenye naá mbósógólí sámɛ.
49001017	Ŋgɔŋɔnɔ Asaŋa ba Daadáa bɛcɔ́ Yésu Kilítu, Isée ba go gúme, goŋaá a nyó fáa giliíli gá nciŋí, gɛ́ɛgɛ gɛ́ ná nyó mo dúfiemú, gɛ́ gɔnɔ nyó mo lincie mammana.
49001018	Ŋgáa a buune odɛ́má yɛ́nyɔ́ naá gise gɛ́hɛ́, goŋaá no lɛnca kasɛ́á toodo odɛ́máa odɔ́ŋɛ́nɔ yɛ́hɛ́ yó nyó fáananamɔ́, kasɛ́á nigúmi ná bonɔ́mɛ nɛ́ɛnɛ a mbaá dánɛ́ná báaba bá lɔ́mɔ́ bɛ́hɛ́.
49001019	No gɔnɔ lɛnca kasɛ́á gɛantáanta gá magɛ́nda a mbaá dúfíe go busío bɛ́cɔ́ boolímínyí na bogaaga bɛ́hɛ́ buimée.
49001020	Bó lɔ́mɔ́ go gɔ́ɔgɔ a mbaá fúfúné Kilítusu naá begúe, a báá mo lukúményée naá boayá bá ombɔ́gɔ onɔ́mɛ yɛ́hɛ́ naá mmoɛná.
49001021	Nɔ́ɔ gɔ́ɔ Kilítusu a lɔ́mɔ́ hɔ́ɔ dílímínyéelú naá odóɛ yá ufuŋe uŋkimée, nɛgaŋa niimée, bogaaga buimée, magɔ́nɔ́ɔ miimée. A lɛ́ tɔ́nɔ naá odóɛ yá ufíno uŋkimée yɔ́ɔyɔ bá lɔ́mɔ́ ba go fínidinye caá akɛ́ goana naá cí yɛ́ɛyɛ dɛ lɔ́mɔ́ kɔ́ɔ godɔ́ɔdɔ, kanɛ́ gɔnɔ́ naá cí yɛ́ɛyɛ yɛ úlenemú.
49001022	Ɛɛ́ɛŋ, Asaŋa a mba ágá buimée naá bɛgɔ́ndɔ́ bɛ́hɛ́ cí, a báá mo ágá naá odóɛ yá buimée, a báá mo dílímínyée ogɔ́nɔ́ɔ ba Giimbó gá boolímínyí.
49001023	Giimbó gá boolímínyí gɛ́ lɔ́mɔ́ nnyɔ́dɔ yɛhɛ́; naá gɛ́ gɔ́ɔ Kilítusu a lɔ́mɔ́ dácɛ uŋkimée uŋkimée bɛhɛ́ kɔ́ɔ, a hóogonyo buimée naá muimée.
49002001	Cóá, no mba lɛ́ begúe naá giliíli go busío bá bɛoba bɛ́nyɔ́ na bɛlɔgɔ bɛ́nyɔ́.
49002002	No mba lɛ́ no ɔyɔ aŋa batɔ bá cí yɛ́ɛyɛ; no ɔ́bɛnɔnɔ ufuŋe yá magaaga má gɛgáda gá giliíli gɛ́ɛgɛ gɛ́ lɔ́mɔ́ naá kadɛ́gadɛ́ɛ yɛ́ɛyɛ na mmoɛná na cí, giliíli gɛ́ɛgɛ gɛ́ yɔgɔnɔmɔ́ godɔ́ɔdɔ naá báaba bá báaŋɛganamɔ́ Asaŋa.
49002003	Dɛ mba lɛ́ naá ombanɔ yá batɔ bɔ́ɔbɔ, bɛɛcɔ́ɔ biimée tɔ́nɔ báaba dɛ mbaá lɛ dɛ ɔyɔ aŋa odɛ́má yɛ́cɔ́ yó lɛ́galɛgamɔ́, dɛ ŋanana buimée bɔ́ɔbɔ nnyɔ́dɔ yɛcɔ́ na mbééníŋínyí sɛ́cɔ́, mó lɛ́galɛgamɔ́. Nɔ́ gɔ́ɔ naá odɛ́nɛ́ yɛ́cɔ́ yá boɔtɔ, dɛ mbaá lɔmɔ́ dɛ háanana na mpímí ya Asaŋa aŋa batɔ báaba bóntió.
49002004	Kanɛ́ Asaŋa a lɛ́ na odɛ́má yá mahana akɛ́báamɔ́. Go gɛantá gá gɛnɔ́ɔ́nɛ́nɔ́ gɛ́ɛgɛ a có maamanamɔ́,
49002005	akɛ́ aŋa dɛ mbaá lɔmɔ́ begúe go busío bá bɛoba bɛ́cɔ́, a mba có fáá gɛɔyɔ go Kilítusu. Bó lɔ́mɔ́ go niibo ná Asaŋa gɔ́ɔ a mbaá nyó sódío.
49002006	Naá gobálada gɛ́cɔ́ gɔ́ɔgɔ na Yésu Kilítu, Asaŋa a mba có fúfúné naá begúe olɔŋɔ nɛhɛ́, a báá có lukúményée naá mmoɛná,
49002007	nɔ́ɔnɔ, go gɛnɔ́gɔ́ gɛ́hɛ́ gá odɛ́má go busío bɛ́cɔ́ naá Yésu Kilítu, a mba maamánáa go dúfíe go ɛgɛlɛ yɛ́ɛyɛ yɛ úlenemú bonɔ́mɛ bá kanɛ gieninye bá niibo nɛ́hɛ́.
49002008	Ɛɛ́ɛŋ, bó lɔ́mɔ́ go niibo nɛ́hɛ́ gɔ́ɔ Asaŋa a nyó sódonyomú goŋaá no olimonyo. Bó do báá bɛɛnyɔ́ɔ báa no yɔgɔnɔmɔ́ go go bɛa gisódio gɛ́ɛgɔ, bó lɔ́mɔ́ pááná ya Asaŋa.
49002009	Gisódio gɛ́ɛgɛ gɛ́ dɛ úlénée go meŋiigíe, bó lɔ́mɔ́ goŋaá mɔtɔ a dɛ bágóbá ombɔ́gɔ.
49002010	Ɛɛ́ɛŋ, dɛ lɔ́mɔ́ bigedíe bɛ́hɛ́, mɔ́ɔ a mbaá có gedíe naá gobálada gɔ́ɔgɔ naá Yésu Kilítu go bɛnɔ́gɔ́ bá meŋiigíe bɛ́ɛbɛ a mbaá dóáná go kɛsɛda goŋaá dɛ bɛ́ ŋanana.
49002011	Bééníŋényéemú nɔnɔ kanɛ́ bɔ́ɔbɔ no mbaá lɔmɔ́ cóá. No do báá Beyúdene bá mbíényée; Beyúdene moatɛ́ bá nyó gɔ́lɔnɔ aŋa batɔ bá kanɛ go ancaba, bɔ́ɔ moatɛ́ bá béfínenye bá amɔ́ bá lɛ́ ancábáalú, aŋa bá manɛmɔ́ go sómba nnyɔ́dɔ yabɔ́.
49002012	Naá gɛcamɛna moánɛ gíiní, no mba lɛ́ halaháláa na Kilítusu, no mba lɛ́ biinyí, no do mbáa lɛ no ɔ́bɛnɔnɔ na boɛ́nɔ bá Asaŋa. Bá mba nyó dóŋóná naá tánɔ yɛ́ɛyɛ Asaŋa a mbaá ŋaáa na boɛ́nɔ bɛ́hɛ́ naá bɛlada bugúle. No mba lɛ́ no ɔyɔ naá cí kanɛ mbémineminie ya gisódio, kanɛ Asaŋa.
49002013	Kanɛ́ godɔ́ɔdɔ, naá gobálada gɔ́ɔgɔ na Yésu Kilítu, bɛɛnyɔ́ɔ báaba no mbaá lɛ halaháláa cóá, no ná lɛ́ mekúígíi na Asaŋa go manɔ́ŋɔ́ má Kilítusu.
49002014	Ɛɛ́ɛŋ, mɔ́ɔ a lɔ́mɔ́ buumbénú bɛ́cɔ́, a báá ŋaáa goŋaá bɔ́ɔbɔ bó lɔ́mɔ́ ádónáalú, bó bɛ́ɛmba búmmue. Aŋa a mbií íŋéné nnyɔ́dɔ yɛhɛ́, a mba buhé omɛndɛ́ yá mbɛlɔ́ yɔ́ɔyɔ yó mbaá lɔmɔ́ yó có ádona.
49002015	A mba níŋísídé gicele gá Beyúdene na bɛlɔsɛnɔ, na bisúnígéné bá gɛ́ go cí. A mba lɛ́gá nɔ́ɔnɔ goŋaá Beyúdene na báaba bá lɔ́mɔ́ bá dɛ bɛ́ɛmba Beyúdene, bɛ́ ɛ́ya mɔtɔ ofáa táŋɛ́ ummue; nɔ́ɔ gɔ́ɔ a mbaá ágá buumbénú naá tɛ́mádɛ́má yabɔ́.
49002016	Go nigúe nɛ́hɛ́ naá kolósi, Kilítusu a mba ladá Beyúdene na báaba bá lɔ́mɔ́ bá dɛ bɛ́ɛ́mbá Beyúdene, bá báá gundé nnyɔ́dɔ táŋɛ́ mmue, a báá gɔnɔ́ bó gedie na Asaŋa. Naá kolósi, a mba meníe mbɛlɔ́.
49002017	A mbu úlé go go nco dúmenye Gɛnɔ́gɔ́ gá Cɔ́mɔ gá buumbénú go bɛɛnyɔ́ɔ báaba no mbaá lɔmɔ́ halaháláa, na báaba bá mbaá lɔmɔ́ mekúígíi.
49002018	Go busío bɛ́hɛ́ gɔ́ɔ bɛɛcɔ́ɔ biimée dɛ bɛananamɔ́ ŋgásɛ́ ya go báyɛkɛna Baaba, naá Giliíli táŋɛ́ ummue.
49002019	Nɔ́ɔnɔ gɔ́ɔ no lɔ́mɔ́ no do báá gɔnɔ́ biinyí, ɛ́na lí, basalɔsálɔ́ɔ; no ná lɛ́ batɔ bá gɛdɔŋɔ gímmue na bimmúmpúu; no ɔ́bɛnɔnɔ na ncíbo ya batɔ ya Asaŋa.
49002020	No ná lɛ́ gɛfóaga gɛ́ɛgɛ mogoná má gɛ́ mó lɔ́mɔ́ baapótɛlɛ na mbúsí sá Asaŋa; ɛdánɛ́ ná bugído ná gɛfóaga moánɛ nɛ́ lɛ go bɛ́ɛmba kanɛ́ Yésu Kilítu moatɛ́ moatɛ.
49002021	Naá gobálada gɔ́ɔgɔ na Kilítusu gɔ́ɔ gɛfóaga gɛ́ bédílimenyemú, bá gɛ́ fedigenye go go ɛ́ya naá Daadáa gimmúmpúu gá Nnyaŋá ya Asaŋa.
49002022	Naá gobálada gɔ́ɔgɔ nɛhɛ́, no ná lɛ́ tɔ́nɔ olɔŋɔ naá gɛfóaga go go ɛ́ya go Giliíli kɛ́gɛ́ná ya Asaŋa olɔŋɔ na báaba bóncodío.
49003001	Go busío bá ndiemi gɔ́ɔ yɔmɔ́ɔ Póolo, mbósógolonyomú Asaŋa. Yɔmɔ́ɔ mɔ́ɔnyɔ ndɔ́mɔ́ naá ncíbo ya gɛaŋɔ́ go buelí bá Yésu Kilítu go busío bɛ́nyɔ́ báaba no lɔ́mɔ́ no do bɛ́ɛ́mbá Beyúdene.
49003002	No mbɔ ɔ́bɔ́ bó oya bosɔ́mɔ bɔ́ɔbɔ Asaŋa, go niibo nɛ́hɛ́, a mbaá tóɛ́gɛ́ná go busío bɛ́nyɔ́ go go hóogio nokɛsa nɛ́hɛ́.
49003003	A mba puuné oŋgíso go go ndincie nokɛsa nɛ́hɛ́ nɔ́ɔnɔ nó mbaá lɛ naá nnindíi, gɔgɔ́ aŋa ká lɔ́mɔ́ na go nyó fɛ́lɛdɛna bosɔ́mɔ moánɛ.
49003004	Gɔ́ɔgɔ no gaá ná baná kálata yamɛ, no gaá lɛncá mbɔ́dɔ ɛhanɛ́ ŋgíyimenemú nnindíi yɛ́ɛyɛ ɛ núunemú Kilítusu.
49003005	Nnindíi moánɛ, Asaŋa a dɛ mbá yɛ lincie go batɔ bá ɛgɛlɛ ya cóá aŋa a ncomɔ́ yɛ lincie godɔ́ɔdɔ gá Giliíli naá bimmúmpúu bɛ́hɛ́ bá baapótɛlɛ na mbúsí sɛ́hɛ́:
49003006	báaba bá lɔ́mɔ́ bá dɛ bɛ́ɛ́mbá Beyúdene bá lɛ́ tɔ́nɔ naá bodáŋɔ bá bigíndé táŋɛ́ búmmue, bá lɛ́ bɛnamá bá nnyɔ́dɔ táŋɛ́ mmue, bá báá bó ladá go tánɔ táŋɛ́ mmue naá Yésu Kilítu go busío bá Gɛnɔ́gɔ́ gá Cɔ́mɔ.
49003007	Asaŋa a mba ŋgíyíe uyogóní ba Gɛnɔ́gɔ́ gá Cɔ́mɔ go pááná ya niibo yɛ́ɛyɛ a mbaá ŋŋaáa, aŋa bogaaga bɛ́hɛ́ bó mbaá lɛ bó yɔgɔnɔ.
49003008	Yɔmɔ́ɔ mɔ́ɔnyɔ ndɔ́mɔ́ hɛómaŋkóma há mesúgudinye naá boolímínyí biimée, mmba bɛáa niibo ná go dúmeninye báaba bá lɔ́mɔ́ bá dɛ bɛ́ɛ́mbá Beyúdene, bonɔ́mɛ bá kanɛ gieninye bá Kilítusu;
49003009	ŋgága naá gise mbɔ́dɔ yɛ́ɛyɛ Asaŋa a hóogonyomú nokɛsa nɔ́ɔnɔ a lɔ́mɔ́ fueké gɔgɔ́ na nɔ́ ɔsɛ́gɔ́ɔlú. Mɔ́ɔ mɔ́ɔnyɔ a lɔ́mɔ́ ugedí muimée.
49003010	Náana gó bayɛga godɔ́ɔdɔ, go Biimbó bá boolímínyí, biimée báaba bá lɔ́mɔ́ na Nɛgaŋa na Bogaaga naá mmoɛná, bá gaá lɛncá nciŋí ya Asaŋa go pɛ́ sá yɛ́ iŋkimée.
49003011	Buimée bɔ́ɔbɔ bó lɛ́ caŋa mmue na nokɛsa ná kanɛ mmanɛ́náa ná Asaŋa nɔ́ɔnɔ a mbaá hóógío gá Yésu Kilítu Daadáa bɛcɔ́.
49003012	Naá gobálada gɔ́ɔgɔ na Kilítusu, tɔ́nɔ na go ágana odɛ́má yɛ́cɔ́ naá mɔ́ɔ, dɛ bɛanana nɛgaŋa ná go dɛ́lɛmɛna naá busío bá Asaŋa na toodo odɛ́máa iŋkimée.
49003013	Gɔ́ɔ nyó oyanamɔ́ caá, no do obá bɛnamá go bɛdɔmbɔ bɛ́ɛbɛ mbɛananamɔ́ go busío bɛ́nyɔ́; bɛdɔmbɔ bɛ́ɛbɔ bɛ́ lɛ́ nigúmi nɛ́nyɔ́.
49003014	Gó moánɛ kulemú enúu go cí naá busío bá Asaŋa Isée,
49003015	mɔ́ɔnyɔ ncíbo ya batɔ iŋkimée naá mmoɛná na naá cí ɛ bɛananamɔ́ ufíno yɛ́hɛ́.
49003016	Mmo ɔŋɔnɔ goŋaá go bonɔ́mɛ bá nigúmi nɛ́hɛ́, a gíndie boɔtɔ bɛ́nyɔ́ na bogaaga bá Giliíli bɛhɛ́;
49003017	Kilítusu, naá gioliminyo, a gɛ́ga naá ɛdɛ́má yɛnyɔ́; no bɛ́ɛmba suméelú gɔnɔ́ gónáalú naá gɛnɔ́ɔ́nɛ́nɔ́.
49003018	Nɔ́ɔ gɔ́ɔ no gaá ná bɛáa bogaaga bá go ɔ́bɔ olɔŋɔ na boɛ́nɔ bá Asaŋa aŋa gɛnɔ́ɔ́nɛ́nɔ́ gá Kilítusu gɛ́ lɔ́mɔ́ gɛɔmpɔgɔ, mmɛndɛ́ɛ, tɛ́nɛ́ɛ na findímíi.
49003019	Ɛɛ́ɛŋ, no gaá lɛncá gɛnɔ́ɔ́nɛ́nɔ́ gɛ́hɛ́ gɛ́ɛgɛ gɛ́ dómbanamɔ́ goíyime guimée, no bɛ́ɛmba dácɛ, Asaŋa a gɛ́ga uŋkimée uŋkimée naá bɛɛnyɔ́ɔ.
49003020	Go Asaŋa mɔ́ɔnyɔ a ŋananamɔ́ buimée bó dómba bɔ́ɔbɔ dɛ ɔŋɔnɔmɔ́, ɛ́na lí, dɛ béeniŋenyemú, go bogaaga bɛ́hɛ́ bɔ́ɔbɔ bó yɔgɔnɔmɔ́ naá bɛɛcɔ́ɔ,
49003021	ŋgáa nigúmi nɛ́ bɛ́ɛmba nɛhɛ́ naá Giimbó gá boolímínyí gɔnɔ́ gá Yésu Kilítu go ɛgɛlɛ iŋkimée na bɛcamɛna biimée. Aamɛnɛ.
49004001	Yɔmɔ́ɔ mɔ́ɔnyɔ ndɔ́mɔ́ naá ncíbo ya gɛaŋɔ́ go busío bá Daadáa, ŋgaá nyó béyééyídínyée caá, ɛndáa nɔnɔ naá odɛ́nɛ́ yɔ́ɔyɔ Asaŋa a mbaá nyó dɔ́ŋɛ́nɔ́ naá yɔ́.
49004002	Bɛ́ɛ́mba nɔnɔ gɔgɔ́ na ibésiisie, na bopɔ́ɔ́, na kumbene odɛ́máa; no mɛnanɛna ginumpé naá gɛnɔ́ɔ́nɛ́nɔ́.
49004003	Gɛ́ndɛ́mɛ́da nɔnɔ goŋaá no gɛ́ga naá bummuée bɔ́ɔbɔ Gimmúmpúu gá Giliíli a nyó fáananamɔ́ go buumbénú bɔ́ɔbɔ bó nyó nebigenyemú.
49004004	Nnyɔ́dɔ ɛ lɛ́ táŋɛ́ mmue na Giliíli táŋɛ́ ummue; caŋa mmue, Asaŋa a mba nyó dɔ́ŋɛ́nɔ́ go mbémineminie táŋɛ́ mmue.
49004005	Daadáa a lɛ́ táŋɛ́ ummue, gioliminyo táŋɛ́ gímmue, giyuminye táŋɛ́ gímmue.
49004006	Asaŋa a lɛ́ táŋɛ́ ummue, gɔnɔ́ Isée ba biimée, a dómbana buimée, a yɔgɔnɔ naá biimée, a gɛ́ga naá biimée.
49004007	Asáa gɔgɔ́ onyɔ moánɛ naá bɛɛcɔ́ɔ a mbaá bɛáa niibo ná Asaŋa, gɔgɔ́ aŋa Kilítusu a mbaá mo fáá.
49004008	Go busío moánɛ gɔ́ɔ bó lɔ́mɔ́ ɔ́ŋɔ́ɔlú goŋaá: Gɔ́ɔgɔ a mbaá bólɛ́gá naá mmoɛná gúunú, a mba gumbénénée ŋkólío; batɔ bá báá bɛáa pááná sɛ́hɛ́.
49004009	«A mba bólɛ́gá.» Hɔ́ɔlɔ́ naá cí nɛɛ́nɛ o? Bó dúfenye goŋaá a mba manɛ́ siise a bɛ́ɛ́ ɛ́dá súge naá cí gúunú.
49004010	Mɔ́ɔnyɔ a mbaá siisé a lɔ́mɔ́ tɔ́nɔ mɔ́ɔnyɔ a mbaá bólɛ́gá naá mmoɛná gúunú go go hóogio moóma muimée.
49004011	Mɔ́ɔ a mbaá fáánánáa batɔ pááná mbɔ́dɔ aá mbɔ́dɔ; báaba bá lɛ́ baapótɛlɛ, báaba mbúsí sá Asaŋa, bóncodío buuyí Gɛnɔ́gɔ́ gá Cɔ́mɔ, bóncodío gɔnɔ́ bí indenye boɛ́nɔ bá Asaŋa, bóncodío muloodio.
49004012	Nɔ́ɔ gɔ́ɔ, aŋa a mbaá fáá boolímínyí pááná sɛ́ɛsɔ, a mba bó fáá nɛgaŋa ná go yɔgɔnɔ buelí bábɔ́ go go gumenye nnyɔ́dɔ ya Kilítusu.
49004013	Gó ɛ́da go éme aŋa dɛ ŋgɛɛ́ ɛ́dá bola olɔŋɔ yúmmue báladáalú go gioliminyo na goíyime gá Moɔnɔ́ ba Asaŋa. Dɛ gónɛna, Kilítusu a bɛ́ɛmba uŋkimée uŋkimée bɛhɛ́ naá bɛɛcɔ́ɔ.
49004014	Nɔ́ɔ gɔ́ɔ, dɛ ŋgaá ŋá dɛ dɛ gɔnɔ́ bɛ́ɛ́mbá aŋa baábayɔ́ báaba gohúunenye gá batɔ bá mbele gó bó búugebugiemú aŋa miimpo má búugebugiemú gilué gɛgɔ́nɔ́, bá bó nɔɔnɔnɔ naá giédie aŋa ufufu yɔ́ɔyɔ yó fufenemú.
49004015	Kanɛ́, aŋa dɛ ŋgoó oyáa mammana naá gɛnɔ́ɔ́nɛ́nɔ́, dɛ ŋga gomáa naá pɛ́ iŋkimée, dɛ ɛ́da bola naá odɛ́nɛ́ yá Kilítusu mɔ́ɔnyɔ a lɔ́mɔ́ odóɛ.
49004016	Naá mɔ́ɔ gɔ́ɔ, nnyɔ́dɔ iŋkimée iŋkimée yɛ ɛndamɔ́ aŋa ŋgoŋa sɛ́ yɛ ladamɔ́; nɔ́ɔ gɔ́ɔ, aŋa gɛnamá giimée gá yɛ́ gɛ́ yɔgɔnɔmɔ́ aŋa gɛ́ háananamɔ́, nnyɔ́dɔ iŋkimée ɛ goma, ɛ gɔnɔ gónɛna naá gɛnɔ́ɔ́nɛ́nɔ́.
49004017	Boóma kanɛ́ bɔ́ɔbɔ nnyó oyanɛnamɔ́ kunde ndatɛnana go ufíno yá Daadáa bɔ́bɔ́ɔ: no do gɔnɔ́ go ɔyɔ aŋa bindiíyímé Asaŋa báaba mbééníŋínyí sábɔ́ sɛ́ bó gɔ́gɔmɔ́ naá gosola.
49004018	Mbééníŋínyí sábɔ́ sɛ́ lɛ́ naá mbíno, bá lɛ́ biinyí naá gɛɔyɔ gɛ́ɛgɛ gɛ́ ɛ́damɔ́ go úlene naá Asaŋa, goakɛ́ kanɛ goíyime yabɔ́ yɛ ɛ́damɔ́ go úlene naá golelenye gábɔ́ gá ɛdɛ́má.
49004019	Kanɛ go nóa odóɛ, bá báá bííŋéné go gɛɔyɔ gá hanyɔ́, mbɔ́dɔ ya go ŋanana bɛbɛ́ bá moóma mbɔ́dɔ iŋkimée kanɛ go bégumbene odɛ́máa.
49004020	Naá bɛ́nyɔ́ boayá, bó do báá nɔ́ɔnɔ gɔ́ɔ no mbaá hóónáa goíyime ánɛ́ɛ a lɔ́mɔ́ Kilítusu.
49004021	No mbɔ ɔ́bɔ́ bese bese buimée bɔ́ɔbɔ bó mo núunemú, bá báá nyó húúnényée mammana yɛ́ɛyɛ ɛ lɔ́mɔ́ naá Yésusu.
49004022	Bó úhene kanɛ́ goŋaá no básáŋona gɛcóá gá gɛɔyɔ, no bóodona gɛcóá gá mɔtɔ na bɛdɛ́mádɛ́má bɛ́hɛ́ bá mbele bɛ́ɛbɛ bɛ́ gɔ́gɔnɛnɔmɔ́ naá gosola.
49004023	No bádɛ́ɛna Gimmúmpúu gá Giliíli a núgie nciŋí yɛnyɔ́.
49004024	No bɛ́ɛmba gɛpáa gá mɔtɔ gedíelú aŋa Asaŋa a lɛ́galɛgamɔ́, naá botɛ́nɛ́ɛ na naá bummúmpúu, mɔ́ɔmɔ mó úlenemú naá mammana.
49004025	Kanɛ́ bɛɛnyɔ́ɔ bábáa mbele ɛ báá ná manɛ́ go nyó úlukinye, ŋgáa onyɔ moánɛ o oyana sɔ́gɔ́ɔ mammana, goakɛ́ dɛ lɛ́ bɛnamá bá nnyɔ́dɔ táŋɛ́ mmue.
49004026	No amɔ́ no ɔ́bɔ mpímí, no do ŋaáa gɛlɔgɔ; buisí bó do nyó fúíné na mpímí moánɛ.
49004027	No do fáá ohándá ŋgásɛ́ ya go nyó mánɛgɛna.
49004028	Mɔ́ɔnyɔ a mbaá lɔmɔ́ i íbene, ŋgáa a dɔmbɔ go íbene; a bííŋene go go yɔgɔnɔ na ɛmbɔ́gɔ yɛhɛ́ go go bɛa bɔ́ɔbɔ a gaá ná fáá mɔ́ɔnyɔ a lɔ́mɔ́ kanɛ bɔ́.
49004029	Gɛgálɛ́dɛ́ná akɛ́ gá gímmue gɛ́ dɛ húmé naá eŋgúdé yɛ́nyɔ́, kanɛ́ goana dogálɔ dá ndénégé dɔ́ɔdɔ dó gaá nó óhígínyóo báaba bá nyó bódólonyomú, dó bó ŋanana besé.
49004030	No do ágá Gimmúmpúu gá Giliíli mɔ́ɔnyɔ Asaŋa a mbaá nyó fáá naá gɛdɔmbɔ; mɔ́ɔ a lɔ́mɔ́ gilincie gá gɛfáŋɔ́ gɛ́nyɔ́ naá buisí bá mesúgudinye.
49004031	Búúmbénéemú nɔnɔ gokánya gá odɛ́má guimée, gɛɛ́laga gá odɛ́má, mpímí, cáŋɔ́ na cigí; buimée bɔ́ɔbɔ bó háanana go úlukie naá kadɛ́gadɛ́ɛ yɛnyɔ́, gɔnɔ́ na mbɔ́dɔ ya bobɛ́ iŋkimée.
49004032	Bɛáa nɔnɔ busi na gɛnɔ́gɔ́ gá odɛ́má bɛɛnyɔ́ɔ na bɛɛnyɔ́ɔ; hééhínénínyée nɔnɔ aŋa Asaŋa a mbaá nyó hééhínyée gá Kilítusu.
49005001	Aŋa gɔ́ɔgɔ no lɔ́mɔ́ baaná báaba Asaŋa a maamanamɔ́, gɛ́ndɛ́mɛ́dá nɔnɔ no bɛ́ɛmba aŋa mɔ́ɔ.
49005002	Ɔyɔ́ɔ nɔnɔ naá gɛnɔ́ɔ́nɛ́nɔ́ aŋa Kilítusu a mbaá có maamánáa, a báá bííŋéné mɔ́ɔ moatɛ́ naá Asaŋa go busío bɛ́cɔ́ aŋa gɛbáágá na gɛfoná gá gɛnɔ́gɔ́ gá gɛfofa.
49005003	No ɔ́bɛnɔnɔ na Asaŋa, gɔ́ɔ gɛɔyɔ gá hanyɔ́ na gá biílo, na gɛdɛ́mádɛ́má gá go bɛa buimée, mó lɔ́mɔ́ mó do háánánáa go bɛ́ɛmba naá tɛ́mádɛ́má yɛnyɔ́.
49005004	Dogálɔ dɔ́ɔdɔ dó lɔ́mɔ́ dó do fɛanánáa, aŋa dogálɔ dá bonnyama, dá kanɛ ndénégée na dá biílo, dó do hóámá dó do húmé naá eŋgúdé yɛ́nyɔ́. Gálágáláa nɔnɔ goana go go béhiigi Asaŋa.
49005005	Íyíme nɔnɔ bese no amɔ́ mɔtɔ uŋkimée mɔ́ɔnyɔ ɔ ɔyɔmɔ́ gɛɔyɔ gá hanyɔ́, gɛɔyɔ gá biílo, umbulubúlúu goakɛ́ a lɛ́ aŋa ogɔgɔ́gɔgɔ, uŋkimée mɔ́ɔnyɔ a dɛ ŋgá bɛa bodáŋɔ naá Bufuŋe bá Kilítusu na Asaŋa.
49005006	Mɔtɔ a dɛ hóámá a dɛ nyó belé na dogálɔ dá kanɛ kɔ́ɔ; mbɔ́dɔ sá moóma aŋa sɛ́ɛsɔ nɔ́ɔnɔ sɛ́ sɛ́ úlenemú na mpímí ya Asaŋa go báaba bá mo báaŋɛganamɔ́.
49005007	No do bɛ́ɛ́mbá kanɛ́ olɔŋɔ nabɔ́.
49005008	Cóá no mba lɛ́ naá mbíno, kanɛ́ godɔ́ɔdɔ no lɛ́ naá gise naá Daadáa. Ɔyɔ́ɔ nɔnɔ kanɛ́ aŋa baaná bá gise.
49005009	Moóma mɔ́ɔmɔ gise gɛ́ úmemú mó lɔ́mɔ́ busi, botɛ́nɛ́ɛ na mammana.
49005010	Fúmbée nɔnɔ go lɛnca bɔ́ɔbɔ bó fɛɛnanɛnamɔ́ Daadáa.
49005011	No do bɛáa bodáŋɔ akɛ́ bá búmmue naá meŋiigíe má kanɛ ndénégée má mbíno; moatɛ́ má baláamɔ́ nɔnɔ.
49005012	Mammana, bɔ́ɔbɔ batɔ bá ŋananamɔ́ naá nɛɔsɛgɔ, bó núigeninye odóɛ go bɔ́ go go bó gálalaga.
49005013	Kanɛ́ buimée bɔ́ɔbɔ bá balamɔ́, bó bóloodonyo naá gise,
49005014	goakɛ́ buimée bɔ́ɔbɔ bó bóloodiomú naá gise bó lɛ́ gise. Go busío bá ndiemi gɔ́ɔ bó oyamɔ́ bá amɔ́: Foyóga, maamɔ́ɔ mɔ́ɔnyɔ o lɔ́mɔ́ go dɔnɔ́ɔ, fadɛ́gɛ́na naá kadɛ́gadɛ́ɛ ya begúe, manɛ́ Kilítusu a ná go fáamɔ́ gise gɛ́hɛ́.
49005015	Bébeŋéemú nɔnɔ kanɛ́ go mbɔ́dɔ yɛnyɔ́ ya go ɔyɔ. No do ɔyɔ́ɔ aŋa biegu, kanɛ́ ɔyɔ́ɔ nɔnɔ aŋa benciŋínciŋi,
49005016	no ɔyɔ nabɔ́ bese no labana go pɛ́ iŋkimée, goakɛ́ medúgú máama dɛ ɔyɔmɔ́ má lɛ́ gɛbɛ́.
49005017	No do bɛ́ɛ́mbá kanɛ́ aŋa batɔ bá kanɛ nciŋí, gɛ́ndɛ́mɛ́dá nɔnɔ go go ɔ́bɔ bɔ́ɔbɔ Asaŋa a gɛ́ganamɔ́ naá boayá bɛ́nyɔ́.
49005018	No do gúénénée mɔgɛ́bɔ; ginití gá má gɛ́ nyó dómana go gɛbɛ́ gá gɛɔyɔ; kanɛ́ ŋgáa Gimmúmpúu gá Giliíli a hóogo naá nnyɔ́dɔ sɛ́nyɔ́.
49005019	Bégúlúménínyéemú nɔnɔ na ɛsagɔ, na bɛlɛ́lɛ́, na bɛhɛma mɔ́ɔmɔ Gimmúmpúu gá Giliíli a nyó fáananamɔ́; no ágana ɛsagɔ na bɛlɛ́lɛ́ go go búlugenye Daadáa na odɛ́má yɛ́nyɔ́ uŋkimée.
49005020	Béhiigíimú nɔnɔ Asaŋa Isée bɛcamɛna biimée gɔnɔ́ go buimée go ufíno yá Daadáa bɛcɔ́ Yésu Kilítu.
49005021	Bɛɛnyɔ́ báaba no hálamananamɔ́ Kilítusu, bɛáa nɔnɔ ŋgɔ́bɛnɔ naá kadɛ́gadɛ́ɛ yɛ́nyɔ́.
49005022	Bakɔ́dɔ, ɔ́bɛ́nɔ́nɔ́ɔ nɔnɔ banɔ́mɛ bɛ́nyɔ́ aŋa no ɔ́bɛnɔnɔmɔ́ Daadáa.
49005023	Ɛɛ́ɛŋ, onɔ́mɛ a lɛ́ ogɔ́nɔ́ɔ ba okɔ́dɔ caŋa mmue aŋa Kilítusu a lɔ́mɔ́ ogɔ́nɔ́ɔ ba Giimbó gá boolímínyí, mɔ́ɔ Usódí ba Giimbó gá boolímínyí gɛ́ɛgɛ gɛ́ lɔ́mɔ́ nnyɔ́dɔ yɛhɛ́.
49005024	Kanɛ́ aŋa Giimbó gá boolímínyí gɛ́ ɔ́bɛnɔnɔmɔ́ Kilítusu, ŋgáa bakɔ́dɔ bɔ́ ɔ́bɛnɔnɔ banɔ́mɛ bábɔ́ go buimée.
49005025	Banɔ́mɛ, maamánáa nɔnɔ bakɔ́dɔ bɛ́nyɔ́ aŋa Kilítusu a mbaá maamánáa Giimbó gá boolímínyí, a bíí íŋéné gɛɔyɔ gɛ́hɛ́ go busío bá gɛ́.
49005026	A mba lɛ́gá nɔ́ɔnɔ go go gɛ́ íyie gimmúmpúu, a báá gɛ́ sogóná na miimpo máama má sogamɔ́; a mba ŋaáa nɔ́ɔnɔ na Nogálɔ.
49005027	A mba lɛ́gá goŋaá Giimbó gá boolímínyí gɛ́ bɛ́ɛmba naá busío bɛ́hɛ́ dácɛ na nigúmi, kanɛ gigégéyé, kanɛ gibéyífide, kanɛ giílo; a mba gɛ́ lɛ́gáa nɔ́ɔnɔ gimmúmpúu kanɛ cigíi.
49005028	Nɔ́ɔnɔ gɔ́ɔ onɔ́mɛ a háananamɔ́ go maamana okɔ́dɔ bɛhɛ́ aŋa nnyɔ́dɔ yɛhɛ́ ya moatɛ́; mɔ́ɔnyɔ a maamanamɔ́ okɔ́dɔ bɛhɛ́, a bámaamana mɔ́ɔ moatɛ́.
49005029	Mɔtɔ a gá báasa a dɛ bɛlábɛ́láa nnyɔ́dɔ yɛhɛ́ ya moatɛ́, goana a yɛ dúgemú, a yɛ lɔ́lɔ aŋa Kilítusu a ŋananamɔ́ go Giimbó gɛ́hɛ́ gá boolímínyí.
49005030	Dɛ lɔ́mɔ́ bɛnamá bá nnyɔ́dɔ yɛhɛ́.
49005031	Go busío moánɛ gɔ́ɔ onɔ́mɔtɔ́ a ná húmemú naá nnyaŋá ya biisée, a bágódɛna okɔ́dɔ bɛhɛ́, biimée báandɛ́ bá bɛ́ɛmba nnyɔ́dɔ táŋɛ́ mmue.
49005032	Gɛantáanta gá mammana gɛ́ lɛ́ ɔsɛ́gɔ́ɔlú naá gɛbana gɛ́ɛgɛ; ŋgoó oyɛ́dá boóma moánɛ naá boayá bɔ́ɔbɔ bó núunemú Kilítusu, bó núune Giimbó gá boolímínyí.
49005033	Kanɛ́ bɛɛnyɔ́ɔ, ŋgáa uŋkimée a maamana okɔ́dɔ bɛhɛ́ aŋa mɔ́ɔ moatɛ́, okɔ́dɔ tɔ́nɔ a hálamanana onɔ́mɛ.
49006001	Baaná, ɔ́bɛ́nɔ́nɔ́ɔ nɔnɔ bebíéní bɛ́nyɔ́ aŋa Daadáa a lɛ́galɛgamɔ́, goŋaá nɔ́ɔnɔ gó lɛ́ tɛ́nɛ́ɛ.
49006002	Hálámána tɛ́ɔ na yigúédíi, gɛlɔsɛnɔ gá busío gɛ́gɔ́ɔ na tánɔ naá nnyimé ya gɛ́,
49006003	goŋaá go ɛ́na besé makɔ́nɔ́, o gunde o líhe naá cí yɛ́ɛyɛ.
49006004	Bɛɛnyɔ́ɔ biisée, no do séésényée baaná bɛ́nyɔ́, goana bó guményéemú nɔnɔ, no bó bónona, no bó sɔ́mɔsɔmɔ aŋa Daadáa a lɛ́galɛgamɔ́.
49006005	Boyogóní, ɔ́bɛ́nɔ́nɔ́ɔ nɔnɔ bagɔ́nɔ́ɔ bɛ́nyɔ́ bá cí, no bó hálamanana no bó dagadana, odɛ́má go cí naá mbɔ́dɔ yɛ́ɛyɛ no ɔ́bɛnɔnɔmɔ́ Kilítusu,
49006006	caá goana goŋaá bá nyó fɛ́fa, goŋaá no bó nɔ́ɔnɔnɔ, kanɛ́ goana aŋa boyogóní bá Kilítusu báaba bá yɔgɔnɔmɔ́ na odɛ́má usi aŋa Asaŋa a lɛ́galɛgamɔ́.
49006007	Bó yɔgɔ́nɛ́nɔ́ɔmɔ́ nɔnɔ na gɛnɔ́gɔ́ gá odɛ́má aŋa no yɔgɔnɛnɔ Daadáa, caá batɔ.
49006008	No íyime no amɔ́ mɔtɔ uŋkimée a ŋga bɛáa bɛsoɛná bɛ́hɛ́ naá Daadáa go besé yɛ́ɛyɛ a mbaá ŋanánáa, akɛ́ a bɛ́ɛmba uyogóní, akɛ́ a bɛ́ɛmba go mɔ́ɔ moatɛ́.
49006009	Kanɛ́ bɛɛnyɔ́ɔ bagɔ́nɔ́ɔ, ŋanánáa nɔnɔ caŋa mmue naá boayá bá boyogóní bɛ́nyɔ́, no do bó mínémíníe, goŋaá Ogɔ́nɔ́ɔ ba bɛɛnyɔ́ɔ biimée a lɛ́ naá mmoɛná; mɔ́ɔ a lɔ́mɔ́ kanɛ kúe oŋgíso na mɔtɔ.
49006010	Naá go ɛ́da súgidinye, bɛáa nɔnɔ bogaaga naá gobálada gɔ́ɔgɔ na Daadáa go gɛantáanta gɛ́hɛ́ gá bogaaga.
49006011	Bá ágánáamɔ́ nɔnɔ bɛlɛŋɔ biimée bá bidé, bɛlɛŋɔ bɛ́ɛbɛ Asaŋa a fáanɛnamɔ́, go go bɛa bogaaga bá go nuigenye moloolio má ohándá.
49006012	Dɛ dɛ noanánáa na batɔ, kanɛ́ dɛ noananamɔ́ na magɔ́nɔ́ɔ, na magaaga, na bɛmánɛgɛna bá cí ya mbíno yɛ́ɛyɛ, na bɛgáda bá biliíli bɛ́ɛbɛ naá mmoɛná.
49006013	Gɔ́lɔ́ nɔnɔ kanɛ́ bɛlɛŋɔ biimée bá bidé bɛ́ɛbɛ Asaŋa a fáanɛnamɔ́, go goŋaá naá buisí bá gɛbɛ́, naá nnyimé ya nɛnoa niimée, no bɛ́ɛmba bɛyágáyága, no lɔbɛnɔ tɛ́nɛ́ɛ.
49006014	Lɔbɛ́nɔ nɔnɔ tɛ́nɛ́ɛ, mammana ɛ bɛ́ɛmba kandáa yɛnyɔ́ naá nosɛ́ŋɛ́, botɛ́nɛ́ɛ bó bɛ́ɛmba ŋgaŋa yɛnyɔ́ yɛ́ɛyɛ ɛ boɛganamɔ́ gɛsasɔ, gadɛ́ɛ na nnyimé.
49006015	Ŋgáa gɛlola gá go dóogonyo Gɛnɔ́gɔ́ gá Cɔ́mɔ gá buumbénú gɛ́ bɛ́ɛmba bɛpɔ́gɔ́dɔ́ bɛ́nyɔ́ naá bɛgɔ́ndɔ́.
49006016	Ŋgáa gioliminyo gɛ́ bɛ́ɛmba bɛcamɛna biimée ŋgaŋa yɛnyɔ́ yɛ́ɛyɛ ɛ fúenenemú bɛlolaga bá dotáa bá Ombɛ́.
49006017	Gɔ́lɔ́ nɔnɔ gibúlú gá nɛnoa, nɔ́ɔnɔ gó lɛ́ aá gisódio, na kalafɔ ya Gimmúmpúu gá Giliíli, nɔ́ɔnɔ gó lɛ́ aá nogálɔ ná Asaŋa.
49006018	Ɔŋɔ́nɔ́ɔ nɔnɔ Asaŋa buimée bɔ́ɔbɔ naá mbósógólí. Bósógólónyóomú nɔnɔ kanɛ tɔmbɛ́nɔ́ɔ na bogaaga bá Gimmúmpúu gá Giliíli. Gɛ́gáa nɔnɔ pɔnyɛ́ɛ, no bósógolonyo kanɛ gɛdɔmbɔ go busío bá boɛ́nɔ bá Asaŋa.
49006019	Bósógólónyóomú nɔnɔ tɔ́nɔ go busío bámɛ, go goŋaá Asaŋa a páa dogálɔ dɔ́ɔdɔ káananamɔ́ go gálagala, tóogonyo nnindíi ya Gɛnɔ́gɔ́ gá Cɔ́mɔ kanɛ gɛdɛ́ɛ naá nyuudé.
49006020	Akɛ́ aŋa ndɔ́mɔ́ naá ncíbo ya gɛaŋɔ́ godɔ́ɔdɔ, ndɛ́ udúmbí cɔ́mɔ ba Gɛnɔ́gɔ́ gá Cɔ́mɔ gɛ́ɛgɛ. Bósógólónyóomú nɔnɔ kanɛ́ goŋaá ŋgoya Gɛnɔ́gɔ́ gá Cɔ́mɔ moánɛ kanɛ gɛdɛ́ɛ naá nyuudé aŋa gó háananamɔ́., ondimóní bamɛ ba odɛ́má, uŋguyí cɔ́mɔ ba pídefide naá Daadáa, a gaá nyó oyánɛ́náa cɔ́mɔ iŋkimée.
49006022	Ŋgaá nyó mo dómɛ́ná kanɛ́ goŋaá a nco nyó oyana aŋa dɛ lɔ́mɔ́, a nyó gúluminye.
49006023	Ŋgáa Asaŋa Isée na Daadáa Yésu Kilítu bá fáa bolimóní biimée buumbénú, gɛnɔ́ɔ́nɛ́nɔ́ na gioliminyo.
49006024	Ŋgáa Asaŋa a fona biimée báaba bá maamanamɔ́ Daadáa bɛcɔ́ Yésu Kilítu na gɛnɔ́ɔ́nɛ́nɔ́ gá kanɛ mmanɛ́náa.
50001001	Boyogóní bá Yésu Kilítu, Póolo nɛhɛ́ na Timotée, bá á bédíígíe boolímínyí bá Kilítusu biimée báaba bá lɔ́mɔ́ naá Filípe. Mbédíígí tɔ́nɔ na bogógí ɛlɔŋɔ bábɔ́, na boóhígínyí bábɔ́ biimée.
50001002	Ŋgáa Asaŋa Isée bɛcɔ́ na Daadáa Yésu Kilítu, bá nyó boogo, bá nyó fáa buumbénú.
50001003	Mbéhiigi Asaŋa bamɛ gɛcamɛna giimée gɛ́ɛgɛ nnyó béeniŋenyemú;
50001004	ɛŋɛndɔ iŋkimée yɛ́ɛyɛ mbósógolonyomú go busío bɛ́nyɔ́ biimée, ŋŋanana nɔ́ɔ na bɛyaŋa.
50001005	Ŋŋananamɔ́ nɔ́ɔ go bodáŋɔ bɔ́ɔbɔ no gɔ́lɔnɔmɔ́ olɔŋɔ nɛcɔ́ naá buelí bá go dúmenye Gɛnɔ́gɔ́ gá Cɔ́mɔ, a dúme naá mabayɛga gó nco húme godɔ́ɔdɔ.
50001006	Ŋgíyimene caá, Asaŋa a ŋga maná gɛmánya gá buelí gɛ́ɛgɛ a mbaá bayɛ́gá naá bɛɛnyɔ́ɔ, gó ɛ́da gó éme naá buisí bá goncogunde gá Yésu Kilítu.
50001007	Bó lɛ́ tɛ́nɛ́ɛ goŋaá mbɛa mbɔ́dɔ sá mbééníŋínyí aŋa sɛ́ɛsɔ nɔ́ɔnɔ go busío bɛ́nyɔ́ biimée, goakɛ́ no lɛ́ naá odɛ́má yámɛ. No gɔ́lɔnɔ buebíe bɛɛnyɔ́ɔ biimée naá odɛ́nɛ́ yɔ́ɔyɔ Asaŋa a mbaá páá, akɛ́ ndɛ́ naá ncíbo ya gɛaŋɔ́, akɛ́ ndɛ́ naá gobɔgɔbɔgɔ Gɛnɔ́gɔ́ gá Cɔ́mɔ na go gɛ́ gíndenye.
50001008	Nnyó maamana makɔ́nɔ́ naá gɛnɔ́ɔ́nɛ́nɔ́ gá Yésu Kilítu; Asaŋa i íyimene a amɔ́ boóma bɔ́ɔbɔ ŋgoyamɔ́ bó lɛ́ mammana.
50001009	Bɔ́ɔbɔ ŋgɔŋɔnɔmɔ́ Asaŋa naá mbósógólí sámɛ bó lɔ́mɔ́ goŋaá, ŋgáa gɛnɔ́ɔ́nɛ́nɔ́ gɛ́nyɔ́ gɛ́ goma makɔ́nɔ́, a gɔnɔ nyó fáa goɛ́nana masɛnɛ naá tɛ́nɛ́ɛ gɔnɔ́ na nciŋí dácɛ;
50001010	go go íyime go iyide bɔ́ɔbɔ bó lɔ́mɔ́ bese. Nɔ́ɔ gɔ́ɔ no ná bɛ́ɛmbamɔ́ bɛmammana bá batɔ kanɛ cigíi go buisí bá Kilítusu goncogunde.
50001011	Na gióhiginyo gá Yésu Kilítu, gɛɔyɔ gɛ́nyɔ́ gɛ́ ná bɛ́ɛmba dácɛ na meŋiigíe má tɛ́nɛ́ɛ go nigúmi na mbúlugie ya Asaŋa.
50001012	Bolimóní, ndɛ́galɛga goŋaá no íyime no amɔ́, boóma bɔ́ɔbɔ bó mbaá mbolɛ́ná, bó mba gɔnɔ́ ŋa goŋaá Gɛnɔ́gɔ́ gá Cɔ́mɔ gɛ́ saanana naá cí.
50001013	Kɔ́ɔ, bebeŋíbéŋí ncíbo ya gɛaŋɔ́ biimée báaba naá ndáŋɛ na hoóma hiimée, bí íyimenemú godɔ́ɔdɔ bá amɔ́, ndɔ́mɔ́ naá ncíbo ya gɛaŋɔ́ go busío bá Kilítusu.
50001014	Gɛaŋɔ́ gámɛ gɛ́ lɛ́ ŋaáalú goŋaá gɛca gá boolímínyí gɛ́ bɛa kélemene makɔ́nɔ́ ya go dúmenye nogálɔ ná Asaŋa kanɛ bofoá, magɛ́nda mábɔ́ má ɛ́da bó úlenine naá Daadáa.
50001015	Mammana, batɔ bóncodío bá dúmenye Kilítusu na gɛdɛ́mádɛ́má; bóncodío na ndoŋá ya go fúmbe go mánɛgana basɔ́gɔ́ɔ. Mbééníŋínyí sábɔ́ sɛ́ dɛ báá sɔgɔ́nɔ; bá fúmbe go kídenine makánya naá yɔmɔ́ gɛaŋɔ́. Kanɛ́, bóncodío bá yɔgɔnɔ buelí bá go dúmenye Kilítusu na gɛnɔ́gɔ́ gá mbééníŋínyí; báaba bá ŋanana nɔ́ɔ na odɛ́má yá gɛnɔ́ɔ́nɛ́nɔ́. Bí íyimene bá amɔ́, ndɔ́mɔ́ naá gɛaŋɔ́ go go bɔgɔbɔgɔ gɔ́ɔgɔ mbɔgɔbɔgɔmɔ́ Gɛnɔ́gɔ́ gá Cɔ́mɔ.
50001018	Kɔ́ɔ, akɛ́ mbééníŋínyí sábɔ́ sɛ́ bɛ́ɛmba mammana, akɛ́ sɛ́ bɛ́ɛmba gɛbɛ́, ndénégé ɛ lɔ́mɔ́ goŋaá bá dúmenyemú ufíno yá Kilítusu. Mbékeelenye go busío moánɛ, nnɛ́ ɛ́dana gɔnɔ́ naá busío, mbékeelenye.
50001019	Ŋgíyimene mammana caá buimée bɔ́ɔbɔ bó ná códio, mbósógólí sɛ́nyɔ́ na gióhiginyo gá Giliíli ba Yésu Kilítu.
50001020	Boóma moánɛ bɔ́ ndɛ́galɛgamɔ́, kɔnɔ gɛ́gana na bogaaga buimée. Cɛ ná nóa odóɛ go boóma, kanɛ́ mbɛanana toodo odɛ́máa goŋaá, gó bayɛga godɔ́ɔdɔ na bɛcamɛna biimée, bogɔ́nɔ́ɔ bá Kilítusu bó ná bédúfie naá yɔmɔ́ɔ, akɛ́ naá gɛɔyɔ gámɛ, akɛ́ naá nigúe námɛ.
50001021	Go busío bámɛ, gɛɔyɔ gɛ́ lɔ́mɔ́ Kilítusu, nigúe nɛ́ lɔ́mɔ́ bɛsoɛná bámɛ.
50001022	Kanɛ́, aáŋa godúmbenye na go ɔyɔ háalá naá cí gó páanana goŋaá nyɔgɔnɔ buelí bá ndénégé, cɛ íyíménée bɔ́ɔbɔ ndɔ́mɔ́ ba go iyide.
50001023	Bá kɔ́gɔ maayá miimée máandɛ́; ndɛ́galɛga go úlukie naá cí go go bɛ́ɛmba olɔŋɔ na Kilítusu; bɔ́ɔbɔ bɔ́ bó lɔ́mɔ́ besé makɔ́nɔ́ bó dómbɛdana.
50001024	Kanɛ́, bó lɛ́ bese makɔ́nɔ́ go busío bɛ́nyɔ́ goŋaá túmbenye na go ɔyɔ naá cí háalá.
50001025	Aŋa bó lɔ́mɔ́ bese nɔ́ɔnɔ, ŋgíyimene caá nná gɛ́ga olɔŋɔ nɛnyɔ́ biimée, nnyó óhigonyo go go goma naá gioliminyo na bɛyaŋa.
50001026	Gɔ́ɔgɔ nná ncomɔ́ gunde naá bɛɛnyɔ́ɔ, nigúmi nɛ́ɛnɛ no bɛananamɔ́ gá Yésu Kilítu, nɛ́ ná goma go busío bámɛ.
50001027	Ɔyɔ́ɔ nɔnɔ goana aŋa Gɛnɔ́gɔ́ gá Cɔ́mɔ gá Kilítusu gɛ́ úhenemú, go goŋaá akɛ́ ŋgúle go go nco nyó ɛ́na, akɛ́ cɛ úlé, ŋgáa ŋgɔ́bɔ bá gálagala go busío bɛ́nyɔ́ goŋaá no lɛ́ tɛ́ŋɛ́tɛŋɛ, bágódɛ́náalú na mbééníŋínyí táŋɛ́ mmue; no noanana go gioliminyo odɛ́má táŋɛ́ yúmmue, aŋa Gɛnɔ́gɔ́ gá Cɔ́mɔ gɛ́ oyamɔ́.
50001028	No do bádɛ́ɛ́ná, babɛlɔ́bɛlɔ bá dɛ nyó gólío bofoá akɛ́ goakɛ́; go busío bábɔ́, bó lɔ́mɔ́ gilincie gá gosola gábɔ́ go busío buimée. Go busío bɛ́nyɔ́, bó lɔ́mɔ́ gilincie gá gisódio gɛ́nyɔ́; buimée bɔ́ɔbɔ bó ɛ́da go úlene naá Asaŋa.
50001029	Mɔ́ɔ a mbaá nyó boogó gá Kilítusu, caá akɛ́ goana goŋaá no ágana odɛ́má yɛ́nyɔ́ naá mɔ́ɔ, kanɛ́ gɔnɔ́ goŋaá no ɔ́bɛgɔnɔ go busío bɛ́hɛ́.
50001030	No mba bííŋéné go nɛnoa nímmue eé nímmue olɔŋɔ namɛ; nɛnoa nɛ́ɛnɛ ŋgúlemú nnoanana fueké. No íyimene bese no amɔ́ ká dúmbenye na nɛ́.
50002001	Gobálada gɛ́nyɔ́ na Kilítusu gó nyó gúlumeninye lí? Gɛnɔ́ɔ́nɛ́nɔ́ gɛ́hɛ́ gɛ́ nyó gíndenye lí? No lɛ́ bénebígínyéelú na Gimmúmpúu gá Giliíli lí? No lɛ́ na ndoŋá ya gɛnɔ́ɔ́nɛ́nɔ́ na ya kɔ́lɔ mahana bɛɛnyɔ́ɔ na bɛɛnyɔ́ɔ lí?
50002002	Ŋaáa nɔnɔ kanɛ́ goŋaá bɛyaŋa bámɛ bɛ́ bɛ́ɛmba dácɛ gɔ́ɔgɔ no lɔ́mɔ́ ukelú yúmmue. Ŋgáa gɛnɔ́ɔ́nɛ́nɔ́ gɛ́nyɔ́ gɛ́ bɛ́ɛmba mbɔ́dɔ mmue, no bɛ́ɛmba odɛ́má yúmmue, na mbééníŋínyí mmue.
50002003	No do ŋaáa boóma na ndoŋá ya go mánɛgana basɔ́gɔ́ɔ; no do ŋaáa boóma na ndoŋá ya go béségisegi, kanɛ́ na ibésiisie, núúnée nɔnɔ basɔ́gɔ́ɔ aŋa bá lɛ́ bagɔ́nɔ́ɔ bá nyó dómbana.
50002004	Onyɔ moánɛ a dɛ háánánáa go fúmbe goana besé yɛhɛ́ ya moatɛ́, kanɛ́ tɔ́nɔ yɛ́ɛyɛ ya basɔ́gɔ́ɔ.
50002005	Ɔyɔ́ɔ nɔnɔ nɔ́ɔnɔ aŋa batɔ báaba bá lɔ́mɔ́ báladáalú na Yésu Kilítu:
50002006	mɔ́ɔ mɔ́ɔnyɔ naá mabayɛga a mbaá lɔmɔ́ odɛ́nɛ́ yúmmue na Asaŋa, kanɛ́ a dɛ mbá lɛ́ga go lɔbɛnɔ ogɛlɛ yá Asaŋa go bogaaga.
50002007	Mɔ́ɔ moatɛ́ moatɛ a mba búumbéné buimée bɔ́ɔbɔ a mbaá lɔmɔ́, a báá gɔ́lɔ́ odɛ́nɛ́ yá uyogóní. A bɛ́ɛ́ ɛ́yá mɔtɔ naá kadɛ́gadɛ́ɛ ya batɔ, bá báá mo lɛncá nɔ́ɔnɔ.
50002008	A báá bésiisíe, a báá ŋaáa ŋgɔ́bɛnɔ gó bɛ́ɛ́ ɛ́dá húme naá nigúe, a báá gúé naá kolósi.
50002009	Boóma moánɛ bɔ́ Asaŋa a mbaá mo búlúgíe naá gɛantáanta gá undukí gɛ́ dómba, a báá mo fáá ufíno yɔ́ɔyɔ yó dómbanamɔ́ ifíno iŋkimée,
50002010	go goŋaá go ufíno yá Yésusu batɔ biimée bá gule enúu go cí, akɛ́ báaba naá mmoɛná, akɛ́ báaba naá cí háalá, na begúe kɛ́;
50002011	gɔnɔ́ goŋaá uŋkimée o oyɛda a amɔ́, Yésu Kilítu a lɔ́mɔ́ Daadáa, go nigúmi ná Asaŋa Isée.
50002012	Bámɛ bá odɛ́má, bɛɛnyɔ́ɔ báaba no lɔ́mɔ́ gɔgɔ́ na ŋgɔ́bɛnɔ, dúmbényée nɔnɔ na go ŋanana ŋgɔ́bɛnɔ caá akɛ́ goana gɔ́ɔgɔ ndɔ́mɔ́ olɔŋɔ nɛnyɔ́, kanɛ́ dómbá dómbáa godɔ́ɔdɔ aŋa ndɔ́mɔ́ cɛ bɛ́ɛ́mbá olɔŋɔ nɛnyɔ́. Bɛ́ɛ́mba nɔnɔ naá buelí go gisódio gɛ́nyɔ́, no bɛa kálamanana na bofoá naá boayá bá Asaŋa.
50002013	Ɛɛ́ɛŋ, Asaŋa a yɔgɔnɔ naá bɛɛnyɔ́ɔ, a nyó fáanana bogaaga bá go lɛ́galɛga go ŋanana moóma mɔ́ɔmɔ mó mo fɛɛnanɛnamɔ́.
50002014	Ŋanánáa nɔnɔ buimée kanɛ biuŋgúlú, kanɛ cuŋí,
50002015	go goŋaá no bɛ́ɛmba kanɛ cigíi gɔnɔ́ bɛmammana. No bɛ́ɛmba baaná bá Asaŋa kanɛ giílo naá kadɛ́gadɛ́ɛ ya batɔ bá ogɛlɛ yɔ́ɔyɔ báaba bá lɔ́mɔ́ na gɛbɛ́ gá gɛɔyɔ, bɔ́ɔ bahándá. No bɛ́ɛmba aŋa bise naá tɛ́mádɛ́má yabɔ́ naá cí háalá,
50002016	bɛɛnyɔ́ báaba no dúmbenyemú nogálɔ ná gɛɔyɔ. Budúgú bɔ́ɔbɔ Kilítusu a ŋgaá ncó gunde, ka ŋga békeelényée go busío bɛ́nyɔ́; go goŋaá hɔ́ɔlɔ́, bá ŋgɛ ɛ́ná bá amɔ́ cɛ á gá yɔgɔ́nɔ́ɔ godugúnú, cɛ á gá gɔ́lɔ́nɔ́ɔ gɛdɔmbɔ godugúnú.
50002017	Kanɛ́ akɛ́ bó húme goŋaá bá gídene manɔ́ŋɔ́ mámɛ aŋa mɔgɛ́bɔ naá gɛbáágá gɛ́ɛgɛ no íŋenenemú Asaŋa na buelí bá gioliminyo bɔ́ɔbɔ no yɔgɔnɔmɔ́, ndɛ́ na bɛyaŋa kɔnɔ békeelenye makɔ́nɔ́ nɛnyɔ́ biimée.
50002018	Caŋa mmue, bɛɛnyɔ́ɔ tɔ́nɔ, yaŋáa nɔnɔ no gɔnɔ békeelenye makɔ́nɔ́ olɔŋɔ namɛ.
50002019	Go bogaaga bá Daadáa Yésusu, ndɛ́galɛga go nyó dómɛna Timotée fɛaŋɔ fɛaŋɔ, goŋaá yɔmɔ́ɔ tɔ́nɔ mbɛ́ɛmba gúlúmínyéelú na cɔ́mɔ sɛ́nyɔ́ sɛ́ɛsɛ kaá ná bɛáa gɛ́hɛ́.
50002020	Cɛ bɛanánáa mɔtɔ uncodío mɔ́ɔnyɔ dɛ lɔ́mɔ́ nɛhɛ́ mbééníŋínyí símmue eé símmue, mɔ́ɔnyɔ a lɔ́mɔ́ ba go bényíigenye odɛ́má mammana go busío bɛ́nyɔ́.
50002021	Ɛɛ́ɛŋ, biimée báaba bóntió, bá lɔ́mɔ́ go go fúmbe besé yabɔ́ ya moatɛ́, caá akɛ́ yɛ́ɛyɛ ya Yésu Kilítu.
50002022	Kanɛ́ Timotée, a lɛ́ dúfíelú bɔ́ɔbɔ a lɔ́mɔ́, aŋa no íyimenemú. A lɛ́ bííŋénéelú go go dúmenye Gɛnɔ́gɔ́ gá Cɔ́mɔ olɔŋɔ namɛ gɔgɔ́ aŋa moɔnɔ́ a lɔ́mɔ́ naá boayá bá isée.
50002023	Mɔ́ɔ kanɛ́ ndɛ́galɛgamɔ́ go nyó mo dómɛna gɔgɔ́ aŋa kaá ní íyímé odɛ́nɛ́ yámɛ bese.
50002024	Moatɛ́, ndɛ́ na toodo odɛ́máa naá Daadáa goŋaá yɔmɔ́ɔ tɔ́nɔ, ŋgúlene medúgú máama.
50002025	Ŋgɛɛ́ ɛ́ná bese goŋaá mmanɛ nyó dómɛna mɔ́ɔnyɔ bɛɛnyɔ́ɔ no mbaá tómɛ́ná go go mbɔ́yɔgɔnɛnɔ gɛcamɛna gɛ́ɛgɛ mbaá lɔmɔ́ naá goháanahaana, a lɔ́mɔ́ ondimóní bamɛ Epofolodíte, udílígíní bamɛ ba nɛnoa.
50002026	Mɔ́ɔnyɔ moánɛ, a á lɛ a bɛanana mbééníŋínyí makɔ́nɔ́ a amɔ́ a gɔnɔ nyó ɛ́na biimée, a gɔnɔ go ɔ́bɛgɔnɔ naá odɛ́má go gɔ́ɔgɔ no mbɔɔ́ ɔ́bɔ́ goŋaá a mba lɛ́ a nóma.
50002027	Mammana, a mba nómáa makɔ́nɔ́ a báá síéné sɔŋɛ go gúe. Kɔ́ɔ, Asaŋa a lɔ́mɔ́ mo ɛ́náalú mahana, caá akɛ́ goana mɔ́ɔ mokáa, kanɛ́ tɔ́nɔ namɛ, goŋaá cɛ dɔ́bɔ́ɔ ŋgɛ́dana naá busío bɛdɔmbɔ aá bɛdɔmbɔ.
50002028	Ŋgaá bágáyɛ́gá go nyó mo dómɛna, goŋaá no békeelenye makɔ́nɔ́ aŋa no gaá ná gɔnɔ́ mo ɛ́na, naá bámɛ boayá, gɛdɔmbɔ gámɛ gɛ́ unuge.
50002029	Bégedíemú nɔnɔ kanɛ́ naá Daadáa go go mo gɛ́ndɛgɛna na mammana ya bɛyaŋa, no hálamanana makɔ́nɔ́ batɔ báaba bá lɔ́mɔ́ aŋa mɔ́ɔ,
50002030	goŋaá a á béédíe go gúe go buelí bá Kilítusu; a ná ŋá a báá yímíe gɛɔyɔ gɛ́hɛ́ go go mbɔ́yɔgɔnɛnɔ, bɔ́ɔbɔ bɛɛnyɔ́ɔ moatɛ́ moatɛ no mbaá lɔ́mɔ́ no do bósó bá go ŋa.
50003001	Bolimóní bámɛ, cúgidinyemú go nyó oyana caá, békeelényéemú nɔnɔ go buimée bɔ́ɔbɔ Daadáa a lɔ́mɔ́ go busío bɛ́nyɔ́. Bó do céésényée goŋaá nnyó ɔ́ŋɔnɔ moóma múmmue eé múmmue; go busío bɛ́nyɔ́ bó lɔ́mɔ́ go go nyó gíndenye.
50003002	Bébeŋéemú nɔnɔ go bɛbɛ́ bá boyogóní, bá lɔ́mɔ́ aŋa mbóa, bá gínigenye batɔ go go ancabana godugúnú dugunu.
50003003	Ɛɛ́ɛŋ, báaba bá lɔ́mɔ́ ancábáalú mammana mammana bá lɔ́mɔ́ bɛɛcɔ́ɔ. Dɛ búlugenye Asaŋa na Giliíli bɛhɛ́, dɛ lɛ́ na Yésu Kilítu bɛyaŋa bɛ́cɔ́, mbémineminie yɛcɔ́ ɛ lɔ́mɔ́ naá mɔ́ɔ, caá akɛ́ naá bogaaga bɛ́cɔ́ bá moatɛ́ moatɛ.
50003004	Asáa gɔgɔ́, bó do báá namɛ giédie caá ŋgága mbémineminie yamɛ naá yɔmɔ́ɔ moatɛ́. Aáŋa mɔtɔ a lɛ́ hɔ́ɔ mɔ́ɔnyɔ a béeniŋenyemú a amɔ́ a lɛ́ ba go ɔyɔ go bogaaga bɛ́hɛ́ bá moatɛ́, yɔmɔ́ɔ tɔ́nɔ ndɛ́ ba go ɔyɔ go bogaaga bámɛ bá moatɛ́, mmo dómba.
50003005	Ɛɛ́ɛŋ, bá mba ŋgancá naá buisí bá gánnámanyɛ́ bá nobébíényée námɛ, ndɛ́ moɔnɔ́ ba Bɛ́sɛlahɛ́ɛlɛ, naá nigúli ná Bɛncamɛ́ŋɛ, ndɛ́ mammana ya moɔnɔ́ ba Behébelée. Go go beŋebeŋe gá gicele, ndɛ́ naá giimbó gá Befelisiéŋe.
50003006	Go gɛlola, mmba lɛ́ céesenye Giimbó gá boolímínyí bá Kilítusu. Go botɛ́nɛ́ɛ bɔ́ɔbɔ gicele gɛ́ oyamɔ́, mmba lɛ́ hɔ́ɔ kanɛ cigíi.
50003007	Akɛ́ nɔ́ɔnɔ, muimée mɔ́ɔmɔ mó mbaá lɛ na ndénégé naá busío bámɛ, ndɛ́ mó ɛ́náalú aŋa goyímenye go busío bá Kilítusu.
50003008	Goíyime gá Yésu Kilítu Daadáa bamɛ gó lɛ́ gɛkɔ́nɔ́nɔ́ɔ gá besé gɛ́ɛgɛ gɛ́ dómbamɔ́; gó lɛ́ ŋaáalú goŋaá, kɔ́lɔ buimée bɔ́ɔbɔ mbaá lɔmɔ́ ŋgágana odɛ́má yámɛ kɔ́ɔ aŋa goyímenye. Ɛɛ́ɛŋ, go busío bɛ́hɛ́, ndɛ́ olímínyóolú go yímie buimée bɔ́ɔbɔ, mbó núune aŋa bɛnyáanyáa go go mo bɛa,
50003009	mbɛ́ɛmba mammana báladáalú nɛhɛ́, caá akɛ́ gɔnɔ́ na botɛ́nɛ́ɛ bɔ́ɔbɔ bó ɛ́damɔ́ go úlene naá gicele, kanɛ́ na bɔ́ɔbɔ bó úlenemú naá go ágana gá odɛ́má naá Kilítusu, botɛ́nɛ́ɛ bɔ́ɔbɔ bó ɛ́damɔ́ go úlene naá Asaŋa, mbɔ́gɔ́ ya bɔ́ naá gioliminyo.
50003010	Bó ŋgúhene go íyime Kilítusu, ŋgíyime bogaaga bɔ́ɔbɔ bó mbaá mo fúfúné naá begúe, na go bɛa bodáŋɔ naá makánya mɛ́hɛ́, mbɛ́ɛmba púényí yɛhɛ́ naá nigúe nɛ́hɛ́,
50003011	goŋaá, aáŋa bó lɛ́ bá go báŋa, mbɛ́ɛmba naá odɛ́nɛ́ yá go fúfuge naá kadɛ́gadɛ́ɛ ya begúe.
50003012	Bó do báá kanɛ́ goŋaá mbáá go bɛa buimée bɔ́ɔbɔ, ɛ́na lí, mbáá go bɛ́ɛmba kanɛ cigíi; kanɛ́ ŋgɛ́danamɔ́ naá busío na odɛ́dá go go gumbene obɔ moánɛ, goakɛ́ Yésu Kilítu mɔ́ɔ a mbaá kumbéné yɔmɔ́ɔ moatɛ́ moatɛ.
50003013	Bolimóní, cɛ bééníŋényée caá mbáá go bɛa obɔ moánɛ. Boóma bó lɛ́ táŋɛ́ búmmue: mbófoolio odɛ́dá yɔ́ɔyɔ mbáá ná manɛ́ go díine, ŋgɛ́dana naá busío,
50003014	mbádómanɛna naá obɔ moánɛ go go bɛa bɛsoɛná bɛ́ɛbɛ Asaŋa naá mmoɛná gúunú a có dɔ́ŋɔnɔmɔ́ go go bóda naá gobálada gɔ́ɔgɔ na Yésu Kilítu.
50003015	Bɛɛcɔ́ɔ biimée báaba dɛ báá ná manɛ́ go gónɛna naá gioliminyo, ŋgáa dɛ ɔyɔ naá mbééníŋínyí yɛ́ɛyɔ; gó amɔ́ gó húme goŋaá no bɛa mbééníŋínyí incodío, Asaŋa a ná nyó fáa gise tɔ́nɔ go boóma moánɛ.
50003016	Kɔ́ɔ godɔ́ɔdɔ, naá odɛ́nɛ́ yɔ́ɔyɔ dɛ ná lɔ́mɔ́ kɔ́ɔ yɔ́ɔyɔ, ŋgáa dɛ no ɛnda dɛ núune hoóma táŋɛ́ hémmue.
50003017	Bolimóní, bɛɛnyɔ́ɔ biimée biené nɔnɔ gɛgɔ́ndɔ́ gámɛ; no ága oŋgíso yɛ́nyɔ́ naá báaba bɔ́ ɔyɔmɔ́ bá bienene gieninye gɛ́ɛgɛ dɛ mbaá nyó dúfíe.
50003018	Mmba lɛ́ nnyó oyanɛna bɛcamɛna biimée, gɔ́ɔ kɔnɔmɔ́ nyó oyana godɔ́ɔdɔ ŋgɛ́da mbaŋa caá, gɛca gɛ́ lɛ́ hɔ́ɔ gɛ́ɛgɛ gɛ́ ɔyɔmɔ́ aŋa babɛlɔ́bɛlɔ bá kolósi ya Kilítusu.
50003019	Bɔ́ɔbɔ moánɛ, bá ná súgudinye go yíme; asaŋa babɔ́ a lɔ́mɔ́ gadɛ́ɛ gábɔ́. Bá báfáanana ufíno naá bɔ́ɔbɔ bó lɔ́mɔ́ odóɛ gonóa yábɔ́, bá ágana odɛ́má yábɔ́ naá moóma má cí.
50003020	Mammana, go bɛɛcɔ́ɔ, tɛ́sɔnɔ yɛcɔ́ ɛ lɔ́mɔ́ naá mmoɛná; hɔ́ɔ gɔ́ɔ dɛ gɛ́ganamɔ́ Mɔ́ɔnyɔ a lɔ́mɔ́ Uféŋí bɛcɔ́, Daadáa Yésu Kilítu.
50003021	Mɔ́ɔ, a ŋgaá núgíe nnyɔ́dɔ yɛcɔ́ ya mahana, go go fóanana nnyɔ́dɔ yɛhɛ́ ya nigúmi, na nɛgaŋa nɛ́ɛnɛ nɛ́ ŋananamɔ́ goŋaá a bɛ́ɛmba naá odɛ́nɛ́ yá go mánɛgɛna buimée.
50004001	Bolimóní bámɛ bá odɛ́má, odɛ́má yámɛ yó kɔndɛmɔ yó amɔ́ gásɛ́ ŋgaá gɔnɔ́ nyó ɛ́na, bɛɛnyɔ́ɔ, bɛyaŋa bámɛ, bɛɛnyɔ́ɔ bɛsoɛná bámɛ. Bámɛ bá odɛ́má, lɔbɛ́nɔ nɔnɔ gɛ́ndɛ́ŋɛ́ gɛndɛŋɛ báladáalú kanɛ́ nɔ́ɔnɔ naá Daadáa.
50004002	Ŋgaá bósógólídío Efodíi nɛhɛ́ na Sintíse caá, ɔyɔ́ɔ nɔnɔ ukelú yúmmue na Daadáa.
50004003	Kɔ́ɔ maamɔ́ɔ, udílígíní bamɛ ba pídefide, ŋgaá go oyáná goŋaá o bɛ́ɛmba nabɔ́, o bó óhigonyo, goakɛ́ bá lɛ́ noanáná noanáná olɔŋɔ namɛ go go dúmenye Gɛnɔ́gɔ́ gá Cɔ́mɔ, caŋa mmue Kɛlɛmáŋa na biimée bóncodío báaba dɛ yɔgɔnɔmɔ́ nabɔ́, ifíno yabɔ́ ɛ lɛ́ naá kálata ya gɛɔyɔ.
50004004	Aŋa no ɔ́bɛnɔnɔmɔ́ na Daadáa, békeelényéemú nɔnɔ bɛcamɛna biimée; ŋgaá gɔnɔ́ fitie caá, békeelényéemú nɔnɔ.
50004005	Ŋgáa batɔ biimée bɛ́ ɛ́ná goŋaá no ŋanana moóma má busi. Daadáa a lɛ́ mekúígíi.
50004006	No do yóbímídónóo go boóma, kanɛ́ go buimée, ɔŋɔ́nɔ́ɔ nɔnɔ Asaŋa bɔ́ɔbɔ no lɔ́mɔ́ mbií go bɔ́. No mo bósógolonyo, no mo yɛ́bɛnayɛbɛna, no gɔnɔ mo béhiigi tɔ́nɔ.
50004007	Kɔ́ɔ, buumbénú bá Asaŋa bɔ́ɔbɔ bó dómbanamɔ́ nciŋí yɛ́ɛyɛ mɔtɔ a lɔ́mɔ́ ba go bɛa, bó ŋgaá beŋé ɛdɛ́má yɛnyɔ́ na mbééníŋínyí sɛ́nyɔ́ naá gobálada gɔ́ɔgɔ na Yésu Kilítu.
50004008	Bolimóní, mesúgudinye má lɔ́mɔ́ goŋaá, ŋgáa ɛdɛ́má yɛnyɔ́ ɛ lɛ́ga bɔ́ɔbɔ bá maamanamɔ́ bá gɔnɔ hálamanana, bɔ́ɔbɔ bó lɔ́mɔ́ tɛ́nɛ́ɛ, bɔ́ɔbɔ bó lɔ́mɔ́ kanɛ giílo, bɔ́ɔbɔ bá háananamɔ́ go maamana, bá búlugenye, bɔ́ɔbɔ bó lɔ́mɔ́ ndoŋá ya besé, bɔ́ɔbɔ bó háananamɔ́ na nuségi.
50004009	Ŋanánáa nɔnɔ buimée bɔ́ɔbɔ no mbaá hóónáa, no báá ŋgɔ́bɔ́nɔ́ɔ ŋgoya, no báá ndɛ́ɛ́máa. Gɔ́ɔ kanɛ́, Asaŋa mɔ́ɔnyɔ a fáananamɔ́ buumbénú a ŋgaá bɛ́ɛ́mbá nɛnyɔ́.
50004010	Ndɛ́ békeelényéelú makɔ́nɔ́ naá Daadáa go gɔ́ɔgɔ no lɔ́mɔ́ gɔnɔ́ mbééníŋínyéelú. Ɛɛ́ɛŋ, no mba lɛ́ no mbéeniŋenye, kanɛ́ no do mbáa lɛ na pɛ́ ya go ŋgóhiginyo.
50004011	Aáŋa akɛ́ kálagalamɔ́ nɔ́ɔnɔ, bó do báá goŋaá ndɛ́ naá mbií. Mammana, ndɛ́ hóóná hóóná go báháanana naá odɛ́nɛ́ uŋkimée yɔ́ɔyɔ ndɔ́mɔ́ hɔ́ɔ.
50004012	Ŋgíyimene go ɔyɔ naá kanɛ bɔ́, ŋgíyimene tɔ́nɔ go ɔyɔ naá fundu fundu. Gɛcamɛna giimée, gɔnɔ́ na hoóma hiimée háaha ndɔ́mɔ́ hɔ́ɔ, mmba hóónáa go nyáanya kóogio, aŋa go ɔ́bɔnɔ ncaná; go go ɔyɔ naá fundu fundu na naá kanɛ bɔ́.
50004013	Ndɛ́ ba go ŋa buimée naá bogaaga bá Mɔ́ɔnyɔ a kíndenyemú.
50004014	Kanɛ́ gɔgɔ́ no lɛ́ ŋaáalú bese, aŋa no lɔ́mɔ́ ɔ́bɔ́ɔlú bɛdɔmbɔ bámɛ, no báá gɔ́lɔ́ bodáŋɔ kɔ́ɔ.
50004015	Bɛɛnyɔ́ɔ batɔ bá Filípe, no íyimene nɔ́ɔ goŋaá naá gobayɛga gámɛ gá go dúmenye Gɛnɔ́gɔ́ gá Cɔ́mɔ, aŋa mbuú úlúkíe naá Masɛdóanɛ, Giimbó gá boolímínyí gíncodío gɛ́ lɛ́ kanɛ go ŋgóhiginyo go boóma, ɛ́na go ŋgúhune boóma, aáŋa caá goana bɛɛnyɔ́ɔ bákáa.
50004016	Medúgú máama ndɔ́mɔ́ dúmbíelú naá Tesoloníke, no lɛ́ tómɛ́náalú bɔ́ɔbɔ mbaá lɛ mbií go bɔ́ ɛŋɛndɔ gɛca.
50004017	Kanɛ́ cɛ báá naá go fúmbe go páanana moóma, púmbemú goŋaá no bɛa gɛfona go buelí bɛ́nyɔ́.
50004018	Moatɛ́, ndɛ́ háalá na buimée bɔ́ɔbɔ bó ŋgúhenemú go ɛmbɔ́gɔ, moánɛ bó dómbana. Ndɛ́ dácɛ na moóma mɔ́ɔmɔ no mbaá tómɛ́ná gá Epofolodíte. Pááná sɛ́nyɔ́ sɛ́ lɛ́ aŋa alabɛ́nda ba go fofa gɛnɔ́gɔ́, gɛbáágá gɛ́ɛgɛ Asaŋa o olimonyomú, gɛ́ gɔnɔ mo fɛɛnanɛna.
50004019	Asaŋa bamɛ a ŋga nyó hóógío dácɛ na buimée bɔ́ɔbɔ no lɔ́mɔ́ mbií go bɔ́. A ŋga ŋaáa nɔ́ɔ gá Yésu Kilítu gɔgɔ́ aŋa gɛmánya gɛ́hɛ́ gá bonɔ́mɛ gɛ́ lɔ́mɔ́.
50004020	Ŋgáa Asaŋa Isée bɛcɔ́ a gɔ́lɔ nigúmi go mannyómá aá mannyómáa. Aamɛnɛ.
50004021	Bédíígíe nɔnɔ boolímínyí biimée bá Yésu Kilítu. Bolimóní báaba bá lɔ́mɔ́ namɛ háalá bá á nyó bédíígényée.
50004022	Boolímínyí biimée bá Yésu Kilítu bá á nyó bédíígényée, dómbá dómbáa báaba bá lɔ́mɔ́ naá nnyaŋá ya Sɛsáalɛ.
50004023	Ŋgáa Daadáa Yésu Kilítu a nyó fona bɛɛnyɔ́ɔ biimée.
51001001	Yɔmɔ́ɔ Póolo, apótɛlɛ ba Yésu Kilítu naá golɛ́ga gá Asaŋa, na Timotée ondimóní bɛcɔ́; ŋgɔ́ŋɛnɔmɔ́ boolímínyí Asaŋa báaba naá Kolóoso, bolimóní bá pídefide naá gobálada na Kilítusu caá: Ŋgáa Asaŋa Isée a nyó boogo, a nyó fáa buumbénú.
51001003	Dɛ béhiigi Asaŋa, Isée ba Daadáa bɛcɔ́ Yésu Kilítu, naá mbósógólí sɛ́cɔ́ sɛ́ɛsɛ dɛ lɔ́mɔ́ dɛ dɛ dɔmbɔ́nɔ́ɔ go mo dómanɛna go busío bɛ́nyɔ́.
51001004	Dɛ lɛ́ ɔ́bɔ́ɔlú bó oya goágana gɛ́nyɔ́ gá odɛ́má naá Yésu Kilítu, gɔnɔ́ na gɛnɔ́ɔ́nɛ́nɔ́ gɛ́ɛgɛ no bɛananamɔ́ go busío bá boolímínyí Asaŋa biimée.
51001005	Gɔ́ɔgɔ ŋgoyáamɔ́ ya mammana, Gɛnɔ́gɔ́ gá Cɔ́mɔ, ɛ mbaá ncó bola naá bɛɛnyɔ́ɔ go oŋɛndɔ yá busío, no mbɔ ɔ́bɔ́ bɔ́ɔbɔ Asaŋa a nyó bɛ́dɛganɛnamɔ́ naá mmoɛná. Gioliminyo gɛ́nyɔ́ na gɛnɔ́ɔ́nɛ́nɔ́ gɛ́nyɔ́ mó lɔ́mɔ́ mbɔ́gɔ́ ya mɔ́ naá mbémineminie moánɛ.
51001006	Gɛnɔ́gɔ́ gá Cɔ́mɔ gɛ́ saanana gɛ́ gunde gɛ́ úme bɛsamɔ́ naá cí iŋkimée, gɔgɔ́ aŋa gɛ́ mbaá ŋaáa naá kadɛ́gadɛ́ɛ yɛnyɔ́ go oŋɛndɔ yá busío, buisí bɔ́ɔbɔ no mbɔɔ́ ɔ́bɔ́ bó oya niibo ná Asaŋa, no báá gundé no báá lɛncá boóma bɔ́ɔbɔ nɛ́ lɔ́mɔ́ mammana.
51001007	Ɛpafalásɛ, udílígíníní bɛcɔ́ ba odɛ́má, mɔ́ɔ a mbaá nyó fáá kúunye yɛ́ɛyɔ. A yɔgɔnɔ go busío bɛ́nyɔ́ aŋa uyogóní ba pídefide ba Kilítusu.
51001008	A lɛ́ có lincíelú gɛnɔ́ɔ́nɛ́nɔ́ gɛ́ɛgɛ Gimmúmpúu gá Giliíli a mbaá nyó fáá.
51001009	Go busío moánɛ gɔ́ɔ, gó dúme buisí bɔ́ɔbɔ dɛ mbɔɔ́ ɔ́bɔ́ bá gálagala gɛ́nyɔ́, dɛ lɔ́mɔ́ dɛ dɛ dɔmbɔ́nɔ́ɔ go bósógolonyo go busío bɛ́nyɔ́. Dɛ ɔŋɔnɔ Asaŋa goŋaá no bɛa goíyime guimée gá ndɛ́ga yɛhɛ́, go nciŋí na pɛgɔ mɔ́ɔmɔ Giliíli bɛhɛ́ a fáananamɔ́.
51001010	Nɔ́ɔnɔ gɔ́ɔ no gaá nɔ́ ɔyɔ́ɔ aŋa Daadáa a lɛ́galɛgamɔ́, no gunde no ŋanana bɛcamɛna biimée moóma mɔ́ɔmɔ mó mo fɛɛnanɛnamɔ́. No úme bɛsamɔ́ naá goŋanana gá bɛnɔ́gɔ́ bá meŋiigíe, no gunde no ɛ́dana naá busío na mammana ya goíyime Asaŋa.
51001011	Ŋgáa a nyó gíndie go pɛ́ iŋkimée na bogaaga bá nigúmi nɛ́hɛ́, no gunde no bágóɛga, no bégumbene ɛdɛ́má naá bɛdɔmbɔ biimée.
51001012	Na bɛyaŋa, béhiigíimú nɔnɔ Asaŋa Isée mɔ́ɔnyɔ a nyó fáananamɔ́ bogaaga bá go bɛa bodáŋɔ bá moóma má besé mɔ́ɔmɔ a bɛ́dɛganɛnamɔ́ biiménénée báaba bá lɔ́mɔ́ bɛ́hɛ́ naá gise.
51001013	A mba có bɔgɔ́ naá magálá má ohándá, a bɛ́ɛ́ ɛ́dá nɛcɔ́ naá bufuŋe bá Moɔnɔ́ bɛhɛ́ ba gɛnɔ́ɔ́nɛ́nɔ́.
51001014	Gá Moɔnɔ́ moánɛ gɔ́ɔ dɛ lɔ́mɔ́ sódíolú, dɛ báá bɛáa ihéehinye há bɛlɔgɔ bɛ́cɔ́.
51001015	Mɔ́ɔ a lɔ́mɔ́ gieninye gá Asaŋa mɔ́ɔnyɔ dɛ lɔ́mɔ́ dɛ dɛ ɛ́nánáa. A lɛ́ ba busío ba go bébíene, a lɛ́ ogɔ́nɔ́ naá buimée bɔ́ɔbɔ Asaŋa a mbaá gedíe.
51001016	Mammana, naá mɔ́ɔ gɔ́ɔ buimée púmú bó mbaá bégedíe naá mmoɛná na naá cí; moóma má go ɛ́nanɛna na má kanɛ go ɛ́nanɛna, aŋa ndáŋɛ na mefuŋe magɔ́nɔ́, bɛmánɛgɛna na magaaga. Muimée púmú mɔ́ɔmɔ mó mbaá bégedíe gɛ́hɛ́ gɔnɔ́ go busío bɛ́hɛ́.
51001017	Mɔ́ɔ moatɛ́ moatɛ a lɔ́mɔ́ naá busío bá boóma buimée, buimée púmú bó ɔyɔmɔ́ gɛ́hɛ́.
51001018	A lɛ́ mɔ́ɔ moatɛ́ moatɛ odóɛ yá nnyɔ́dɔ yɛhɛ́ yɛ́ɛyɛ ɛ lɔ́mɔ́ Boolímínyí. A lɛ́ mabayɛga, ba busío ba go fúfuge go busío buimée go batɔ biimée báaba bá mbaá gúénénée. Bó mbaá bɛ́ɛ́mbá nɔ́ɔnɔ go goŋaá a bɛ́ɛmba ba busío go buimée.
51001019	Mammana, naá mɔ́ɔ gɔ́ɔ Asaŋa a mbaá lɛ́gá go lukumene uŋkimée uŋkimée bɛhɛ́ hɔ́ɔ.
51001020	Gɔgɔ́ gɛ́hɛ́ gɔ́ɔ Asaŋa a mbaá lɛ́gá go bégedie nɛhɛ́ moatɛ́ moatɛ na bigedie biimée, bɔ́ɔbɔ bó lɔ́mɔ́ naá cí na bɔ́ɔbɔ bó lɔ́mɔ́ naá mmoɛná. A báá ágá buumbénú gá manɔ́ŋɔ́ má Moɔnɔ́ bɛhɛ́ máama a mbuú udé naá kolósi.
51001021	Kɔ́ɔ cóá, no mba lɛ́ ádónáalú na Asaŋa, no mba lɛ́ babɛlɔ́bɛlɔ bɛ́hɛ́ go busío bá mbééníŋínyí sɛ́nyɔ́ sɛ́ɛsɛ sɛ́ mbaá lɛ sɛ́ nyó dómana go go ŋanana bɛgáda bá masɛnɛ.
51001022	Kanɛ́ godɔ́ɔdɔ, Asaŋa a mba bégedíe nɛnyɔ́ go gɛbáágá gá Moɔnɔ́ mɔ́ɔnyɔ a mbií íŋéné nnyɔ́dɔ yɛhɛ́ ya boɔtɔ go nigúe, go goŋaá no dɛ́lɛmɛna bimmúmpúu naá busío bá Asaŋa, kanɛ gifénée, kanɛ giédie.
51001023	Bó nyó úhene kanɛ́ goŋaá no bégumbenine gioliminyo; gɛ́ lɛ́ mbɔ́gɔ́ yɛ́ɛyɛ bá mbaá nyó góná hɔ́ɔ, gɛ́ bégumbénínéemú nɔnɔ bese bese, kanɛ go bádɛ́ɛna no ɛ́da halaháláa na mbémineminie yɛ́ɛyɛ Gɛnɔ́gɔ́ gá Cɔ́mɔ gɛ́ dóogonyomú. No mbɔ ɔ́bɔ́nɔ́ɔ Gɛnɔ́gɔ́ gá Cɔ́mɔ gá ndiemi, bá mba gɛ́ oyáa naá cí iŋkimée. Kɔ́ɔ yɔmɔ́ɔ Póolo ndɔ́mɔ́ ɛ́yáalú uyogóní ba gɛ́.
51001024	Godɔ́ɔdɔ yɛ́ɛyɛ, ndɛ́ na bɛyaŋa go bɛdɔmbɔ bɛ́ɛbɛ mbɛananamɔ́ go busío bɛ́nyɔ́, gó gunde, kóogonyo bɛdɔmbɔ bá ndiemi aŋa Kilítusu a lɛ́galɛgamɔ́, go busío bɛ́nyɔ́ boolímínyí báaba no lɔ́mɔ́ nnyɔ́dɔ yɛhɛ́.
51001025	Ndɛ́ ɛ́yáalú uyogóní ba boolímínyí go go yɔgɔnɔ buelí bɔ́ɔbɔ Asaŋa a mbaá páá go busío bɛ́nyɔ́; káanana go nyó dúmbeninye nogálɔ ná Asaŋa uŋkimée uŋkimée ba nɔ́.
51001026	Nɔ́ɔnɔ gó lɛ́ aá nnindíi yɛ́ɛyɛ Asaŋa a mbɔɔ́ ɔsɛ́gɛ́nɔ́ batɔ ɛgɛlɛ aá ɛgɛlɛ, gɔ́ɔ a ncomɔ́ yɛ dambɛga godɔ́ɔdɔ, go báaba bá mo olimonyomú.
51001027	A mba lɛ́gá go bó líncie bonɔ́mɛ na nigúmi ná nnindíi moánɛ naá kadɛ́gadɛ́ɛ ya bindiolímínyóo Asaŋa. Nnindíi moánɛ ɛ lɔ́mɔ́ goŋaá: Kilítusu a lɛ́ naá bɛɛnyɔ́ɔ, a nyó fáanana mbémineminie ya goŋaá no ná dáŋaba nigúmi ná Asaŋa.
51001028	Kilítusu ba ndiemi mɔ́ɔ dɛ nyó dúmeninyemú, dɛ lɔsɛnɔnɔ mɔtɔ uŋkimée, dɛ témbugenye mɔtɔ uŋkimée na nciŋí iŋkimée, go goŋaá a bɛ́ɛmba gónɛ́náalú naá gioliminyo, naá gobálada gɔ́ɔgɔ na Kilítusu.
51001029	Buelí bámɛ kanɛ́ bó lɔ́mɔ́: Nɛnoa nɛ́ɛnɛ nnoananamɔ́ na bogaaga bɛ́hɛ́ bɔ́ɔbɔ bó yɔgɔnɔmɔ́ makɔ́nɔ́ makɔ́nɔ́ naá yɔmɔ́ nnyɔ́dɔ.
51002001	Ndɛ́galɛga kanɛ́ goŋaá no íyime kasɛ́á gɛlalaga gá nɛnoa nnoananamɔ́ go busío bɛnyɔ́ batɔ bá Kolóoso, na batɔ bá Leyodíse, gɔnɔ́ na gɛca gá batɔ gíncodío gɛ́ɛgɛ gɛ́ gá báasamɔ́ gɛ́ dɛ ŋgɛ́ná yɔmɔ́ɔ moatɛ́.
51002002	Ndɛ́galɛga caá ɛdɛ́má yabɔ́ ɛ bɛ́ɛmba dácɛ na magɛ́nda, bá bɛ́ɛmba báladáalú naá gɛnɔ́ɔ́nɛ́nɔ́, bá gunde bá bɛ́ɛmba fundu fundu na toodo odɛ́máa iŋkimée yɛ́ɛyɛ mammana ya nciŋí ɛ fáanɛnamɔ́; nɔ́ɔ gɔ́ɔ, bá gaá ná lɛncá nnindíi ya Asaŋa yɛ́ɛyɛ ɛ lɔ́mɔ́ Kilítusu moatɛ́ moatɛ.
51002003	Naá mɔ́ɔ gɔ́ɔ, bonɔ́mɛ buimée bá nciŋí na goíyime mó lɔ́mɔ́ ɔsɛ́gɔ́ɔlú.
51002004	Nyó oyanɛna boóma moánɛ goŋaá mɔtɔ a dɛ ncó nyó nite na bɛnɔ́gɔ́ bá dogálɔ bá mbele.
51002005	Kanɛ cuŋí, no do ŋgɛ́nánáa, kanɛ́ ndɛ́ olɔŋɔ nɛnyɔ́ naá giliíli, kunde ŋgɔ́bɔnɔ bese go gɔ́ɔgɔ no nonamɔ́ odɛ́nɛ́ yɛ́nyɔ́, no gunde no gɛ́ga gɛ́ndɛ́ŋɛ́ gɛndɛŋɛ, no ágana odɛ́má yɛ́nyɔ́ naá Kilítusu.
51002006	Aŋa no lɔ́mɔ́ o olímínyóolú Yésu Kilítu goŋaá a lɛ́ Daadáa bɛnyɔ́, ɛ́dánáa nɔnɔ naá busío naá pɛ́ moánɛ, no gɛ́ga báladáalú nɛhɛ́.
51002007	Sumé nɔnɔ ɛŋaŋá naá mɔ́ɔ, bó gunde, mbɔ́gɔ́ yɛnyɔ́ ya gɛɔyɔ ɛ bɛ́ɛmba naá mɔ́ɔ. Gónɛ́na nɔnɔ naá gioliminyo gɔgɔ́ aŋa bá mbaá nyó húúnényée, no gunde no bɛ́ɛmba dácɛ dɔgɛdɔgɛ na ndoŋá ya bibéhiigí.
51002008	Bɛ́ɛ́mba nɔnɔ pɔnyɛ́ɛ, mɔtɔ a dɛ nyó gɔ́lɔ́ naá ɛdámbɔ há bɛnɔ́gɔ́ bá dogálɔ bá mbele; mbele ya kanɛ kɔ́ɔ yɛ́ɛyɛ ɛ lɔ́mɔ́ gohúunenye gá batɔ, magaaga máama má indenyemú cí, caá akɛ́ naá Kilítusu.
51002009	Mammana, naá Kilítusu Mɔtɔ gɔ́ɔ Asaŋa a mbaá lɛ́gá go lukumene uŋkimée uŋkimée bɛhɛ́ hɔ́ɔ.
51002010	Gó gunde naá mɔ́ɔ gɔ́ɔ no mbaá dáŋábá buimée fundu fundu, mɔ́ɔ mɔ́ɔnyɔ a lɔ́mɔ́ ufuŋe yá magaaga miimée na bɛmánɛgɛna biimée.
51002011	Naá gobálada gɔ́ɔgɔ nɛhɛ́, no mba ancábá, caá akɛ́ goancaba mbɔ́dɔ ya batɔ, kanɛ́ goancaba gɔ́ɔgɔ gó ɛ́damɔ́ go úlene naá Kilítusu, gó gunde gó có dúgune naá boɔtɔ bɛ́cɔ́ bá bɛlɔgɔ.
51002012	Aŋa no mbaá bɛáa giyuminye, no mba bɛ́ɛ́mbá miéelú olɔŋɔ nɛhɛ́; gɔnɔ́ nɛhɛ́, no mba fúfúgé, goakɛ́ no mbo olímínyóo bogaaga bá Asaŋa mɔ́ɔnyɔ a mbaá mo fúfúné naá begúe.
51002013	Kɔ́ɔ bɛɛnyɔ́ɔ báaba no mbaá lɛ cóá bigúe go busío bá bɛlɔgɔ bɛ́nyɔ́ na kanɛ goancaba yɛnyɔ́ naá nnyɔ́dɔ, Asaŋa a mba nyó fáá gɛɔyɔ na Kilítusu; a báá có hééhínyée bɛlɔgɔ bɛ́cɔ́ biimée.
51002014	A mba fúgúné kálata yɛ́ɛyɛ ɛ mbaá lɛ ɛ có sɔ́mɔnɔ, yɛ́ɛyɛ bɛlɔsɛnɔ bɛ́ɛbɛ kɔ́ɔ bɛ́ mbaá lɛ bɛ́ có gundenine; a mba yɛ ségínyée, a báá mó gilénée naá kolósi,
51002015	a mba siisíe go cí magaaga na bɛmánɛgɛna bá cí; a báá mí íŋéné go dohɔnɔ dá batɔ, a báá má tútúlényée naá gɛlɔŋɔlɔ́ŋɔ́ gá nigúmi ná kolósi ya Moɔnɔ́ bɛhɛ́ Yésusu.
51002016	Kanɛ́ godɔ́ɔdɔ mɔtɔ a dɛ háánánáa go nyó gálɛda go boóma bɔ́ɔbɔ bó núunemú manyáanya, ɛ́na lí nɛnyóa, go boóma bɔ́ɔbɔ bó núunemú gibíné, gɛpáa gá ofɛ́, ɛ́na lí sábadɛ.
51002017	Buimée bɔ́ɔbɔ bó lɛ́ gifií gá moóma má besé mɔ́ɔmɔ mó mbaá lɛ ba go úle, kanɛ́ mammana ɛ lɔ́mɔ́ Kilítusu.
51002018	Batɔ báaba bá lɔ́mɔ́ mmoɛná mmoɛná na ndoŋá ya go bésiisenye, bá gunde bá búlugenye bɛɛ́ŋgɛlɛsɛ, no do bó dɛ́ɛ́ná goŋaá bá nyó bueŋenye. Batɔ bá ndiemi bá ágana ɛdɛ́má yabɔ́ naá bɛanana bá budúgú, gó gunde, nciŋí sábɔ́ sá boɔtɔ sɛ́ bó fáanana giegu gá bogaya.
51002019	Bá dɛ gɛ́gáa báladáalú na Kilítusu mɔ́ɔnyɔ a lɔ́mɔ́ odóɛ; asáa gɔgɔ́, odóɛ yɔ́ yó dúgemú nnyɔ́dɔ, duleŋú na ŋgoŋa mó yɛ nembenye, yɛ ɛ́da ɛ goma aŋa Asaŋa a lɛ́galɛgamɔ́.
51002020	No mba gúé na Kilítusu, no báá bɛ́ɛ́mbá sódíolú go magaaga má cí, kɔ́ɔ ɛkádɛ no gɔnɔmɔ́ go ɔyɔ aŋa no ɔ́bɛnɔnɔ na cí o? No bádɛ́ɛnanɛna batɔ bá nyó ágɛnana bɛlɔsɛnɔ bɛ́ɛbɛ bɛ́ lɔ́mɔ́:
51002021	«O do gɔ́lɔ́ gɛnáa», «O do ɔ́bɛ́dɛ́nɔ́ gɛnáa», «O do báláfɛ́ná gɛnáa?»
51002022	Moóma mɔ́ɔmɔ muimée mó ságɛnana, mɔtɔ a dɛ lɔbɔ́nɔ́ɔ na mɔ́ɔ, ábɔ caá buimée bɔ́ɔbɔ bó lɔ́mɔ́ bɛlɔsɛnɔ na gohúunenye gá batɔ!
51002023	Bó lɛ́ mammana, bɛlɔsɛnɔ bɛ́ɛbɛ bɛ́ fóanana nciŋí, goakɛ́ bɛ́ oya ndoŋá ya batɔ, gobésiisenye gá nnyɔ́dɔ, kanɛ́ bɛ́ dɛ dúgúnée akɛ́ go boóma bá búmmue, aáŋa caá goana goóbonyo gá nnyɔ́dɔ masɛmaga.
51003001	Aáŋa kanɛ́ no lɛ́ fúfúgéelú na Kilítusu, fúmbée nɔnɔ moóma mɔ́ɔmɔ mó lɔ́mɔ́ naá mmoɛná, anáa Kilítusu a lɔ́mɔ́ ndukíi naá boayá bá ombɔ́gɔ onɔ́mɛ yá Asaŋa.
51003002	Sógóga nɔnɔ odɛ́má go moóma mɔ́ɔmɔ mó lɔ́mɔ́ naá mmoɛná caá akɛ́ go mɔ́ɔmɔ mó lɔ́mɔ́ naá cí.
51003003	Mammana no mba gúé, gó gunde gɛɔyɔ gɛ́nyɔ́ gɛ́ lɛ́ ɔsɛ́gɔ́ɔlú na Kilítusu naá Asaŋa.
51003004	Aŋa Kilítusu mɔ́ɔnyɔ a lɔ́mɔ́ gɛɔyɔ gɛ́nyɔ́ a ŋgaá bédúfíe, gɔ́ɔ bɛɛnyɔ́ɔ tɔ́nɔ no ŋgaá bédúfíe olɔŋɔ nɛhɛ́ naá nigúmi.
51003005	Buimée bɔ́ɔbɔ bó lɔ́mɔ́ naá bɛɛnyɔ́ɔ, bɔ́ɔbɔ bó núunemú cí, bó ónáamɔ́ nɔnɔ. Buimée bɔ́ɔbɔ bó lɔ́mɔ́ aŋa: gɛɔyɔ gá hanyɔ́, gobáágana gá biílo, bɛdɛ́mádɛ́má, bɛbɛ́ bá mbééníŋínyí, na goémenye gá odɛ́má go bonɔ́mɛ, buimée bɔ́ɔbɔ bó lɛ́ aŋa gɛɔyɔ gá go búlugenye moɔcɔ.
51003006	Moóma mɔ́ɔmɔ mɔ́ mó ŋananamɔ́ goŋaá Asaŋa ɔ ɔ́ ɔ́bɔ mpímí na báaba bá mo báaŋɛganamɔ́.
51003007	Nɔ́ɔnɔ gɔ́ɔ no mbaá lɔmɔ́ no ɛnda cóá, gɛcamɛna gɛ́ɛgɛ no mbaá lɔmɔ́ no ɔyɔ naá bɛlɔgɔ bɛ́nyɔ́.
51003008	Kanɛ́ godɔ́ɔdɔ, Básáŋónáamɔ́ nɔnɔ moóma muimée mɔ́ɔmɔ mó lɔ́mɔ́ aŋa: mpímí, bonnyama, gɛɛ́laga gá odɛ́má, nnyomí, bɛgálɛ́dɛ́ná bɛ́ɛbɛ bɛ́ húmenemú naá eŋgúdé yɛ́nyɔ́.
51003009	Mebelébélíe má dɛ gɔnɔ́ bɛ́ɛmba naá tɛ́mádɛ́má yɛnyɔ́, goakɛ́ no lɛ́ bó odónáalúu gɛcóá gá mɔtɔ gɛ́nyɔ́ na meŋiigíe mɛ́hɛ́,
51003010	no báá báágá gɛpáa gá mɔtɔ mɔ́ɔnyɔ a lɔ́mɔ́, go go bɛa goíyime, a dɛ dɔmbɔ́nɔ́ɔ go ɛ́yana gɛpáa naá gieninye gá ugedí bɛhɛ́.
51003011	Kanɛ́ godɔ́ɔdɔ, ndénégé ɛ dɛ báá gɔnɔ́, ɛ́na akɛ́ o lɛ́ ba baánɛ́ɛ, ɛ́na akɛ́ o lɛ́ ŋkádɛ: ba Beyúdene o, ba bámɛɛ́nɔ o, ancábáalú o, kanɛ go ancaba o, mbúdíi o, bɛkándáa o, gɛɔlɛ́ o, filíi o; ndénégé ɛ lɔ́mɔ́ Kilítusu mɔ́ɔnyɔ a lɔ́mɔ́ buimée go biimée.
51003012	No lɛ́ boɛ́nɔ bá Asaŋa, mɔ́ɔ a mbaá nyó iyídé, a nyó maamana; bɛáa nɔnɔ kanɛ́ ndoŋá ya kɔ́lɔ mahana, ya busi, ya ibésiisie, ya bondɛbɛlɛbɛ, na ya gobánona.
51003013	No mɛnanɛna ginumpé, gɔnɔ́ aáŋa ummue a lɛ́ odɛ́má gokánya na sɔ́gɔ́ɔ, no héehineninye. Aŋa Daadáa a mbaá nyó hééhínyée, bɛɛnyɔ́ɔ tɔ́nɔ ŋanánáa nɔnɔ nɔ́ɔ caŋa mmue.
51003014	Kanɛ́ naá boóma buimée púmú bɔ́ɔbɔ, bɛáa nɔnɔ gɛnɔ́ɔ́nɛ́nɔ́, gɛ́ gɛ́ lɔ́mɔ́ mammana ya ginebígínyí.
51003015	Ŋgáa buumbénú bá Kilítusu bɔ́ɔbɔ Asaŋa a mbaá nyó dɔ́ŋɛ́nɔ́ go go bɛ́ɛmba nnyɔ́dɔ táŋɛ́ mmue, bó gúme naá bɛɛnyɔ́ɔ; mo béhiigíimú nɔnɔ bɛcamɛna biimée.
51003016	Ŋgáa nogálɔ ná Kilítusu no gɛ́ga naá bɛɛnyɔ́ɔ, na bonɔ́mɛ bá nɔ́ buimée; témbúgénínyée nɔnɔ, no gunde no lɔsɛnɔnɛnɔ na nciŋí iŋkimée. Naá ɛdɛ́má yɛnyɔ́, ágánɛ́náa nɔnɔ Asaŋa ɛsagɔ ya bibéhiigí, bɛlɛ́lɛ́, bɛhɛma, mɔ́ɔmɔ Gimmúmpúu gá Giliíli a nyó fáananamɔ́.
51003017	Buimée bɔ́ɔbɔ no lɔ́mɔ́ ba go oyɛda ɛ́na no ŋa, ŋaáa nɔnɔ boóma moánɛ go ufíno yá Daadáa Yésusu, no béhiigi Asaŋa Isée gɛ́hɛ́.
51003018	Bakɔ́dɔ, ɔ́bɛ́nɔ́nɔ́ɔ nɔnɔ banɔ́mɛ bɛ́nyɔ́, aŋa gɔ́ɔgɔ gó lɔ́mɔ́ bese naá Asaŋa.
51003019	Banɔ́mɛ, maamánáa nɔnɔ bakɔ́dɔ bɛ́nyɔ́, no do laláa naá boayá bábɔ́.
51003020	Baábayɔ́, ɔ́bɛ́nɔ́nɔ́ɔ nɔnɔ bebíéní bɛ́nyɔ́ go buimée, nɔ́ɔnɔ bó fɛɛnanɛna Daadáa.
51003021	Bebíéní, no do nité baábayɔ́ bɛ́nyɔ́ na go bó óbonyo mpímí, bá gaá yibé bó oba bɛnamá.
51003022	Bɛɔlɛ́, ɔ́bɛ́nɔ́nɔ́ɔ nɔnɔ bagɔ́nɔ́ɔ bɛ́nyɔ́ báaba naá cí gɔ́ɔgɔ go buimée; bó yɔgɔ́nɛ́nɔ́ɔmɔ́ nɔnɔ caá akɛ́ goŋaá bá nyó fɛ́fa aŋa no fúmbe goŋaá batɔ bá nyó maamana; kanɛ́ yɔgɔ́nɔ́ɔ nɔnɔ na odɛ́má usi go kálamana yɛ́ɛyɛ no bɛananamɔ́ na Daadáa.
51003023	Akɛ́ buelí bɛ́nyɔ́ bó bɛ́ɛmba mbɔ́dɔ ɛhanɛ́ɛ, no bó ŋanana na odɛ́má usi aŋa go busío bá Daadáa, caá akɛ́ go busío bá batɔ.
51003024	No lɛnca no amɔ́ Daadáa a ná nyó déŋebie besé sɛ́ɛsɛ a bɛ́dɛganɛnamɔ́ boɛ́nɔ bɛ́hɛ́. Mammana ya ogɔ́nɔ́ɔ bɛnyɔ́ a lɔ́mɔ́ Kilítusu, no lɔ́mɔ́ naá buelí bɛ́hɛ́.
51003025	Mɔ́ɔnyɔ a ŋananamɔ́ gɛbɛ́, a ŋga bɛáa bɛsoɛná go bobɛ́ bɛ́hɛ́, ŋgiye ɛ dɛ báá hɔ́ɔ.
51004001	Bagɔ́nɔ́ɔ, ɔyɔ́ɔ nɔnɔ na bɛɔlɛ́ bɛ́nyɔ́ naá botɛ́nɛ́ɛ na naá mammana; no do bófoolío no amɔ́ bɛɛnyɔ́ɔ tɔ́nɔ no bɛanana Ogɔ́nɔ́ɔ bɛnyɔ́ mɔ́ɔnyɔ a lɔ́mɔ́ naá mmoɛná.
51004002	Gɛ́ndɛ́mɛ́dá nɔnɔ na mbósógólí, no bɛ́ɛmba mobɛ́dɛ́ pɔnyɛ́ɛ na mbósógólí yɛ́ɛyɛ no dúmeninyemú Asaŋa na odɛ́má yá bibéhiigí.
51004003	Naá gɛcamɛna táŋɛ́ gímmue, no bósógolonyo tɔ́nɔ go busío bɛ́cɔ́ go goŋaá Asaŋa a có buunene gɛasɛ́ naá gooya gɛ́cɔ́ gá Nogálɔ nɛ́hɛ́, gó gunde túmenye nnindíi ya Kilítusu; go busío bá yɛ́ gɔ́ɔ ndɔ́mɔ́ naá ncíbo ya gɛaŋɔ́.
51004004	Bósógólónyóomú nɔnɔ kanɛ́ goŋaá mbáá yɛ séléméndényée aŋa gɔ́ɔgɔ gó háananamɔ́ goŋaá mbáá ŋaáa.
51004005	Bɔ́gɔ́lɔ́nɔ́ɔmɔ́ nɔnɔ na nciŋí na batɔ báaba bá lɔ́mɔ́ bá dɛ bɛ́ɛ́mbá bakɛlɛ́tɛnɛ; no labana go pɛ́ iŋkimée [no ɔyɔ nabɔ́ bese].
51004006	Ŋgáa dogálɔ dɛ́nyɔ́ dɔ́ɔdɔ nabɔ́ dó bɛ́ɛmba sɛmɛsɛmɛ gɛcamɛna giimée, gɔnɔ́ na ndénégé dácɛ. No íyime go gundenye onyɔ moánɛ aŋa gɔ́ɔgɔ gó háananamɔ́.
51004007	Naá boayá bá odɛ́nɛ́ yámɛ, no gaá bɛáa cɔ́mɔ iŋkimée gá Tisíke, ondimóní bamɛ ba odɛ́má, uŋguyí cɔ́mɔ ba pídefide, dɛ yɔgɛnɔnɔ Daadáa olɔŋɔ.
51004008	Nnyó mo dómɛnamɔ́ go busío bá goŋaá a nyó oyana aŋa dɛ lɔ́mɔ́, a gunde a fáa ɛdɛ́má yɛnyɔ́ magɛ́nda.
51004009	Tisíke a lɛ́ olɔŋɔ na Onésime mɔ́ɔnyɔ ondimóní a lɔ́mɔ́ mbíényée yɛnyɔ́, a lɛ́ ondimóní ba odɛ́má gɔnɔ́ na pídefide, bá gaá nyó oyánɛ́náa boóma buimée bɔ́ɔbɔ bó bádómbanamɔ́ naá bɛɛcɔ́ɔ gɔ́ɔgɔ.
51004010	Alɛsɛtálakɛ mɔ́ɔnyɔ a lɔ́mɔ́ olɔŋɔ namɛ naá ncíbo ya gɛaŋɔ́, a á nyó bédíígényée, tɔ́nɔ Mélékusu, sɔ́gɔ́ɔ umbíeni ba Banábasɛ, a á nyó bédíígényée. Mélékusu bendiemi, no báá go ɔ́bɔ bó oya moóma go busío bɛ́hɛ́; a amɔ́ u úle naá bɛɛnyɔ́ɔ, mo gólíomú nɔnɔ bese.
51004011	Yésusu mɔ́ɔnyɔ bá gɔnɔmɔ́ mo dɔ́ŋɔnɔ bá amɔ́ Yúsutusu, a á nyó bédíígényée tɔ́nɔ; Beyúdene bá bádadɔ́ báaba bá lɛ́ ɛ́yáalú bakɛlɛ́tɛnɛ, gɔ́ɔ bá yɔgɔnɔmɔ́ olɔŋɔ namɛ gɔnɔ́ na batɔ bóntió go Bufuŋe bá Asaŋa. Bá lɛ́ bɛ́ɛ́mbáalú gɛantáanta gá gigúluminye naá boayá bámɛ.
51004012	Ɛpafalásɛ mɔ́ɔnyɔ a lɔ́mɔ́ tɔ́nɔ mbíényée ya gɛdɔŋɔ gɛ́nyɔ́ a á nyó bédíígényée; uyogóní ba Yésu Kilítu mɔ́ɔnyɔ a dɛ dɔmbɔ́nɔ́ɔ go bósógolonyo na bogaaga go busío bɛ́nyɔ́ goŋaá no gɛ́ga gɛ́ndɛ́ŋɛ́ gɛndɛŋɛ, gónɛ́náalú naá gioliminyo, no hɛmana go ŋanana buimée naá ndɛ́ga ya Asaŋa.
51004013	Ndɛ́ ba go oyɛda go busío bɛ́hɛ́ caá: A gɔ́lɔnɔ gɛdɔmbɔ makɔ́nɔ́ go busío bɛ́nyɔ́, go báaba naá Leyodíse, gɔnɔ́ go busío bá báaba naá Hiyepólisi.
51004014	Dɔ́bɛ́dɔ Lókasɛ, ugúle bɛcɔ́ ba odɛ́má, nɛhɛ́ na Dɛ́masɛ, bá á nyó bédíígényée.
51004015	Bédíígényée nɔnɔ bolimóní báaba naá Leyodíse, no bédíigenye tɔ́nɔ Nɛ́ŋɛfa na giimbó gá boolímínyí gɛ́ɛgɛ gɛ́ bá bándamɔ́ naá mɔ́ nnyaŋá.
51004016	Aŋa no ná banamɔ́ kálata yamɛ yɛ́ɛyɛ, ágá nɔnɔ bogaaga goŋaá bá yɛ bana tɔ́nɔ naá Giimbó gá boolímínyí gɛ́ɛgɛ naá Leyodíse. Bɛɛnyɔ́ɔ tɔ́nɔ no bana yɛ́ɛyɛ ɛ nɛ́ ɛ́damɔ́ go úle naá Leyodíse.
51004017	Naá gosúgudinye, o oyána nɔnɔ Elesípe no amɔ́: «Beŋé buelí bɔ́ɔbɔ o mbaá bɛáa naá Daadáa, o bágáyɛga go bó yɔgɔnɔ bese.»
51004018	Yɔmɔ́ɔ Póolo, mbédíígí yamɛ ya ombɔ́gɔ yɛ́ yɛ́ɛyɔ; bééníŋényéemú nɔnɔ gɛdɔmbɔ gámɛ. Ŋgáa niibo ná Asaŋa nɛ́ bɛ́ɛmba nɛnyɔ́.
52001001	Bɛɛcɔ́ɔ, Póolo, Sɛ́lasɛ na Timotée, dɛ ɔ́ŋɛnɔmɔ́ Giimbó gá boolímínyí gɛ́ɛgɛ naá Tesoloníke. Bɛɛnyɔ́ɔ báaba no ɔ́bɛnɔnɔmɔ́ na Asaŋa Isée gɔnɔ́ na Daadáa Yésu Kilítu|Kilítusu (Christ):, Ŋgáa Asaŋa a nyó boogo, a nyó fáa buumbénú.
52001002	Dɛ béhiigi Asaŋa kanɛ tɔmbɛ́nɔ́ɔ go busío bɛ́nyɔ́ biimée, dɛ nyó fínenye naá mbósógólí sɛ́cɔ́ bɛcamɛna biimée.
52001003	Dɛ dɛ bófoolónyóo goŋaá no dúfenye gioliminyo gɛ́nyɔ́ naá meŋiigíe, no gɔ́lɔnɔ gɛdɔmbɔ go basɔ́gɔ́ɔ go gɛnɔ́ɔ́nɛ́nɔ́ gɛ́nyɔ́, na mbémineminie ya ɛbágóɛga hɛ́nyɔ́, mɔ́ɔmɔ mó có úleninemú naá Daadáa bɛcɔ́ Yésu Kilítu.
52001004	Bolimóní, dɛ íyimene bese goŋaá Asaŋa a mba nyó iyídé, a nyó maamana.
52001005	Mammana, Gɛnɔ́gɔ́ gá Cɔ́mɔ gɛ́ɛgɛ dɛ dúmenyemú, dɛ lɛ́ kanɛ go nyó úlene na gɛ́ goana na dogálɔ dá nyuudé, dɛ mbu úlé tɔ́nɔ na bogaaga, gɔnɔ́ na toodo odɛ́máa iŋkimée yɛ́ɛyɛ Gimmúmpúu gá Giliíli|Gimmúmpúu gá Giliíli (Saint Esprit): a fáananamɔ́. No íyimene bese bese nɔ́ɔnɔ, goakɛ́ no lɛ́ ɛ́náalú go bɔ́gɔ́lɔnɔ gɛ́cɔ́ naá boayá bɛ́nyɔ́ go besé yɛnyɔ́.
52001006	Bɛɛnyɔ́ɔ, no lɛ́ bienéelú gɛgɔ́ndɔ́ gɛ́cɔ́ na gá Daadáa, no báá gɛ́ndɛ́gɛ́ná Nogálɔ na bɛyaŋa bɛ́ɛbɛ bɛ́ ɛ́damɔ́ go úlene naá Gimmúmpúu gá Giliíli, akɛ́ naá kadɛ́gadɛ́ɛ ya bɛdɔmbɔ.
52001007	Go busío moánɛ, no lɛ́ gieninye go boolímínyí biimée báaba naá Masɛdóanɛ na naá Ekeyíi.
52001008	Gɛnɔ́gɔ́ gá Cɔ́mɔ gɛ́ɛgɛ gɛ́ lɔ́mɔ́ ncó go úléelú naá bɛɛnyɔ́ɔ, gɛ́ lɛ́ dondómɛ́dáalú caá goana naá Masɛdóanɛ na naá Ekeyíi, kanɛ́ cɔ́mɔ ya goágana odɛ́má yɛ́nyɔ́ naá Asaŋa, bá lɛ́ yɛ séléméndíelú hoóma hiimée mbɔ́dɔ yɛ́ɛyɛ ɛ lɔ́mɔ́ goŋaá dɛ dɛ bósó bá go gɔnɔ gálagala.
52001009	Mɔtɔ uŋkimée o oya gobɛ́ɛmba gɛ́cɔ́ gɔ́ɔgɔ naá bɛɛnyɔ́ɔ na go có gɛ́ndɛgɛna gɛ́nyɔ́ gá bese, gɔnɔ́ na mbɔ́dɔ yɛ́ɛyɛ no lɔ́mɔ́ fíídíelú moɔcɔ nnyimé, no báá gundé naá Asaŋa go go mo yɔgɔnɛnɔ, mɔ́ɔ mɔ́ɔnyɔ a lɔ́mɔ́ ogɔ́sɔ gɔnɔ́ mammana.
52001010	No gɔnɔ go ɛ́da go gɛ́gana tɔ́nɔ goncogunde naá mmoɛná gá Moɔnɔ́ bɛ́hɛ́ Yésusu. Asaŋa a mba mo fúfúné naá begúe, mɔ́ɔ a có sódonyomú go mpímí ya Asaŋa yɛ́ɛyɛ yɛ úlenemú.
52002001	Bolimóní, no íyimene bese bese goŋaá go úle gɛ́cɔ́ gɔ́ɔgɔ naá bɛɛnyɔ́ɔ gó do mbáa lɛ godugúnú.
52002002	No íyimene tɔ́nɔ goŋaá dɛ mbɔ ɔ́bɛ́gɔ́nɔ́ɔ makɔ́nɔ́ naá tɛ́sɔnɔ ya Filípe, bá báá có sɛgáa. Akɛ́ nɔ́ɔnɔ, Asaŋa bɛcɔ́ a lɛ́ có fáalú magɛ́nda máama má háananamɔ́ goŋaá dɛ nyó dúmeninye Gɛnɔ́gɔ́ gá Cɔ́mɔ gɛ́hɛ́ naá kadɛ́gadɛ́ɛ ya bɛdɔmbɔ makɔ́nɔ́.
52002003	Gɔ́ɔ Gɛnɔ́gɔ́ gá Cɔ́mɔ gɛ́ɛgɛ dɛ nyó dúmeninyemú gɛ́ lɛ́ kanɛ giédie, gɛ́ dɛ báá na bɛgáda bá mbééníŋínyí kɔ́ɔ, ɛ́na akɛ́ na moloolio kɔ́ɔ.
52002004	Kanɛ́ Asaŋa a lɛ́ có magáalú, a bɛ́ɛ́ ɛ́ná goŋaá dɛ lɛ́ naá odɛ́nɛ́ ya go có íŋene Gɛnɔ́gɔ́ gá Cɔ́mɔ gɛ́hɛ́ go go oya, gɛ́ moatɛ́ gɛ́ dɛ oyamɔ́, dɛ dɛ fúmbée goŋaá gásɛ́ batɔ bá á có lɛ́gálɛ́gáa, kanɛ́ goana Asaŋa mɔ́ɔnyɔ i íyimenemú ɛdɛ́má yɛcɔ́.
52002005	Mammana, no íyimene goŋaá akɛ́ go buisí, dɛ lɛ́ kanɛ go nyó oyana dogálɔ dá go nyó bɔŋɔbɔŋɔ kɔ́ɔ, ɛ́na akɛ́ go fúmbe go nyó nyɛ́ɛna. Asaŋa moatɛ́ i íyimene nɔ́ɔnɔ.
52002006	Gɔnɔ́ akɛ́ go buisí, dɛ lɛ́ kanɛ go fúmbe goŋaá gásɛ́ batɔ bɛ́ ɛ́ ɛ́dá go có búlugenye, akɛ́ naá bɛɛnyɔ́ɔ háalá, akɛ́ hoóma hóntió.
52002007	Gɔgɔ́ akɛ́ aŋa dɛ mbaá lɛ na bogaaga bá go ŋa nɔ́ɔ, goakɛ́ dɛ lɛ́ baapótɛlɛ|Apótɛlɛ (Apôtre): bá Kilítusu|Kilítusu (Christ):. Kanɛ́ bɛɛcɔ́ɔ dɛ lɛ́ bɛ́ɛ́mbáalú naá tɛ́mádɛ́má yɛnyɔ́ na bolɛbɛlɛbɛ buimée aŋa bennyeedíi bá baaná báaba bá gɔ́lɔnɔmɔ́ gɛcamɛna go go bó dúge.
52002008	Dɛ mba dómbáa go nyó maamana mbɔ́dɔ yɛ́ɛyɛ ɛ lɔ́mɔ́ goŋaá dɛ mba lɛ́ mekúígíi, caá goana go go nyó dúmbeninye Gɛnɔ́gɔ́ gá Cɔ́mɔ gá Asaŋa, kanɛ́ tɔ́nɔ go go íŋene gɛɔyɔ gɛ́cɔ́ go busío bɛ́nyɔ́, goakɛ́ no mba ŋá no ná lɛ́ dácɛ naá ɛdɛ́má yɛcɔ́.
52002009	Bolimóní, no béeniŋenye bɛdɔmbɔ bɛ́cɔ́ na gɛɔ́bɛgɔ gɛ́cɔ́. Aŋa siisíi aŋa budúgú dɛ mba lɛ́ dɛ yɔgɔnɔ goŋaá dɛ dɛ bɛ́ɛ́mbá gɛnóɛ́ go busío bɛ́nyɔ́. Nɔ́ɔnɔ gɔ́ɔ dɛ mbaá nyó dúmbénínyée Gɛnɔ́gɔ́ gá Cɔ́mɔ gá Asaŋa.
52002010	Dɛ mbɔ ɔyɔ́ɔ naá tɛ́mádɛ́má ya bɛɛnyɔ́ɔ boolímínyí kanɛ giílo, tɛ́nɛ́ɛ, kanɛ cigíi; bɛɛnyɔ́ɔ moatɛ́ no mbɛ ɛ́ná nɔ́ɔ, Asaŋa tɔ́nɔ a bɛ́ɛ́ ɛ́ná nɔ́ɔ.
52002011	No gɔnɔ go íyimene goŋaá dɛ mba lɛ́ dɛ gɔ́lɔnɔ onyɔ moánɛ naá bɛɛnyɔ́ɔ aŋa isée a lɔ́mɔ́ go baaná bɛ́hɛ́.
52002012	Dɛ mba nyó fáánánáa ɛsɔ́mɔ, dɛ báá nyó gíndényée; dɛ báá nyó fáá ncaná ya go ɔyɔ aŋa Asaŋa a lɛ́galɛgamɔ́, mɔ́ɔ mɔ́ɔnyɔ a nyó dɔ́ŋɔnɔmɔ́ goŋaá no íŋene naá Bufuŋe bɛ́hɛ́, no dáŋaba nigúmi nɛ́hɛ́.
52002013	No mbɔ ɔ́bɔ́ nogálɔ ná Asaŋa nɔ́ɔnɔ dɛ mbaá nyó dúmbínyée; no báá nó gɛ́ndɛ́gɛ́ná caá akɛ́ aŋa nogálɔ ná mɔtɔ, kanɛ́ aŋa boóma bɔ́ɔbɔ nó lɔ́mɔ́ mammana: nogálɔ ná Asaŋa nó yɔgɔnɔ naá bɛɛnyɔ́ɔ boolímínyí. Go busío moánɛ gɔ́ɔ bɛɛcɔ́ɔ dɛ béhiigimú Asaŋa kanɛ tɔmbɛ́nɔ́ɔ.
52002014	Mammana bolimóní, naá gɛɔyɔ gɛ́nyɔ́ gɛ́ɛgɛ naá Yésu Kilítu, no bienene ambaná yá Biimbó bá boolímínyí Asaŋa bɛ́ɛbɛ naá Yudée, goakɛ́ Beyúdene bá mba bó séésényée bɔ́ɔ, godɔ́ɔdɔ boahɔ bɛ́nyɔ́ moatɛ́ moatɛ bá báá nyó séésényée tɔ́nɔ.
52002015	Beyúdene, bɔ́ɔ bá mboó óná Daadáa Yésusu na mbúsí sá Asaŋa|Mbúsí ya Asaŋa (Prophète):; bá báá có séésényée bɛɛcɔ́ɔ tɔ́nɔ. Go busío moánɛ, bá dɛ fɛɛnánɛ́náa Asaŋa, bá lɛ́ babɛlɔ́bɛlɔ bá mɔtɔ uŋkimée.
52002016	Bá có legene go goŋaá dɛ dɛ dúményée nogálɔ ná Asaŋa naá batɔ báaba bá lɔ́mɔ́ bá dɛ bɛ́ɛ́mbá Beyúdene go goŋaá Asaŋa a bó sódio. Gɛlɔgɔ gá mesúgudinye gɛ́ɛgɛ gɛ́ kanɛ́ gɛ́ ncomɔ́ hóogonyo bɛ́ɛbɛ bíncodío. Kanɛ́ naá mesúgudinye, mpímí ya Asaŋa ɛ lɛ́ bó obɛ́náalú.
52002017	Bolimóní, naá boayá bɛ́cɔ́, dɛ mba ádógáná nɛnyɔ́ go gɛcamɛna, kanɛ́ goana naá nnyɔ́dɔ, caá akɛ́ naá odɛ́má. Dɛ lɛ́ ágáalú bogaaga makɔ́nɔ́ goŋaá gásɛ́ dɛ á gɔnɔ́ nyó ɛ́na, goakɛ́ dɛ mba lɛ́ na ncaná moánɛ makɔ́nɔ́.
52002018	Go busío moánɛ, dɛ mba lɛ́gálɛ́gáa go úle naá bɛɛnyɔ́ɔ, yɔmɔ́ɔ moatɛ́ moatɛ Póolo, ɛŋɛndɔ gɛca, kanɛ́ ohándá|Sátana (Satan): a mba lɛ́ a có legene.
52002019	Aŋa dɛ ŋgaá bɛ́ɛ́mbá olɔŋɔ na Daadáa Yésusu naá goncogunde gɛ́hɛ́, bɛɛnyɔ́ɔ báa no ŋgaá bɛ́ɛ́mbá toodo odɛ́máa yɛcɔ́, bɛyaŋa bɛ́cɔ́, na ufíno yɛ́cɔ́.
52002020	Ɛɛ́ɛŋ, bɛɛnyɔ́ɔ báa no lɔ́mɔ́ nigúmi nɛ́cɔ́, gɔnɔ́ bɛyaŋa bɛ́cɔ́.
52003001	Aŋa dɛ mbaá lɔmɔ́ dɛ dɛ gɔnɔ́ hóda gogɛ́gana gɔ́ɔgɔ, gɛ́cɔ́ go bágálɛdɛna goŋaá dɛ síene bákáa naá Atɛ́nɛ,
52003002	dɛ nyó dómɛna ondimóní bɛcɔ́ Timotée. A lɛ́ mɔ́ɔnyɔ dɛ yɔgɔnɔmɔ́ buelí bá Asaŋa nɛhɛ́ naá go dúmenye gá Gɛnɔ́gɔ́ gá Cɔ́mɔ gá Kilítusu|Kilítusu (Christ):. Dɛ lɔ́mɔ́ mo dómáalú goŋaá a nco nyó gúninie a gɔnɔ nyó gúluminye naá gioliminyo,
52003003	go goŋaá mɔtɔ naá olɔŋɔ yɛ́nyɔ́ a dɛ obá bɛnamá go busío bá doséésényée dɔ́ɔdɔ dó có bolanɛnamɔ́. Bɛɛnyɔ́ɔ moatɛ́ no íyimene bese goŋaá dɛ sɛmɛganana go dómba naá dɔ́.
52003004	Gɔ́ɔgɔ dɛ mbaá lɛ naá bɛɛnyɔ́ɔ, dɛ mba lɛ́ dɛ nyó dóogoninyo goŋaá no ŋga dómbánáa naá doséésényée, dɔ́ dɔ́dɔ́ɔ no ná lɔ́mɔ́ kɔ́ɔ, aŋa no íyimenemú nɔ́ɔ bese.
52003005	Go busío moánɛ gɔ́ɔ, naá kanɛ gohóda gogɛ́gana gɔ́ɔgɔ, gɔ́ɔ ndɔ́mɔ́ dómáalú mɔtɔ goŋaá u úle a gɔ́lɔ cɔ́mɔ sá gioliminyo gɛ́nyɔ́. Mmba lɛ́ na bofoá bá goŋaá Agogona a nyó gogona, gɛdɔmbɔ gɛ́cɔ́ gɛ́ dɛ ɛ́ya ba go sola.
52003006	Godɔ́ɔdɔ, Timotée mɔ́nyɔ́ɔ a gá lɔ́mɔ́ na go bola, go go nco go úle gɔ́ɔgɔ naá bɛɛnyɔ́ɔ. A báá có oyánɛ́náa bɛnɔ́gɔ́ bá cɔ́mɔ go gioliminyo gɛ́nyɔ́ na gɛnɔ́ɔ́nɛ́nɔ́ gɛ́nyɔ́ a amɔ́ no gá lɛ́ no do có bófoolío, no bɛanana ncaná ya go gɔnɔ có ɛ́na, aŋa bɛɛcɔ́ɔ tɔ́nɔ dɛ bɛananamɔ́ ncaná ya go gɔnɔ nyó ɛ́na.
52003007	Gɔ́ɔ bolimóní, naá kadɛ́gadɛ́ɛ ya mecíkílí na bɛdɔmbɔ bɛ́cɔ́ biimée, no á có gúlúmínyée go gioliminyo gɛ́nyɔ́.
52003008	Godɔ́ɔdɔ, dɛ á gɔnɔ́ bɛa masánca go busío bá goŋaá no lɛ́ gɛ́ndɛ́ŋɛ́ gɛndɛŋɛ naá Daadáa.
52003009	Mbɔ́dɔ ya bibéhiigí ɛhanɛ́ dɛ lɔ́mɔ́ ba go fáa Asaŋa go busío bɛ́nyɔ́, go bɛyaŋa biimée bɛ́ɛbɛ dɛ bɛananamɔ́ naá busío bá Asaŋa bɛcɔ́ go busío bɛ́nyɔ́ o?
52003010	Dɛ bósógolonyo kanɛ tɔmbɛ́nɔ́ɔ aŋa budúgú aŋa sisíi goŋaá dɛ bɛa pɛ́ ya go gɔnɔ nyó ɛ́na, dɛ hóogio bɔ́ɔbɔ bó gá lɔ́mɔ́ bó do bɛ́ɛ́mbá naá gioliminyo gɛ́nyɔ́.
52003011	Ŋgáa Asaŋa, Isée bɛcɔ́ moatɛ́ na Daadáa bɛcɔ́ Yésusu, bá có buunene pɛ́ ya goŋaá dɛ úle naá bɛɛnyɔ́ɔ.
52003012	Ŋgáa Daadáa a dómba go gumie gɛnɔ́ɔ́nɛ́nɔ́ gɛ́ɛgɛ no bɛananamɔ́ bɛɛnyɔ́ɔ na bɛɛnyɔ́ɔ na batɔ biimée, gɛ́ bɛ́ɛmba naá gieninye gá gɛnɔ́ɔ́nɛ́nɔ́ gɛ́cɔ́ go busío bɛ́nyɔ́.
52003013	Ŋgáa a gúninie kanɛ́ ɛdɛ́má yɛnyɔ́ naá bummúmpúu bá kanɛ cigí naá busío bá Asaŋa Isée bɛcɔ́, aŋa Daadáa bɛcɔ́ Yésu Kilítu a ŋgaá ncó gunde, na biimée báaba bá lɔ́mɔ́ bɛ́hɛ́. [Aamɛnɛ.]
52004001	Bolimóní, naá gosúgudinye, dɛ mba nyó húúnényée nɛɛ́nɛ no háananamɔ́ go ɔyɔ goŋaá no fɛɛna Asaŋa, nɔ́ɔnɔ gɔ́ɔ no ná lɔ́mɔ́ go ɔyɔ. Kanɛ́ dɛ nyó oyanɛna dɛ gɔnɔ nyó téndenye go ufíno ya Daadáa Yésusu, gɔnɔ́ no ŋanana nɔ́ɔ gó dómba.
52004002	Ɛɛ́ɛŋ, no íyimene témbuginye sɛ́ɛsɛ dɛ mbaá nyó fáánánáa go ufíno yá Daadáa Yésusu.
52004003	Asaŋa a lɛ́galɛga a amɔ́ gásɛ́ no ɔ́ ɔyɔ́ɔ sɔgɔ́nɔ, no bégumbene go gɛɔyɔ gá hanyɔ́.
52004004	Ŋgáa onyɔ moánɛ naá bɛɛnyɔ́ɔ i íyime gobeŋe nɛbáná nɛ́hɛ́ sɔgɔ́nɔ na mbúlugie iŋkimée.
52004005	A dɛ bádɛ́ɛ́ná hanyɔ́ ɛ dɛ mo gɔ́gɛ́dɔ́, aŋa bindiíyímé Asaŋa bɛ́ ŋananamɔ́.
52004006	Ummue a dɛ binyée sɔ́gɔ́ɔ, a dɛ mo ŋaáa bobɛ́ naá bosɔ́mɔ moánɛ, goakɛ́ mbɔ́dɔ sá meŋiigíe aŋa sɛ́ɛsɔ nɔ́ɔnɔ, Daadáa a dɛ dɛ́ɛ́nánáa kanɛ go fáa noséésényée kɔ́ɔ. Dɛ báá go nyó oyanɛna nɔ́ɔnɔ cóá, dɛ báá nyó lɔsɛ́nɔ́nɔ́ɔ.
52004007	Ɛɛ́ɛŋ, Asaŋa a lɛ́ kanɛ go có dɔ́ŋɛnɔ goŋaá dɛ ɔyɔ naá bicúfú gadɛ́ɛ, kanɛ́ a lɔ́mɔ́ có dɔ́ŋɛ́nɔ́ɔlú goŋaá gɛɔyɔ gɛ́cɔ́ gɛ́ bɛ́ɛmba sɔgɔ́nɔ naá oŋgíso yɛ́hɛ́.
52004008	Kanɛ́ mɔ́ɔnyɔ i inyemú témbuginye sɛ́ɛsɔ, caá mɔtɔ mɔ́ɔ i inyemú, i inyenemú Asaŋa, mɔ́ɔ mɔ́ɔnyɔ a nyó fáananamɔ́ Gimmúmpúu gá Giliíli|Gimmúmpúu gá Giliíli (Saint Esprit): bɛhɛ́.
52004009	Kanɛ́ naá bɔ́ɔbɔ bó núunemú gɛnɔ́ɔ́nɛ́nɔ́ naá kadɛ́gadɛ́ɛ ya bɛɛnyɔ́ɔ boolímínyí, bó do úhénée goŋaá bá gɔnɔ nyó ɔ́ŋɛnɔ go bɔ́, goakɛ́ bɛɛnyɔ́ɔ moatɛ́ moatɛ no lɛ́ hóónáhóóná naá Asaŋa aŋa no háananamɔ́ go maamanɛna.
52004010	Moatɛ́, nɔ́ɔnɔ gɔ́ɔ no bɔ́gɔ́lɔnɔmɔ́ naá boayá bá bolimóní báaba naá Masɛdóanɛ uŋkimée. Kanɛ́ bolimóní, dɛ nyó gíndenye goŋaá no ɛ́dana naá busío na go ŋanana nɔ́ɔnɔ.
52004011	Ŋaáa nɔnɔ buimée go go ɔyɔ naá buumbénú, no gɔ́lɔ gɛcamɛna goana go masɔ́mɔ mɛ́nyɔ́ má moatɛ́, no yɔgɔnɔ bɛɛnyɔ́ɔ moatɛ́, aŋa gɔ́ɔgɔ dɛ mbaá nyó lɔsɛ́nɔ́nɔ́ɔ.
52004012	Náana, batɔ bá hanyɔ́ bá ná hálamana gobɔ́gɔ́lɔnɔ gɛ́nyɔ́, no do bɛ́ɛ́mbá gɛnóɛ́ go mɔtɔ.
52004013	Bolimóní, cɛ lɛ́gálɛ́gáa go nyó dɛ́ɛna kanɛ go nyó lincie mammana go báaba bá gúenenemú, go goŋaá no do lɔbɛ́nɔ́ go mecíkílí aŋa batɔ bóncodío báaba bá lɔ́mɔ́ bá dɛ bɛanánáa mbémineminie ya gɛɔyɔ gá kanɛ mmanɛ́náa.
52004014	Aŋa dɛ olimonyomú dɛ amɔ́ Yésusu a mba gúé, a báá fúfúgé, nɔ́ɔnɔ gɔ́ɔ tɔ́nɔ gó ŋgaá bɛ́ɛ́mbá caŋa táŋɛ́ mmue go báaba bá gúenenemú báladáalú nɛhɛ́; go busío bɛ́hɛ́ moánɛ, Asaŋa a ŋga bó gɔ́lɔ́ bɔ́ ɔyɔ nɛhɛ́.
52004015	Dɛ nyó oyanɛna nogálɔ ná Daadáa nɔ́ɔnɔ a mboó oyɛ́dá a amɔ́, naá goncogunde gɛ́hɛ́, bɛɛcɔ́ɔ báaba dɛ ŋgaá ŋá dɛ gá lɛ́ bɔgɔ́sɔ, dɛ dɛ ŋgá gɔ́gɛdɔ báaba bá mbaá gúénénée.
52004016	Aŋa ogɔ́nɔ́ɔ ba bɛɛ́ŋgɛlɛsɛ ummue a ŋgaá cáyɛ́dá, bá báá ŋaáa gilincie, gɔnɔ́ cɛ́bá ya Asaŋa ɛ báá dádɛ́dá, Daadáa moatɛ́ moatɛ a lɛ go siise go cí. Hɔ́ɔlɔ́ gɔ́ɔ, báaba bá mbaá gúénénée báladáalú na Kilítusu bá ŋgaá manɛ́ fúfugene.
52004017	Naá nnyimé gɔ́ɔ, bɛɛcɔ́ɔ báaba dɛ ŋgaá ŋá dɛ gá lɛ́ bɔgɔ́sɔ, dɛ ŋgaá bɛ́ɛ́mbá gɔ́lɔ́ɔlú olɔŋɔ nábɔ́ naá nogálámbá go go ɛ́da giluméní na Daadáa, gɔ́ɔ dɛ ŋgaá bɛ́ɛ́mbá nɛhɛ́ go bɛcamɛna biimée.
52004018	Kanɛ́ gúlúménínyée nɔnɔ na dogálɔ dɔ́ɔdɔ.
52005001	Bolimóní, bó do gɔnɔ́ go úhene goŋaá dɛ nyó ɔ́ŋɛnɔ go bɔ́ɔbɔ bó núunemú gɛcamɛna ɛ́na gigúlí gá moóma mɔ́ɔmɔ goɛ́nanɛna.
52005002	Mammana, no íyimene bese bese bɛɛnyɔ́ɔ moatɛ́ goŋaá buisí bá Daadáa bó ŋga bolá aŋa uŋgíbi a bolanamɔ́ na budúgú.
52005003	Aŋa batɔ bá ŋgoó oyɛ́dá bá amɔ́: «Kasɛ́á buumbénú bɔ́bɔ́ɔ! Kasɛ́á bopɔ́ɔ́ bɔ́bɔ́ɔ!», hɔ́ɔ na hɔ́ɔ gɔ́ɔ gɛɛmba gɛ́ ŋgoó obá. Gɛ́ ŋga bó obɛ́ná aŋa gonómana gá okɔ́dɔ ba go bíene, bá dɛ ŋgá pamba.
52005004	Kanɛ́ bɛɛnyɔ́ɔ, bolimóní, no do bósó naá mbíno go goŋaá buisí moánɛ bó nyó suluŋenye aŋa uŋgíbi.
52005005	Ɛɛ́ɛŋ, bɛɛnyɔ́ɔ biimée púmú, nó lɛ́ baaná bá gise, baaná bá siisíi. Dɛ dɛ báá baaná bá budúgú, ɛ́na lí, bá mbíno.
52005006	Kɔ́ɔ dɛ dɛ ɛ́dánáa dɔnɔ́ɔ aŋa batɔ bóncodío, kanɛ́ ŋgáa dɛ gɛ́ga pɔnyɛ́ɛ, dɛ bánona naá pɛ́ ya nɛnyóa.
52005007	Batɔ báaba bɛ́ ɛ́danamɔ́ dɔnɔ́ɔ, bá dó ɛ́danamɔ́ na budúgú. Báaba bá nyóananamɔ́ mɔgɛ́bɔ na ginití, bá má nyóananamɔ́ na budúgú tɔ́nɔ.
52005008	Kanɛ́ bɛɛcɔ́ɔ, dɛ ɔ́bɔnɛnɔmɔ́ na siisíi; dɛ dɛ háánánáa go nyóanana mɔgɛ́bɔ na ginití. Ŋgáa dɛ gɔ́lɔ gioliminyo na gɛnɔ́ɔ́nɛ́nɔ́ aŋa bɛlɛŋɔ bá bidé go go có beŋebeŋe, dɛ báága aŋa gibúlú mbémineminie ya goŋaá Asaŋa a ná có sódio.
52005009	Mammana Asaŋa a dɛ mbá có dɔ́ŋɔnɔ go go có fáa noséésényée, a mbaá có dɔ́ŋɔ́nɔ́ɔ go goŋaá dɛ dáŋaba gisódio na Daadáa bɛcɔ́ Yésu Kilítu|Kilítusu (Christ):.
52005010	A mba gúé go busío bɛ́cɔ́ go goŋaá akɛ́ begúe, akɛ́ bɔgɔ́sɔ, dɛ ɔyɔ émmuée nɛhɛ́.
52005011	Go busío moánɛ, gúlúménínyée nɔnɔ, no gíndeninye go go ɛ́da naá busío naá gioliminyo, aŋa no ná lɔ́mɔ́ go ŋanana náana.
52005012	Bolimóní, dɛ á nyó úhúné goŋaá no búlugenye báaba bá yɔgɔnɔmɔ́ naá kadɛ́gadɛ́ɛ yɛnyɔ́, no bó gɔ́lɔnɔ aŋa bagɔ́nɔ́ɔ. Daadáa a mba bó íyídé go go nyó indenye, bá nyó fáanana ɛsɔ́mɔ.
52005013	Bó dúfíemú nɔnɔ mbúlugie makɔ́nɔ́, no bó maamana go buelí bɔ́ɔbɔ bá yɔgɔnɔmɔ́. Bɛ́ɛ́mba nɔnɔ naá buumbénú bɛɛnyɔ́ɔ na bɛɛnyɔ́ɔ.
52005014	Bolimóní, dɛ á gɔnɔ́ nyó úhune goŋaá no sɔ́mɔ báaba bá ɔyɔmɔ́ gɛbɛ́. No gíndenye báaba bá lɔ́mɔ́ kanɛ bogaaga, no óhigonyo banɔ́nɔ́nɔnɔ; no gumbene odɛ́má go busío bábɔ́ biimée.
52005015	Bébeŋéemú nɔnɔ, no do gundíe gɛbɛ́ go gɛbɛ́. Kanɛ́ fúmbée nɔnɔ go ŋanana besé gɛcamɛna giimée bɛɛnyɔ́ɔ na bɛɛnyɔ́ɔ gɔnɔ́ go busío bá mɔtɔ uŋkimée.
52005016	Bɛ́ɛ́mba nɔnɔ naá bɛyaŋa gɛcamɛna giimée,
52005017	bósógólónyóomú nɔnɔ kanɛ tɔmbɛ́nɔ́ɔ,
52005018	béhiigíimú nɔnɔ Asaŋa bɛcamɛna biimée. Ɛɛ́ɛŋ, bó lɔ́mɔ́ ndɛ́ga ya Asaŋa go busío bɛ́nyɔ́ báaba no lɔ́mɔ́ báladáalú na Kilítu Yésusu.
52005019	No do legé Gimmúmpúu gá Giliíli go yɔgɔnɔ naá bɛɛnyɔ́ɔ.
52005020	No do fánɛ́náfánɛ́náa dogálɔ dá mbúsí sá Asaŋa.
52005021	Hɛnyáhɛ́nyáa nɔnɔ boóma buimée bese, no gumbene bɔ́ɔbɔ bó lɔ́mɔ́ bese.
52005022	No báyáŋayaŋa mbɔ́dɔ ya gɛbɛ́ iŋkimée.
52005023	Ŋgáa Asaŋa mɔ́ɔnyɔ a lɔ́mɔ́ mbɔ́gɔ́ ya buumbénú a ŋa goŋaá no ɔ́bɔnɛnɔ go busío buimée gɛ́hɛ́. Ŋgáa a beŋe boɔtɔ bɛ́nyɔ́ buimée, giliíli gɛ́nyɔ́ na nnyɔ́dɔ yɛnyɔ́ kɛ́, mó bɛ́ɛmba kanɛ cigíi aŋa Daadáa bɛcɔ́ Yésu Kilítu|Kilítusu (Christ): a ŋgaá ncó gunde.
52005024	Mɔ́ɔnyɔ a nyó dɔ́ŋɔnɔmɔ́ a dɛ súgénée tánɔ yɛhɛ́; mɔ́ɔ a ŋgaá ŋanánáa boóma bɔ́ɔbɔ buimée.
52005025	Bolimóní, bósógólónyóomú nɔnɔ go busío bɛ́cɔ́ tɔ́nɔ.
52005026	Bédíígényée nɔnɔ bolimóní biimée no bó gɔ́lɔ kude.
52005027	Nnyó yɛ́bɛnayɛbɛna go ufíno yá Daadáa goŋaá no banɛna bolimóní biimée kálata yɛ́ɛyɛ.
52005028	Ŋgáa Daadáa bɛcɔ́ Yésu Kilítu a nyó fona.
53001001	Bɛɛcɔ́ɔ, Póolo, Sɛ́lasɛ na Timotée, dɛ ɔ́ŋɛnɔmɔ́ Giimbó gá boolímínyí gɛ́ɛgɛ naá Tesoloníke. Bɛɛnyɔ́ɔ báaba no ɔ́bɛnɔnɔmɔ́ na Asaŋa Isée bɛcɔ́ gɔnɔ́ na Daadáa Yésu Kilítu.
53001002	Ŋgáa Asaŋa Isée na Daadáa Yésu Kilítu bá nyó boogo, bá nyó fáa buumbénú.
53001003	Bolimóní, dɛ háanana go béhiigi Asaŋa gɛcamɛna giimée go busío bɛ́nyɔ́, gó gunde gó lɛ́ tɛ́nɛ́ɛ, goakɛ́ gioliminyo gɛ́nyɔ́ gɛ́ ɛ́dana naá busío na bogaaga; gɛnɔ́ɔ́nɛ́nɔ́ gɛ́ɛgɛ no lɔ́mɔ́ na gɛ́ bɛɛnyɔ́ɔ na bɛɛnyɔ́ɔ gɛ́ goma makɔ́nɔ́ naá bɛɛnyɔ́ɔ biimée.
53001004	Boóma moánɛ bɔ́ dɛ béségisegimú go busío bɛ́nyɔ́ naá Biimbó bá boolímínyí bɛ́ɛbɛ bíntió, go busío bá ɛbágóɛga hɛ́nyɔ́ na gioliminyo gɛ́ɛgɛ no lɔ́mɔ́ na gɛ́, naá kadɛ́gadɛ́ɛ ya bɛdɔmbɔ na doséésényée mɔ́ɔmɔ no lumenenemú na mɔ́.
53001005	Moóma moánɛ mó lɛ́ gieninye gá tɛ́nɛ́ɛ ya cómbɛ́ná bɛsɛnɛ ya Asaŋa; mbɔ́gɔ́ ya mɔ́ ɛ lɔ́mɔ́ goŋaá no bɛ́ɛmba mammana sá batɔ báaba bá háananamɔ́ na Bufuŋe bá Asaŋa bɔ́ɔbɔ no ɔ́bɛgɔnɔmɔ́ go bɔ́.
53001006	Bó lɛ́ tɛ́nɛ́ɛ naá oŋgíso yá Asaŋa goŋaá o óbigonyo báaba bá nyó óbigonyomú,
53001007	a gunde a nyó fáanana gofuuge olɔŋɔ nɛcɔ́, bɛɛnyɔ́ɔ báaba no ɔ́bɛgɔnɔmɔ́. Boóma moánɛ bó ŋga báŋaáa gɛcamɛna gɛ́ɛgɛ Daadáa Yésusu a ŋgaá bédúfíe naá mmoɛná gúunú na bɛgaaga bɛ́hɛ́ bá bɛɛ́ŋgɛlɛsɛ,
53001008	naá tɛ́mádɛ́má ya íyuke. Buisí moánɛ, a ŋga séésényée báaba bí inyenemú go íyime Asaŋa, bí inyenemú go ɔ́bɔ bɔ́ɔbɔ Gɛnɔ́gɔ́ gá Cɔ́mɔ gá Daadáa bɛcɔ́ Yésu Kilítu gɛ́ oyamɔ́.
53001009	Noséésényée nábɔ́ no ŋga bɛ́ɛ́mbá gofúe gá busío buimée, halaháláa na hoóma háaha Daadáa a lɔ́mɔ́, halaháláa na gɛgaaga gɛ́hɛ́ gá nigúmi.
53001010	Aŋa a ŋguú úlé, buisí moánɛ, báaba bá lɔ́mɔ́ bɛ́hɛ́ bá mo búlugenye, gɔnɔ́ biimée báaba bá mbaá ágá odɛ́má yábɔ́ naá mɔ́ɔ, bá mo lɛ́ɛma. Bɛɛnyɔ́ɔ tɔ́nɔ no ŋga bɛ́ɛ́mbá naá olɔŋɔ moánɛ, goakɛ́ no lɛ́ olímínyóolú ŋgoyáamɔ́ yɛ́ɛyɛ dɛ mbaá nyó dúmbínyée.
53001011	Boóma moánɛ bɔ́ dɛ bósógolonyomú Asaŋa bɛcɔ́ kanɛ tɔmbɛ́nɔ́ɔ go busío bɛ́nyɔ́, dɛ amɔ́: ŋgɛ́ɛ ɛ ɛ́na goŋaá no háanana na odɔ́ŋɛ́nɔ yɔ́ɔyɔ a lɔ́mɔ́ nyó dɔ́ŋɛ́nɔ́ɔlú. Na bogaaga bɛ́hɛ́, ŋgáa a nyó óhiginyo goŋaá mbééníŋínyí yɛ́ɛyɛ no bɛananamɔ́ go go ŋanana besé ɛ bóhóogio; a gunde a ŋa goŋaá buelí bɔ́ɔbɔ gioliminyo gɛ́nyɔ́ gɛ́ nyó dómanamɔ́ go bɔ́, bó bɛ́ɛmba bese makɔ́nɔ́.
53001012	Nɔ́ɔnɔ gɔ́ɔ no ná gúmenyemú ufíno ya Daadáa Yésu Kilítu naá bɛɛnyɔ́ɔ, bɛɛnyɔ́ɔ tɔ́nɔ no gúme naá mɔ́ɔ; meŋiigíe má niibo ná Asaŋa bɛcɔ́ na Daadáa Yésu Kilítu mɔ́mɔ́ɔ.
53002001	Bolimóní, naá bosɔ́mɔ bɔ́ɔbɔ bó núunemú goncogunde gá Daadáa bɛcɔ́ Yésu Kilítu gɔnɔ́ na gobábándɛgɛna gɛ́cɔ́ gɔ́ɔgɔ naá boayá bɛ́hɛ́, dɛ á nyó bébégídíné dɛ amɔ́:
53002002	no do hóámá no do bádɛ́ɛ́ná goŋaá no yímie nciŋí yɛnyɔ́ fɛaŋɔ; ɛ́na akɛ́ no bɛa bofoá go cɔ́mɔ akɛ́ ɛhanɛ́ɛ: tóogio, cɔ́mɔ ya nyuudé, kálata, gɛmbɛ́ná goŋaá moóma mɔ́ɔmɔ mó ncomɔ́ go úlene naá bɛɛcɔ́ɔ, mó gunde mó oya mó amɔ́, buisí bá Daadáa bó báá go bola.
53002003	Mɔtɔ a dɛ hóámá a dɛ nyó nenúgíe akɛ́ go pɛ́ ɛhanɛ́ɛ. Mammana, buisí bɔ́ɔbɔ bó do ná bóso go bola otóotoɛ yá goŋaá batɔ bí inye Asaŋa. Gɔnɔ́ abolaboasɛ, Ohándá, gɔ́ɔ mɔ́ɔ a gaá gúé,
53002004	obɛlɔ́bɛlɔ mɔ́ɔnyɔ a bébúlugenyemú go go dómba buimée bɔ́ɔbɔ bá dɔ́ŋɔnɔmɔ́ bá amɔ́ asaŋa na buimée bɔ́ɔbɔ batɔ bá búlugenyemú. Gó ɛ́dá súge goŋaá, a ŋgɛ ɛ́dá lukumene naá nnyaŋá ya Asaŋa, a béfínenye a amɔ́ a lɛ́ mɔ́ɔ moatɛ́ moatɛ Asaŋa.
53002005	Mmba lɛ́ nnyó oyanɛna moóma mɔ́ɔmɔ ká lɛ́ naá bɛɛnyɔ́ɔ, no báá go bófoolio lí?
53002006	Kanɛ́ no íyimene boóma bɔ́ɔbɔ bó gá kíkenyemú ohándá mɔ́ɔnyɔ godɔ́ɔdɔ, bó lɔ́mɔ́ goŋaá abolaboasɛ aŋa gɛcamɛna gɛ́hɛ́ gɛ́ ná háamɔ́.
53002007	Ɛɛ́ɛŋ, bogaaga bá nnindíi bá go báaŋɛga Asaŋa bó ná lɛ́ go yɔgɔnɔ; kanɛ́ aŋa mɔ́ɔnyɔ a mo kíkenyemú gó nco húme godɔ́ɔdɔ a ŋgaá dɔ́ŋɔ́mɛ́dá,
53002008	Ohándá ba go báaŋɛgana Asaŋa a lɛ go maga boasɛ. Daadáa Yésusu a lɛ go mo fúugie na mefúnyi má nyuudé nɛ́hɛ́, a mo níŋiside kɔndɔ́ go cí na bogaaga bá nigúmi ná mencogunde mɛ́hɛ́.
53002009	Aŋa gɔ́ɔgɔ Ohándá a ŋguú úlé na bogaaga bá Sátana, a ŋga ŋanánáa meŋiigíe má bogaaga mbɔ́dɔ mbɔ́dɔ, na bɛsɛɔ na muune má mbele.
53002010	A ŋga ŋanánáa mbɔ́dɔ sá moóma mobɛ́ iŋkimée go go bele batɔ báaba bá béyímenyemú bɔ́ɔ moatɛ́ moatɛ. Bá ŋga yímé goakɛ́ bá lɛ́ kanɛ go lɛ́ga mammana yɛ́ɛyɛ ɛ mbaá lɔmɔ́ ya go bó sódio.
53002011	Boóma moánɛ bɔ́ Asaŋa a bó dómanɛnamɔ́ bogaaga bá gonanoga bɔ́ɔbɔ bó bó ŋananamɔ́ go goŋaá bó olimonyo mbele.
53002012	Gɔ́ɔ bá ŋgaá sómbá gɛsɛnɛ gá biimée báaba bá mbií inyé go olimonyo mammana, kanɛ́ bá bɔ́ɔ́ ɔ́bɔ́ bese go go ŋanana gɛbɛ́.
53002013	Bolimóní, bɛ́cɔ́ báaba Daadáa a maamanamɔ́, dɛ háanana go béhiigi Asaŋa bɛcamɛna biimée go busío bɛ́nyɔ́. Mammana Asaŋa a mba nyó iyídé gó dúme naá mabayɛga, goŋaá a nyó sódio na bogaaga bá Gimmúmpúu gá Giliíli mɔ́ɔnyɔ a nyó íyienyemú bimmúmpúu, gɔnɔ́ go goŋaá no oliminyo mammana.
53002014	Go nɔ́ɔ gɔ́ɔ Asaŋa a mbaá nyó dɔ́ŋɛ́nɔ́ go Gɛnɔ́gɔ́ gá Cɔ́mɔ gɛ́ɛgɛ dɛ mbaá nyó dóógínyóo. Asaŋa a mba nyó dɔ́ŋɛ́nɔ́ goŋaá no bɛa bodáŋɔ naá nigúmi ná Daadáa bɛcɔ́ Yésu Kilítu.
53002015	Gɔ́ɔ kanɛ́ bolimóní, gɛ́ndɛ́mɛ́dá nɔnɔ, no gumbene tɛ́ŋɛ́tɛŋɛ kúunye sɛ́ɛsɛ dɛ mbaá nyó dúmbínyée na dogálɔ dá nyuudé, ɛ́na lí, na kálata.
53002016	Ŋgáa Daadáa bɛcɔ́ Yésu Kilítu mɔ́ɔ moatɛ́ moatɛ na Asaŋa Isée bɛcɔ́ mɔ́ɔnyɔ a mbaá có maamánáa, a báá gundé a báá có fáá magɛ́nda má kanɛ mmanɛ́náa na gɛnɔ́gɔ́ gá mbémineminie go niibo nɛ́hɛ́,
53002017	a nyó boobio ɛdɛ́má, a nyó fáa bogaaga bá go ŋanana gɔgɔ́ besé bɛcamɛna biimée naá meŋiigíe na naá dogálɔ.
53003001	Naá gosúgudinye bolimóní, bósógólónyóomú nɔnɔ go busío bɛ́cɔ́, go goŋaá nogálɔ ná Daadáa nó saa fɛaŋɔ fɛaŋɔ, gó gunde nó bɛa mbúlugie aŋa gɔ́ɔgɔ nó lɔ́mɔ́ naá bɛɛnyɔ́ɔ.
53003002	Bósógólónyóomú nɔnɔ tɔ́nɔ Asaŋa go goŋaá a có sódio naá magálá má batɔ babɛ́ gɔnɔ́ bahándá, goakɛ́ mɔtɔ uŋkimée a dɛ olímónyóo Asaŋa.
53003003	Kanɛ́ Daadáa mɔ́ɔ, a lɛ́ na pídefide; a ná nyó gíndie, a gunde a nyó beŋe go Ombɛ́.
53003004	Daadáa a có fáanana mbémineminie go busío bɛ́nyɔ́. Dɛ íyimene goŋaá no ŋanana boóma bɔ́ɔbɔ dɛ nyó oyanɛnamɔ́, no ná gɔnɔ dúmbenye na go bó ŋanana.
53003005	Ŋgáa Daadáa i indenye ɛdɛ́má yɛnyɔ́ naá gɛnɔ́ɔ́nɛ́nɔ́ gá Asaŋa na naá ɛbágóɛga hɛ́ɛhɛ Kilítusu a fáananamɔ́.
53003006	Bolimóní, dɛ á nyó lɔsɛ́nɔ́ go ufíno yá Daadáa Yésu Kilítu dɛ amɔ́: Úlúkíe nɔnɔ mekúígíi na uŋkimée mɔ́ɔnyɔ ɔ ɔyɔmɔ́ gɛbɛ́, a lɔ́mɔ́ a dɛ bienénée témbuginye yɛ́ɛyɛ dɛ mbaá nyó dúmbínyée.
53003007	Bɛɛnyɔ́ɔ moatɛ́ moatɛ no íyimene aŋa gɔ́ɔgɔ no lɔ́mɔ́ ba go biene ɛbaná nɛ́cɔ́. Dɛ lɛ́ kanɛ go ɔyɔ gɛbɛ́ gá gɛɔyɔ naá boayá bɛ́nyɔ́.
53003008	Dɛ lɛ́ kanɛ go ɔŋɛnɔ mɔtɔ boóma bá go nyáa; kanɛ́ dɛ mba lɛ́ dɛ yɔgɔnɔ aŋa budúgú aŋa sisíi, na gɛɔ́bɛgɔ na gɛdɔmbɔ giimée, goŋaá dɛ dɛ nóɛ́ná mɔtɔ akɛ́ ba búmmue naá bɛɛnyɔ́ɔ.
53003009	Asáa gɔgɔ́ dɛ mba lɛ́ dɛ bɛanana bogaaga bá go gɛ́ndɛgɛna gióhiginyo gɛ́nyɔ́, kanɛ́ dɛ mbaá ŋaáa nɔ́ɔnɔ goŋaá dɛ nyó dúfie goŋaá no biene ɛbaná nɛ́cɔ́.
53003010	Aŋa gɔ́ɔgɔ dɛ mbaá lɔmɔ́ naá bɛɛnyɔ́ɔ, dɛ mba nyó bébégídíné dɛ amɔ́: aáŋa mɔtɔ a dɛ lɛ́gálɛ́gáa go yɔgɔnɔ, a dɛ háánánáa tɔ́nɔ go nyáa boóma.
53003011	Asáa gɔgɔ́ dɛ ɔ́bɔnɔ goŋaá batɔ bá lɛ́ hɔ́ɔ naá kadɛ́gadɛ́ɛ yɛnyɔ́ báaba bɔ́ ɔyɔmɔ́ gɛbɛ́ gá gɛɔyɔ; bá dɛ ŋaáa boóma, goana bá bienene bɛsɛnɛ bá basɔ́gɔ́ɔ.
53003012	Dɛ oyanɛna batɔ bɔ́ɔbɔ, dɛ bó fáanana ɛsɔ́mɔ go ufíno yá Daadáa Yésu Kilítu dɛ amɔ́: Ŋgáa bá yɔgɔnɔ naá buumbénú goŋaá bá bɛa bɔ́ɔ moatɛ́ moatɛ boóma bá go nyáa.
53003013	Go busío bɛ́nyɔ́ bolimóní, no do yodá bɛnamá go go ŋanana besé.
53003014	Aáŋa mɔtɔ a dɛ ŋaáa ŋgɔ́bɛnɔ na bɔ́ɔbɔ dɛ nyó oyanɛnamɔ́ naá kálata yɛ́ɛyɛ, mo bélincígínyéemú nɔnɔ, no dɔmbɔ go ɔyɔ olɔŋɔ nɛhɛ́, goŋaá a nóa odóɛ.
53003015	No do mo gɔ́lɔ́ aŋa obɛlɔ́bɛlɔ, kanɛ́ mo sɔ́mɔ́ɔmɔ́ nɔnɔ aŋa ondimóní bɛ́nyɔ́.
53003016	Ŋgáa Daadáa ba buumbénú a nyó fáa mɔ́ɔ moatɛ́ moatɛ buumbénú mbɔ́dɔ iŋkimée go bɛcamɛna biimée. Ŋgáa Daadáa a bɛ́ɛmba nɛnyɔ́ biimée.
53003017	Yɔmɔ́ɔ Póolo ŋgaá nyó bédíígíe na ombɔ́gɔ yámɛ yá moatɛ́. Nɔ́ɔnɔ gɔ́ɔ ŋgɔ́ŋɔmɔ́ naá bakálata bámɛ biimée: goɔ́ŋɔ gámɛ gɔ́gɔ́ɔ.
53003018	Ŋgáa niibo ná Daadáa bɛcɔ́ Yésu Kilítu nɛ́ bɛ́ɛmba nɛnyɔ́ biimée.
54001001	Yɔmɔ́ɔ Póolo, apótɛlɛ|Apótɛlɛ (Apôtre): ba Yésu Kilítu|Kilítusu (Christ):, go kɛsɛ́ná ya Asaŋa usódí|Usódí (Sauveur): bɛcɔ́, gɔnɔ́ na Yésu Kilítu mɔ́ɔnyɔ a lɔ́mɔ́ mbémineminie yɛcɔ́.
54001002	Ko ɔ́ŋɛnɔmɔ́ maamɔ́ɔ Timotée, mammana yamɛ ya moɔnɔ́ naá gioliminyo caá: ŋgáa Asaŋa Isée na Yésu Kilítu Daadáa bɛcɔ́, bá go boogo, bá go fáa ŋgɛ́na mahana na buumbénú.
54001003	Ndɔ́mɔ́ caá, gɛ́gáa naá Ɛ́fɛsɛ, aŋa gɔ́ɔgɔ mmbaá go lɔsɛ́nɔ́ naá gofadɛgɛna gámɛ go go ɛ́da naá Masɛdóanɛ. Batɔ bá lɛ́ hɔ́ɔ báaba bá húunenyemú kúunye sá mbele; o háanana go bó lɔsɛnɔ, bá dɛ́ɛna gohúunenye gábɔ́ moánɛ.
54001004	O bó oyana bá básáŋona go oya biidí bá kanɛ kɔ́ɔ, na go bana bɛntaálala bá ɛlɔŋɔ ya ɛgɛlɛ; moóma mɔ́ɔmɔ mó úlene na cuŋí naá kadɛ́gadɛ́ɛ ya batɔ, kanɛ́ mó do bó dúgúnée goŋaá bá yɔgɔnɔ aŋa nokɛsa ná Asaŋa nó lɔ́mɔ́ naá gioliminyo.
54001005	Mbɔ́gɔ́ ya gɛlɔsɛnɔ yɛ́ɛyɛ ɛ lɔ́mɔ́ gofoyona gɛnɔ́ɔ́nɛ́nɔ́ gɛ́ɛgɛ gɛ́ ɛ́damɔ́ go úlene naá odɛ́má yá kanɛ biílo, odɛ́má yɔ́ɔyɔ yó lɔ́mɔ́ yó do có goománɛ́náa, gɛnɔ́ɔ́nɛ́nɔ́ gɛ́ɛgɛ gɛ́ ɛ́damɔ́ go úlene naá mammana ya gioliminyo.
54001006	Bóncodío bá lɛ́ bóóŋónáalú moóma mɔ́ɔmɔ, bá báá yímé naá biegu bá cuŋí.
54001007	Bá bégide ombɔ́gɔ bá amɔ́, bɔ́ɔ bá lɛ́ muloodio má gicele gá Asaŋa; asáa gɔgɔ́ bá dɛ ɔ́bɔ́nɔ́ɔ akɛ́ bɔ́ɔbɔ bó oyamɔ́, ɛ́na akɛ́ masɛnɛ máama bá lɔ́mɔ́ bá amɔ́ bɔ́ɔ bí íyimene.
54001008	Dɛ íyimene dɛ amɔ́ gicele gɛ́ lɛ́ gɛnɔ́gɔ́, aáŋa dɛ yɔgɔnɔ na gɛ́ aŋa gó háananamɔ́.
54001009	Kanɛ́ ŋgáa dɛ ɔ́bɔ bese goŋaá: gicele gɛ́ dɛ báá ágáalú go mɔtɔ ba gɛtɛ́nɛ́ɛ. Gɛ́ lɔ́mɔ́ go belelí odóɛ na batɔ bá kanɛ ŋgɔ́bɛnɔ. Gɛ́ lɛ́ tɔ́nɔ go batɔ báaba bá lɔ́mɔ́ bá dɛ íyíménée Asaŋa na bologílógí. Batɔ báaba bá lɔ́mɔ́ bá dɛ hálámánánáa Asaŋa, na báaba bá mo sɛgamɔ́; go báaba bóónamɔ́ biisée na bennyeedíi; gicele gɛ́ lɛ́ tɔ́nɔ go buúníní batɔ.
54001010	Gɛ́ lɛ́ go báaba bá lɛ́galɛgamɔ́ gɛɔyɔ gá hanyɔ́, go batɔ báaba bá bɛ́dɛganɛnamɔ́: banɔ́mɔtɔ́ bɔ́ɔ na bɔ́ɔ, bakɔ́dɔ bɔ́ɔ na bɔ́ɔ. Gɛ́ lɛ́ go bedúí bɛɔlɛ́, go bebelíbélí, go batɔ báaba bá bálɛananamɔ́ mbálɛɛná sá kanɛ kɔ́ɔ. Gɛ́ lɛ́ gɔnɔ́ tɔ́nɔ go biiménénée báaba bá bábɛndabɛndamɔ́ kúunye ya mammana.
54001011	Kúunye moánɛ ɛ lɔ́mɔ́ naá Gɛnɔ́gɔ́ gá Cɔ́mɔ gɛ́ɛgɛ Asaŋa a mbaá ncoóo. Asaŋa mɔ́ɔnyɔ a gúmemú, a lɔ́mɔ́ tɔ́nɔ gɛfona giimée, mɔ́ɔ a mbaá ncoóo Gɛnɔ́gɔ́ gá Cɔ́mɔ moánɛ.
54001012	Mbéhiigi Daadáa bɛcɔ́ Yésu Kilítu|Kilítusu (Christ): go gɔ́ɔgɔ a lɔ́mɔ́ páalú bogaaga bá go yɔgɔnɔ buelí bɛ́hɛ́; mɔ́ɔ a lɔ́mɔ́ ɛ́náalú goŋaá ndɛ́ na pídefide go buelí bɛ́hɛ́.
54001013	Yɔmɔ́ɔ mɔ́ɔnyɔ ŋgaá ná lɔmɔ́ cóá, pánɛnafanɛna Asaŋa, céesenye boolímínyí, ndola odɛ́má, kanɛ́ a lɛ́ ŋgɛ́náalú mahana, goakɛ́ mmba lɛ́ ŋŋanana nɔ́ɔnɔ naá kanɛ goíyime, gɔnɔ́, cɛ mbáa lɛ na gioliminyo.
54001014	Ɛɛ́ɛŋ, ndɛ́ fundu fundu na niibo ná Daadáa bɛcɔ́, na gioliminyo, na gɛnɔ́ɔ́nɛ́nɔ́, mɔ́ɔmɔ mó úlenemú naá Yésu Kilítu.
54001015	Nogálɔ nɔ́ɔnɔ nó lɔ́mɔ́ nó amɔ́: Yésu Kilítu a mbu úlé naá cí go go nco sódio bologílógí, yɔmɔ́ɔ moatɛ́, kɔ́kɔ́ɔ naá olɔŋɔ yábɔ́. Nogálɔ moánɛ nó lɛ́ kɔ́ɔ, nó háanana goŋaá batɔ biimée bá nó gɛ́ndɛgɛna odɛ́má uŋkimée.
54001016	Kanɛ́ aáŋa Asaŋa a lɛ́ ŋgɛ́náalú mahana, bó lɔ́mɔ́ go goŋaá Yésu Kilítu a dúfie gɛantáanta gɛ́hɛ́ gá kumbene odɛ́máa naá yɔmɔ́ɔ mɔ́ɔnyɔ ndɔ́mɔ́ kɔ́kɔ́ɔ ya ulogí, go busío bá goŋaá mbɛ́ɛmba gieninye gá báaba bá ná ŋamɔ́ bá ágana odɛ́má yábɔ́ naá mɔ́ɔ go go bɛa gɛɔyɔ gá kanɛ mesúge.
54001017	Maamɔ́ɔ ufuŋe yá bɛcamɛna biimée, maamɔ́ɔ Asaŋa Edigúé, bá dɛ mo ɛ́nánáa, mɔ́ɔ mokáa táŋɛ́ Asaŋa, mbúlugie na nigúmi go mannyómá aá mannyómá. Aamɛnɛ.
54001018	Moɔnɔ́ bamɛ Timotée, ɛsɔ́mɔ hɛ́ɛhɛ ko dɛ́fɛnamɔ́ hɛ́ɛhɛ hɛ́ lumenene na dogálɔ dɔ́ɔdɔ mbúsí sá Asaŋa sɛ́ mbaá dóáná go gálagala go busío báhɔ; gumbéne dogálɔ dá ndiemi, o noa gɛnɔ́gɔ́ gá nɛnoa,
54001019	na gioliminyo, na odɛ́má yɔ́ɔyɔ yó lɔ́mɔ́ yó do go goománɛ́náa. Bóntió bá mbi inyé go ɔ́bɛnɔ odɛ́má yábɔ́, gioliminyo gábɔ́ gɛ́ báá yímé.
54001020	Naá olɔŋɔ yá bɔ́ɔbɔ, Imenée na Alɛgɛsándɛlɛ bá lɛ́ kɔ́ɔ; ndɛ́ bó dɛ́ɛ́náalú naá ɛmbɔ́gɔ ya Sátana|Sátana (Satan):, go goŋaá bá bɛa ɛsɔ́mɔ, bá dɔmbɔ go fánɛnafanɛna Asaŋa.
54002001	Busío busío, tóanamɔ́ go go oyana caá, boolímínyí bá háanana go bósógolonyo, bɔ́ ɔŋɔnɔ, bá béyébeyebie, bá béhiigi Asaŋa go busío bá mɔtɔ uŋkimée.
54002002	No háanana go bósógolonyo go mefuŋe na benuní cí biimée, goŋaá dɛ ɔyɔ naá bopɔ́ɔ́ na naá buumbénú. Dɛ ɛ́da go ɔ́bɛnɔnɔ Asaŋa, dɛ bɛa bɛnɔ́gɔ́ bá ndoŋá.
54002003	Nɔ́ɔnɔ gó lɛ́ gɛnɔ́gɔ́ akɛ́báamɔ́, gó fɛɛnanɛna Asaŋa, Uféŋí|Usódí (Sauveur): bɛcɔ́.
54002004	A maamana a amɔ́ mɔtɔ uŋkimée a bɛa gisódio, a gɔnɔ lɛnca mammana ya Cɔ́mɔ.
54002005	Ɛɛ́ɛŋ, Asaŋa a lɛ́ táŋɛ́ ummue, gɛlabɛ́ná tɔ́nɔ táŋɛ́ gímmue naá tɛ́mádɛ́má yɛ́ɛyɛ nɛhɛ́ na batɔ. Gɛlabɛ́ná moánɛ gɛ́ gɛ́ lɔ́mɔ́ mɔtɔ mɔ́ɔnyɔ a lɔ́mɔ́ Yésu Kilítu|Kilítusu (Christ):,
54002006	mɔ́ɔ a mbaá bííŋéné go nigúe go go fáŋa mɔtɔ uŋkimée. Kɔ́ɔ, a mbaá dúfíe, aŋa gɛcamɛna gɛ́ mbaá háá, goŋaá Asaŋa a lɛ́galɛga go fáŋa mɔtɔ uŋkimée.
54002007	Boóma moánɛ bɔ́ Asaŋa a mbaá tílímínyée osɔ́mɔsɔmɔ gɔnɔ́ apótɛlɛ|Apótɛlɛ (Apôtre): bɛhɛ́ ba go ɛ́da ŋgoya dogálɔ dɛ́hɛ́ go mɛɛ́nɔ. Ŋgɛ́da ŋgoya mammana goŋaá bá mo oliminyo. Kɔ́ɔ ndɔ́mɔ́ cɛ belée, ŋgoya mammana.
54002008	Gɔ́ɔ kanɛ́ ndɛ́galɛgamɔ́ caá batɔ bɛ́ ɛ́da go bósógolonyo Asaŋa hoóma hiimée, ɛmbɔ́gɔ immúmpúu go mmoɛná, kanɛ mpímí, kanɛ bɛsɛnɛ bɔ́ɔ na bɔ́ɔ.
54002009	Kɔnɔ lɛ́galɛga caá bakɔ́dɔ bá bálɛŋa bese kanɛ giyólóo. Bá dɛ háánánáa go bébúlugenye. Naá gobégedegedie gábɔ́, bá dɛ bísínyée akɛ́ naá go bánoga cóɛ, akɛ́ naá ndɛŋɔ sá góolo, akɛ́ naá bɛla bá go oŋona muinyí gɛca.
54002010	Kanɛ́ bɛnɔ́gɔ́ bábɔ́ bá caŋa bɛ́ bɛ́ háananamɔ́ go bɛ́ɛmba bonɔ́gɔ́ bábɔ́; bakɔ́dɔ báaba bó oyamɔ́ bá amɔ́ bɔ́ ɔ́bɔnɛnɔ Asaŋa bá háanana go ɔyɔ nɔ́ɔnɔ.
54002011	Gɔ́ɔgɔ bakɔ́dɔ bá hóonamɔ́ masɔ́mɔ má Asaŋa, bá háanana go mámana pɔ́ɔ́, na ŋgɔ́bɛnɔ iŋkimée.
54002012	Ŋgaá legé goŋaá bakɔ́dɔ bɛ́ ɛ́da go húunenye ɛ́na akɛ́ goŋaá bí indenye banɔ́mɔtɔ́. Bá háanana go mámana pɔ́ɔ́,
54002013	goakɛ́, Asaŋa a mba dóáná go gedie Ádama|Ádama (Adam):, a báá lɛ go nco yibe gá Ɛ́fa.
54002014	Okɔ́dɔ mɔ́ɔ a mbaá ŋaáa Asaŋa edúu, goakɛ́ mɔ́ɔ Sátana a mbaá mo belé, kanɛ́ caá Ádama.
54002015	Akɛ́ nɔ́ɔnɔ, Asaŋa a ŋga sódío bakɔ́dɔ go gobíene gábɔ́ bá amɔ́ bá dúmbenye na go mo olimonyo. Bá háanana go bɛa gɛnɔ́ɔ́nɛ́nɔ́, bá bɛ́ɛmba bɛtɛ́nɛ́ɛ naá oŋgíso yá Asaŋa, bá dɛ bébúlúgényée.
54003001	Nogálɔ nɔ́ɔnɔ nó lɛ́ mammana: mɔtɔ mɔ́ɔnyɔ a fúmbemú go yɔgɔnɔ buelí bá go indenye Giimbó gá boolímínyí, a lɛ́galɛga gɛnɔ́gɔ́ gá buelí.
54003002	Mɔtɔ mɔ́ɔnyɔ i indenyemú Giimbó gá boolímínyí, gɛɔyɔ gɛ́hɛ́ gɛ́ háanana go bɛ́ɛmba kanɛ cigíi: onɔ́mɛ ba okɔ́dɔ táŋɛ́ ummue, a bégumbenene odɛ́má, a ŋanana moóma má tɛ́nɛ́ɛ, kanɛ giyóló go boóma, a gɛ́ndɛgana biinyí bese, i íyimene go dúfenye batɔ.
54003003	A dɛ háánánáa go bɛ́ɛmba gɛnyóa ɛ́na akɛ́ osɛnɛsɛ́nɛ́ɛ. A háanana go bɛ́ɛmba gɛpɔ́ɔ́, gɔnɔ́ mɔtɔ ba buumbénú, a dɛ ágá odɛ́má yɛ́hɛ́ go muinyí.
54003004	I íyime go indenye nnyaŋá yɛhɛ́ ya moatɛ́, baaná bá mo ɔ́bɛnɔnɔ, bá gɔnɔ mo hálamanana.
54003005	Kanɛ́ aáŋa mɔtɔ a dɛ íyi go indenye ncíbo yɛhɛ́ ya batɔ, a lɔ́mɔ́ ba go nco go íyime go indenye Nnyaŋá yá Asaŋa nɛɛ́nɛ o?
54003006	Gɔ́ɔgɔ no lɛ́galɛgamɔ́ go iyide ogɔ́nɔ́ɔ naá buelí bá Asaŋa, no do gɔ́lɔ́ mɔtɔ mɔ́ɔnyɔ a gá lɔ́mɔ́ na go íŋene naá gioliminyo gá Yésu Kilítu, a ná ŋa a lɛ́ nɔ́ɔnɔ ɛ ɛ́da go béségi, ɛ ɛ́ya ba goŋaá Asaŋa a mo séesenye aŋa a mbaá séésényée ohándá.
54003007	Ogɔ́nɔ́ɔ moánɛ a sɛmɛganana go bɛ́ɛmba tɔ́nɔ mɔ́ɔnyɔ akɛ́ bindiolímínyóo Asaŋa bɛ́ mo búlugenyemú. Kanɛ nɔ́ɔnɔ, bá lɛ́ bá go ɛ́da go mo fánɛnafanɛna, a nóa odóɛ, o obɛna naá magálá má ohándá.
54003008	Boóhígínyí tɔ́nɔ bá háanana go bɛa bɛnɔ́gɔ́ bá ndoŋá, bá dɛ bɛ́ɛ́mbá batɔ bá bɛlɛ́mbɛ bɛ́andɛ́, ɛ́na bɛnyóa. Bá dɛ háánánáa go fúmbe go bóda muinyí naá mbele mmoɛná.
54003009	Bá háanana go bágódɛna nogálɔ ná gioliminyo nɔ́ɔnɔ Asaŋa a mbaá dóógío naá odɛ́má yɔ́ɔyɔ yó lɔ́mɔ́ yó do bó goománɛ́náa.
54003010	Gɔ́ɔgɔ no gaá ná gá lɛ́ go iyide boóhígínyí, no manɛ bó ɔ́bɛdɛnɔ, aáŋa bá lɛ́ kanɛ giféné, no bó ága naá undukí moánɛ.
54003011	Bakɔ́dɔ bábɔ́ bá háanana go bɛa bɛnɔ́gɔ́ bá caŋa tɔ́nɔ. Bá dɛ háánánáa go gála bɛamɔ́ɔ. Bá tɛmba nɛnyóa, bá bɛ́ɛmba na pídefide go boóma buimée.
54003012	Uŋgóhígínyí a háanana go bɛa okɔ́dɔ táŋɛ́ ummue, a gɔnɔ go íyime go indenye baaná bɛ́hɛ́ na ncíbo yɛhɛ́ ya batɔ iŋkimée.
54003013	Boóhígínyí báaba bá yɔgɔnɔmɔ́ bese, batɔ bá bó hálamanana. Hɔ́ɔlɔ́ kanɛ́ bá ná lɛ́ naá odɛ́nɛ́ yá go gálagala masɔ́mɔ má gioliminyo gɛ́ɛgɛ gɛ́ có ladamɔ́ na Yésu Kilítu na toodo odɛ́máa iŋkimée.
54003014	Timotée, ŋgaá go ɔ́ŋɛ́nɔ́ kálata yɛ́ɛyɛ na mbééníŋínyí ya ŋaá kuú úlé nco go ɛ́na fɛaŋɔ.
54003015	Kanɛ́ akɛ́ cɛ gá lɛ́ go bola, dogálɔ dá kálata dɔ́ɔdɔ dó go dúfie aŋa o háananamɔ́ go bɔ́gɔ́lɔnɔ naá nnyaŋá yá Asaŋa, nɔ́ɔnɔ gó lɛ́ aá Giimbó gá boolímínyí Asaŋa gɛ́ɛgɛ gɛ́ lɔ́mɔ́ ɛgoná gɔnɔ́ gibédímbígéné go busío bá mammana.
54003016	Ɛɛ́ɛŋ, kanɛ cuŋí, nogálɔ ná mammana nɔ́ɔnɔ Asaŋa a mbaá dóógío go go có dúfenye aŋa dɛ háananamɔ́ go ɔyɔ naá busío bɛ́hɛ́, nó lɛ́ gɛantáa. Kilítusu a mba gɔ́lɔ́ nnyɔ́dɔ ya mɔtɔ, Gimmúmpúu gá Giliíli a báá dúfíe a amɔ́ Yésusu a lɛ́ gɛtɛ́nɛ́ɛ, bɛɛ́ŋgɛlɛsɛ|Ɛ́ŋgɛlɛsɛ (ange): bá mba mo lɛ́ɛ́máa, bɛdɔŋɔ bɛ́ mbɛ ɛ́dá go dóogonyo nogálɔ nɛ́hɛ́, batɔ gɛca bá mo olimonyo naá cí iŋkimée, Asaŋa a báá mo búlúgíe naá undukí yá nigúmi.
54004001	Gimmúmpúu gá Giliíli a mbo oyɛ́dá dáŋɛ́daŋɛ a amɔ́: naá mesúgudinye má bɛcamɛna, batɔ bóntió bá ŋga cecúgíe gioliminyo, bɛ́ ɛ́da go bienene biliíli bá mbele|Gɛgáda (mauvais esprit): na gohúunenye gá go ɛ́da go úle naá bahándá.
54004002	Batɔ bóntió gɔnɔ́ bá bɛlɛ́mbɛ bɛ́andɛ́ báaba bóoyamɔ́ bɛsómba, bɔ́ɔ bá ŋgaá bó nenúgíe. Baŋkanɔ́ŋkanɔ moánɛ bá dɛ gɔnɔ́ bényíigenye odɛ́má,
54004003	bá legene batɔ bá amɔ́ bá dɛ giŋéné, bá gɔnɔ bó celene manyáanya móntió. Asáa gɔgɔ́ Asaŋa mɔ́ɔ a mbaá gedíe manyáanya mɔ́ɔmɔ. Gɔ́ɔ gó lɔ́mɔ́, mɔtɔ mɔ́ɔnyɔ a bienenemú Kilítusu, a gɔnɔ lɛncana mammana yɛhɛ́, a nyáanana manyáanya moánɛ, ɛ ɛ́da a béhiigi Asaŋa.
54004004	Boóma buimée bɔ́ɔbɔ Asaŋa a mbaá gedíe bó fɛanana, bá go fánɛna bó do báá aáŋa no gɛ́ndɛgana buimée na mbéhiigí.
54004005	Mammana, nogálɔ ná Asaŋa na mbósógólí mó soga buimée bɔ́ɔbɔ.
54004006	Go amɔ́ o húunenye batɛ́ɔbɛnɔ mosɔ́mɔ mɔ́ɔmɔ, o gaá bɛ́ɛ́mbá gɛnɔ́gɔ́ gá uyogóní ba Yésu Kilítu|Kilítusu (Christ):, dogálɔ dá gioliminyo na mammana ya kúunye yɛ́ɛyɛ o bienenemú na odɛ́má uŋkimée mó go dúge.
54004007	Inyé biidí bá kanɛ kɔ́ɔ, na ulóogo yá bilunú bá bakɔ́dɔ, mó do nɔ́ɔ́nɔ́nɔ́ɔ Asaŋa. Bégíndíemú go go ɔyɔ aŋa Asaŋa a lɛ́galɛgamɔ́.
54004008	Mɔtɔ a amɔ́ a bégíndenye naá nnyɔ́dɔ, nɔ́ɔnɔ gó mo óhigonyo sɔŋɛ, kanɛ́ a amɔ́ a bégíndenye go go ɔyɔ aŋa Asaŋa a lɛ́galɛgamɔ́, nɔ́ɔnɔ gó mo oyoyo degédegé goŋaá a bɛa bɔ́ɔbɔ Asaŋa a mbaá dáná go gɛɔyɔ gɛ́ɛgɛ naá cí gɔ́ɔgɔ, na gɛ́ɛgɛ gá kanɛ go mana.
54004009	Nogálɔ nɔ́ɔnɔ nó lɛ́ kɔ́ɔ, nó háanana goŋaá batɔ biimée bá nó gɛ́ndɛgɛna na odɛ́má uŋkimée.
54004010	Aáŋa dɛ bóóna dɛ gɔnɔ noanana na buelí, bó lɔ́mɔ́ goŋaá dɛ lɛ́ ágáalú odɛ́má yɛ́cɔ́ naá Asaŋa mɔ́ɔnyɔ a lɔ́mɔ́ ogɔ́sɔ, mɔ́ɔ Uféŋí|Usódí (Sauveur): ba batɔ biimée, dómbá dómbáa boolímínyí bá Kilítusu.
54004011	Gɔɔgɔ́nɔ́ɔ batɔ o gɔnɔ bó húunenye moóma mɔ́ɔmɔ.
54004012	O do bádɛ́ɛ́nɛ́ná mɔtɔ a dɛ go fánɛ́ná go boábayɔ́ báhɔ. Kanɛ́ bɛ́ɛmba go busío bá boolímínyí, gieninye naá dogálɔ, naá gobɔ́gɔ́lɔnɔ, naá gɛnɔ́ɔ́nɛ́nɔ́, naá goágana odɛ́má yáhɔ naá Asaŋa, naá gɛɔyɔ gá kanɛ biílo.
54004013	Gɛcamɛna gɛ́ɛgɛ o gá gɛ́ganamɔ́ gobola gámɛ, bííŋénéemú go go banana batɔ nogálɔ ná Asaŋa, o bó gíndenye, o gɔnɔ bó húunenye.
54004014	O do sesésésíe pááná ya niibo yɛ́ɛyɛ o lɔ́mɔ́ na yɛ́, cɔ́mɔ ya mbúsí ya Asaŋa yɛ́ ɛ mbaá go dúmbínyée gɔ́ɔgɔ bafɛanɔ́ɔ bá mbaá go dálɛ́gɛ́ná ɛmbɔ́gɔ.
54004015	Buelí moánɛ bɔ́ɔ o háananamɔ́ go yɔgɔnɔ na odɛ́má yáhɔ uŋkimée, nɔ́ɔnɔ batɔ biimée bá nɛ́ ɛ́ná bá amɔ́ o gónɛna naá pɛ́ ya Asaŋa.
54004016	Bííyíméemú naá ndoŋá sáhɔ, na gohúunenye gáhɔ, o gídene ɛbágóɛga kɔ́ɔ. Ɛɛ́ɛŋ, aŋa o ŋananamɔ́ nɔ́ɔnɔ, gɔ́ɔ o ŋgaá bɛáa gisódio gáhɔ gá moatɛ́ na gá báaba bá go bódólonyomú.
54005001	O do áncánáa ogɔ́nɔ́ ba mɔtɔ, mo téndényéemú lɛbɛlɛbɛ aŋa tɛ́ɔ. Gɛ́gáa na bahaŋa aŋa bifío báhɔ.
54005002	Gɛ́gáa na bagɔ́nɔ́ bá bakɔ́dɔ aŋa beyigúédíi, o gɔ́lɔnɔ babóla aŋa batɛ́ɔbɛnɔ, o gɛ́ga nabɔ́ kanɛ pegíné síntió.
54005003	Hálámána bisí bá bakɔ́dɔ, mammana sá bisí.
54005004	Aáŋa gisí gɛ́ bɛanana baaná, akɛ́ ɛnana, bɔ́ɔbɔ bá háanana go manɛ hóona go búlugenye biisée. Bá bó beŋebeŋe aŋa tɔ́nɔ biisée bá mbaá bó beŋébéŋée bɔ́ɔ na boábayɔ́. Nɔ́ɔnɔ gó fɛɛnanɛna Asaŋa.
54005005	Mammana ya gisí gá okɔ́dɔ kanɛ mɔtɔ gɛ́ ágana odɛ́má yɛ́hɛ́ naá Asaŋa, gɛ́ gɔnɔ bágóɛgana go go mo yɛ́bɛnayɛbɛna, gɛ́ bósógolonyo bɛcamɛna biimée na budúgú na sisíi.
54005006	Kanɛ́ gisí gɛ́ɛgɛ gɛ́ ɔyɔmɔ́ go ndɛ́ga ya gɛ́, gɛ́ lɛ́ gɛgɔ́sɔ naá oŋgíso yá batɔ, gigúe naá boayá bá Asaŋa.
54005007	O ŋa go oyanɛna bisí nɔ́ɔnɔ goŋaá gobɔ́gɔ́lɔnɔ gábɔ́ gó bɛ́ɛmba tɛ́nɛ́ɛ.
54005008	Mɔtɔ mɔ́ɔnyɔ i inyemú go oyo, dómbá dómbáa mɔtɔ bɛhɛ́ bá nnyaŋá, i íyime a amɔ́, a á básáŋóná gioliminyo. A lɛ́ kɔ́kɔ́ɔ a dómbana gindiolímínyóo.
54005009	Ɔ́ŋɔ́ naá kálata ya bisí bá gooyoyo goana gɛ́ɛgɛ gɛ́ ná lɔ́mɔ́ nnyómá otíno ádadɔ́, na oŋɛndɛ́gá, gɛ́ bɛ́ɛmba gɔnɔ́ gɛ́ɛgɛ gɛ́ mbaá giŋéné oŋɛndɔ táŋɛ́ yúmmue.
54005010	Batɔ bá háanana go ségi buelí bá gisí gá ndiemi: gɛ́ bɛ́ɛmba gɛ́ɛgɛ gɛ́ mbaá lɛ gɛ́ beŋebeŋe baaná bá gɛ́ bese, gɛ́ gɛ́ndɛgana biinyí bese naá nnyaŋá ya gɛ́, gɛ́ soga batɔ bá Asaŋa bɛgɔ́ndɔ́, gɛ́ oyoyo báaba bɔ́ ɔ́bɛgɔnɔmɔ́, gɛ́ gɔnɔ bííŋenene go go ŋanana meŋiigíe má bese.
54005011	Kanɛ́ o do ɔ́ŋɔ́ naá kálata ya bisí bá gooyoyo, bɛ́ɛbɛ bɛ́ gá lɔ́mɔ́ babóla, goakɛ́ gɔ́ɔgɔ mbééníŋínyí sá go gɔnɔ giŋene sɛ́ gaá ná fúfúgé, bɛ́ cecugie gɛɔyɔ gá gioliminyo gɛ́ɛgɛ na Kilítusu|Kilítusu (Christ):,
54005012	bá dáŋaba gɛbɛ́ gá ɛkada, goakɛ́ bá lɛ́ kanɛ go gumbene mefúnyi mábɔ́ máama bá mbaá fáá.
54005013	Gɔnɔ́ aŋa bá lɔ́mɔ́ kanɛ buelí bá go yɔgɔnɔ, bá lɛ go ɛ́da bá kúle go nnyaŋá go nnyaŋá; gɔgɔ́ akɛ́ aŋa bá lɔ́mɔ́ kanɛ buelí bá go yɔgɔnɔ, bá gála bɛamɔ́ɔ kanɛ nɛgɛlɛ́ɛ, bó oya moóma má basɔ́gɔ́ɔ, na ŋkanɔ́ sá kanɛ mbɔ́gɔ́ɔ.
54005014	Go boóma moánɛ gɔ́ɔ ndɛ́galɛgamɔ́ kanɛ́ caá bɛtɔmbɔ́ɔ bá bisí bɛ́ ɛ́dana go bigiŋe, bɛ́ bíene baaná, bɛ́ beŋebeŋe nnyaŋá sábɔ́; go goŋaá babɛlɔ́bɛlɔ bɛ́cɔ́ bá dɛ ɛ́dá go có hɔɔnɔ.
54005015	Bó lɛ́ goŋaá bisí bíntió bɛ́ báa go nanoga, bɛ́ báá biené Sátana|Sátana (Satan): .
54005016	Aáŋa uŋgolímínyí ba okɔ́dɔ a bɛanana bisí bá bakɔ́dɔ naá mɔ́ ncíbo ya batɔ, a háanana go oyoyo bisí bɛ́ɛbɔ goŋaá bɛ́ dɛ bɛ́ɛ́mbá naá gɛnóɛ́ gá gɛɔ́fɔ gá boolímínyí; nɔ́ɔnɔ gɛɔ́fɔ gá boolímínyí gɛ́ ɛ́da go oyoyo goana báaba bá lɔ́mɔ́ mammana bisí.
54005017	Bafɛanɔ́ɔ báaba bí indenyemú biimbó bá bakɛlɛ́tɛnɛ bese bá háanana na mbúlugie makɔ́nɔ́, dómbá dómbáa báaba bá bóónɛnamɔ́ go go dóogonyo na go húunenye nogálɔ ná Asaŋa.
54005018	Ŋgɔ́ŋɛ́ yɛ oya yɛ amɔ́: «Anáa gúlúge ɛ yɔgɔnɔmɔ́, o do yɛ legé go bákɛ́bɛda mefuge.» Nó gɔnɔ go oya nó amɔ́: «Uyogóní a háanana na bɛsoɛná bɛ́hɛ́.»
54005019	Mɔtɔ a dɛ háánánáa go sɔ́mɛnɔ ofɛanɔ́ɔ ummue aáŋa a dɛ bɛanánáa batɔ báandɛ́ akɛ́ bádadɔ́ bá go bɛ́ɛmba nnyimé yɛhɛ́; o do ágá gɛsɔ́mɛnɔ moánɛ naá udúu.
54005020	Baláa naá gɛtátáná báaba bá ŋananamɔ́ gɛgáda goŋaá báaba bóntió bá bɛa tɔ́nɔ bofoá.
54005021	Ŋgaá go bálɛɛná sɔ́kɔlɛ, naá busío bá Asaŋa, naá busío bá Yésu Kilítu na bɛɛ́ŋgɛlɛsɛ|Ɛ́ŋgɛlɛsɛ (ange): bɛ́hɛ́ báaba a mbií íyídé caá, gumbéne bɛlɔsɛnɔ bɛ́ɛbɛ kanɛ nnyimé, kanɛ gonóɛna mɔtɔ odóɛ.
54005022	O do gá lɛ́ go dálɛgɛna mɔtɔ ɛmbɔ́gɔ go go mo gɔ́lɔ naá buelí bá Asaŋa. O do ɛ́dá go ála bɛlɔgɔ bá sɔ́gɔ́ɔ, maamɔ́ɔ moatɛ́ o bébeŋe kanɛ giílo.
54005023	Go ogɔnɔ́ yáhɔ yá gadɛ́ɛ na kányɔ kányɔ yahɔ ya bɛcamɛna biimée, o ŋa o nyóɛna mɔgɛ́bɔ sɔŋɛ, o do lɔbɛ́nɔ́ go miimpo má aá má.
54005024	Bɛlɔgɔ bá batɔ bóntió bɛ́ lɛ́ dambáŋɛ́ dambaŋɛ, bɛ́ ɛ́nɛgana kanɛ go manɛ bó sómbɛna gɛsɛnɛ; bá bóntió bɛ́ nco go ɛ́nɛgana goana naá nnyimé.
54005025	Caŋa mmue bɛnɔ́gɔ́ bá meŋiigíe, bɛ́ ɛ́nɛgana dambáŋɛ́ dambaŋɛ. Akɛ́ bɛ́ɛbɛ bɛ́ lɔ́mɔ́ bɛ́ dɛ bɛ́ɛ́mbá nɔ́ɔ, bɛ́ dɛ lɔbɔ́nɔ́ɔ naá nɛɔsɛgɔ.
54006001	Bɛɔlɛ́ biimée bɛ́ háanana go hálamanana bagɔ́nɔ́ɔ bábɔ́ na mbúlugie iŋkimée, goŋaá bindiolímínyóo Asaŋa bɛ́ dɛ ɛ́dá go sɛga ufíno yɛ́hɛ́ gɔnɔ́ na kúunye yɛcɔ́.
54006002	Aáŋa ogɔ́nɔ́ɔ a lɛ́ uŋgolímínyí, gɛɔlɛ́ gɛ́ dɛ lɔbɔ́ kanɛ go mo hálamanana goŋaá bá lɛ́ bondimóní naá boayá bá Kilítusu. Kanɛ́ gɛ́ háanana go yɔgɔnɔ bese bese, gɛ́ dúmbidinye, goakɛ́ ogɔ́nɔ́ɔ a lɛ́ uŋgolímínyí Asaŋa, a mo maamana, a háanana go dáŋabana bese ya gɛnɔ́gɔ́ gá buelí gá gɛɔlɛ́ gɛ́hɛ́. Boóma bɔ́ɔbɔ bɔ́ o háanana go húunenye, o gɔnɔ dóogonyo.
54006003	Mɔtɔ mɔ́ɔnyɔ a dúfenyemú kókáa, a dɛ bágódɛ́ná dogálɔ dá mammana dá Daadáa bɛcɔ́ Yésu Kilítu|Kilítusu (Christ):, na gohúunenye gɔ́ɔgɔ gó lumenenemú na gioliminyo,
54006004	bendiemi, gobéségi gɛ́hɛ́ gó mo fáanana bumbúdíi. A dɛ íyíménée boóma, a lɛ́ gɛgɔnɔ́gɔnɔ gá cuŋí na cáŋɔ́. Moóma mɔ́ɔmɔ mó bíenenye bodɛ́má, buudé, cigí na gofegene basɔ́gɔ́ɔ bɛbɛ́ bá moóma.
54006005	Mó bíenenye tɔ́nɔ cuŋí sá kanɛ mmanɛ́náa na batɔ báaba bá lɔ́mɔ́ na nciŋí ya moloolio, bá lɔ́mɔ́ bá dɛ íyíménée mammana, bá béeniŋenyemú bá amɔ́ gioliminyo gɛ́ lɛ́ pɛ́ ya nobóda.
54006006	Mammana, mammana, aáŋa o bienene pɛ́ ya Asaŋa, o lɛ́ gɛnɔ́mɛ; kanɛ́ o lo go ŋa o do fánɛ́ná bɔ́ɔbɔ o bɛananamɔ́.
54006007	Dɛ mbu úlé naá cí ɛmbɔ́gɔ ɛhandɛ́, gɔ́ɔ dɛ ŋgaá gɔnɔ́ gúlugene ɛmbɔ́gɔ ɛhandɛ́.
54006008	Dɛ háanana go ɔ́bɔ bese aáŋa dɛ lɛ́ na boóma bá go nyáa, na gɛla gá go báága.
54006009	Kanɛ́ batɔ báaba bá fúmbemú bonɔ́mɛ degédegé, báa Sátana a bó ubenyemú naá ɛdámbɔ hɛ́hɛ́. Bá lɛ́galɛga moóma má dugúnú mɔ́ɔmɔ mó díeŋiedieŋiemú batɔ, mó gɔnɔ bó fúugenye.
54006010	Ɛɛ́ɛŋ, go gúnene gá muinyí gó lɛ́ mbɔ́gɔ́ ya bɛbɛ́ bá moóma degédegé. Batɔ bóntió bá báá go inye pɛ́ ya gioliminyo go muinyí; boóma moánɛ bɔ́ ɛdɛ́má yabɔ́ yɛ ɔ́bɛgɔnɔmɔ́.
54006011	Maamɔ́ɔ Timotée, mɔtɔ ba Asaŋa, bɛ́mbɛ́mɛ́da macaŋa aŋa mɔ́ɔmɔ nɔ́ɔnɔ. Fúmbée botɛ́nɛ́ɛ, o díine Asaŋa, o bɛa gioliminyo, gɛnɔ́ɔ́nɛ́nɔ́, ɛbágóɛga na bondebédedíe.
54006012	Noáa gɛnɔ́gɔ́ gá nɛnoa gá gioliminyo. Ŋaáa goŋaá o bɛa gɛɔyɔ gá kanɛ mesúge. Go nɔ́ɔ gɔ́ɔ Asaŋa a mbaá go lɔɔ́ɔ, maamɔ́ɔ mɔ́ɔnyɔ o mbaá gálɛ́dá cóá gɛnɔ́gɔ́ gá nogálɔ naá gɛca go amɔ́ o lɛ́ gá Yésusu.
54006013	Ŋgaá go oyáná naá busío bá Asaŋa mɔ́ɔnyɔ a fáananamɔ́ boóma buimée gɛɔyɔ, na naá busío bá Yésu Kilítu|Kilítusu (Christ): mɔ́ɔnyɔ a mbaá gálɛ́dá gɛnɔ́gɔ́ gá nogálɔ naá busío bá ŋgɔ́mɔnɔ Pɔ́ŋɔsɛ Pɛlátɛ, caá:
54006014	bɛ́dɛ́gɛ́na ɛsɔ́mɔ hɛ́ɛhɛ o mbaá bɛáa. Meŋiigíe máhɔ má bɛ́ɛmba kanɛ biílo, kanɛ cigíi, gó ɛ́da bola aŋa Daadáa bɛcɔ́ Yésu Kilítu a ŋgaá ncó gunde.
54006015	A ŋga ncó gunde aŋa gɛcamɛna gɛ́ɛgɛ Asaŋa a mbií iyídé gɛ́ ŋgaá háá. Asaŋa mɔ́ɔnyɔ a lɔ́mɔ́ gigúménúu, gimmuée gá Ufuŋe, Ufuŋe yá mefuŋe, Daadáa ba badaadáa.
54006016	Mɔ́ɔ mokáa a lɔ́mɔ́ Edigúé, kɛ́gɛ́ná yɛhɛ́ naá gise gɛ́ɛgɛ mɔtɔ a lɔ́mɔ́ a dɛ bolánáa hɔ́ɔ. Mɔtɔ a gá báasa a dɛ mo ɛ́ná na oŋgíso, mɔtɔ a dɛ báá ba go mo ɛ́na. Mɔ́ɔ a háananamɔ́ na nigúmi na bogaaga, kanɛ mmanɛ́náa. Aamɛnɛ.
54006017	Lɔsɛ́nɔ banɔ́mɛnɔmɛ bá cí yɛ́ɛyɛ bá dɛ ɛ́dá go béségi. Bá dɛ ágá odɛ́má yábɔ́ naá bonɔ́mɛ bá kanɛ kɔ́ɔ, kanɛ́ ŋgáa bá ága odɛ́má yábɔ́ naá Asaŋa mɔ́ɔnyɔ a có fáananamɔ́ boóma buimée fundu fundu bɔ́ɔbɔ dɛ békeelenyemú na bɔ́.
54006018	Ŋgáa bá ŋanana besé, bonɔ́mɛ bábɔ́ bó bɛ́ɛmba bɛnɔ́gɔ́ bá meŋiigíe, bá bɛ́ɛmba befééní bá ombɔ́gɔ mbalɛ́ɛ, bé ebinye ebinye.
54006019	Bá amɔ́ bá ŋanana nɔ́ɔnɔ, bá á bɛ́dɛ́gɛ́ná go busío bábɔ́ moatɛ́ gɛnɔ́gɔ́ gɔnɔ́ na gɛgɔ́nɛ́naga gá bonɔ́mɛ go medúgú máama má úlenemú, bá dáŋaba mammana ya gɛɔyɔ.
54006020	Timotée, beŋébéŋée bese buelí bɔ́ɔbɔ Asaŋa a mbaá go yigídé go bɔ́. Go ásɛgana biegu bá ŋkanɔ́, bɛ́ dɛ luménénée na gioliminyo, tɔ́nɔ na ŋkanɔ́ sá biegu bá ŋciŋí.
54006021	Bóntió bá lɛ́ bienéelú pɛ́ yɛ́ɛyɔ, bá báá bóóŋóná gioliminyo. Ŋgáa Asaŋa a nyó boogo.
55001001	Yɔmɔ́ɔ Póolo, apótɛlɛ|Apótɛlɛ (Apôtre): ba Yésu Kilítu|Kilítusu (Christ): go ndɛ́ga ya Asaŋa, na gɛnóɛ́ gá go dóogonyo gɛɔyɔ gɛ́ɛgɛ Asaŋa a mbaá dáná, gɛ́ɛgɛ dɛ bɛananamɔ́ naá gobálada na Yésu Kilítu,
55001002	ŋgaá bédíígíe moɔnɔ́ bamɛ ba odɛ́má Timotée: Ŋgáa Asaŋa Isée na Yésu Kilítu Daadáa bɛcɔ́, bá go boogo, bá go ɛ́na mahana, bá go fáa buumbénú.
55001003	Mbéhiigi Asaŋa mɔ́ɔnyɔ mmo búlugenyemú na odɛ́má yɔ́ɔyɔ yó lɔ́mɔ́ yó do koománɛ́náa aŋa biisée kɔ́nɔ́ɔ bá biisée bámɛ bá mbaá mo yɔgɔ́nɛ́nɔ́ɔ, mmo béhiigi tɔ́nɔ gɛcamɛna giimée gɛ́ɛgɛ ko buŋemú naá yɔmɔ́ mbósógólí aŋa budúgú aŋa siisíi.
55001004	Ndɛ́ kanɛ go bófoolio biósino báhɔ, gɔ́ɔ ndɔ́mɔ́ na gɛantá gá ncaná gá go gɔnɔ go ɛ́na go goŋaá mbɛ́ɛmba dácɛ na bɛyaŋa.
55001005	Ndɛ́ kanɛ go bófoolio mammana yahɔ ya gioliminyo, gioliminyo gɛ́ɛgɛ yigúédíi kɔ́nɔ́ɔ Lóyisi na yigúédíi ba go go bíene Énisi, bá mbaá lɛ na gɛ́. Godɔ́ɔdɔ o lɛ́ tɔ́nɔ na gɛ́, kɛmana nɔ́ɔnɔ.
55001006	Boóma moánɛ bɔ́ ko úncuginyemú caá, gáyɛ́ŋánáa pááná yɛ́ɛyɛ Asaŋa a lɔ́mɔ́ go fáalú aŋa gɔ́ɔgɔ ndɔ́mɔ́ go dáláalú ɛmbɔ́gɔ go odóɛ.
55001007	Ɛɛ́ɛŋ, Asaŋa a lɛ́ kanɛ go có fáa Giliíli mɔ́ɔnyɔ a có íyienyemú bafoáfoa, kanɛ́ a lɔ́mɔ́ Giliíli mɔ́ɔnyɔ a có fáananamɔ́ bogaaga, gɛnɔ́ɔ́nɛ́nɔ́ na go íyime go bɔ́gɔ́lɔ,
55001008	o do nóá kanɛ́ odóɛ go go oya bɔ́ɔbɔ bó núunemú Daadáa bɛcɔ́ ɛ́na akɛ́ go yɔmɔ́ɔ mɔ́ɔnyɔ ndɔ́mɔ́ naá ncíbo ya gɛaŋɔ́ go ufíno yɛ́hɛ́. Olímínyóo go ɔ́bɛgɔnɔ olɔŋɔ namɛ go busío bá Gɛnɔ́gɔ́ gá Cɔ́mɔ go bogaaga bɔ́ɔbɔ Asaŋa a fáananamɔ́.
55001009	Mɔ́ɔ a mbaá có sódío, a báá gɔnɔ́ có dɔ́ŋɛnɔ goŋaá dɛ bɛ́ɛmba bɛ́hɛ́; caá akɛ́ go meŋiigíe mɛ́cɔ́, gɔ́ɔ a mbaá ŋaáa nɔ́ɔ, kanɛ́ bó lɔ́mɔ́ go kɛsɛ́ná yɛhɛ́ ya moatɛ́ na niibo nɛ́hɛ́ gɔ́ɔ a mbaá ŋaáa nɔ́ɔ. A mba có fáá niibo ná ndiemi gá Yésu Kilítu cí ɛ gá lɛ́ ɛ dɛ bɛ́ɛ́mbá gedíelú.
55001010	Godɔ́ɔdɔ, niibo moánɛ nɛ́ á bóloodío dalaŋanyɛ na goúle gá Usódí|Usódí (Sauveur): bɛcɔ́ Yésu Kilítu. A mba mánɛ́gɛ́ná nigúe, a báá gɔnɔ́ sénigie gise gá gɛɔyɔ gá kanɛ mmanɛ́náa na Gɛnɔ́gɔ́ gá Cɔ́mɔ.
55001011	Go go dúmbenye Gɛnɔ́gɔ́ gá Cɔ́mɔ gɛ́ɛgɛ, gɔ́ɔ Asaŋa a mbaá tílímínyée udúmbí dogálɔ, Apótɛlɛ gɔnɔ́ uhúúnínyí.
55001012	Go busío bá ndiemi tɔ́nɔ gɔ́ɔ ŋgɔ́bɛgɔnɔmɔ́ godɔ́ɔdɔ. Kanɛ́ cɛ nóánánáa odóɛ, goakɛ́ ŋgíyimene mɔ́ɔnyɔ mmbaá ágá odɛ́má yámɛ gɛ́hɛ́, kɔnɔ go íyimene bese goŋaá a lɛ́ na bogaaga bá go beŋe buimée bɔ́ɔbɔ a mmbaá ncoóo gó ɛ́da húme naá buisí bá mesúgudinye.
55001013	O mbɔ ɔ́bɔ́ naá nyuudé námɛ bɛmammana bá dogálɔ. Bɛ́ gɔ́lɔ́ɔmɔ́ go gieninye gáhɔ, go ɔyɔ na bɛ́ naá gioliminyo na naá gɛnɔ́ɔ́nɛ́nɔ́, mɔ́ɔmɔ dɛ bɛananamɔ́ go gobálada gɛ́cɔ́ na Yésu Kilítu.
55001014	Go bogaaga bá Gimmúmpúu gá Giliíli|Gimmúmpúu gá Giliíli (Saint Esprit): mɔ́ɔnyɔ a lɔ́mɔ́ naá bɛɛcɔ́ɔ, beŋé bisi bá moóma bɛ́ɛbɛ bá mbaá go íŋéné.
55001015	Go íyimene nɔ́ɔ goŋaá biimée báaba naá gigísi gá cí gá Esíi bá lɛ́ pídíelú nnyimé, naá olɔŋɔ yábɔ́ Figele na Ɛlɛmosɛ́nɛ.
55001016	Naá boayá bá Onɛsɛfɔ́ɔlɛ, ŋgáa Daadáa a dúfie ncíbo yɛhɛ́ ya batɔ busi bɛ́hɛ́, goakɛ́ a mba lɛ́ bɛcamɛna biimée a mboboonyo odɛ́má, a lɛ́ kanɛ go nóa odóɛ namɛ gɔ́ɔgɔ mbaá lɔmɔ́ naá ncíbo ya gɛaŋɔ́.
55001017	Moánɛ, gɔgɔ́ aŋa a lɔ́mɔ́ boláalú naá Olóma, a lɛ́ bííŋénéelú go go púmbe a báá ncó kíde.
55001018	Ŋgáa Daadáa a ŋa goŋaá a dáŋaba busi bɛ́hɛ́ naá buisí bá mesúgudinye. Go íyimene o dómbana mɔtɔ uŋkimée buelí bɔ́ɔbɔ a á ná ŋanánáa go busío bámɛ naá Ɛ́fɛsɛ.
55002001	Moɔnɔ́ bamɛ, maamɔ́ɔ kanɛ́, bɛáa magɛ́nda go niibo nɛ́ɛnɛ Yésu Kilítu a ŋananamɔ́ báaba bá lɔ́mɔ́ olɔŋɔ nɛhɛ́.
55002002	Gó gɔnɔ gunde, kúunye yɛ́ɛyɛ o mbaá bɛáa naá yɔmɔ́ɔ naá busío bá gɛca gá ŋgominyo, dúmbínyée bɛmammana bá batɔ bɛ́ɛbɛ bɛ́ lɔ́mɔ́ bá go bɛa bogaaga bá go húunenye tɔ́nɔ batɔ bóntió.
55002003	Gɔ́lɔ́ báhɔ bodáŋɔ bá gɛɔ́bɛgɔ aŋa mammana ya gisimbi gá Yésu Kilítu|Kilítusu (Christ):.
55002004	Mɔtɔ mɔ́ɔnyɔ a dígemú buelí bá busimbi a dɛ háánánáa go ágana odɛ́má naá moóma má gɛɔyɔ gá dugúnú aáŋa a lɛ́galɛga go bɛ́ɛmba bese naá busío bá ogɔ́nɔ́ɔ bɛhɛ́.
55002005	Caŋa táŋɛ́ mmue, gɛgaaga gá unuí nca ya bɛdɛ́anɛnana a dɛ bósó bá go bɛa nokanya aáŋa a dɛ á gá beŋé nokɛsa ná nca.
55002006	Uyogóní ntɛ́mɛ́ mɔ́ɔnyɔ a gɔ́lɔnɔmɔ́ gɛdɔmbɔ a háanana go dóana go nyáa bɛsamɔ́ bá giukú gɛ́hɛ́.
55002007	Bógoodóomú bese bɔ́ɔbɔ ko oyanɛnamɔ́, Daadáa a lɛ go go fáa nciŋí ya go ɔ́bɔ moóma mɔ́ɔmɔ muimée.
55002008	Bééníŋínyéemú Yésu Kilítu, onana yá Défidi|Défidi (David):, mɔ́ɔ mɔ́ɔnyɔ Asaŋa a mbaá mo fúfúné naá kadɛ́gadɛ́ɛ ya begúe aŋa gɔ́ɔgɔ Gɛnɔ́gɔ́ gá Cɔ́mɔ gɛ́ɛgɛ túmenyemú gɛ́ oyamɔ́.
55002009	Bó lɔ́mɔ́ go Gɛnɔ́gɔ́ gá Cɔ́mɔ moánɛ gɔ́ɔ ŋgɔ́bɛgɔnɔmɔ́, gódágódá naá iŋgolí aŋa ohándá ba mɔtɔ. Kanɛ́ nogálɔ ná Asaŋa nɔ́ nó do báá naá iŋgolí.
55002010	Go nɔ́ɔ gó moánɛ kélemenemú buimée go busío bá báaba Asaŋa a mbií iyídé go goŋaá bɔ́ɔ tɔ́nɔ ba bɛa gisódio gá Kilítu Yésusu, bá gɔnɔ dáŋaba nigúmi ná kanɛ mmanɛ́náa.
55002011	Nogálɔ nɔ́ɔnɔ nú úlenemú nɔ́ɔnɔ nó lɛ́ kɔ́ɔ, nó lɔ́mɔ́: Dɛ mba gúé nɛhɛ́, nɛhɛ́ dɛ ŋga gɔnɔ́ go ɔyɔ;
55002012	dɛ lɔbɛnɔ gɛ́ndɛ́ŋɛ́ gɛndɛŋɛ, nɛhɛ́ dɛ ŋga gúmée. Kanɛ́ dɛ amɔ́ dɛ mo básáŋona, mɔ́ɔ tɔ́nɔ a ŋga có básáŋóná.
55002013	Aáŋa dɛ lɛ́ kanɛ pídefide, mɔ́ɔ a lɛ́ na pídefide, goakɛ́ mɔ́ɔ a dɛ ŋgá básáŋona mɔ́ɔ moatɛ́ akɛ́ go buisí.
55002014	Bɔ́ɔbɔ bɔ́ o háananamɔ́ go eniŋenye biimée; bó oyánɛ́náamɔ́ daŋɛ́daŋɛ naá oŋgíso yá Asaŋa goŋaá bá ásɛgɛna cuŋí; sɛ́ dɛ dúgúnée go boóma ɛ́na caá go go nenie báaba bá sɛ́ bódólonyomú.
55002015	Bégíndíemú go go bóloodio naá busío bá Asaŋa aŋa mɔtɔ mɔ́ɔnyɔ a báá ná manɛ́ go kélemene bɛdɔmbɔ, aŋa uyogóní mɔ́ɔnyɔ ɔ ɔ́bɔnɔmɔ́ bese na buelí bɛ́hɛ́, goakɛ́ a dúmbenye Nogálɔ ná mammana naá tɛ́nɛ́ɛ.
55002016	Ásɛ́gɛ́na ontɛ́ɛ yá kanɛ mbɔ́gɔ́ɔ yɔ́ɔyɔ yó lɔ́mɔ́ yó do luménénée na gioliminyo, báaba bá bí íŋenenemú go yɔ́ bá ŋga dɔ́bɔ́ɔ bɛ́ ɛ́dana halaháláa na Asaŋa.
55002017	Nyuudé ná batɔ bɔ́ɔbɔ nɛ́ lɛ́ aŋa gɛdɔ́lɛgɔ gá gɛmpɔgɔlɔ gɛ́ɛgɛ gɛ́ súgideninyemú go nyáa nnyɔ́dɔ iŋkimée. Batɔ báaba aŋa Imenée na Fílete bá lɔ́mɔ́ nɔ́ɔ.
55002018	Bá lɛ́ bóóŋónáalú mammana, bo oya bá amɔ́ púfuge ya begúe ɛ báá go báŋa. Ŋgoyáamɔ́ yábɔ́ yɛ́ɛyɛ ɛ báá go nenie batɔ gɛca naá gioliminyo.
55002019	Akɛ́ nɔ́ɔnɔ, gɛgaaga gá ɛgoná gɛ́ɛgɛ Asaŋa a mbaá dábɛ́gá gɛ́ lɛ́ hɔ́ɔ. Dogálɔ dɔ́ɔdɔ dó lɔ́mɔ́ dɛládɛlá kɔ́ɔ dɔ́dɔ́ɔ dó lɔ́mɔ́: Daadáa i íyimene báaba bɔ́ ɔ́bɛnɔnɔmɔ́ nɛhɛ́; gɔnɔ́: mɔ́ɔnyɔ a buŋemú ufíno yá Daadáa, ŋgáa a básáŋona gɛlɔgɔ.
55002020	Naá nnyaŋá ya bonɔ́mɛ, caá akɛ́ goana isóyóo ya gedíelú na góolo na ya gɛkɔ́ŋɔ gá muinyí yɛ́ ɛ lɔ́mɔ́ kɔ́ɔ. Ɛ lɛ́ hɔ́ɔ tɔ́nɔ yɛ́ɛyɛ ɛ lɔ́mɔ́ gedíelú na boɛ́tɛ, incodío na noma. Ya busío ɛ lɔ́mɔ́ go bɛantáanta bá bɛdáágá, yɛ́ɛyɛ gɔnɔ́, go mɔbɔ́yɔgɔnɔ má dugúnú.
55002021	Kanɛ́ mɔtɔ a amɔ́ a bébeŋe kanɛ biílo go bɛgáda bá moóma biimée bɛ́ɛbɛ ŋgoyamɔ́ bɛ́ɛbɛ, a ŋga bɛ́ɛ́mbá aŋa usóyóo yá gɛdáágá sogáalú, yó dúgune mɔtɔ ba yɔ́, yó lɛ́ hɔ́ɔ go mɔbɔ́yɔgɔnɔ miimée má bese.
55002022	Ásɛ́gánáa bɛdɛ́mádɛ́má bá magomagoma. Ágá bogaaga báhɔ buimée go go fúmbe botɛ́nɛ́ɛ, gioliminyo, gɛnɔ́ɔ́nɛ́nɔ́ na buumbénú, olɔŋɔ na báaba bá bósógolonyomú Daadáa na odɛ́má yá kanɛ biílo.
55002023	Inyé cuŋí sá buegu na sá kanɛ kɔ́ɔ, goakɛ́ sɛ́ sɛ́ úlenemú na cáŋɔ́.
55002024	Moánɛ gó do háánánáa goŋaá uyogóní ba Daadáa a gála cáŋɔ́. Kanɛ́ a sɛmɛgananamɔ́ go maamana mɔtɔ uŋkimée, a bɛa bogaaga bá go húunenye, a kélemenene bɛdɔmbɔ.
55002025	A háanana go húunenye naá lɛbɛlɛbɛ batɔ báaba bá mo báaŋɛganamɔ́. Gódaga, Asaŋa a lɛ́ bá go bó fáa bogaaga bá go núgie ndoŋá, bá lɛnca mammana.
55002026	Hɔ́ɔ há bá ná ncomɔ́ gunde naá pɛ́ ya tɛ́nɛ́ɛ, bá bésúdune naá modámbɔ má ohándá mɔ́ɔnyɔ a gá bó nonamɔ́ ŋkólío, bá mo ɔ́bɛnɔnɔ.
55003001	Íyíme kanɛ́ go amɔ́, naá medúgú má mesúgudinye, bɛcamɛna bɛbɛ́ bɛ́ ŋga bɛ́ɛ́mbá hɔ́ɔ.
55003002	Ɛɛ́ɛŋ, batɔ bá ŋga bɛ́ɛ́mbá bebulubúlúu, begúle bá muinyí, bagayagáyáa, bá béségi, bá sɛga Asaŋa, belelí ɛdóɛ naá boayá bá bebíéní bábɔ́, bá dɛ bɛáa odɛ́má yá go béhiigi, bá dɛ hálámánánáa moóma má Asaŋa.
55003003	Bá ŋga bɛ́ɛ́mbá kanɛ odɛ́máa, kanɛ ndɛgɔ́lɔ́ɔ mahana, begélí bɛamɔ́ɔ, kanɛ mbégumbene odɛ́máa, bɛkándáa, bá dɛ lɛ́gá besé.
55003004	Bá ŋga bɛ́ɛ́mbá bebelí modɔgɛ, bá lúugene, gicéki gábɔ́ gɛ́ bó ágana bigélí, bá ŋga lɛ́gá gɛɔyɔ gá nnyɔ́dɔ gó dómba Asaŋa.
55003005	Bá ŋga bɛ́ɛ́mbá boolímínyí mmoɛná mmoɛnáa, kanɛ́ bá dɛ ŋgá hɛma bogaaga bá gioliminyo. Maamɔ́ɔ fíídíe mbɔ́dɔ sá batɔ aŋa sɛ́ɛsɔ nnyimé!
55003006	Bóntió bá lɛ́ naá olɔŋɔ yábɔ́ báaba bí íŋenenemú naá nnyaŋá sá batɔ, bá degedenye mokɔ́dɔkɔ́dɔ́ má bɛlɔgɔ dácɛ mɔ́ɔmɔ mó ɔyɔmɔ́ go gɛdɛ́mádɛ́má gábɔ́.
55003007	Bakɔ́dɔ moánɛ bá fúmbe gɔgɔ́ go hóona, kanɛ́ bá dɛ ɛ́dá bola naá goíyime gá mammana.
55003008	Nɔ́ɔ gɔ́ɔ batɔ báaba bá báaŋɛganamɔ́ mammana, caŋa mmue aŋa cóá Sánɛsɛ na Sámbɛlɛsɛ bá mbaá bááŋɛ́gá Mɔ́sɛsɛ. Bá lɛ́ batɔ bá nciŋí kɔ́nɔ́kɔ́nɔ́, gioliminyo gábɔ́ gɛ́ lɛ́ boóma bá dugúnú.
55003009	Kanɛ́ bá dɛ ŋgɛ́ ɛ́da halaháláa, goakɛ́ buegu bábɔ́ bó ŋga bédúfíe daŋɛ́daŋɛ naá oŋgíso yá batɔ, aŋa bá batɔ bá báandɛ́ bɔ́ɔbɔ bó mbaá bédúfíe cóá.
55003010	Kanɛ́ maamɔ́ɔ, o lɛ́ bienénéné bienénéné gohúunenye gámɛ go ɛbaná go ɛbaná na go bɔ́gɔ́lɔnɔ gámɛ, na nokɛsa ná medíge mámɛ, gioliminyo gámɛ, go bánona gámɛ, gɛnɔ́ɔ́nɛ́nɔ́ gámɛ na gokélemenene gámɛ gá bɛdɔmbɔ.
55003011	O lɛ́ ɛ́náalú kasɛ́á doséésényée na kasɛ́á gɛɔ́bɛgɔ mɔ́ɔmɔ ndɔ́mɔ́ luménéelú na mɔ́ naá Óntiosi, naá Íkoniumu na naá Lísitele. Kasɛ́á mbɔ́dɔ ya doséésényée yɛ́ɛyɛ ndɔ́mɔ́ kanɛ go bɛa o! Kɔ́ɔ naá muimée mɔ́ɔmɔ, Daadáa a mba lɛ́ a códonyo.
55003012	Moatɛ́ biimée báaba bá lɛ́galɛgamɔ́ go ɔyɔ gɛɔyɔ gá pídefide na Asaŋa go gibénebiginye gɛ́ɛgɛ na Yésu Kilítu, batɔ bá ŋga bó séésényée.
55003013	Kanɛ́ mbɛ́ sá batɔ na bebelíbélí bá ŋgi íŋéné sulubutu bá ŋanana gɛgáda, bá belebele basɔ́gɔ́ɔ, basɔ́gɔ́ɔ tɔ́nɔ bá bó belebele.
55003014	Kanɛ́ maamɔ́ɔ, lɔbɛ́nɔ tɛ́ŋɛ́tɛŋɛ naá buimée bɔ́ɔbɔ o lɔ́mɔ́ hóóná hóóná, o báá gɔnɔ́ go oliminyo goŋaá bó lɛ́ mammana, goakɛ́ go íyimene ánɛ́ɛ mɔ́ɔnyɔ a mbaá go mó húúnényée.
55003015	Moánɛ, gó bayɛga na boábayɔ́ báhɔ, go íyimene bimmúmpúu bá ŋgɔ́ŋɛ́; bɛ́ lɛ́ bá go go fáa mammana ya nciŋí. Nciŋí yɛ́ɛyɛ yá indenyemú naá gisódio go gioliminyo gɛ́ɛgɛ naá Yésu Kilítu.
55003016	Ŋgɔ́ŋɛ́ iŋkimée, ɛ lɔ́mɔ́ go pegíné ya Asaŋa. Ɛ lɛ́ bese go go húunenye mammana, go go dúfenye bɔ́ɔbɔ bó lɔ́mɔ́ giédie, go go bónona, go go dúfenye go ɔyɔ aŋa gɔ́ɔgɔ Asaŋa a lɛ́galɛgamɔ́,
55003017	go goŋaá mɔtɔ mɔ́ɔnyɔ a yɔgɔnɛnɔmɔ́ Asaŋa a bégedie, a ŋanana buimée bɔ́ɔbɔ bó lɔ́mɔ́ busi.
55004001	Boóma moánɛ bɔ́ɔ ko oyanamɔ́ daŋɛ́daŋɛ naá oŋgíso yá Asaŋa na naá yá Yésu Kilítu|Kilítusu (Christ): go goúle gɛ́hɛ́ aŋa ufuŋe ogɔ́nɔ́ go go nco sómba bɛsɛnɛ bá bɔgɔ́sɔ na begúe caá:
55004002	dúménínyée nogálɔ ná Asaŋa, o latɛnana, gɛcamɛna giimée, akɛ́ gɛ́ bɛ́ɛmba bese akɛ́ gɛ́ bɛ́ɛmba gɛbɛ́, o ŋa goŋaá batɔ bá nó ɔ́bɔ, bá gɔnɔ nó oliminyo, goománɛ́náa o gɔnɔ gúlumeninye, o húunenye na kumbene odɛ́máa iŋkimée.
55004003	Gɛcamɛna gɛ́ ŋgu úlé gɛ́ɛgɛ batɔ bá ŋgi inyé go bódólonyo mammana ya ɛsɔ́mɔ. Go go lɛ́galɛga gábɔ́ gá moatɛ́, bá ŋga bíiyídéné gitúu gá muloodio, bɔ́ɔbɔ bá lɛ go ɛ́da go bó oyanɛna moóma má go bó yoŋgolonyo edúu.
55004004	Bá ŋga bégímbée edúu go mammana, bá yá buune go go bódólonyo biidí bá mbégedinye gedinye.
55004005	Kanɛ́ maamɔ́ɔ, akɛ́ ŋkádɛ gɛ́ ŋa, bégumbénéemú bese, kéléméne doséésényée. Ŋanánáa buelí báhɔ bá uŋguyí Gɛnɔ́gɔ́ gá Cɔ́mɔ bese. Yɔgɔ́nɔ́ɔ buelí báhɔ buimée.
55004006	Go bɔ́ɔbɔ bó nnúunemú, ndɛ́ pɛnɛ́ɛ go go íŋene gɛɔyɔ gámɛ go gɛbáágá naá Asaŋa. Gɛcamɛna gámɛ gá go biene pɛ́ gɛ́ á háá.
55004007	Ŋgaá noanánáa gɛnɔ́gɔ́ gá nɛnoa, mbáá maná odɛ́dá yámɛ. Mbáá beŋé gioliminyo.
55004008	Godɔ́ɔdɔ, nokanya ná nɛnoa, nɔ́ɔnɔ go lɛ́ aá, botɛ́nɛ́ɛ bá kanɛ mesúge, nó ná lɛ́ kedínyéelú. Daadáa, usúmbí bɛsɛnɛ bá tɛ́nɛ́ɛ a ná nó nco naá buisí bá go súgudinye, caá yɔmɔ́ɔ mokáa, kanɛ́ tɔ́nɔ go biimée báaba bá gɛ́ganamɔ́ goúle gɛ́hɛ́ na gɛnɔ́ɔ́nɛ́nɔ́.
55004009	Bágáyɛ́gáamɔ́ o nco kuenye.
55004010	Dɛ́masɛ a á cíé mokáa, a báá lɛ́gá gɛɔyɔ gá nnyɛ́ganɔ, a bɛ́ɛ́ ɛ́dá naá Tesoloníke. Kɛlɛsánsɛa, mɔ́ɔ, a bɛ́ɛ́ ɛ́dá naá Gelesíi, Tíite naá Delemetíi.
55004011	Lókasɛ mokáa mɔ́ɔ a á ná síéné namɛ. Fúmbée go úle na Mélékusu, a gɛɛ́ ɛ́dá go ŋgóhigonyo naá buelí bámɛ.
55004012	Ndɛ́ dómáalú Tisíke naá Ɛ́fɛsɛ.
55004013	O ŋgúlene na gɛla gámɛ gá isió gɛ́ɛgɛ ndɔ́mɔ́ síelú naá nnyaŋá ya Kalapósɛ naá Tolóasɛ. O do bófoolío go gɔ́lɔ bakálata, dómbá dómbáa báaba bá lɔ́mɔ́ ɔ́ŋɔ́ɔlú naá bɛɔbɔ.
55004014	Udúnedune, Alɛgɛsándɛlɛ, a lɛ́ ŋŋaáalú gɛbɛ́ makɔ́nɔ́. Daadáa a ná mo gundinye obɔ moánɛ go meŋiigíe mɛ́hɛ́.
55004015	Maamɔ́ɔ moatɛ́ mo báyáŋáamɔ́ tɔ́nɔ, goakɛ́ a nuugenye gɛbɛ́ gɛbɛ́ godúmenye gɛ́cɔ́ gá Nogálɔ.
55004016	Oŋɛndɔ yá busío yɔ́ɔyɔ mmbaá dɛ́lɛ́mɛ́ná go go bɔ́bɔgɔbɔgɔ naá nɛgála, mɔtɔ a lɛ́ kanɛ go bɛ́ɛmba hɔ́ɔ ba go ɛ́ya ŋgominyo yamɛ, biimée púmú bá mba túfíe nnyimé. Ŋgáa Asaŋa a bó héehinye.
55004017	Kanɛ́ Daadáa mɔ́ɔ a mba lɛ́ namɛ, a kíndenye, mbɔ́dɔ yɛ́ɛyɛ mmbaá dúmbényée Nogálɔ nɛ́hɛ́ nuimée, goŋaá biimée báaba bá lɔ́mɔ́ bá dɛ bɛ́ɛ́mbá Beyúdene bá nó ɔ́bɔnɔ. Kɔ́ɔ a mbaá códío naá nyuudé ná ŋgoyóŋo.
55004018	Daadáa a ŋgɛ ɛ́dánáa naá busío na go mbɔgɔbɔgɔ naá magálá má ohándá miimée, a ŋgíŋenye na bogɔ́sɔ buimée naá Bufuŋe bá mmoɛná bɛ́hɛ́. Nigúmi nɛ́ lɔ́mɔ́ nɛ́hɛ́ magɛlɛ aá magɛlɛ! Aamɛnɛ.
55004019	Mbédíígínyéemú Pɛlɛsɛ́ka na Akɛ́lasɛ, tɔ́nɔ na ncíbo ya batɔ ya Onɛsɛfɔ́ɔlɛ.
55004020	Ɛláasɛ a lɛ́ lɔbɛ́nɔ́ɔlú naá Kɔlɛ́ɛntɛ, mmba síé Tolofíme naá Mílete goŋaá a mba lɛ́ a nóma.
55004021	Bágáyɛ́gáamɔ́ go úle gɛcamɛna gá gɛkɔ́nɔ́nɔ́ɔ gá isió kanɛ go bola. Ebulu, Pódɛŋɛsɛ, Línusu, Kolódɛa, na boolímínyí báaba bóncodío biimée, bá á go bédíígényée.
55004022	Ŋgáa Daadáa a bɛ́ɛmba nahɔ. A nyó boogo bɛɛnyɔ́ɔ biimée.
56001001	Yɔmɔ́ɔ Póolo, uyogóní buelí ba Asaŋa, apótɛlɛ|Apótɛlɛ (Apôtre): mɔ́ɔnyɔ Yésu Kilítu|Kilítusu (Christ): a mbaá dómá go goŋaá ŋgóhiginyo batɔ báaba Asaŋa a mbií íyídé go go mo olimonyo, bá gɔnɔ go íyime mammana go go ɔyɔ aŋa Asaŋa a lɛ́galɛgamɔ́,
56001002	bá gɔnɔ bɛa toodo odɛ́máa ya gɛɔyɔ gá kanɛ mesúge gɛ́ɛgɛ Asaŋa mɔ́ɔnyɔ a lɔ́mɔ́ a dɛ belébélée a mbaá lɛ dánáalú naá busío busío bá gobayɛga gá bɛcamɛna.
56001003	Aŋa gɛcamɛna gɛ́ mbaá háá, gɛ́hɛ́ go dúfie gɛɔyɔ moánɛ naá Nogálɔ nɛ́hɛ́ naá cɔ́mɔ yɛ́ɛyɛ a mbaá páá go goŋaá túmbeninye batɔ na bogaaga bá Asaŋa, Usódí|Usódí (Sauveur): bɛcɔ́.
56001004	Tíite, yɔmɔ́ɔ Póolo mɔ́ɔ ko ɔ́ŋɛnɔmɔ́ kálata yɛ́ɛyɛ. O lɛ́ aŋa moɔnɔ́ bamɛ go goŋaá dɛ olimonyo bɛɛcɔ́ɔ biimée Yésu Kilítu. Ŋgáa Asaŋa Isée na Yésu Kilítu Usódí bɛcɔ́, bá go boogo, bá go fáa buumbénú.
56001005	Tíite, ndɔ́mɔ́ go síelú naá Kɛlɛ́tɛ go goŋaá o yibe hɔ́ɔ go gedegedie masɔ́mɔ miimée máama má gá lɔ́mɔ́ kanɛ go bégedie, o dílimenye gɔgɔ́ aŋa ndɔ́mɔ́ go dúfényé go dúfényé, bafɛanɔ́ɔ naá tɛ́sɔnɔ sá Kɛlɛ́tɛ iŋkimée.
56001006	Mɔtɔ mɔ́ɔnyɔ bá mo iyidemú go go bɛ́ɛmba ofɛanɔ́ɔ, a sɛmɛganana go bɛ́ɛmba mɔtɔ ba kanɛ gifénée, onɔ́mɛ ba okɔ́dɔ ummue táŋɛ́, baaná bɛ́hɛ́ bá bɛ́ɛmba na ŋgɔ́bɛnɔ, bá bɛ́ɛmba boolímínyí, bá dɛ bɛ́ɛ́mbá bapalapálá.
56001007	Gó háanana nɔ́ɔnɔ go goŋaá ofɛanɔ́ɔ a bɛ́ɛmba kanɛ gifénée. Aŋa gɛnɔ́gɔ́ gá umbídígíní masɔ́mɔ má Asaŋa, a dɛ sɛmɛ́gánánáa go bɛ́ɛmba mɔtɔ ba buudé, ba gimpímímpímí, a dɛ bɛ́ɛ́mbá gɛnyóa mɔgɛ́bɔ, uŋgubí ɛsaŋɔ́, na gɛdɛ́mádɛ́má gá muinyí.
56001008	A sɛmɛganana go bɛ́ɛmba mɔtɔ mɔ́ɔnyɔ a gɛ́ndɛganamɔ́ batɔ bese bese naá mɔ́ hoóma, a lɛ́galɛga go ŋanana besé, mɔtɔ ba pɔ́ɔ́, mɔtɔ ba tɛ́nɛ́ɛ na bummúmpúu, a bɛ́ɛmba mɔ́ɔnyɔ a bánonamɔ́ odɛ́má,
56001009	a bíiŋenene sulubutu naá Nogálɔ ná mammana nɔ́ɔnɔ bá mbaá mo dúfényée. Gɔ́ɔ a gaá ná bɛáa bogaaga bá go gíndenye basɔ́gɔ́ɔ naá gɛnɔ́gɔ́ gá kúunye, a dúfie báaba bá lɔ́mɔ́ bá dɛ lɛ́gálɛ́gáa go ɔ́bɔ go goŋaá bɔ́ɔ bá lɔ́mɔ́ na gɛoba.
56001010	Ɛɛ́ɛŋ, belelí odóɛ bá dómba naá kadɛ́gadɛ́ɛ ya Beyúdene báaba bó olimonyomú Asaŋa, bɔ́ɔ bá lɔ́mɔ́ na dogálɔ dá kanɛ kɔ́ɔ na mebelébélíe.
56001011	Bá háanana go bó buige eŋgúdé, goakɛ́ bá bueŋenye ncíbo sá batɔ, bá bó húunenye moóma mɔ́ɔmɔ mó lɔ́mɔ́ mó do háánánáa go go bó nyɛ́ɛna go nobóda ná odóɛ gonóa.
56001012	Ummue mɔ́ɔnyɔ naá bɔ́ɔ, ugélí babɔ́ moatɛ́ moatɛ, a mba gálɛ́dá a amɔ́: «Bɛɛnyɔ́ɔ batɔ bá Kɛlɛ́tɛ báaba, no lɛ́ bɛcamɛna biimée baŋkanɔ́ŋkanɔ, bɛkándáa bá nnyama, banɔ́nɔ́nɔnɔ báaba bá lɔ́mɔ́ goana go manyáanya.»
56001013	Ŋgoyáamɔ́ yɛhɛ́ yɛ́ɛyɛ ɛ lɛ́ mammana. Boóma moánɛ bɔ́ɔ o sɛmɛgananamɔ́ go bó gálɛda o súŋide busío, go goŋaá bá bɛa mammana ya gioliminyo,
56001014	bá dɛ bííŋéné naá biidí bá kanɛ kɔ́ɔ bá Beyúdene, na naá bicele bá batɔ báaba bá béfíidenyemú mammana.
56001015	Boóma buimée bó lɛ́ kanɛ biílo go báaba bá lɔ́mɔ́ kanɛ biílo. Kanɛ́ boóma bá kanɛ biílo bó do báá hɔ́ɔ go báaba bá lɔ́mɔ́ na biílo, bɔ́ɔ kanɛ gioliminyo, goakɛ́ nciŋí yabɔ́ na mbééníŋínyí ya odɛ́má yábɔ́ mó lɛ́ na biílo.
56001016	Bó oya bá amɔ́ bɔ́ɔ bí íyimene Asaŋa, asáa gɔgɔ́ bá mo básáŋona naá meŋiigíe mábɔ́. Bá lɛ́ bɛbɛ́ bá batɔ, bá lala ɛdóɛ, kanɛ magɛ́nda má go ŋa boóma bá bese.
56002001	Kanɛ́ maamɔ́ɔ, Tíite, oyáa boóma bɔ́ɔbɔ aŋa mammana ya kúunye ya dogálɔ dá Asaŋa yɛ oyamɔ́.
56002002	Oyána bilunú bá banɔ́mɔtɔ́ go goŋaá bɛ́ dɛ ágá giyóló go boóma, batɔ báaba bá ŋanana moóma má goŋaá bá bó hálamanana, bá bɛ́ɛmba na mbééníŋínyí sá bese, bá bɛ́ɛmba besé naá gioliminyo, na gɛnɔ́ɔ́nɛ́nɔ́ na naá go bánona gá odɛ́má.
56002003	Oyána tɔ́nɔ bilunú bá bakɔ́dɔ go goŋaá bɔ́ ɔyɔ gɛɔyɔ gá kanɛ mekesíi, bá dɛ gálágáláa bɛbɛ́ bá dogálɔ, bá dɛ bɛ́ɛ́mbá bɛɔlɛ́ bá nɛnyóa, bá sɛmɛganana go fáanana gɛnɔ́gɔ́ gá ɛsɔ́mɔ,
56002004	go go dúfenye bɛtɔmbɔ́ɔ bá bakɔ́dɔ aŋa bɛ́ háananamɔ́ go lɛ́galɛga banɔ́mɛ bábɔ́ na baaná bábɔ́.
56002005	Bá bɛ́ɛmba na mbééníŋínyí sá bese, bá dɛ ágá oŋgíso go banɔ́mɔtɔ́ bóncoó, bá bɛ́ɛmba goana naá masɔ́mɔ mábɔ́ má ncíbo, bá bɛ́ɛmba na bɛnɔ́gɔ́ bá caŋa, bá bɛ́ɛmba na gobésiisie na ŋgɔ́bɛnɔ naá boayá bá banɔ́mɛ bábɔ́, mbɔ́dɔ ya ŋaá nogálɔ ná Asaŋa nó do bɛáa cigí.
56002006	Gíndényée tɔ́nɔ bahaŋa go goŋaá bá bɛa bɛnɔ́gɔ́ bá mbééníŋínyí naá boóma buimée,
56002007	o bɛ́ɛmba maamɔ́ɔ moatɛ́ moatɛ gieninye gá bɛnɔ́gɔ́ bá meŋiigíe, gohúunenye gáhɔ gó bɛ́ɛmba mammana na bese,
56002008	nogálɔ ná kɔ́ɔ kanɛ cigíi mbɔ́dɔ ya goŋaá obɛlɔ́bɛlɔ a nóa odóɛ, a dɛ bɛáa boóma bá go gɔnɔ gálɛda.
56002009	Oyána tɔ́nɔ bɛɔlɛ́ ŋgáa bɛ́ bésiisie nnyɔ́dɔ go cí, bɛ́ ɔ́bɛnɔ bagɔ́nɔ́ɔ bábɔ́ go buimée, bɛ́ dɛ sáŋóná boóma bɔ́ɔbɔ bagɔ́nɔ́ɔ bábɔ́ bá bó oyanɛnamɔ́.
56002010	Bá dɛ bɔ́bɔ́ŋɔ́nɛ́nɔ́ɔ moóma má bagɔ́nɔ́ɔ bábɔ́; goana bá bɛ́ɛmba na pídefide iŋkimée nabɔ́; mbɔ́dɔ ya goŋaá kúunye ya Asaŋa Usódí|Usódí (Sauveur): bɛcɔ́ ɛ gɔ́lɔ nigúmi naá boóma buimée.
56002011	Ɛɛ́ɛŋ, niibo ná Asaŋa niimée, mbɔ́gɔ́ ya gisódio go busío bá batɔ, nɛ́ mba bédúfíe.
56002012	Nɛ́ nɛ́ có dúfenyemú go goŋaá dɛ dɛ́ɛna bɛbɛ́ bá pɛ́ na bɛbɛ́ bá moóma má cí yɛ́ɛyɛ, aŋa dɛ lɔ́mɔ́ ba goŋaá dɛ ɔyɔ naá medúgú má ínoni máama na nciŋí, na botɛ́nɛ́ɛ, dɛ ŋanana moóma mɔ́ɔmɔ mó fɛɛnanɛnamɔ́ Asaŋa.
56002013	Dɛ gɛ́gana buisí bá toodo odɛ́máa yɛcɔ́, buisí moánɛ bó ŋga bɛ́ɛ́mbá goncogunde gá Ogɔ́nɔ́ɔ Asaŋa bɛcɔ́ gɔnɔ́ Usódí|Usódí (Sauveur): bɛcɔ́ Yésu Kilítu|Kilítusu (Christ): naá nigúmi.
56002014	Mɔ́ɔ a mbaá bííŋéné mɔ́ɔ moatɛ́ moatɛ go nigúe go busío bɛ́cɔ́, go go có sódio go bobɛ́ buimée a gɔnɔ có soga dɛ bɛ́ɛmba boɛ́nɔ bɔ́ɔbɔ bó mo ɔ́bɛnɔnɔmɔ́, dɛ bɛ́ɛmba báaba bá lɛ́galɛgamɔ́ go ŋanana bɛnɔ́gɔ́ bá meŋiigíe bɛcamɛna biimée.
56002015	Nɔ́ɔnɔ kanɛ́, húúnényée batɔ moóma mɔ́ɔmɔ, o bó fáanana magɛ́nda, o bébégene na nɛgaŋa niimée báaba bá lɔ́mɔ́ bá dɛ lɛ́gálɛ́gáa go ɔ́bɔ bɔ́ɔbɔ Asaŋa a go fáananamɔ́. O do dɛ́ɛ́ná mɔtɔ a dɛ go fáánɛ́ná.
56003001	Oyánɛ́náa boolímínyí go goŋaá bá bésiisie nnyɔ́dɔ go cí naá busío bá mefuŋe má gɛdɔŋɔ na bá baŋgɔ́mɔnɔ, bá bó ɔ́bɛnɔ, bá bɛ́ɛmba na bɛnɔ́gɔ́ bá meŋiigíe.
56003002	Gɔ́nɔ́ bá dɛ dúmée mɔtɔ, bá dɛ díénénée, bá hálamanana basɔ́gɔ́ɔ, bɔ́ ɔyɔ naá bopɔ́ɔ́ na batɔ biimée.
56003003	Ɛɛ́ɛŋ, bɛɛcɔ́ɔ tɔ́nɔ dɛ mba lɛ́ cóá kanɛ bɛnɔ́gɔ́ bá mbééníŋínyí, kanɛ ŋgɔ́bɛnɔ, dɛ ɛnda naá bɛbɛ́ bá pɛ́, na bɛdɛ́mádɛ́má mbɔ́dɔ iŋkimée, dɛ mba lɛ́ dɛ ɔyɔ naá bobɛ́ gadɛ́ɛ, dɛ ágana basɔ́gɔ́ɔ hɛagá go moóma mábɔ́, dɛ bɛlabɛlanɛna.
56003004	Kanɛ́ aŋa Asaŋa, Usódí|Usódí (Sauveur): bɛcɔ́, a mbaá dúfíe gɛnɔ́gɔ́ gɛ́hɛ́ gá odɛ́má na ndɛ́ga yɛhɛ́ go busío bá batɔ.
56003005	Gɔ́ɔ a mbaá có sódío go bɛlɔgɔ bɛ́cɔ́, kanɛ́ caá akɛ́ goŋaá dɛ mba lɛ́ dɛ ŋanana meŋiigíe má botɛ́nɛ́ɛ má go mo nɔ́ɔnɔnɔ, kanɛ́ goana goŋaá a mba có ɛ́ná mahana. A báá có fáá Gimmúmpúu gá Giliíli|Gimmúmpúu gá Giliíli (Saint Esprit): goŋaá a có soga bobɛ́ bɛ́cɔ́, dɛ bébíene gáandɛ́, dɛ bɛa gɛpáa gá gɛɔyɔ.
56003006	A báá có hóógío nɛhɛ́ gá Yésu Kilítu|Kilítusu (Christ):, Usódí bɛcɔ́.
56003007	Go niibo nɛ́hɛ́, a báá có íyíe bɛtɛ́nɛ́ɛ go goŋaá dɛ bɛ́ɛmba baaná bɛ́hɛ́, dɛ bɛa toodo odɛ́máa ya gɛɔyɔ gá kanɛ mesúge.
56003008	Dogálɔ dɔ́ɔdɔ ko oyanamɔ́ dɔ́ɔdɔ dó lɛ́ mammana, gɔ́ɔ gó háananamɔ́ go goŋaá o síŋgilide go dó dúfenye goŋaá báaba bó olimonyomú Asaŋa bá báfáa odɛ́má uŋkimée naá go ŋanana gá bɛnɔ́gɔ́ bá meŋiigíe. Dogálɔ dɔ́ɔdɔ dɛ húunenyemú dɔ́ dó lɔ́mɔ́ bese dó gunde dó óhigonyo batɔ.
56003009	Kanɛ́, aáŋa batɔ bá lɛ́ go cuŋí sá kanɛ mbɔ́gɔ́ɔ, o do ágá nyuudé kɔ́ɔ. O do ɛ́dá go cuŋí go ɛgɛlɛ ya bácóá, o do gáláa cáŋɔ́, o do ɛ́dá go bidíe go moóma mɔ́ɔmɔ mó bádáfamɔ́ bicele, goŋaá moóma moánɛ mó lɛ́ godugúnú, kanɛ mbɔ́gɔ́ɔ.
56003010	Aáŋa mɔtɔ a lɛ́ hɔ́ɔ mɔ́ɔnyɔ a lónconyomú boolímínyí goŋaá bá dɛ ɔ́bɛ́nɔ́nɔ́ɔ, mo lɔsɛ́nɔ́ɔmɔ́ gémmue, naá gá gáandɛ́ɛ, aáŋa a dɛ ɔ́bɔ́, mo bégúnéemú.
56003011	Íyíme go amɔ́ mbɔ́dɔ sá batɔ aŋa sɛ́ɛsɔ nɔ́ɔnɔ sɛ́ lɛ́ naá gonana, bɛlɔgɔ bábɔ́ bɛ́ dúfenye goŋaá bá lɛ́ naá gɛoba.
56003012	Aŋa nná go dómɛnamɔ́ Atɛmásɛ, ɛ́na lí, Tisíke, ŋaáa fɛaŋɔ go go nco kuenye naá Nekopolísi, goŋaá ndɔ́mɔ́ bégedíelú go dúmbie gɛcamɛna gá gɛkɔ́nɔ́nɔ́ɔ gá isió hɔ́ɔ.
56003013	Ágá bogaaga, o gedinye Sɛ́nasɛ mɔ́ɔnyɔ a lɔ́mɔ́ odílímíní bɛsɛnɛ nabɔ́ na Apolóso, oŋɛndɔ yábɔ́ bese bese, boóma bá búmmue bó do bó taŋɛ́ná.
56003014	Gó háanana goŋaá bolimóní bɛ́cɔ́ naá Kilítusu bá dómba go bámagana go ŋanana bɛnɔ́gɔ́ bá meŋiigíe, bó óhigonyo báaba bá lɔ́mɔ́ naá mbií ya boóma, bá dɛ sɛmɛ́gánánáa go ɔyɔ gɛɔyɔ gá kanɛ ŋgénéménée.
56003015	Tíite, batɔ biimée báaba bá lɔ́mɔ́ namɛ háalá bá á go bédíígényée. Có bédíígínyéemú naá Kɛlɛ́tɛ hɔ́ɔlɔ́ bolimóní bɛ́cɔ́ bá gioliminyo báaba bá có maamanamɔ́. Ŋgáa Asaŋa a nyó boogo bɛɛnyɔ́ɔ biimée.
57001001	Yɔmɔ́ɔ Póolo mɔ́ɔnyɔ naá ncíbo ya gɛaŋɔ́ go busío bá Yésu Kilítu|Kilítusu (Christ):, na Timotée, ondimóní bɛcɔ́, dɛ á go ɔ́ŋɛ́nɔ́ kálata yɛ́ɛyɛ. Maamɔ́ɔ Fɛlɛmɔ́ŋɔ, ondimóní bɛcɔ́ ba buelí mɔ́ɔnyɔ dɛ maamanamɔ́ makɔ́nɔ́,
57001002	na Apɛa, ondimóní bɛcɔ́ ba okɔ́dɔ, na Elesípe, ondimóní bɛcɔ́ ba nɛnoa, na Giimbó gá boolímínyí gɛ́ɛgɛ gɛ́ bábándamɔ́ naá mamɔ́ nnyaŋá,
57001003	Ŋgáa Asaŋa Isée bɛcɔ́ na Daadáa Yésu Kilítu bá nyó boogo, bá nyó fáa buumbénú.
57001004	Bɛcamɛna biimée bɛ́ɛbɛ mbósógolonyomú, ko béeniŋenye kunde páanana Asaŋa bamɛ bibéhiigí;
57001005	ŋgɔ́bɔnɔ bó oya bá amɔ́ o maamana boolímínyí biimée, o gɔnɔ go olimonyo Daadáa Yésu Kilítu.
57001006	Mbósógolonyo Asaŋa goŋaá gibénebiginye gɛ́ɛgɛ gɛ́ có ladamɔ́ naá gioliminyo nahɔ gɛ́ bíenye golɛnca gá besé iŋkimée yɛ́ɛyɛ dɛ bɛananamɔ́ naá gɛɔyɔ gɛ́cɔ́ naá boayá bá Kilítusu|Kilítusu (Christ):.
57001007	Ondimóní bamɛ Fɛlɛmɔ́ŋɔ, mbɔ́dɔ yɛ́ɛyɛ o maamanamɔ́ boolímínyí ɛ lɛ́ páalú bɛyaŋa makɔ́nɔ́ na magɛ́nda, goakɛ́ go á bó gúlúmínyée naá gioliminyo.
57001008	Boóma moánɛ bɔ́, akɛ́ aŋa ndɔ́mɔ́ na bufilíi buimée bá Kilítusu go páa, ko gaŋa goŋaá o ŋa boóma bɔ́ɔbɔ bó sɛmɛgananamɔ́,
57001009	kanɛ́ cɛ gaá ŋaáa nɔ́ɔnɔ, tómbamɔ́ go lɛ́galɛga go go bósógolonyo go busío bá gɛnɔ́ɔ́nɛ́nɔ́. Naá mbɔ́dɔ yɛ́ɛyɛ ndɔ́mɔ́, yɔmɔ́ɔ Póolo, gilunú gá mɔtɔ, yɔmɔ́ɔ gɔnɔ́ naá ncíbo ya gɛaŋɔ́ go busío bá Yésu Kilítu|Kilítusu (Christ):,
57001010	ko bósógolonyo go busío bá Onésime, moɔnɔ́ bamɛ ba gioliminyo mɔ́ɔnyɔ ndɔ́mɔ́ mo bíénéelú naá ncíbo ya gɛaŋɔ́.
57001011	Cóá, Onésime a dɛ á gá lɛ a go óhigonyo, kanɛ́ godɔ́ɔdɔ, a ná lɛ́ mɔ́ɔnyɔ a gaá ná go ohígínyóo, a ŋgóhiginyo tɔ́nɔ yɔmɔ́ɔ.
57001012	Ŋgaá go mo gundínyée, akɛ́ aŋa a lɔ́mɔ́ gigísi gámɛ gá odɛ́má.
57001013	Bó á lɛ bó nnɔ́ɔnɔnɔ goŋaá ndɔbɛnɔ nɛhɛ́ háalá gɛcamɛna gɛ́ɛgɛ ká lɔ́mɔ́ naá ncíbo ya gɛaŋɔ́ go busío bá Gɛnɔ́gɔ́ gá Cɔ́mɔ, a ŋgoyoyo naá undukí yáhɔ.
57001014	Kanɛ́, cɛ á gá maamánáa go ŋa boóma bá nɔ́ɔnɔ kanɛ goŋaá dɛ á húmé ukelú. Cɛ lɛ́gálɛ́gáa goŋaá o ŋa besé naá gɛgaŋa; goana naá golɛ́galɛga gáhɔ.
57001015	Gódaga, Onésime a lɔ́mɔ́ go úlúkínyéelú go moɔnɔ́ ba gɛcamɛna goŋaá a gɔnɔ nco gunde no bɛ́ɛmba nɛhɛ́ go busío buimée.
57001016	Godɔ́ɔdɔ, a dɛ báá gɔnɔ́ goana gɛɔlɛ́, kanɛ́ bese makɔ́nɔ́ a dómba gɛɔlɛ́. A lɛ́ ondimóní bɛcɔ́ ba odɛ́má naá Kilítusu, dómbá dómbáa go busío bámɛ, kanɛ́ cɛ ncó gɔnɔ go oya go busío báhɔ, mɔ́ɔ mɔtɔ, mɔ́ɔ gɔnɔ́ uŋgoolímínyí ba Kilítusu.
57001017	Kanɛ́ aáŋa go íyimene goŋaá ndɛ́ ugúle bahɔ, mo gɔ́lɔ́ɔmɔ́ aŋa o lɔ́mɔ́ ba go kɔ́lɔ yɔmɔ́ɔ.
57001018	Aáŋa a lɛ́ go ŋaáalú gɛbɛ́ gá boóma, ɛ́na lí, a go bɛananɛna boóma, o ŋgúhene yɔmɔ́ɔ.
57001019	Na ombɔ́gɔ yámɛ moatɛ́ moatɛ gɔ́ɔ ko ɔ́ŋɛnɔmɔ́ caá: Yɔmɔ́ɔ Póolo, nná go bó gundinye. Kanɛ́ maamɔ́ɔ o do bófoolío goŋaá o mbɛananɛna tɔ́nɔ ufínó, ufínó moánɛ yó lɔ́mɔ́ maamɔ́ɔ moatɛ́.
57001020	Ɛɛ́ɛŋ, ondimóní bamɛ, ŋgaá go bósógólídío, ŋŋɛɛnáamɔ́ boóma bɔ́ɔbɔ ko úhenemú bɔ́ɔbɔ go gɛnɔ́ɔ́nɛ́nɔ́ gɛ́ɛgɛ naá Daadáa, o puugie odɛ́má naá Kilítusu.
57001021	Naá gɛcamɛna gɛ́ɛgɛ ko ɔ́ŋɔnɔmɔ́, ŋgíyimene caá o gaá ŋaáa bɔ́ɔbɔ ko úhenemú. Kɔnɔ go íyimene caá o gaá ŋaáa bó dómba nɔ́ɔnɔ.
57001022	Naá gɛcamɛna gímmue eé gímmue, kedínyéemú nɛgɛlɛ́, goakɛ́ mbéeniŋenye goŋaá Asaŋa a nɔ́ ɔ́bɔ mbósógólí sɛ́nyɔ́ a ŋa goŋaá nco nyó huenye.
57001023	Ɛpafalásɛ, mɔ́ɔnyɔ dɛ lɔ́mɔ́ nɛhɛ́ naá ncíbo ya gɛaŋɔ́ go busío bá Yésu Kilítu, a á go bédíígényée.
57001024	Mélékusu, Alɛsɛtálakɛ, Dɛ́masɛ, na Lókasɛ, basɔ́gɔ́ɔ bámɛ bá buelí, bá á go bédíígényée tɔ́nɔ.
57001025	Ŋgáa niibo ná Daadáa Yésu Kilítu|Kilítusu (Christ): nɛ́ bɛ́ɛmba nɛnyɔ́.
58001001	Cóá cóá, Asaŋa a mba gálágáláa biisée bá biisée kɔ́nɔ́ɔ bɛ́cɔ́, ɛŋɛndɔ gɛca mbɔ́dɔ mbɔ́dɔ, go mbúsí|Mbúsí ya Asaŋa (Prophète): sɛ́hɛ́.
58001002	Kanɛ́ godɔ́ɔdɔ, naá medúgú má mesúgudinye máama, Asaŋa a có gálagala gá Moɔnɔ́ bɛhɛ́. Tɔ́nɔ, gá Moɔnɔ́ bɛhɛ́, a báá gedíe moóma muimée, a báá mo dílímínyée ugíndéginde ba buimée.
58001003	Bugúmigumi bá Asaŋa bó bonya naá mɔ́ɔ, a lɛ́ mammana púényí yɛhɛ́, gɛgaaga gɛ́hɛ́ gá Nogálɔ gɛ́ nona boóma buimée. Naá nnyimé ya go soga|Gɛsogona (purification): batɔ bɛlɔgɔ bábɔ́, gɔ́ɔ a mbɛɛ́ ɛ́dá lukumene naá mmoɛná, naá boayá bá ombɔ́gɔ onɔ́mɛ yá Asaŋa mɔ́ɔnyɔ a gúmemú naá buimée.
58001004	Moɔnɔ́ a mbɛ ɛ́yá gɛantáanta a báá dómbá bɛɛ́ŋgɛlɛsɛ|Ɛ́ŋgɛlɛsɛ (ange):. Gɔ́ɔ Asaŋa a mbaá mo fáá ufíno yɔ́ɔyɔ yó dómbanamɔ́ yábɔ́ ufíno.
58001005	Asaŋa a gá báasa a dɛ oyáná akɛ́ ɛ́ŋgɛlɛsɛ ummue a amɔ́: «O lɛ́ Moɔnɔ́ bamɛ, ínoni yɛ́ɛyɛ ŋgɛɛ́ ɛ́yá tɛ́ɔ.» Gó gunde: a gá báasa a dɛ gálɛ́dá go ɛ́ŋgɛlɛsɛ ummue a amɔ́: «Ka ŋgɛ ɛ́yá Isée, mɔ́ɔ ɛ ɛ́ya Moɔnɔ́ bamɛ.»
58001006	Kanɛ́ naá gɛcamɛna gɛ́ɛgɛ Asaŋa a mbaá dómá Moɔnɔ́ bɛhɛ́ ba busío naá cí, a mba gálɛ́dá a amɔ́: «Bɛɛ́ŋgɛlɛsɛ bá Asaŋa biimée bá háanana go mo búlugenye.»
58001007	Naá boayá bá bɛɛ́ŋgɛlɛsɛ a báá gálɛ́dá a amɔ́: «Asaŋa i íyienye bɛɛ́ŋgɛlɛsɛ bɛ́hɛ́ ifufu, boyogóní bɛ́hɛ́ bɛlɛ́mbɛ bá íyuke.»
58001008	Kanɛ́ go busío bá Moɔnɔ́ bɛhɛ́, a báá gálɛ́dá a amɔ́: «Asaŋa, Oŋgɛ́yɔ́ yáhɔ yá bufuŋe yó lɛ́ dábɛ́gáalú kanɛ mmanɛ́náa. Go indenye gɛdɔŋɔ gáhɔ naá botɛ́nɛ́ɛ na gidímbo gá bufuŋe.
58001009	O maamana bɔ́ɔbɔ bó lɔ́mɔ́ tɛ́nɛ́ɛ, o bɛlabɛla bobɛ́; boóma moánɛ bɔ́ Asaŋa oóo, Asaŋa bahɔ a mbaá go iyídé, a báá go fúé megúdé má bɛyaŋa go odóɛ, a báá go búlúgíe gó dómba báaba bóncodío.»
58001010	Asaŋa go gɔnɔ gálɛda a amɔ́: «Maamɔ́ɔ mɔ́ɔ Daadáa, naá mabayɛga, o mbaá gedíe cí, mmoɛná ɛ lɔ́mɔ́ buelí bá ɛmbɔ́gɔ yahɔ.
58001011	Muimée mɔ́ɔmɔ mó ná yíme, kanɛ́ maamɔ́ɔ o lɛ́ hɔ́ɔ. Ɛɛ́ɛŋ, muimée mɔ́ɔmɔ mó ná lune aŋa gɛla.
58001012	O ná mó máŋa aŋa gɛla gá isió, mó núgie aŋa gɛla. Kanɛ́ maamɔ́ɔ o lɛ́ gɔgɔ́ caŋa mmue, gɛɔyɔ gáhɔ kanɛ mmanɛ́náa.»
58001013	Asaŋa a gá báasa a dɛ oyáná akɛ́ ɛ́ŋgɛlɛsɛ ummue a amɔ́: «Ncó lukumene naá boayá bá ombɔ́gɔ onɔ́mɛ yámɛ, gó ɛ́da go éme aŋa nná ŋamɔ́ goŋaá babɛlɔ́bɛlɔ báhɔ bɛ́ ɛ́ya gɛdálɛ́ná bɛgɔ́ndɔ́ báhɔ.»
58001014	Bɛɛ́ŋgɛlɛsɛ bá lɔ́mɔ́ biliíli bɛ́ɛbɛ bɛ́ yɔgɔnɛnɔmɔ́ Asaŋa; a bɛ́ dómana go go óhigonyo báaba bá háananamɔ́ go dáŋaba gisódio.
58002001	Kɔ́ɔ bó lɔ́mɔ́, aáŋa dɛ dɛ lɛ́gálɛ́gáa go sola, ŋgáa dɛ bágódɛna bese bese cɔ́mɔ yɛ́ɛyɛ dɛ mbɔɔ́ ɔ́bɔ́nɔ́ɔ.
58002002	Ɛɛ́ɛŋ, cɔ́mɔ yɛ́ɛyɛ bɛɛ́ŋgɛlɛsɛ|Ɛ́ŋgɛlɛsɛ (ange): bá mbuú úlé na yɛ́, ɛ mba bédúfíe goŋaá ɛ lɛ́ mammana, gɔ́ɔ mɔtɔ uŋkimée mɔ́ɔnyɔ a mbaá yɛ dómbɛ́ná, a báá gundé a báá yɛ ŋaáa edúu, a mba bɛáa noséésényée nɔ́ɔnɔ nó mbaá lɛ nó háanana.
58002003	Nɛ́ɛnɛ kanɛ́ bɛɛcɔ́ɔ moatɛ́ moatɛ dɛ ŋgaá pambá go noséésényée dɛ amɔ́ dɛ sesidie mbɔ́dɔ ya gisódio aŋa yɛ́ɛyɛ náana o? Gisódio moánɛ, Daadáa mɔ́ɔ a mbaá dóáná go gɛ́ dúmenye; naá nnyimé hɔ́ɔlɔ́, báaba bá mbaá gɛ́ ɔ́bɔ́nɔ́ɔ, bá báá có dúfíe goŋaá gɛ́ lɛ́ mammana.
58002004	Asaŋa tɔ́nɔ a báá latɛ́nɛ́ná ŋgoyáamɔ́ yabɔ́ na bieninye bá gobékúke, na muune, na bɛsɛɔ mbɔ́dɔ iŋkimée, gɔnɔ́ na pááná sá Gimmúmpúu gá Giliíli|Gimmúmpúu gá Giliíli (Saint Esprit): abá abá go ndɛ́ga yɛhɛ́.
58002005	Mammana, Asaŋa a lɛ́ kanɛ go díliminye bɛɛ́ŋgɛlɛsɛ|Ɛ́ŋgɛlɛsɛ (ange): goŋaá bí indenye cí yɛ́ɛyɛ yɛ úlenemú, yɛ́ɛyɛ dɛ gálagalamɔ́ háalá. Gigísi gá Ŋgɔ́ŋɛ́ gíntió gɛ́ dúfenye daŋɛ́daŋɛ gɛ́ amɔ́:
58002006	«Asaŋa, mɔtɔ a lɛ́ ɛkádɛ goŋaá o mo béeniŋenye o? Mɔtɔ a lɛ́ ɛkádɛ goŋaá o gɔ́lɔnɔ gɛdɔmbɔ nɛhɛ́ o?
58002007	Go moɔnɔ́ ba gɛcamɛna, o báá mo siisíe, a bɛ́ɛ́ ɛ́yá sɔŋɛ go bɛɛ́ŋgɛlɛsɛ; naá nnyimé hɔ́ɔlɔ́, o báá gɔnɔ́ mo fáa nokanya ná mbúlugie na nigúmi;
58002008	o báá ágá boóma buimée naá bɛgɔ́ndɔ́ bɛ́hɛ́ cí.» Gɔ́ɔgɔ bó oyamɔ́ bá amɔ́ buimée bó lɛ́ naá bɛgɔ́ndɔ́ bɛ́hɛ́ cí, bó lɔ́mɔ́ goŋaá búmmue bó do báá hɔ́ɔ bɔ́ɔbɔ bó lɔ́mɔ́ bó do mo ɔ́bɛ́nɔ́nɔ́ɔ. Kanɛ́ godɔ́ɔdɔ, dɛ gá lɛ́ dɛ dɛ ɛ́ná goŋaá buimée bó lɛ́ naá bɛgɔ́ndɔ́ bɛ́hɛ́ cí.
58002009	Dɛ ɛ́nanamɔ́ go goŋaá, mɔ́ɔnyɔ bá mbaá mo siisíe go moɔnɔ́ ba gɛcamɛna, a bɛ́ɛ́ ɛ́yá sɔŋɛ go bɛɛ́ŋgɛlɛsɛ, Yésusu, bá mba mo fáá nokanya ná mbúlugie na nigúmi go busío bá nigúe nɛ́ɛnɛ a mbɔɔ́ ɔ́bɛ́gɔ́nɔ́ɔ na nɛ́. Bó lɔ́mɔ́ go niibo ná Asaŋa gɔ́ɔ Yésusu a mbaá nyáá nigúe go busío bá batɔ biimée.
58002010	Ɛɛ́ɛŋ, Asaŋa mɔ́ɔnyɔ a mbaá gedíe boóma buimée, gɔnɔ́ buimée bó ɔyɔmɔ́ go busío bɛ́hɛ́, a lɛ́galɛga goŋaá gɛcɛcá gá baaná gɛ́ dáŋaba nigúmi nɛ́hɛ́, bó mba lɛ́ mo nɔ́ɔlú goŋaá, a gíndie Yésusu a hóogio bosɔ́mɔ bɛ́hɛ́ na makánya máama a mbaá bɛáa, goakɛ́ Yésusu moánɛ mɔ́ɔ a lɔ́mɔ́ mbɔ́gɔ́ ya gisódio gá batɔ.
58002011	Mɔ́ɔnyɔ a sogonamɔ́ batɔ na batɔ kɛ́ báaba a bó sogonamɔ́, bá bɛanana Isée táŋɛ́ ummue, boóma moánɛ bɔ́ a lɔ́mɔ́ a dɛ nóánánáa odóɛ go go bó dɔ́ŋɛnɔ a amɔ́ bolimóní bɛ́hɛ́;
58002012	a gunde a gálagala a amɔ́: «Nná dúmeninye bolimóní bámɛ ufíno yáhɔ, naá tɛ́mádɛ́má ya nɛgósa, ko gúmenye.»
58002013	A gɔnɔ gálagala a amɔ́: «Yɔmɔ́ɔ, nná ágana odɛ́má yámɛ uŋkimée naá mɔ́ɔ», gɔnɔ́ a amɔ́: «Yɔmɔ́ɔ mɔ́ɔnyɔ olɔŋɔ na baaná báaba Asaŋa a mbaá páá.»
58002014	Kanɛ́ aŋa bó lɔ́mɔ́ goŋaá batɔ bá lɛ́ boóma búmmue na nnyɔ́dɔ na manɔ́ŋɔ́, mɔ́ɔ tɔ́nɔ caŋa mmue a mbɛ ɛ́yá mɔtɔ. Bó mbaá lɛ go goŋaá, go nigúe nɛ́hɛ́, a níŋiside mɔ́ɔnyɔ a mbaá lɛ na bogaaga bá nigúe kɔndɔ́ go cí, nɔ́ɔnɔ gó lɛ́ aá ohándá.
58002015	Bó mba lɛ́ tɔ́nɔ go goŋaá a fáŋa biimée báaba, go go díine nigúe, bá mbaá lɛ bɛɔlɛ́ bá nɛ́ gɛɔyɔ gábɔ́ giimée.
58002016	Ɛɛ́ɛŋ, a dɛ úlénée go gidúgune gá bɛɛ́ŋgɛlɛsɛ, kanɛ́ bó lɔ́mɔ́ go gidúgune gá ɛnana ya Ábalaháma|Ábalaháma (Abraham):.
58002017	Kɔ́ɔ bó mba lɛ́ bó háanana goŋaá a manɛ go ɛ́ya aŋa bolimóní go boóma buimée, a lɛ go nco bɛ́ɛmba go busío bábɔ́, ogɔ́nɔ́ɔ ba bedúmbí bɛbáágá naá Asaŋa dácɛ na ŋgɛ́na mahana, gɔnɔ́ na pídefide naá buelí bá Asaŋa go go fúgune bɛlɔgɔ bá boɛ́nɔ.
58002018	Godɔ́ɔdɔ, a lɛ́ ba go óhiginyo báaba bá lɔ́mɔ́ naá ɛsɔgɛdɔ, goakɛ́ mɔ́ɔ moatɛ́ a mba dómbá naá ɛsɔgɛdɔ na naá makánya moánɛ.
58003001	Kɔ́ɔ bó lɔ́mɔ́ bolimóní, bɛɛnyɔ́ɔ báaba no ɔ́bɛnɔnɔmɔ́ na Asaŋa mɔ́ɔnyɔ a mbaá nyó dɔ́ŋɛ́nɔ́ biimée, ágá nɔnɔ oŋgíso yɛ́nyɔ́ naá Yésusu. Mɔ́ɔ Asaŋa a mbaá dómá, goŋaá a bɛ́ɛmba ogɔ́nɔ́ɔ ba bedúmbí bɛbáágá naá gioliminyo gɛ́ɛgɛ dɛ dúmenyemú.
58003002	A lɛ́ na pídefide na Asaŋa mɔ́ɔnyɔ a mbaá mo dílímínyée naá odɛ́nɛ́ yɔ́ɔyɔ, a báá háá naá yɔ́, gɔgɔ́ aŋa Mɔ́sɛsɛ a mbaá háá naá odɛ́nɛ́ yɔ́ɔyɔ Asaŋa a mbaá mo fáá go boɛ́nɔ bɛ́hɛ́.
58003003	Nigúmi ná Yésusu nɛ́ dómbana nɛ́ɛnɛ ná Mɔ́sɛsɛ; caŋa mmue, nigúmi ná mɔtɔ mɔ́ɔnyɔ a fóagamɔ́ nnyaŋá nɛ́ dómbana nnyaŋá moatɛ́.
58003004	Mammana, nnyaŋá iŋkimée ɛ bɛanana ufúégí ba yɛ́, kɔ́ɔ ufúégí ba buimée a lɔ́mɔ́ Asaŋa.
58003005	Naá boayá bá Mɔ́sɛsɛ, a mba bɛ́ɛ́mbá na pídefide naá odɛ́nɛ́ yɔ́ɔyɔ Asaŋa a mbaá mo dílímínyée hɔ́ɔ. A báá bɛ́ɛ́mbá uyogóní go go dúmbeninye boɛ́nɔ bɛ́hɛ́ buimée bɔ́ɔbɔ Asaŋa a gálagalamɔ́.
58003006	Kanɛ́ Kilítusu a lɛ́ na pídefide moánɛ aŋa Moɔnɔ́, naá odóɛ yá boɛ́nɔ bɛ́hɛ́. Boɛ́nɔ bɛ́hɛ́ moánɛ bó lɔ́mɔ́ bɛɛcɔ́ɔ, dɛ amɔ́ dɛ bégumbenine toodo odɛ́máa na bɛyaŋa go bɔ́ɔbɔ dɛ áganamɔ́ odɛ́má yɛ́cɔ́ hɔ́ɔ.
58003007	Nɔ́ɔnɔ gɔ́ɔ, aŋa Gimmúmpúu gá Giliíli|Gimmúmpúu gá Giliíli (Saint Esprit): o oyamɔ́ a amɔ́: «Ínoni, no amɔ́ no ɔ́bɔ ukelú yá Asaŋa,
58003008	no do lelíe odɛ́má yɛ́nyɔ́, aŋa gɔ́ɔgɔ biisée bɛ́nyɔ́ bá mbaá ŋaáa. Bá báá fíídíe Asaŋa nnyimé, bá bɛ́ɛ́ ɛ́dá go go mo gogona naá giolóo gá bodɛ́agadɛ́.
58003009	Buisí bɔ́ɔbɔ biisée bɛ́nyɔ́ bá mbaá kogónáa go go ɛ́na bɔ́ɔbɔ kaá ná ŋaáa, gɔ́ɔ bá mbɛɛ́ ɛ́ná meŋiigíe mámɛ
58003010	nnyómá otíno áhandɛ́. Go busío moánɛ gɔ́ɔ mbɔɔ́ ɔ́bɛ́nɔ́ ogɛlɛ yɔ́ɔyɔ mpímí, mbáá gálɛ́dá caá: Bɛcamɛna biimée, odɛ́má yábɔ́ yó lɛ́ naá gonana; batɔ béení bá lɛ́ kanɛ go lɛnca pɛ́ sámɛ.
58003011	Mammana, ndɛ́ bálɛáalú naá mpímí caá: dɛ nɛ́ ɛ́na bese bese aáŋa bá ní íŋene naá gofuuge gámɛ.»
58003012	Bolimóní, bébeŋéemú nɔnɔ kanɛ́ goŋaá ummue naá bɛɛnyɔ́ɔ olɔŋɔ a dɛ bɛ́ɛ́mbá na gɛlalaga gá odɛ́má gá kanɛ go olimonyo gɛ́ɛgɛ gɛ́ mo ádonamɔ́ na Asaŋa ogɔ́sɔ.
58003013	Kanɛ́ gúlúménínyé gúlúménínyée nɔnɔ miisí miimée, gɛcamɛna giimée gɛ́ɛgɛ dɛ gálagalamɔ́ dɛ amɔ́ ínoni, bó ŋa goŋaá ummue naá bɛɛnyɔ́ɔ, gɛlɔgɔ gɛ́ dɛ mo belé; odɛ́má yɛ́hɛ́ yó ɛ́da go lala.
58003014	Kanɛ́ bɛɛcɔ́ɔ bábáa dɛ ɛ́yamɔ́ báaba bɛ́ ɛndamɔ́ olɔŋɔ na Kilítusu|Kilítusu (Christ):, bó úhene goŋaá dɛ bégumbenine tíŋítíŋí gó ɛ́da húme naá mesúgudinye gioliminyo gɛ́cɔ́ gɛ́ɛgɛ dɛ mbaá bɛáa naá mabayɛga.
58003015	Aŋa bó lɔ́mɔ́ ɔ́ŋɔ́ɔlú goŋaá: Ínoni, no amɔ́ no ɔ́bɔ ukelú yá Asaŋa, no do lelíe odɛ́má yɛ́nyɔ́, aŋa gɔ́ɔgɔ biisée bɛ́nyɔ́ bá mbaá ŋaáa, bá báá fíídíe Asaŋa nnyimé.
58003016	Baánɛ́ɛ kanɛ́ bá mbɔɔ́ ɔ́bɔ́nɔ́ɔ bá báá gundé bá báá suúu go fíidie gá Asaŋa nnyimé o? Ábɔ caá gɔgɔ́ bɔ́ɔ báaba Mɔ́sɛsɛ a mbaá bó húmíe naá gɛdɔŋɔ gá Egíbítene|Egíbítene (Egypte): o?
58003017	A mbɔɔ́ ɔ́bɛ́nɔ́ kanɛ́ baánɛ́ɛ mpímí go nnyómá otíno áhandɛ́ o? Ábɔ caá gɔgɔ́ bɔ́ɔ biiménénée báaba bá mbaá ŋaáa gɛlɔgɔ, bá báá fúé púmú naá giolóo gá bodɛ́agadɛ́ o?
58003018	Go busío bá baánɛ́ɛ gɔ́ɔ a mbaá bálɛáa a amɔ́, bá dɛ ŋgí íŋene naá mɔ́ gofuuge o? Ábɔ caá gɔgɔ́ bɔ́ɔ báaba bá mbaá mo ŋaáa edúu o?
58003019	Gɔ́ɔ dɛ ɛ́nanamɔ́ dɛ amɔ́, bá lɛ́ kanɛ go íŋene naá mɔ́ gofuuge go gɛlalaga gábɔ́ gá odɛ́má.
58004001	Gɔ́ɔ, gɛcamɛna giimée gɛ́ɛgɛ tánɔ ya Asaŋa ya go íŋene naá gofuuge gɛ́hɛ́ ɛ gá nonamɔ́, dɛ lɛ́ na bofoá bá goŋaá ummue naá bɛɛnyɔ́ɔ a dɛ síéné go boayá kanɛ go íŋene kɔ́ɔ.
58004002	Mammana, dɛ mba bɛáa Gɛnɔ́gɔ́ gá Cɔ́mɔ caŋa mmue aŋa bɔ́ɔ báaba bá mbaá lɛ naá giolóo gá bodɛ́agadɛ́. Kanɛ́ Gɛnɔ́gɔ́ gá Cɔ́mɔ moánɛ gɛ́ lɛ́ kanɛ go bó dúgune go boóma, goakɛ́ báaba bá mbaá gɛ́ ɔ́bɔ́nɔ́ɔ, bá lɛ́ kanɛ go gɛ́ oliminyo.
58004003	Kanɛ́ bɛɛcɔ́ɔ báaba dɛ lɔ́mɔ́ fídéelú aŋa gɛ́ oyamɔ́, dɛ ní íŋene naá gofuuge anáa a mboó oyɛ́dá a amɔ́: «Mammana, ndɛ́ bálɛáalú naá mpímí caá: dɛ nɛ́ ɛ́na bese bese aáŋa bá ní íŋene naá gofuuge gámɛ.» Asáa gɔgɔ́ Asaŋa a mba maná buelí bɛ́hɛ́ buimée púmú naá gobesie gá cí.
58004004	Mammana, bó lɛ́ ɔ́ŋɔ́ɔlú hoóma hóntió naá kálata ya Asaŋa goŋaá: «Gɔ́ɔ Asaŋa a dúugidemú naá buisí bá gátáanɔ na gáandɛ́ɛ go buelí bɛ́hɛ́ bɔ́ɔbɔ a mbaá yɔgɔ́nɔ́ɔ.»
58004005	Naá hoóma hóntió naá kálata mmue eé mmue, bó lɛ́ ɔ́ŋɔ́ɔlú tɔ́nɔ goŋaá: «Aáŋa bá ní íŋene naá gofuuge gámɛ.»
58004006	Kanɛ́ aŋa bó lɔ́mɔ́ gedíelú goŋaá bóncodío bá ní íŋene, báaba bá mbaá dóáná go bɛa Gɛnɔ́gɔ́ gá Cɔ́mɔ, bá báá lɔbɛ́nɔ́ kanɛ go íŋene go busío bá gɛlalaga gábɔ́ gá odɛ́má;
58004007	ínoni, Asaŋa go gɔnɔ dána buisí naá gogálɛda gɛ́hɛ́ gɛcamɛna makɔ́nɔ́ naá nnyimé, naá kálata ya Défidi|Défidi (David): yɛ́ɛyɛ dɛ báá ná manɛ́ go buŋe hɔ́ɔ dɛ amɔ́: «Ínoni, no amɔ́ no ɔ́bɔ ukelú yá Asaŋa, no do lelíe odɛ́má yɛ́nyɔ́.»
58004008	Mammana aáŋa gɔ́ɔ Yosué|Yosué (Josué): a mbɛɛ́ ɛ́dá nabɔ́ naá hoóma há gofuuge, gásɛ́ Asaŋa a lɛ́ kanɛ go gɔnɔ gálagala naá nnyimé hɔ́ɔlɔ́ go buisí búncodío.
58004009	Gɔ́ɔ Asaŋa a fáananamɔ́ boɛ́nɔ bɛ́hɛ́ gofuuge go buisí bá sábadɛ caŋa mmue aŋa mɔ́ɔ a mbaá fuugídé naá buisí moánɛ.
58004010	Mammana mɔtɔ mɔ́ɔnyɔ i íŋenemú naá gofuuge gá Asaŋa, mɔ́ɔ tɔ́nɔ a fuuge go buelí bɛ́hɛ́ aŋa Asaŋa a mbaá fuugídé go bɔ́ɔbɔ bɛ́hɛ́.
58004011	Ŋgáa dɛ bágáyɛga kanɛ́ go íŋene naá hoóma há gofuuge moánɛ, go goŋaá golala gá odɛ́má gó do ídíe mɔtɔ naá goyíme aŋa gó mbaá lɛ go biisée kɔ́nɔ́ɔ bá biisée bɛ́cɔ́.
58004012	Nogálɔ ná Asaŋa nó lɛ́ nogɔ́sɔ gɔnɔ́ na bogaaga makɔ́nɔ́, no dɛ́a nó dómbana kalafɔ ya mɔnɔ maayá miimée máandɛ́. Nó íŋenene sulubutu naá odɛ́má gúunú, na naá ŋgoŋa na mɔfɔŋɔfɔŋɔ; nó bide golɛ́galɛga na mbééníŋínyí sá odɛ́má.
58004013	Gigedie gá go nó bɔ́ɔsɛgɛnɔ gɛ́ dɛ báá; buimée bó lɛ́ balɛ́ŋɛ́ balɛŋɛ naá busío bá nɔ́. Na nɔ́ gɔ́ɔ dɛ ŋgoó oyáa bɛsɛnɛ bɛ́cɔ́.
58004014	Aŋa bó lɔ́mɔ́ goŋaá dɛ bɛanana udúmbí bɛbáágá ba ogɔ́nɔ́ naá Asaŋa, mɔ́ɔ a lɔ́mɔ́ Yésusu, Moɔnɔ́ ba Asaŋa mɔ́ɔnyɔ a mbií íŋéné naá mmoɛná gúunú, mammana, ŋgáa dɛ bégumbenine gioliminyo gɛ́ɛgɛ dɛ dúmenyemú.
58004015	Dɛ dɛ bɛanánáa Ufuŋe yá udúmbí bɛbáágá naá Asaŋa yɔ́ɔyɔ yó lɔ́mɔ́ yó do bósó ba go lɔbɛnɔ kanɛ go ɔ́bɔ nogánágana nɛ́cɔ́; yó mba bɛáa ɛsɔgɛdɔ mbɔ́dɔ iŋkimée aŋa bɛɛcɔ́ɔ, kanɛ́ mɔ́ɔ, a lɛ́ kanɛ go ŋa gɛlɔgɔ.
58004016	Ŋgáa dɛ báyɛkɛna kanɛ́ na mbémineminie iŋkimée naá oŋgɛ́yɔ́ yá niibo ná Asaŋa, go goŋaá a có ɛ́na mahana, dɛ ɛ́na bese naá oŋgíso yɛ́hɛ́, a gunde a có dúgune naá gɛcamɛna gɛ́ɛgɛ gɛ́ háananamɔ́.
58005001	Kɔ́ɔ, udúmbí bɛbáágá|Gɛbáágá (sacrifice): ba ogɔ́nɔ́ uŋkimée naá Asaŋa mɔ́ɔnyɔ bí iyidemú naá kadɛ́gadɛ́ɛ ya batɔ, a lɛ́ dílímínyéelú go busío bá batɔ go gɛɔyɔ gábɔ́ gɛ́ɛgɛ na Asaŋa. Buelí bɛ́hɛ́ bó lɔ́mɔ́ go íŋenene Asaŋa pááná na bɛbáágá go bɛlɔgɔ.
58005002	A lɛ́ naá odɛ́nɛ́ yá go lɛnca biiménénée báaba bá lɔ́mɔ́ bá dɛ íyíménée mammana ya pɛ́, bá gunde bá nanogana, goakɛ́ a lɛ́ mɔ́ɔ moatɛ́ tɔ́nɔ na bonɔ́nɔ́ bá nnyɔ́dɔ maayá miimée aŋa bɔ́ɔ.
58005003	Go busío moánɛ, a háanana go íŋenene bɛbáágá go bɛlɔgɔ, go gɛondá gɛ́hɛ́ gá moatɛ́ moatɛ, gɔnɔ́ tɔ́nɔ go busío bá boɛ́nɔ.
58005004	Mɔtɔ moatɛ́ moatɛ a dɛ bósó go bédílimenye naá odɛ́nɛ́ yá nigúmi moánɛ, Asaŋa mɔ́ɔ a dɔ́ŋɔnɔmɔ́, aŋa bó mbaá bɛ́ɛ́mbá go busío bá Álɔŋɔ|Álɔŋɔ (Aaron):.
58005005	Caŋa mmue na Kilítusu|Kilítusu (Christ):, a lɛ́ kanɛ go báfáa mɔ́ɔ moatɛ́ moatɛ nigúmi go go ɛ́ya Ufuŋe yá udúmbí bɛbááagá naá Asaŋa. Mɔ́ɔnyɔ a mbaá mo oyana a amɔ́: «O lɛ́ Moɔnɔ́ bamɛ, ínoni, ŋgɛɛ́ ɛ́yá tɛ́ɔ», mɔ́ɔ a mbaá mo fáá odɛ́nɛ́ moánɛ.
58005006	Bó lɛ́ nɔ́ɔ caŋa mmue na nogálɔ gɔnɔ́ nɔ́ɔnɔ nó lɔ́mɔ́: «O lɛ́ udúmbí bɛbáágá naá Asaŋa go bɛcamɛna biimée, naá nogɔgɔ́ ná Mɛlɛkɛsɛdɛ́gɛ|Mɛlɛkɛsɛdɛ́gɛ (Melkisédeq):.»
58005007	Aŋa Yésusu a mbaá lɛ naá cí, a mba bósógólónyóo, a yɛ́bɛnayɛbɛna ukelú ogɔ́nɔ́ gɔnɔ́ na mbií, mɔ́ɔnyɔ a mbaá lɛ na bogaaga bá go mo sódio go nigúe. Asaŋa a mba mo ɔ́bɔ́, goakɛ́ a mba lɛ́ a mo hálamanana.
58005008	Gɔgɔ́ akɛ́ aŋa a mbaá lɔmɔ́ Moɔnɔ́ ba Asaŋa, a mba hóónáa ŋgɔ́bɛnɔ naá gɛɔ́bɛgɔ giimée gɛ́ɛgɛ a mbaá bɛáa.
58005009	Aŋa Asaŋa a mbaá maná buimée bɔ́ɔbɔ a mbaá gedíe go busío bɛ́hɛ́, Yésusu go ɛ́ya usódí go bɛcamɛna biimée go busío bá báaba bá mo ɔ́bɛnɔnɔmɔ́.
58005010	Asaŋa a báá mo dílímínyée naá odɛ́nɛ́ yá Ufuŋe yá udúmbí bɛbáágá naá Asaŋa naá nogɔgɔ́ ná Mɛlɛkɛsɛdɛ́gɛ.
58005011	Naá bosɔ́mɔ bɔ́ɔbɔ, dɛ bɛanana gɛcɛcá gá moóma gá go nyó oyanɛna, kanɛ́ mó lɛ́ ndɔlɛ go falona gá mɔ́, goakɛ́ goɔ́bɔnɔ gɛ́nyɔ́ gó do báá fɛaŋɔ.
58005012	Gásɛ́ fueké, no ná lɛ́ naá odɛ́nɛ́ yá muloodio go basɔ́gɔ́ɔ; kanɛ́ ɛ́ná nɔnɔ aŋa no lɔ́mɔ́ naá odɛ́nɛ́ yá go gɔnɔ nyó húunenye moóma má busío busío naá nogálɔ ná Asaŋa. Naá goŋaá bá nyó fáa manyáanya, no gá lɔ́mɔ́ naá odɛ́nɛ́ yá go nyó fáanana mabáanyɛ.
58005013	Uŋkimée mɔ́ɔnyɔ a gá lɔ́mɔ́ naá mabáanyɛ, a dɛ lɛncánáa nogálɔ ná tɛ́nɛ́ɛ, goakɛ́ a gá lɛ́ moɔnɔ́ odɔmbɔ́.
58005014	Bagɔ́nɔ́ bɔ́ɔ bá nyáananamɔ́ manyáanya, goakɛ́ naá gɛɔyɔ gábɔ́, bá báá go hóona go lɛncana moóma má besé na má mobɛ́.
58006001	Go busío moánɛ, ŋgáa dɛ dɔmbɔ go hóona moóma má busío busío mɔ́ɔmɔ mó núunemú Kilítusu|Kilítusu (Christ):, dɛ goma naá kúunye ya bagɔ́nɔ́, dɛ dɛ gundé gúndée go go góna mogoná mɔ́ɔmɔ mó lɔ́mɔ́ aŋa: gofíidie nnyimé go meŋiigíe máama má ɛ́danamɔ́ na mɔtɔ naá nigúe, gooliminyo gá Asaŋa,
58006002	gohúunenye gá mbɔ́dɔ mbɔ́dɔ sá biyuminye, na godálana gá batɔ ɛmbɔ́gɔ, púfuge ya begúe, na gosómbana gá batɔ bɛsɛnɛ go busío buimée.
58006003	Asaŋa a amɔ́ a có fáa bogaaga, boóma bɔ́ɔbɔ dɛ gaá ná ŋaáa bɔ́bɔ́ɔ.
58006004	Bó lɛ́ kanɛ́ ndɔlɛ go busío buimée goŋaá batɔ báaba bá báá ná manɛ́ go bɛa gise, bá bɔ́ɔ́ ɔ́bɛ́dɛ́nɔ́ pááná ya Asaŋa, bá báá dáŋábá Gimmúmpúu gá Giliíli|Gimmúmpúu gá Giliíli (Saint Esprit):,
58006005	bá bɔ́ɔ́ ɔ́bɔ́ gosɛma na gɛnɔ́gɔ́ gá nogálɔ ná Asaŋa, na magaaga má cí máama má úlenemú.
58006006	Bá amɔ́ bá gɔnɔmɔ́ nco go inye Asaŋa, bó lɛ́ ndɔlɛ go busío buimée goŋaá bá gɔnɔ góŋona gɛɔyɔ gábɔ́, goakɛ́ bá gɛ́ ɛ́dana naá busío go bɔ́ɔ moatɛ́, bá gɔnɔ gilene Moɔnɔ́ ba Asaŋa naá kolósi, bá mo dambɛgana go cigí sá batɔ.
58006007	Gɔ́ɔgɔ nobólá nó naananamɔ́ gɛcamɛna giimée, cí ɛ mɛna miimpo má nɔ́; ɛ lɛ go ɛ́da go besenye magónɛ́dá máama mó oyoyomú uyogóní. Hɔ́ɔlɔ́ gɔ́ɔ Asaŋa a yɛ fonamɔ́.
58006008	Kanɛ́ yɛ amɔ́ yɛ ɛ́da go besenye tudú sá cɛ́ndɛ́ na sá ɛmandɔ, ɛ lɛ́ godugúnú. Ɛ lɛ́ mekúígíi goŋaá bá yɛ yɔmɛnɔ; gosúgudinye gá yɛ́ gó lɔ́mɔ́ golɔ́kɔ naá íyuke.
58006009	Kanɛ́ bɛɛnyɔ́ɔ, bolimóní bá odɛ́má, akɛ́ aŋa dɛ gálagalamɔ́ náana, dɛ lɛ́ na toodo odɛ́máa goŋaá, no lɛ́ naá pɛ́ ya bese yɛ́ɛyɛ ɛ lɔ́mɔ́ gisódio.
58006010	Mammana Asaŋa a lɛ́ gɛtɛ́nɛ́ɛ; a dɛ báá bá go bófoolio buelí bɛ́nyɔ́ na gɛnɔ́ɔ́nɛ́nɔ́ gɛ́ɛgɛ no mbaá dúfíe go ufíno yɛ́hɛ́, aŋa gɔ́ɔgɔ no mbaá bííŋéné go go yɔgɔnɛnɔ boolímínyí cóá cóá, akɛ́ godɔ́ɔdɔ.
58006011	Ndɛ́ga yɛcɔ́ ɛ lɔ́mɔ́ goŋaá, uŋkimée naá bɛɛnyɔ́ɔ a ága bogaaga búmmue eé búmmue go goŋaá naá mesúgudinye no dáŋaba buimée bɔ́ɔbɔ no áganamɔ́ odɛ́má yɛ́nyɔ́ kɔ́ɔ.
58006012	Dɛ dɛ maamánáa goŋaá no bɛ́ɛmba bɛnɔ́nɔ́, kanɛ́ no bienene gɛgɔ́ndɔ́ gá báaba go gioliminyo gábɔ́ na ɛbágóɛga hábɔ́, bá dáŋabanamɔ́ besé sɛ́ɛsɛ Asaŋa a mbaá dáná.
58006013	Gɔ́ɔgɔ Asaŋa a mbaá dánɛ́ná Ábalaháma|Ábalaháma (Abraham):, a mba bálɛáa go ufíno yɛ́hɛ́ yá moatɛ́ moatɛ, goakɛ́ mɔtɔ untió ba go mo dómba a dɛ mbáa lɛ hɔ́ɔ goŋaá a bálɛa go ufíno yá onyɔ moánɛ.
58006014	A mba gálɛ́dá a amɔ́: «Mammana, mammana, nná go sugune gɛfona, ko fáa ɛnana kanɛ ombanɔ.»
58006015	Ábalaháma go bágóɛga go go gɛ́gana tánɔ moánɛ, gɔ́ɔ a yɛ ɛ́namɔ́ ɛ báá bóhóógío.
58006016	Batɔ bá bálɛanana go ufíno yá gɛkɔ́nɔ́nɔ́ɔ gá mɔtɔ gɛ́ɛgɛ gɛ́ bó dómbanamɔ́; hɔ́ɔlɔ́ cuŋí incodío ɛ dɛ báá gɔnɔ́, goŋaá bɔ́ ɔ́bɛnɔnɔ na mbálɛa yɛ́ɛyɛ tɛ́fá moánɛ ɛ fáananamɔ́.
58006017	Aáŋa Asaŋa a mba gálɛ́dá nɔ́ɔnɔ a báá bálɛáa, bó mbaá lɛ goŋaá a dúfie báaba a mbaá bó dánɛ́ná goŋaá tánɔ yɛhɛ́ ɛ lɛ́ kanɛ nnúgínyée.
58006018	Kɔ́ɔ moóma mó lɛ́ móandɛ́ mɔ́ɔmɔ mó lɔ́mɔ́ kanɛ nnúgínyée: mbele naá boayá bá Asaŋa ɛ dɛ báá kɔ́ɔ. Moóma mɔ́ɔmɔ mɔ́ mó có gúlumenyemú makɔ́nɔ́, bɛɛcɔ́ɔ báaba dɛ mbaá fíídíe nnyimé go buimée, go go bɛa mbémineminie yɛ́ɛyɛ ɛ lɔ́mɔ́ dánáalú.
58006019	Mbémineminie moánɛ ɛ nona gɛɔyɔ gɛ́cɔ́ sibisibi aŋa gidílímínyí sitíme; yɛ íŋenene gúunú ɛ báca sanda ya goodo ya Nnyaŋá ya Asaŋa ya mmoɛná,
58006020	anáa Yésusu a mbaá dóánánáa a bíí íŋéné go busío bɛ́cɔ́, mɔ́ɔ a lɔ́mɔ́ Ufuŋe yá udúmbí bɛbáágá naá Asaŋa go bɛcamɛna biimée naá nogɔgɔ́ ná Mɛlɛkɛsɛdɛ́gɛ|Mɛlɛkɛsɛdɛ́gɛ (Melkisédeq):.
58007001	Mɛlɛkɛsɛdɛ́gɛ|Mɛlɛkɛsɛdɛ́gɛ (Melkisédeq): bendiemi, ufuŋe yá Sálɛmɛ, udúmbí bɛbáágá naá Asaŋa ba Páábɔ́ naá Mmoɛná Héení, mɔ́ɔ a mbɛɛ́ ɛ́dá giluméní na Ábalaháma|Ábalaháma (Abraham): go goncogunde gɛ́hɛ́ gá nɛnoa na mefuŋe. Mɛlɛkɛsɛdɛ́gɛ go fona Ábalaháma.
58007002	Mɔ́ɔ, Ábalaháma a mbaá mo fáá gɛɔdɔ́ɔ gá buimée bɔ́ɔbɔ a mbaá gɔ́lɔ́ naá nɛnoa. Moatɛ́, Mɛlɛkɛsɛdɛ́gɛ a lɛ́ ufíno yɔ́ɔyɔ yó lɔ́mɔ́ naá cí goŋaá, «ufuŋe yá botɛ́nɛ́ɛ»; a lɛ́ gɔnɔ́ tɔ́nɔ ufuŋe yá Sálɛmɛ, nɔ́ɔnɔ gó lɛ́ aá, «ufuŋe yá buumbénú».
58007003	A lɛ́ kanɛ isée, kanɛ nnyeedíi, kanɛ mbɔ́sɔmɔ, kanɛ medúgú mɛ́hɛ́ má go bébíene, kanɛ medúgú má gɛɔyɔ gɛ́hɛ́ go mana; kanɛ́ a lɔ́mɔ́ gieninye gá Moɔnɔ́ ba Asaŋa mɔ́ɔnyɔ a báasamɔ́ udúmbí bɛbáágá go bɛcamɛna biimée.
58007004	Núúnée nɔnɔ bogɔ́nɔ́ɔ bá Mɛlɛkɛsɛdɛ́gɛ! Ábalaháma mɔ́ɔnyɔ isée kɔ́nɔ́ɔ ba biisée bá boɛ́nɔ bá Ɛ́sɛlahɛ́ɛlɛ a mba mo fáá gɛmánya gá gɛɔdɔ́ɔ gá bodáŋɔ bɔ́ɔbɔ a mbaá gɔ́lɔ́nɔ́ɔ naá nɛnoa.
58007005	Kanɛ́, aŋa gicele gɛ́ oyamɔ́, baaná bá Léfi báaba bá yɔgɔnɔmɔ́ buelí bá budúmbí bɛbáágá naá Asaŋa, bɔ́ɔ bá bɛananamɔ́ bogaaga bá go olona gɛɔdɔ́ɔ gá bonɔ́mɛ naá boɛ́nɔ bɔ́ɔbɔ, bolimóní bábɔ́; asáa gɔgɔ́ bɔ́ɔ biimée ɛnana ya Ábalaháma.
58007006	Mɛlɛkɛsɛdɛ́gɛ mɔ́ɔnyɔ a lɔ́mɔ́ a dɛ báá banáalú naá mbɔ́sɔmɔ sábɔ́, a báá foná kanɛ́ mɔ́ɔnyɔ a mbaá bɛáa tánɔ sá Asaŋa. Ábalaháma a báá mo fáá gɛɔdɔ́ɔ gá bonɔ́mɛ.
58007007	Mammana, ogɔ́nɔ́ɔ mɔ́ɔ a fonamɔ́ ba sɔŋɛ.
58007008	Kɔ́ɔ baaná bá Léfi báaba bó olonamɔ́ gɛɔdɔ́ɔ gá bonɔ́mɛ, bá lɛ́ batɔ báaba bá gúenenemú, kanɛ́ háalá, Ŋgɔ́ŋɛ́ yɛ oya daŋɛ́daŋɛ yɛ amɔ́ mɔ́ɔnyɔ ɔ ɔyɔ.
58007009	Dɛ lɛ́ bá go oyɛda go busío bá Ábalaháma dɛ amɔ́, akɛ́ Léfi mɔ́ɔnyɔ a mbaá lɔmɔ́ o olona gɛɔdɔ́ɔ gá bonɔ́mɛ, mɔ́ɔ tɔ́nɔ, a mba lɛ́ a soanana gɛɔdɔ́ɔ.
58007010	Mammana, akɛ́ aŋa Léfi a mbaá ŋá a gá lɛ́ a dɛ bébíéné naá gɛcamɛna gɛ́ɛgɛ Ábalaháma a mbaá luméné na Mɛlɛkɛsɛdɛ́gɛ, a mba ŋá a ná lɛ́ naá manɔ́ŋɔ́ mɛ́hɛ́.
58007011	Ndɛ́ga ya Asaŋa ɛ dɛ mbáa lɛ ba go bóhóogio mammana na buelí bá budúmbí bɛbáágá naá Asaŋa bɔ́ɔbɔ ncíbo ya Boya Léfi ɛ mbaá lɛ ɛ yɔgɔnɔ. Bɔ́ɔ bá mba lɛ́ bá yɔgɔnɔ go mbɔ́gɔ́ ya gicele gɛ́ɛgɛ bá mbaá fáá boɛ́nɔ. Aáŋa bó mba lɛ́ nɔ́ɔnɔ, gásɛ́ udúmbí bɛbáágá naá Asaŋa uncodío a lɛ́ kanɛ go bologa naá nogɔgɔ́ ná Mɛlɛkɛsɛdɛ́gɛ|Mɛlɛkɛsɛdɛ́gɛ (Melkisédeq):; bá mbaá lɛ ba go mo iyide naá nogɔgɔ́ ná Álɔŋɔ|Álɔŋɔ (Aaron):.
58007012	Godúmbie gá buelí bá budúmbí bɛbáágá naá Asaŋa naá ɛmbɔ́gɔ incodío, gó úlene kanɛ cuŋí na gonúgie gá gicele.
58007013	Gɔ́ɔ, mɔ́ɔnyɔ Ŋgɔ́ŋɛ́ sɛ́ gálagalamɔ́ go busío bɛ́hɛ́ háalá, ɔ ɔ́bɛnɔnɔ na nigúli nɛ́ɛnɛ akɛ́ mɔtɔ ummue kɔ́ɔ bá gá báasamɔ́ bá dɛ mo iyídé go go yɔgɔnɔ naá gɛdálɛ́ná|Gɛdálɛ́ná (autel):.
58007014	Dɛ íyimene bese na bese dɛ amɔ́ Daadáa bɛcɔ́ ɛ ɛ́damɔ́ go úlene naá nigúli ná Yóda, kanɛ́ Mɔ́sɛsɛ naá bakálata bɛ́hɛ́, a gá báasa a dɛ oyɛ́dá a amɔ́, mɔtɔ ummue naá nigúli moánɛ a lɛ́ ba go yɔgɔnɔ buelí bá budúmbí bɛbáágá naá Asaŋa.
58007015	Ŋgoyáamɔ́ gɔnɔ́ yɛ́ɛyɛ ɛ dúfenyemú nɔ́ɔ daŋɛ́daŋɛ yɛ́yɛ́ɛ yɛ amɔ́: udúmbí bɛbáágá naá Asaŋa uncodío mɔ́ɔnyɔ a lɔ́mɔ́ bológáalú a lɛ́ gieninye gá Mɛlɛkɛsɛdɛ́gɛ.
58007016	A lɛ́ kanɛ go bɛ́ɛmba udúmbí bɛbáágá naá Asaŋa aŋa gicele gá batɔ gɛ oyamɔ́, kanɛ́ bó lɔ́mɔ́ go bogaaga bá gɛɔyɔ gɛ́ɛgɛ gɛ́ lɔ́mɔ́ kanɛ mmanɛ́náa.
58007017	Ŋgɔ́ŋɛ́ sɛ́ɛsɛ sɛ́ oya go busío bɛ́hɛ́ sɛ́ amɔ́: «O lɛ́ udúmbí bɛbáágá naá Asaŋa go bɛcamɛna biimée, naá nogɔgɔ́ ná Mɛlɛkɛsɛdɛ́gɛ.»
58007018	Háalá gɔ́ɔ dɛ ɛ́namɔ́ manɛ́ goŋaá Asaŋa a mbu úlíe gicele gá cóá, goakɛ́ gɛ́ mba lɛ́, gɛ́ kanɛ bogaaga, gɛ́ gɛ́ dɛ dúgúnée mɔtɔ go boóma.
58007019	Gɛ́ lɛ́ kanɛ go hóogio goŋaá mɔtɔ a húme gɛtɛ́nɛ́ɛ naá busío bá Asaŋa. Dɛ lɛ go gɔnɔ go ɛ́na goŋaá, godɔ́ɔdɔ Asaŋa a á có fáá sótáa ya mbémineminie yɛ́ɛyɛ ɛ có fáananamɔ́ bogaaga bá go mo báyɛkɛna.
58007020	Gɔnɔ́, bó lɛ́ kanɛ go báŋa hɔ́ɔlɔ́ Asaŋa a gá lɛ́ kanɛ go bálɛa. Batɔ báaba bóncodío bá mbɛ ɛ́yánáa bedúmbí bɛbáágá naá Asaŋa kanɛ gobálɛa moánɛ.
58007021	Yésusu mɔ́ɔ, a mbɛ ɛ́yá udúmbí bɛbáágá naá Asaŋa go mbálɛɛná yɛhɛ́, gɔ́ɔgɔ a mbaá mo oyáná a amɔ́: «Yɔmɔ́ɔ Daadáa ŋgaá bálɛáa, cɛ gɔnɔ́ gundene na nnyimé na dogálɔ dámɛ; ndɔ́mɔ́ caá: O lɛ́ udúmbí bɛbáágá naá Asaŋa go bɛcamɛna biimée.»
58007022	Hɔ́ɔlɔ́ gɔ́ɔ Yésusu ɛ ɛ́yamɔ́ sótáa ya tánɔ ya gɛlada bugúle|Gɛlada bugúle (Alliance):.
58007023	Gɔnɔ́, báaba bóncodío bá lɛ́ gɛca báaba bá mbɛɛ́ ɛ́yánáa bedúmbí bɛbáágá naá Asaŋa, goakɛ́ nigúe nɛ́ mba lɛ́ nɛ́ bó legene goŋaá onyɔ moánɛ a dɛ lɔbɔ́ naá odɛ́nɛ́ moánɛ.
58007024	Kanɛ́ mɔ́ɔ, gɔ́ɔgɔ a líhemú go bɛcamɛna biimée, buelí bɛ́hɛ́ bá budúmbí bɛbáágá naá Asaŋa bó lɛ́ kanɛ mmanɛ́náa.
58007025	Go busío moánɛ, a lɛ́ naá odɛ́nɛ́ yá go sódio púmúpúmúu, báaba bá dómbanamɔ́ gɛ́hɛ́ go go báyɛkana Asaŋa, goakɛ́ a lɛ́ gɔgɔ́ ogɔ́sɔ go go gaŋɛmɛdana go busío bábɔ́.
58007026	Yésusu a lɛ́ kanɛ́ mammana udúmbí bɛbáágá ba ogɔ́nɔ́ naá Asaŋa, mɔ́ɔnyɔ a háananamɔ́ nɛcɔ́. A lɛ́ gimmúmpúu, kanɛ giédie, a dɛ lɔgɔ́ɔ, a lɛ́ yáŋónáalú na bologílógí, búlúgíelú naá mmoɛná gúunú.
58007027	Mɔ́ɔ, a dɛ fáánánáa bɛbáágá|Gɛbáágá (sacrifice): naá mbɔ́dɔ ya bagɔ́nɔ́ɔ bá bedúmbí bɛbáágá naá Asaŋa báaba bóncodío. Bɔ́ɔ bá fáanana bɛbáágá miisí miimée, manɛ́ go bɛlɔgɔ bábɔ́ bá moatɛ́, naá nnyimé hɔ́ɔlɔ́ kanɛ́ go bɛ́ɛbɛ bá boɛ́nɔ. Mɔ́ɔ, a mba fáá gɛbáágá gémmue na gémmue go busío buimée, a báá bííŋéné mɔ́ɔ moatɛ́ moatɛ.
58007028	Bagɔ́nɔ́ɔ bá bedúmbí bɛbáágá naá Asaŋa báaba bá bó dílimenyemú aŋa gicele gɛ́ oyamɔ́, bá lɛ́ batɔ bá bɛnamá kanɛ bogaaga. Kanɛ́, mɔ́ɔnyɔ Asaŋa a mbaá dílímínyée ogɔ́nɔ́ɔ ba bedúmbí bɛbáágá naá Asaŋa na mbálɛɛná yɛ́ɛyɛ a mbaá bálɛáa, hɔ́ɔlɔ́ gicele gɛ́ báá gó dóana go húme, a lɔ́mɔ́ Moɔnɔ́ bɛhɛ́ ba moatɛ́. Asaŋa a mba mo íyíe gɛtɛ́nɛ́ɛ go busío buimée.
58008001	Gɛantáanta gá boóma gá ndénégé gɛ́ɛgɛ dɛ lɛ́galɛgamɔ́ go nyó oyana gɛ́ lɔ́mɔ́ goŋaá: dɛ bɛanana gɛantáanta gá udúmbí bɛbáágá naá Asaŋa. Mɔ́ɔ mɔ́ɔnyɔ a mbaá lukúméné naá mmoɛná naá boayá bá ombɔ́gɔ onɔ́mɛ yá oŋgɛ́yɔ́ yá Bufuŋe.
58008002	A yɔgɔnɔ naá gimmúmpúu gá hoóma, nɔ́ɔnɔ gó lɛ́ aá, naá mammana ya gincumu|Gincumu (Tabernacle/Tente de la Rencontre): caá akɛ́ gá mɔtɔ go fóaga, kanɛ́ yɛ́ɛyɛ Daadáa a mbaá fóágá.
58008003	Ufuŋe yá udúmbí bɛbáágá|Gɛbáágá (sacrifice): naá Asaŋa uŋkimée yó lɛ́ dílímínyéelú go go dúmbenye pááná na bɛbáágá; bó háanana goŋaá yɔ́ tɔ́nɔ yó bɛa boóma bá go fáa go gɛbáágá.
58008004	Aáŋa Kilítusu a mba lɛ́ naá cí, a dɛ mbáa lɛ ba go bɛ́ɛmba akɛ́ manɛ́ udúmbí bɛbáágá naá Asaŋa, goakɛ́ bóntió bá mba lɛ́ bá báá go gɔ́lɔ undukí moánɛ go go fáanana bɛbáágá aŋa gicele gɛ oyamɔ́.
58008005	Kanɛ́ bedúmbí bɛbáágá naá Asaŋa bɔ́ɔbɔ, buelí bábɔ́ naá nnyaŋá ya Asaŋa bó mbaá lɛ gieninye, gifií gá bɛmammana bá moóma mɔ́ɔmɔ naá mmoɛná, aŋa gɛlɔsɛnɔ gɛ́ɛgɛ Asaŋa a mbaá fáá Mɔ́sɛsɛ go go fóaga gincumu. A mba lɛ́ mo oyánáalú amɔ́: «Ɛ́ná, o yɔgɔnɔ buelí buimée o bienene gieninye gɛ́ɛgɛ ndɔ́mɔ́ go dúfíelú naá ogɔndɔ.»
58008006	Mammana, buelí bá Yésusu bó lɛ́ gɛkɔ́nɔ́nɔ́ɔ bó dómba hɔ́ɔlɔ́, goakɛ́ mɔ́ɔ a lɛ́ naá kadɛ́gadɛ́ɛ yɛ́ɛyɛ na Asaŋa na batɔ go go lada bugúle|Gɛlada bugúle (Alliance): bá mammana bɔ́ɔbɔ bó dómbamɔ́, mbɔ́gɔ́ ya bɔ́ suméelú naá bɛmánya bá tánɔ.
58008007	Aáŋa gɔ́ɔ gɛlada bugúle gá busío gɛ́ɛgɛ na batɔ gɛ́ mba lɔbɛ́nɔ́ kanɛ cigíi, gásɛ́ Asaŋa a lɛ́ kanɛ go gɛ́ núgie na gá gáandɛ́ɛ.
58008008	Kanɛ́ bó lɔ́mɔ́ go bó goomɛna gɔ́ɔ Asaŋa a bó fáananamɔ́ a amɔ́: «Ɛ́ná nɔnɔ, medúgú má úlene, yɔmɔ́ɔ Daadáa, nná lada na ncíbo ya batɔ ya Ɛ́sɛlahɛ́ɛlɛ na ya Yóda, gɛpáa gá gɛlada bugúle|Gɛlada bugúle (Alliance):.
58008009	Bó do ná gɔnɔ bɛ́ɛmba aŋa bɔ́ɔbɔ mbaá ladá na biisée ba biisée kɔ́nɔ́ɔ bábɔ́, buisí bɔ́ɔbɔ mbaá bó gɔ́lɔ́ go ombɔ́gɔ go go bó húmie naá gɛdɔŋɔ gá Egíbítene|Egíbítene (Egypte):. Go busío bá goŋaá bɔ́ɔ moatɛ́ moatɛ, bá lɛ́ kanɛ go lɔbɛnɔ naá gɛlada bugúle gámɛ, gɔ́ɔ yɔmɔ́ɔ tɔ́nɔ, ndɔ́mɔ́ bó bembélídíelú. Daadáa mɔ́ɔ o oyamɔ́ nɔ́ɔnɔ.
58008010	Gɛlada bugúle kanɛ́ gɛ́ɛgɛ nná ladamɔ́ na ncíbo ya batɔ bá Ɛ́sɛlahɛ́ɛlɛ gɛ́ lɔ́mɔ́ náana: go go bénebiginye nabɔ́ naá nnyimé ya medúgú mɔ́ɔmɔ, gɔ́ɔgɔ nná ŋamɔ́ mbó fáanana bicele bámɛ, bó lɔ́mɔ́ naá mbééníŋínyí sábɔ́, mbɛ́ dɛla naá odɛ́má yábɔ́. Nná bɛ́ɛmba Asaŋa babɔ́, bɔ́ɔ bá bɛ́ɛmba boɛ́nɔ bámɛ. Yɔmɔ́ɔ Daadáa ŋgoyamɔ́ nɔ́ɔnɔ.
58008011	Ummue naá bɔ́ɔ a dɛ ŋgá gɔnɔ húunenye sɔ́gɔ́ɔ, ɛ́na ondimóní a mo oyana a amɔ́: Íyíme Daadáa! Ɛɛ́ɛŋ, biimée púmú bá ŋga ŋgíyímé, gihelege aŋa ogɔ́nɔ́.
58008012	Mammana, nná bó héehinenye bɛoba bábɔ́, go bɛlɔgɔ bábɔ́, cɛ ná gɔnɔ bɛ́ béeniŋenye.»
58008013	Gɛpáa gá gɛlada bugúle gɛ́ɛgɛ Asaŋa o oyamɔ́ háalá, gɛ́ gundenye gɛ́ɛgɛ gá busío gɛcóá; kanɛ́ bɔ́ɔbɔ bó lɔ́mɔ́ bá cóá, gɔnɔ́ gilunú, bó lɛ́ pɛnɛ́ɛ go go yíme.
58009001	Naá gɛlada bugúle gá busío gɛ́ɛgɛ Asaŋa a mbaá ladá na batɔ, a mba bó dúfényée nɛ́ɛnɛ bá mbaá lɛ bá go mo búlugenye. Kɛ́gɛ́ná ya Asaŋa tɔ́nɔ ɛ mba lɛ́ hɔ́ɔ fóágáalú go go mo búlugenye.
58009002	Kanɛ́ Kɛ́gɛ́ná|Gincumu (Tabernacle/Tente de la Rencontre): moánɛ, bó mbaá lɛ gincumu na cómba ɛ́handɛ́: Naá cómba ya busío anáa bá mbaá lɛ bá dɔ́ŋɔnɔ bá amɔ́ Gimmúmpúu gá Hoóma, mó mba lɛ́ kɔ́ɔ: gɛdálɛ́ná lámba, gɛdálɛ́ná na bɛlɛ́dɛ bá bɛbáágá.
58009003	Naá cómba ya gáandɛ́ɛ, naá nnyimé ya sanda ya goodo, bá dɔ́ŋɔnɔ bá amɔ́ Mammana ya Gimmúmpúu gá Hoóma;
58009004	mó mba lɛ́ kɔ́ɔ: gilókínyó baalabɛ́nda gedíelú na góolo tɔ́nɔ na gisímbí gá gɛlada bugúle|Gisímbí gá gɛlada bugúle (Arche de l'alliance): lindényé lindényé púmú na góolo. Naá gisímbí gɛ́ɛgɔ gadɛ́ɛ, mó mba lɛ́ kɔ́ɔ: igúlúŋúndúu maáalú na góolo, manyáanya máama bá dɔ́ŋɔnɔmɔ́ bá amɔ́ mána má mbaá lɛ kɔ́ɔ, gidímbo gá Álɔŋɔ|Álɔŋɔ (Aaron): gɛ́ɛgɛ gɛ́ mbaá ágá bióli, gɔnɔ́ na bɛgɔ́gɔ́ bá gɛlada bugúle.
58009005	Naá mmoɛná ya gisímbí, bieninye bá bɛɛ́ŋgɛlɛsɛ bɛ́andɛ́ bɛ́ dúfenye nigúmi ná Asaŋa bɛ́ kúbigenene hoóma há go úlenye bɛlɔgɔ, kanɛ́ háalá dɛ dɛ gɛɛ́ ɛ́dáná naá busío go go oya búmmue go búmmue.
58009006	Aŋa muimée mó mbaá lɛ gedíelú nɔ́ɔnɔ bedúmbí bɛbáágá naá Asaŋa bá lɛ go ɛ́da go íŋenene naá cómba ya busío bɛcamɛna biimée go go yɔgɔnɔ buelí bábɔ́.
58009007	Kanɛ́ naá cómba ya gáandɛ́ɛ, goana go ɔŋɛndɔ táŋɛ́ yúmmue go nnyómá, gɔ́ɔ goana ogɔ́nɔ́ɔ ba bedúmbí bɛbáágá naá Asaŋa a mbaá lɛ i íŋenene hɔ́ɔ. Aŋa i íŋenemú, a danda a fáa gɛbáágá gá manɔ́ŋɔ́ go bɛoba bɛ́hɛ́ bá moatɛ́, a lɛ go gɔnɔ fáa go bɛ́ɛbɛ bá boɛ́nɔ.
58009008	Na moóma mɔ́ɔmɔ, Gimmúmpúu gá Giliíli|Gimmúmpúu gá Giliíli (Saint Esprit): a có dúfenye goŋaá aáŋa cómba ya busío ɛ gá lɛ́, pɛ́ ya go íŋene naá Mammana yá Gimmúmpúu gá Hoóma ɛ gá lɛ́ tɔ́nɔ buigéelú.
58009009	Bɔ́ɔbɔ bó lɛ́ gieninye gá gɛcamɛna gɛ́ɛgɛ dɛ lɔ́mɔ́ kɔ́ɔ godɔ́ɔdɔ, goŋaá pááná na bɛbáágá|Gɛbáágá (sacrifice): bá manɔ́ŋɔ́ má nnyama mɔ́ɔmɔ bá mbaá lɛ bá fáanana Asaŋa mó do mbáa lɛ bá go dúgune mɔtɔ mɔ́ɔnyɔ a mbaá lɛ a yɔgɔnɔ buelí moánɛ goŋaá odɛ́má yɛ́hɛ́ yó bɛ́ɛmba bese.
58009010	Buimée bɔ́ɔbɔ bó bádáfamɔ́ manyáanya, anyóa, na bɛsogona mbɔ́dɔ iŋkimée, mó lɛ́ goana biséégé bá batɔ, mó mba lɛ́ mó bɛanana bogaaga bá mɔ́ gó ɛ́da húme aŋa Asaŋa a mbaá lɛ bá go núgie na bá bofáa. . A mbi íŋéné naá gɛantáanta gá gincumu|Gincumu (Tabernacle/Tente de la Rencontre): gá bese bese gɛ́ɛgɛ gɛ́ lɔ́mɔ́ gɛ́ dɛ bɛ́ɛ́mbá fóágáalú na ɛmbɔ́gɔ ya batɔ; gɔ́ɔgɔ gó lɛ́ aá, gɛ́ dɛ ɔ́bɛ́nɔ́nɔ́ɔ na cí yɛ́ɛyɛ.
58009012	Gɔ́ɔgɔ Kilítusu a mbií íŋéné naá Mammana ya Gimmúmpúu gá Hoóma, a dɛ mbá fáa manɔ́ŋɔ́ má bibébí na má baaná bá gúlúge; a mbaá fáá manɔ́ŋɔ́ mɛ́hɛ́ má moatɛ́ moatɛ go go có fáŋa go busío buimée.
58009013	Manɔ́ŋɔ́ má bibébí na má bɛnɔ́mɛ bá gúlúge máama bá mbaá lɛ bá ságana batɔ bá bɛoba, gɔnɔ́ na madɔ́ɔ má ginnyeedíi gá gúlúge, mó mba lɛ́ mó bó íyienye bese naá oŋgíso yá Asaŋa, mó gunde mó soga nnyɔ́dɔ sábɔ́.
58009014	Kanɛ́ nɛɛ́nɛ manɔ́ŋɔ́ má Kilítusu|Kilítusu (Christ):, mɔ́ɔ mɔ́ɔnyɔ a mbaá bííŋéné mɔ́ɔ moatɛ́ moatɛ go gɛbáágá naá Asaŋa go bogaaga bá Gimmúmpúu gá Giliíli, asáa gɔgɔ́ mɔ́ɔ kanɛ gɛoba, má ŋgaá lɔbɛ́nɔ́ kanɛ go soga bɛgáda bá meŋiigíe bá ɛdɛ́má yɛcɔ́, go go ɛ́dá naá busío dɛ yɔgɔnɛnɔ Asaŋa ogɔ́sɔ o?
58009015	Go busío moánɛ gɔ́ɔ Kilítusu a lɔ́mɔ́ naá kadɛ́gadɛ́ɛ yɛ́ɛyɛ ɛ lɔ́mɔ́ na Asaŋa na batɔ go go góda gɛpáa gá gɛlada bugúle|Gɛlada bugúle (Alliance):, gɛpáa gá tɛ́fá. Aáŋa Kilítusu a mba gúé, bó mbaá lɛ go go fáŋa batɔ go bɛoba bɛ́ɛbɛ bá mbaá ŋanánáa naá gɛcamɛna gá gɛlada bugúle gá busío. Kɔ́ɔ báaba Asaŋa a dɔ́ŋɔnɔmɔ́, bá dáŋabanamɔ́ tɛ́fá ya kanɛ mmanɛ́náa yɛ́ɛyɛ a mbaá dáná.
58009016	Mammana anáa bá ŋamɔ́ tɛ́fá, bó úhene goŋaá mɔtɔ mɔ́ɔnyɔ a mbaá ŋaáa tɛ́fá a manɛ gúe.
58009017	Tɛ́fá ɛ lɔ́mɔ́ na bogaaga naá gɛcamɛna gɛ́ɛgɛ mɔtɔ mɔ́ɔnyɔ a mbaá yɛ ŋaáa a báá ná manɛ́ go gúe, aáŋa caá nɔ́ɔnɔ, ɛ lɛ́ godugúnú.
58009018	Gó moánɛ, naá gɛlada bugúle gá busío, bó mbaá lɛ bó úhene goŋaá bá ságana manɔ́ŋɔ́ má nnyama.
58009019	Gɔ́ɔgɔ Mɔ́sɛsɛ a mbaá maná go oyanɛna boɛ́nɔ buimée bɛlɔsɛnɔ aŋa gicele gɛ́ oyamɔ́, gɛ́hɛ́ go gɔ́lɔ manɔ́ŋɔ́ má baaná bá gúlúge na má bibébí, a báá nebígínyée na miimpo. Gɔ́ɔ a gɔ́lɔmɔ́ binúmpe bɛ́lɛ́ŋɛ́bɛlɛŋɛ bá gɛdómbáa na bifúge gedíelú na otáfɛ yá isópe|Isópe (hysope):, go ɛ́da go ságana kálata ya bicele na boɛ́nɔ kɛ́,
58009020	a gálagala a amɔ́: «Bɔ́ɔbɔ bó lɔ́mɔ́ manɔ́ŋɔ́ má gɛlada bugúle bɔ́ɔbɔ na Asaŋa nɛnyɔ́, no bó gumbene.»
58009021	A báá ságánáa tɔ́nɔ manɔ́ŋɔ́ naá gincumu|Gincumu (Tabernacle/Tente de la Rencontre): na moóma muimée má buelí bá nigúmi mɔ́ɔmɔ kɔ́ɔ.
58009022	Nɔ́ɔnɔ gó dúfenye goŋaá naá gooya gá gicele, bá sogonamɔ́ moóma gɛca na manɔ́ŋɔ́; kanɛ manɔ́ŋɔ́, ihéehinye há bɛoba hɛ́ dɛ báá naá boayá bá Asaŋa.
58009023	Moóma mɔ́ɔmɔ mó lɔ́mɔ́ bieninye bá bɛmammana bá moóma bɛ́ɛbɛ naá mmoɛná, gosogona gá mɔ́, gó mba lɛ́ gó úhene mbɔ́dɔ ya goyɔgɔnɔ aŋa yɛ́ɛyɔ nɔ́ɔnɔ. Bó úhene kanɛ́ goŋaá bɛmmamana bá moóma bɛ́ɛbɛ naá mmoɛná bɛ́ moatɛ́ moatɛ, bá bɛ́ sogona na bɛmánya bá bɛbáágá|Gɛbáágá (sacrifice): bá manɔ́ŋɔ́ bɛ́ dómba hɔ́ɔlɔ́.
58009024	Kilítusu|Kilítusu (Christ):, mɔ́ɔ a lɛ́ kanɛ go íŋene naá Kɛ́gɛ́ná ya Asaŋa yɛ́ɛyɛ batɔ bá mbaá fóágá. Yɛ́ɛyɔ ɛ mba lɛ́ goana gieninye gá Kɛ́gɛ́ná ya mammana, a mbií íŋéné naá mmoɛná moatɛ́ moatɛ, go go dɛ́lɛmɛna go busío bɛ́cɔ́ naá boayá bá Asaŋa.
58009025	Kanɛ́ bó do mbáa lɛ goŋaá a gɛɛ́ ɛ́dá go fitefitie go bííŋenene go gɛbáágá gá manɔ́ŋɔ́ aŋa Ufuŋe yá udúmbí bɛbáágá naá Asaŋa yó mbaá lɔmɔ́ yó íŋenene naá Kɛ́gɛ́ná na manɔ́ŋɔ́ máama má mbaá lɔmɔ́ má dɛ bɛ́ɛ́mbá mɛ́hɛ́.
58009026	Aáŋa gó mba lɛ́ nɔ́ɔnɔ, gásɛ́ a mba fitéfítíe go ɔ́bɛgɔnɔ gó dúme aŋa cí ɛ mbaá bayɛ́gá. Mɔ́ɔ, naá gɛcamɛna gá mesúgudinye gɔ́ɔ a mbaá bédúfíe, a báá bííŋéné go gɛbáágá gá manɔ́ŋɔ́ gɛ́hɛ́ gá moatɛ́ moatɛ go oŋɛndɔ táŋɛ́ yúmmue, gó mbaá lɛ go go menie gɛlɔgɔ.
58009027	Mɔtɔ a gúenene oŋɛndɔ táŋɛ́ yúmmue, naá nnyimé hɔ́ɔlɔ́, Asaŋa a sómba gɛsɛnɛ gɛ́hɛ́.
58009028	Tɔ́nɔ, Kilítusu a mba bííŋéné go gɛbáágá gá manɔ́ŋɔ́ oŋɛndɔ táŋɛ́ yúmmue, gó mbaá lɛ go go menie bɛlɔgɔ bá gɛcɛcá gá batɔ. A ŋga ncó gunde go oŋɛndɔ yá gáandɛ́ɛ, caá akɛ́ gɔnɔ́ go gɛlɔgɔ, kanɛ́ go báaba bá mo gɛ́ganamɔ́ go go bɛa gisódio.
58010001	Gicele gá Mɔ́sɛsɛ gɛ́ lɔ́mɔ́ goana gieninye gá moóma má besé mɔ́ɔmɔ mó úlenemú, caá akɛ́ mammana ya mɔ́. Akɛ́ bɛbáágá|Gɛbáágá (sacrifice): bá manɔ́ŋɔ́ bɛ́ɛbɛ bedúmbí bɛbáágá naá Asaŋa bá fitefitiemú go fáanana, nnyómá iŋkimée kanɛ tɔmbɛ́nɔ́ɔ, aŋa gicele gɛ́ oyamɔ́, bɛ́ dɛ báá na bogaaga bá go ŋa goŋaá mɔtɔ a báyɛkɛna Asaŋa, a bɛ́ɛmba kanɛ biílo.
58010002	Aáŋa bó mba lɛ́ nɔ́ɔnɔ, gásɛ́ gɛ́ mba lɛ́ ba go íyie batɔ kanɛ biílo naá boayá bá Asaŋa go oŋɛndɔ táŋɛ́ yúmmue, bá dɛ gɔnɔ́ béeniŋinye bɛlɔgɔ bábɔ́, bá dɔmbɔ go fáanana bɛbáágá bá manɔ́ŋɔ́ go busío buimée.
58010003	Kanɛ́ gofáanana gá bɛbáágá bá manɔ́ŋɔ́ bɛ́ɛbɔ, gó mba lɛ́ gó ŋanana goŋaá batɔ bɛ́ ɛ́dana naá busío nnyómá iŋkimée, bá béeniŋenye bɛlɔgɔ bábɔ́.
58010004	Bó do báá ba go báŋa go goŋaá manɔ́ŋɔ́ má bɛnɔ́mɛ bá gúlúge na má bibébí má úlie bɛlɔgɔ bá batɔ.
58010005	Go busío moánɛ, gɔ́ɔ Kilítusu go go úle naá cí, a mbaá gálɛ́dá a amɔ́: «O lɛ́ kanɛ go lɛ́ga bɛbáágá bá manɔ́ŋɔ́, akɛ́ bɛbáágá bá boóma búncodío, kanɛ́ o mba páá nnyɔ́dɔ.
58010006	Nnyama sá go lókononyo na bɛbáágá bá manɔ́ŋɔ́ má go go fáanana go bɛlɔgɔ mó lɛ́ kanɛ go go nɔ́ɔ.
58010007	Gɔ́ɔ ndɔ́mɔ́ oyɛ́dáalú caá: “Yɔmɔ́ɔ mɔ́nyɔ́ɔ, goŋaá, go busío bámɛ moatɛ́ gɔ́ɔ bó lɔ́mɔ́ ɔ́ŋɔ́ɔlú naá kálata ya gicele náana: Asaŋa, ŋguú úlé go go ŋa ndɛ́ga yahɔ”.»
58010008	A manɛ go oya daŋɛ́daŋɛ a amɔ́: «O do mbá lɛ́ga bɛbáágá bá manɔ́ŋɔ́, akɛ́ bɛbáágá, akɛ́ nnyama sá go lókononyo naá gɛdálɛ́ná, akɛ́ bɛbáágá bá manɔ́ŋɔ́ bá go fáanana go bɛlɔgɔ, mó lɛ́ kanɛ go go nɔ́ɔ.» Ŋgáa dɛ bélinciginye goŋaá bó lɔ́mɔ́ bɛbáágá bɛ́ɛbɛ gicele gɛ́ oyamɔ́.
58010009	Gɔ́ɔ o oyɛdamɔ́ a amɔ́: «Yɔmɔ́ɔ mɔ́nyɔ́ɔ, ŋguú úlé go go nco ŋa ndɛ́ga yahɔ.» U ú úlíe bɛbáágá bá manɔ́ŋɔ́ bá busío, a báá hɛŋá na gɛ́ɛgɛ gɛ́hɛ́.
58010010	Yésu Kilítu|Kilítusu (Christ): a mba hóógío ndɛ́ga ya Asaŋa; a báá bí íŋéné mɔ́ɔ moatɛ́ gémmue na gémmue go busío buimée, nɔ́ɔ gɔ́ɔ, dɛ lɔ́mɔ́ sogónáalú go gɛlɔgɔ. .
58010012	Kanɛ́ Kilítusu mɔ́ɔ a mba fáá gɛbáágá gá manɔ́ŋɔ́ táŋɛ́ gímmue, a báá lukúméné naá boayá bá ombɔ́gɔ onɔ́mɛ yá Asaŋa go busío buimée.
58010013	Hɔ́ɔ háa a gɛ́ganamɔ́ goŋaá Asaŋa i íyie babɛlɔ́bɛlɔ bɛ́hɛ́ bɛdálɛ́ná bɛgɔ́ndɔ́ bɛ́hɛ́.
58010014	Náana gɔ́ɔ, go gɛbáágá táŋɛ́ gímmue, a mbií íyíe bɛtɛ́nɛ́ɛ go busío buimée, biimée báaba a bó sogonamɔ́ gɛlɔgɔ.
58010015	Gimmúmpúu gá Giliíli|Gimmúmpúu gá Giliíli (Saint Esprit): a có dúfenye nɔ́ɔnɔ; tɔ́nɔ a gálagala a amɔ́:
58010016	Gɛlada bugúle|Gɛlada bugúle (Alliance): gɛ́ɛgɛ nná gódamɔ́ nabɔ́ naá nnyimé ya medúgú moánɛ gɛ́ lɔ́mɔ́ náana: «Daadáa a amɔ́: aŋa nná ŋa mbó fáanana bicele bámɛ, nná bɛ́ áganamɔ́ naá ɛdɛ́má yabɔ́, mbɛ́ dɛla naá muúne mábɔ́.
58010017	Cɛ ŋgá gɔnɔ béeniŋinye bɛlɔgɔ bábɔ́ akɛ́ bɛoba bábɔ́.»
58010018	Gɔ́ɔ, anáa bá báá ná manɛ́ go héehinye bɛlɔgɔ, bó do báá gɔnɔ́ na ndénégé go go fáa gɛbáágá go gɛlɔgɔ.
58010019	Náana gɔ́ɔ bolimóní, dɛ sɛmamɔ́ odɛ́má go go íŋene naá Kɛ́gɛ́ná ya Asaŋa go manɔ́ŋɔ́ má Yésusu.
58010020	Dɛ bɛanana hɔ́ɔlɔ́ gɛpáa na gɛkɔ́sɔ gá pɛ́ gɛ́ɛgɛ a mbaá buuné naá sanda ya goodo, nɔ́ɔnɔ gó lɛ́ aá, go boɔtɔ bɛ́hɛ́.
58010021	Dɛ bɛanana Ufuŋe yá udúmbí bɛbáágá naá Asaŋa, dílímínyéelú naá nnyaŋá ya Asaŋa.
58010022	Ŋgáa dɛ báyɛkɛna kanɛ́ Asaŋa na odɛ́má tɛ́nɛ́ɛ dácɛ na gioliminyo; odɛ́má sogónáalú go bɛbɛ́ bá mbééníŋínyí, na nnyɔ́dɔ sogáalú na giséŋgélégédée gá miimpo.
58010023	Kanɛ go yoda bɛnamá, ŋgáa dɛ gumbene toodo odɛ́máa yɛ́ɛyɛ dɛ dúmenyemú, goakɛ́ Asaŋa a dɛ súgénée tánɔ sɛ́hɛ́.
58010024	Ŋgáa dɛ beŋine beŋine, dɛ bégúlumeninye naá gɛnɔ́ɔ́nɛ́nɔ́ na goŋanana gá bɛnɔ́gɔ́ bá moóma.
58010025	Dɛ dɛ fíídíe biimbó bɛ́cɔ́ nnyimé aŋa bóntió bá lɔ́mɔ́ gɔ́lɔ́ɔlú ndoŋá ya go ŋanana. Kanɛ́ ŋgáa dɛ ɛ́dana naá busío dɛ bégíndenye, dɛ ɛ́na goŋaá buisí bá mesúgudinye bó ná lɛ́ mekúígíi.
58010026	Ɛɛ́ɛŋ, dɛ amɔ́ dɛ dúmbenye na go lɔgɔ go ndɛ́ga yɛcɔ́ naá nnyimé ya go íyime mammana, gɛbáágá|Gɛbáágá (sacrifice): gá manɔ́ŋɔ́ gɛ́ dɛ báá hɔ́ɔ go go úlie bɛlɔgɔ.
58010027	Goana dɛ gɛ́ganamɔ́ na mayayɔ́ gosómba gá bɛsɛnɛ na gɛbɔlɔ́gɔdɔ gá íyuke gɛ́ɛgɛ gɛ́ háananamɔ́ go bogodonyo babɛlɔ́bɛlɔ bá Asaŋa.
58010028	Mɔtɔ a amɔ́ a báca gicele gá Mɔ́sɛsɛ, a háanana na nigúe kanɛ mahana, aáŋa batɔ báandɛ́, ɛ́na lí, bádadɔ́, bó olimonyo goŋaá a lɛ́ na gɛoba.
58010029	No béeniŋenye no amɔ́, mɔtɔ mɔ́ɔnyɔ a fánɛna fanɛnamɔ́ Moɔnɔ́ ba Asaŋa, a dɛ hálámánánáa manɔ́ŋɔ́ má gɛlada bugúle|Gɛlada bugúle (Alliance): máama má mbaá mo sogóná bɛlɔgɔ, a sɛga Gimmúmpúu gá Giliíli mɔ́ɔnyɔ a lɔ́mɔ́ mbɔ́gɔ́ ya niibo ná Asaŋa, no do ɛ́nánáa goŋaá a háanana na gɛantá gá gɛbɛ́ gá noséésényée gó dómba o?
58010030	Dɛ íyimene dɛ amɔ́ mɔ́ɔnyɔ a mbaá gálɛ́dá a amɔ́: «Yɔmɔ́ɔ mɔ́ɔ mbégundenyemú, yɔmɔ́ɔ páananamɔ́ onyɔ moánɛ bɔ́ɔbɔ a háananamɔ́ na bɔ́ɔ!» A mba gɔnɔ́ gálɛda a amɔ́: «Daadáa a ŋga sómbáa bɛsɛnɛ bá boɛ́nɔ bɛ́hɛ́.»
58010031	Bó lɛ́ na mayayɔ́ makɔ́nɔ́ go go oba naá magálá má Asaŋa ogɔ́sɔ.
58010032	Bééníŋényéemú nɔnɔ aŋa no mbɔɔ́ ɔyɔ́ɔ naá mabayɛga. Naá medúgú moánɛ, aŋa no mbaá bɛáa gise gá Asaŋa, no mbɔɔ́ ɔ́bɛ́gɔ́nɔ́ɔ makɔ́nɔ́ na gɛlalaga gá nɛnoa.
58010033	Háalá, bá sɛga bá gunde bá míneminie báaba daŋɛ́daŋɛ, héení, no ɔ́bɛgɔnɔ olɔŋɔ na báaba bá mbaá lɔmɔ́ bá bó míneminie.
58010034	Mammana no mbɔ ɔ́bɛ́gɔ́nɔ́ɔ olɔŋɔ na báaba bá mbaá lɔmɔ́ naá ncíbo ya gɛaŋɔ́, no bɔ́ɔ́ ɔ́bɔ́nɔ́ɔ bese aŋa batɔ bá mbaá bɔgɔ́nɔ́ɔ moóma mɛ́nyɔ́, goakɛ́ no mba lɛ́ no íyimene goŋaá, no bɛanana gɛantáanta gá bonɔ́mɛ bá kanɛ mmanɛ́náa go busío buimée.
58010035	No do yímíe kanɛ́ toodo odɛ́máa yɛnyɔ́; naá yɛ́ gɔ́ɔ no ŋgaá bɛáa gɛantáanta gá bɛsoɛná.
58010036	No háanana go bágóɛga go go hóogonyo ndɛ́ga ya Asaŋa, nɔ́ɔnɔ no lɔ go bɛa bɔ́ɔbɔ a mbaá dáná.
58010037	Bó lɛ́ ɔ́ŋɔ́ɔlú goŋaá: «Gɔnɔ́ moɔnɔ́ ba gɛcamɛna sɔŋkɛdɛgɛdɛ, goana sɔŋkɛdɛgɛdɛ, mɔ́ɔnyɔ a mbaá lɔmɔ́ ba go úle, a guú úlé, a dɛ gaá gɛ́gáa go úle.
58010038	Mɔtɔ bamɛ ba gɛtɛ́nɛ́ɛ, go go ágana odɛ́má yɛ́hɛ́ naá yɔmɔ́ɔ, a ŋgɔ ɔyɔ́ɔ; kanɛ́ a amɔ́ a píidie nnyimé, cɛ ná gɔnɔ bɛa bɛyaŋa nɛhɛ́.»
58010039	Bɛɛcɔ́ɔ kanɛ́ dɛ dɛ báá batɔ bá go fíidie Asaŋa nnyimé goŋaá dɛ yíme, kanɛ́ dɛ lɔ́mɔ́ batɔ báaba dɛ olimonyomú goŋaá dɛ bɛa gisódio.
58011001	Gioliminyo gɛ́ lɔ́mɔ́ pɛ́ ya go bɛa boóma bɔ́ɔbɔ mɔtɔ a sɛmamɔ́ odɛ́má go bɔ́ɔ, gɛ́ lɛ́ tɔ́nɔ goíyime gá mammana ya bɔ́ɔbɔ bá lɔ́mɔ́ bá dɛ ɛ́nánáa.
58011002	Go gioliminyo gábɔ́ gɔ́ɔ batɔ bá cóá bá mbaá fɛɛná Asaŋa.
58011003	Go gioliminyo gɔ́ɔ dɛ íyimenemú goŋaá Asaŋa a mbaá gedíe mmoɛná na cí, na nogálɔ nɛ́hɛ́; mbɔ́dɔ ya goŋaá, bɔ́ɔbɔ bó ɛ́nɛganamɔ́, bó mba bégedíe na bɔ́ɔbɔ bó lɔ́mɔ́ bó do ɛ́nɛ́gánáa.
58011004	Go gioliminyo gɔ́ɔ Ábɛlɛ|Ábɛlɛ (Abel): a mbaá fáá Asaŋa gɛnɔ́gɔ́ gá gɛbáágá|Gɛbáágá (sacrifice): gɛ́ báá dómbá gɛ́ɛgɛ gá Kéyine|Kéyini (Caïn):. Go gɛ́ gɔ́ɔ, Asaŋa a mboó oyɛ́dá a amɔ́ a lɛ́ gɛtɛ́nɛ́ɛ gá mɔtɔ, goakɛ́ Asaŋa moatɛ́ a mbo olímínyóo pááná sɛ́hɛ́. Go gioliminyo gɔ́ɔ Ábɛlɛ a gá gálagalamɔ́, akɛ́ aŋa a mbaá gúé.
58011005	Go gioliminyo gɔ́ɔ Ɛ́nɔgɔ a mbɛɛ́ ɛ́dá ogɔ́sɔ naá mmoɛná, a báá pambá go nigúe. Bá dɛ mbá gɔnɔ mo ɛ́na goŋaá Asaŋa a mba mo gɔ́lɔ́ naá boayá bɛ́hɛ́. Otóotoɛ, Ŋgɔ́ŋɛ́ sɛ́ mba dúfíe goŋaá Ɛ́nɔgɔ a mba fɛɛná Asaŋa.
58011006	Kɔ́ɔ, kanɛ gioliminyo, mɔtɔ a dɛ bósó ba go fɛɛna Asaŋa. Mammana, mɔ́ɔnyɔ a báyɛkanamɔ́ Asaŋa a háanana go oliminyo a amɔ́ a lɛ́ hɔ́ɔ, a soananɛna báaba bá mo fúmbemú.
58011007	Go gioliminyo gɔ́ɔ, Nóe|Nóe (Noé): a mbɔɔ́ ɔ́bɔ́ bɔ́ɔbɔ Asaŋa a mbaá mo dóógínyóo; boóma bɔ́ɔbɔ bó mbaá ŋá bó gá lɛ́ bó do ɛ́nánɛ́náa. A bɔ́ɔ́ ɔ́bɛ́nɔ́ Asaŋa, a báá gedíe gilué gɛgɔ́nɔ́|Gilué gɛgɔ́nɔ́ (Arche): go go sódio ncíbo yɛhɛ́ ya batɔ. Nɔ́ɔ gɔ́ɔ batɔ bá cí bá mbaá bɛáa noséésényée. Go gioliminyo gɛ́hɛ́ gɔ́ɔ Asaŋa a mbaá mo fáá bɛ́hɛ́ bodáŋɔ, a báá mo gɔ́lɔ́ aŋa gɛtɛ́nɛ́ɛ gá mɔtɔ.
58011008	Go gioliminyo gɔ́ɔ, Ábalaháma|Ábalaháma (Abraham): a mbɔɔ́ ɔ́bɔ́ odɔ́ŋɛ́nɔ yá Asaŋa, a bɛ́ɛ́ ɛ́dá naá gɛdɔŋɔ gɛ́ɛgɛ gɛ́ mbaá lɔmɔ́ ba go ɔ́bɛnɔnɔ nɛhɛ́. A mba biené pɛ́, a dɛ íyímé anáa ɛ ɛ́danamɔ́.
58011009	Go gioliminyo gɔ́ɔ, a mbɛɛ́ ɛ́dá lukumene aŋa uŋunyí naá cí yɛ́ɛyɛ bá mbaá mo dánɛ́ná. Bá mba lɛ́ bɔ́ ɔyɔ naá gincumu|Gincumu (Tabernacle/Tente de la Rencontre): gábɔ́ olɔŋɔ na Ɛ́saga na Yɔ́kɔbɔ. Bɔ́ɔ tɔ́nɔ bá mba bɛáa tánɔ mmue eé mmue aŋa Ábalaháma.
58011010	Ábalaháma a mba lɛ́ a gɛ́gana tɛ́sɔnɔ ya bɛlalaga bá mogoná yɛ́ɛyɛ Asaŋa moatɛ́ a mbaá lɛ ba go eninye a gunde a yɛ fóaga.
58011011	Go gioliminyo gɔ́ɔ, Sáála a mbaá bɛáa moɔnɔ́ naá bulunú bɛ́hɛ́, goakɛ́ a mba lɛ́ i íyimene goŋaá Asaŋa a dɛ súgénée tánɔ yɛhɛ́.
58011012	Gó moánɛ, naá mɔtɔ táŋɛ́ ummue mɔ́ɔnyɔ a mbaá lɔmɔ́ a ná lɛ́ mekúígíi na nigúe, gɛcɛcá gɛ́ mbaá bébíénée aŋa muotóti mɔ́ɔmɔ naá mmoɛná, kanɛ ombanɔ aŋa ɛcánána hɛ́ɛhɛ naá boayá bá máŋɛ́.
58011013	Naá gioliminyo gɔ́ɔ biimée bá mbaá gúénénée kanɛ go ɛ́na moóma mɔ́ɔmɔ Asaŋa a mbaá dánáa; kanɛ́ naá gioliminyo, bá mba mó ɛ́ná, bá báá mó békeelényée halaháláa, bɛ́ ɛ́da bó oya bá amɔ́ bá lɛ́ biinyí, gɔnɔ́ basalɔsálɔ́ɔ naá cí.
58011014	Báaba bá gálagalamɔ́ náana, bá dúfenye dalaŋanyɛ goŋaá bá lɛ́ naá gofúmbe gá gɛdɔŋɔ.
58011015	Aáŋa bá mba lɛ́ bá béeniŋenye gɛdɔŋɔ gɛ́ɛgɛ bá mbuú úlúkíe hɔ́ɔ, gásɛ́ bá mba bɛáa pɛ́ ya go gunde hɔ́ɔ.
58011016	Mammana, bá mba lɛ́ bá lɛ́galɛga gɛmánya gá gɛdɔŋɔ, nɔ́ɔnɔ gó lɛ́ aá, gɛdɔŋɔ gá mmoɛná. Gó moánɛ Asaŋa a lɔ́mɔ́ a dɛ nóánánáa odóɛ goŋaá bá mo fínenye bá amɔ́, Asaŋa babɔ́; mammana, a lɛ́ bó fóágɛ́náalú tɛ́sɔnɔ.
58011017	Go gioliminyo gɔ́ɔ, Ábalaháma a mbií íŋéné Ɛ́saga go gɛbáágá aŋa Asaŋa a mbaá mo gogóná. A bíí íŋéné gimmuée gɛ́hɛ́ gá moɔnɔ́, asáa gɔgɔ́ mɔ́ɔ a báá go bɛa tánɔ
58011018	yɛ́ɛyɛ Asaŋa a mbaá mo oyáná a amɔ́: «Na Ɛ́saga gɔ́ɔ o ŋgaá bɛáa ɛnana yɛ́ɛyɛ mmbaá go dánɛ́ná.»
58011019	Ábalaháma a mba bééníŋínyée a amɔ́ Asaŋa a bɛanana bogaaga bá go fúfune Ɛ́saga naá begúe; gó moánɛ Asaŋa a mbaá mo gundínyée moɔnɔ́ bɛhɛ́ aŋa ɛ ɛ́ ɛ́dá go úle naá begúe.
58011020	Go gioliminyo gɔ́ɔ Ɛ́saga a mbaá fáá Yɔ́kɔbɔ na Eseyúu gɛfona go medúgú má go ɛ́da go úle.
58011021	Go gioliminyo gɔ́ɔ Yɔ́kɔbɔ a mbaá foná baaná bá Yósɛbɛ|Yósɛbɛ (Joseph):, a ná lɛ́ mekúígíi na nigúe. A báá bédímbígéné gidímbo gɛ́hɛ́, a báá búlúgényée Asaŋa.
58011022	Go gioliminyo gɔ́ɔ Yósɛbɛ, a ná lɛ́ ba go gúe, a mboó oyáná baaná bá Ɛ́sɛlahɛ́ɛlɛ a amɔ́ bá ná húme naá Egíbítene. A báá bó oyáná aŋa bá ná ŋamɔ́ na gigúe gɛ́hɛ́.
58011023	Go gioliminyo gɔ́ɔ bebíéní bá Mɔ́sɛsɛ bá mbaá mo ɔsɛ́gɔ́ ɛfɛ́ ɛdadɔ́ naá gobébíene gɛ́hɛ́; bá bɛ́ɛ́ ɛ́ná goŋaá a lɛ́ gɛnɔ́gɔ́ gá moádɔmbɔ́, bá báá ŋaáa ufuŋe ogɔ́nɔ́ edúu kanɛ bofoá.
58011024	Go gioliminyo gɔ́ɔ Mɔ́sɛsɛ a mbaá básáŋóná goŋaá bá dɛ mo dɔ́ŋɛ́nɔ́ bá amɔ́ ohaŋa ba ombóla ba Falaɔ́ŋɔ, aŋa a mbaá gomá.
58011025	A bóó olímínyóo goŋaá bá mo séesenye olɔŋɔ na boɛ́nɔ bá Asaŋa, gó dómba goŋaá a békeelenye go moɔnɔ́ ba gɛcamɛna naá gɛlɔgɔ.
58011026	A báá gɔ́lɔ́ ibésiisie há Kilítusu|Kilítusu (Christ): aŋa gɛantáanta gá bonɔ́mɛ gɛ́ɛgɛ gɛ́ dómbanamɔ́ bɔ́ɔbɔ bá Egíbítene|Egíbítene (Egypte):, goakɛ́ a mba lɛ́ oŋgíso naá bɛsoɛná bɛ́ɛbɛ bɛ́ úlenemú.
58011027	Go gioliminyo gɔ́ɔ Mɔ́sɛsɛ a mbuú úlúkíe naá Egíbítene kanɛ go díine mpímí ya ufuŋe ogɔ́nɔ́; a báá lɔbɛ́nɔ́ tɛ́ŋɛ́tɛŋɛ aŋa a núune Asaŋa mɔ́ɔnyɔ bá lɔ́mɔ́ bá dɛ ɛ́nánáa.
58011028	Go gioliminyo gɔ́ɔ a mbaá leebíe gibíné gá Pásɛ́ka ya Beyúdene|Gibíné gá Pásɛ́ka ya Beyúdene (Pâques juive):, a bóó oyáná baaná bá Ɛ́sɛlahɛ́ɛlɛ a amɔ́ bá fúenene manɔ́ŋɔ́ naá ɛfɔ́dɔ ya nnyaŋá, goŋaá ɛ́ŋgɛlɛsɛ ba púugie a dɛ óná baaná bá busío bá Ɛ́sɛlahɛ́ɛlɛ.
58011029	Go gioliminyo gɔ́ɔ baaná bá Ɛ́sɛlahɛ́ɛlɛ bá mbaá bácaáa máŋɛ́ má goɛ́la aŋa bó mba lɛ́ cí ya kótáŋɛ́kotaŋɛ. Kanɛ́ aŋa batɔ bá Egíbítene bá mbií íŋéné go go báca tɔ́nɔ, miimpo má báá bó mɛná.
58011030	Go gioliminyo gɔ́ɔ ɛmɛndɛ́ ya Yelíko ɛ mbaá gadágádáa, naá nnyimé ya baaná bá Ɛ́sɛlahɛ́ɛlɛ go yɛ bótíolidio medúgú mátáanɔ na máandɛ́.
58011031	Go gioliminyo gɔ́ɔ odáŋadaŋa ba okɔ́dɔ Aláhaba a mbaá pambá goŋaá a dɛ gúe olɔŋɔ na batɔ báaba bá mbaá bááŋɛ́gá Asaŋa, goakɛ́ a mba gɔ́lɔ́ batɔ bá mbédémbí bese.
58011032	Kaá ná gɔnɔ́ go oyɛda caá ŋkádɛ o? Gɛcamɛna gɛ́ gaá mbɛ́ɛ́mbɛ́ná sɔŋɛ go go gálagala go búmmue go búmmue moóma mɔ́ɔmɔ mó núunemú Sɛdɛyɔ́ŋɔ, Bálaga, Sámásɔnɛ, Yefetée, Défidi|Défidi (David):, Sémuele|Sémuele (Samuel): na mbúsí sá Asaŋa|Mbúsí ya Asaŋa (Prophète):.
58011033	Bɔ́ɔ báaba go gioliminyo gábɔ́, bá mbaá mánɛ́gánáa bɛdɔŋɔ, bá báá ŋanánáa bɔ́ɔbɔ bó lɔ́mɔ́ tɛ́nɛ́ɛ, bá báá bɛáa bɔ́ɔbɔ Asaŋa a mbaá dáná, bá báá buigénée eŋgúdé yá ŋgoyóŋo.
58011034	Bá báá fúénénée bogaaga bá íyuke, bá báá sódógánáa nigúe ná kalafɔ, bá báá bégúlíményée naá nnyimé ya go nóma, bá báá bɛ́ɛ́mbá bɛyágáyága naá bidé, bá báá gúnée bedéede bá bámɛɛ́nɔ.
58011035	Go gioliminyo gɔ́ɔ bakɔ́dɔ bá mbɛɛ́ ɛ́ná begúe bábɔ́ bá fúfugene, bá báá ncó bó gundene. Kanɛ́ batɔ bóntió bá báá bɛáa noséésényée, bá bíí inyé goŋaá bá bó dúgune, go goŋaá bá fúfugene bá bɛa gɛnɔ́gɔ́ gá gɛɔyɔ.
58011036	Bóncodío bá báá bó fánɛ́náfánɛ́náa, bá báá bó gidée bɛságɔ; bá báá gódáa báaba iŋgolí, bá bó nɔɔnɔnɔ naá ncíbo ya gɛaŋɔ́.
58011037	Bá báá bó ónáa na adánɛ́, bá báá bó sómbáa na musiige; bá báá bó ónáa na kalafɔ. Boolímínyí bóncodío bá daladala na bɛla bá bɛɔbɔ bá bɛdómbáa, ɛ́na lí, bá mbúnyi; babɛlɔ́bɛlɔ bábɔ́ bá báá bó legé buimée, bá báá bó fáánánáa noséésényée na gɛgáda giimée.
58011038	Batɔ bá cí yɛ́ɛyɛ bá dɛ mbá lɛ naá olɔŋɔ yábɔ́; bɔ́ɔ báaba bá mbaá lɔmɔ́ bá daladala go biolóo bá madɛ́agadɛ́ na naá ɛgɔndɔ, bɔ́ ɔyɔ naá bikeŋgúlu na naá ambɛ́lá.
58011039	Bɔ́ɔ biimée, bá báá fɛɛná Asaŋa go gioliminyo gábɔ́, kanɛ́ bá lɛ́ kanɛ go bɛa bɔ́ɔbɔ Asaŋa a mbaá dáná.
58011040	Mammana Asaŋa a mba kɛsɛ́dá go busío bɛ́cɔ́ moóma má bese mó dómba; boóma moánɛ bɔ́ɔ, a mbaá lɔmɔ́ a dɛ lɛ́gá goŋaá bɔ́ɔ bɛ́ ɛ́da bola naá gobóhóogio gá mɔ́ kanɛ bɛɛcɔ́ɔ.
58012001	Kanɛ́ naá boayá bɛ́cɔ́, dɛ lɛ́ géŋgélídíelú na gitúu gá ŋgominyo naá gioliminyo. Ŋgáa dɛ búumbene buimée bɔ́ɔbɔ bó gundenyemú odɛ́dá yɛ́cɔ́ gilúututu, dómbá dómbáa gɛlɔgɔ gɛ́ɛgɛ gɛ́ có bánábɛganamɔ́ fɛaŋɔ fɛaŋɔ, dɛ díine aŋa gó háananamɔ́ kanɛ gɛdɔmbɔ.
58012002	Ŋgáa dɛ ága oŋgíso yɛ́cɔ́ naá Yésusu mɔ́ɔnyɔ a lɔ́mɔ́ mbɔ́gɔ́ ya gioliminyo gɛ́cɔ́ naá gobayɛga na naá mesúge. A mbo olímínyóo go gúe naá kolósi|Kolósi (Croix):, kanɛ go nóa odóɛ go mbɔ́dɔ ya nigúe aŋa yɛ́ɛyɔ nɔ́ɔnɔ, goakɛ́ a mba lɛ́ a núune bɛyaŋa bɛ́ɛbɛ bɛ́ mbaá lɛ bɛ́dɛ́gɛ́náalú go busío bɛ́hɛ́; godɔ́ɔdɔ a lɛ́ ndukíi naá boayá bá ombɔ́gɔ onɔ́mɛ bá oŋgɛ́yɔ́ yá Asaŋa.
58012003	Bééníŋényéemú nɔnɔ mbɔ́dɔ yɛ́ɛyɛ Yésusu a mbaá gɛ́ndɛ́gɛ́ná gobáaŋɛga gá bologílógí, go goŋaá no do sɛmbɛ́lɛ́dá, no oba bɛnamá.
58012004	Naá gonuigenye gɛ́nyɔ́ gá gɛlɔgɔ, no gá lɛ́ no do nuigényée gó ɛ́da húme naá nigúe.
58012005	No lɛ́ bófoolíolú dogálɔ dɔ́ɔdɔ Asaŋa a mbaá nyó téndényée na dɔ́ aŋa baaná a amɔ́: «Moɔnɔ́ bamɛ, bébeŋéemú o do fánɛ́ná noséésényée nɔ́ɔnɔ Daadáa a go fáamɔ́. O do sɛmbɛ́lɛ́dá bɛnamá gɔ́ɔgɔ a go goomɛnamɔ́.
58012006	Mammana, Daadáa a séesenye mɔ́ɔnyɔ a maamanamɔ́, a gide mɔ́ɔnyɔ a lɛncanamɔ́ goŋaá a lɛ́ moɔnɔ́ bɛhɛ́.»
58012007	Kéléméne nɔnɔ noséésényée nɔ́ɔnɔ Asaŋa a nyó fáananamɔ́. A nyó ŋananamɔ́ nɔ́ɔnɔ goŋaá a nyó gɔ́lɔnɔ aŋa baaná bɛ́hɛ́. Moɔnɔ́ a lɛ́ hɔ́ɔ mɔ́ɔnyɔ isée a lɔ́mɔ́ a dɛ mo gidée lí?
58012008	Aáŋa Asaŋa a dɛ nyó gidée aŋa baaná bɛ́hɛ́ biimée, hɔ́ɔlɔ́ gó lɛ́ aá, no do báá baaná bɛ́hɛ́ bá cumu.
58012009	Dɛ mba bɛáa biisée naá cí háalá, bá có gide, dɛ bó hálamanana. Nɛɛ́nɛ kanɛ́ dɛ lɔ́mɔ́ dɛ dɛ bósó ba go hálamanana Asaŋa Baaba bɛcɔ́ goŋaá dɛ bɛa gɛɔyɔ o?
58012010	Biisée bɛ́cɔ́ bá mba lɛ́ bá có gide go moɔnɔ́ ba gɛcamɛna, aŋa bá mbaá lɔmɔ́ bá lɛ́galɛga. Kanɛ́ Asaŋa a có gide go besé yɛcɔ́, goŋaá dɛ bɛa bodáŋɔ naá bummúmpúu bɛ́hɛ́.
58012011	Gɛcamɛna gɛ́ɛgɛ bá gidemú mɔtɔ, a súŋe busío, a dɛ báá na bɛyaŋa. Kanɛ́ naá nnyimé ya manoa mɔ́ɔmɔ, a lɛ go bɛa nciŋí, ɛ ɛ́da go ɔyɔ naá buumbénú na naá botɛ́nɛ́ɛ aŋa Asaŋa a lɛ́galɛgamɔ́.
58012012	Go busío moánɛ, gaanónáa nɔnɔ ɛmbɔ́gɔ yɛnyɔ́ yɛ́ɛyɛ ɛ dugenemú, no gíndie enúu yɛ́nyɔ́ yáaya yá lɔ́mɔ́ kanɛ bogaaga.
58012013	Ŋgáa bɛgɔ́ndɔ́ bɛ́nyɔ́ bɛ́ ɛnda naá pɛ́ sá tɛ́nɛ́ɛ, goŋaá mɔ́ɔnyɔ a cɔndɔmɔ́, a dɛ béyigídé, e éŋuge goana.
58012014	Fúmbée nɔnɔ go ɔyɔ naá buumbénú na mɔtɔ uŋkimée, no ɔyɔ naá bummúmpúu; aáŋa caá nɔ́ɔnɔ, akɛ́ mɔtɔ ummue naá bɛɛnyɔ́ɔ a dɛ ŋgɛ́ ɛ́na Daadáa.
58012015	Bébeŋéemú nɔnɔ, mɔtɔ a dɛ hóámá a dɛ inyé niibo ná Asaŋa. Ɛmaŋa ndule hɛ́ dɛ íŋéné naá kadɛ́gadɛ́ɛ yɛnyɔ́ go go lɔgɔ giimbó gɛ́nyɔ́.
58012016	Bébeŋéemú nɔnɔ goŋaá, akɛ́ ummue naá bɛɛnyɔ́ɔ a dɛ ɔyɔ́ɔ gɛɔyɔ gá hanyɔ́, a dɛ fánɛ́ná moóma má Asaŋa aŋa Eseyúu mɔ́ɔnyɔ a mbaá dúé odɛ́nɛ́ yɛ́hɛ́ yá moɔnɔ́ ogɔ́nɔ́ go manyáanya.
58012017	Naá nnyimé, bá mba mo dóŋóná. Naá gɛcamɛna gɛ́ɛgɛ a mbaá lɛ́gálɛ́gáa go bɛa gɛfona gá isée, pɛ́ ya go núgie odɛ́nɛ́ yɛ́hɛ́ ɛ dɛ mbáá lɛ gɔnɔ́ hɔ́ɔ, akɛ́ aŋa a mbaá gɛ́ fúmbée na biósino.
58012018	No lɛ́ kanɛ go báyɛkɛna boóma bɔ́ɔbɔ bá báláfamɔ́ aŋa ogɔndɔ, gɛgɔnyɛgɔnyɛ gá íyuke, duílilíe, mbíno na puŋe,
58012019	goómba gá cɛ́bá na biuŋgúlú bá dogálɔ; báaba bá mbaá lɔmɔ́ bá bódólonyo gó úhune goŋaá bá dɛ gɔnɔ́ bó gídene nogálɔ.
58012020	Mammana, bá dɛ mbáa lɛ ba go hóda gɛlɔsɛnɔ gɛ́ɛgɛ: «Mɔtɔ mɔ́ɔnyɔ a gaá ná báláfɛ́ná ogɔndɔ, akɛ́ bó bɛ́ɛmba nnyama, bá mo óna na adánɛ́.»
58012021	Boóma bɔ́ɔbɔ bá mbaá lɔmɔ́ bá núune, bó mba bó gólío bofoá, gɔ́ɔ Mɔ́sɛsɛ a mbaá gálɛ́dá a amɔ́: «Ndɛ́ na bofoá, ŋgɛ́da ndíŋimene.»
58012022	Kanɛ́ no lɛ́ báyɛkɛ́náalú ogɔndɔ yá Síyono|Síyono (Sion): na tɛ́sɔnɔ ya Asaŋa ogɔ́sɔ, Yolósalɛmɛ ba mmoɛná anáa bitúu bitúu bá bɛɛ́ŋgɛlɛsɛ|Ɛ́ŋgɛlɛsɛ (ange): bɛ́ lɔ́mɔ́ go nɛganda ná go gedegedie gibíné.
58012023	No lɛ́ báyɛkɛ́náalú giimbó gá baaná bá busío go bébíene, báaba ifíno yabɔ́ ɛ lɔ́mɔ́ ɔ́ŋɔ́ɔlú naá mmoɛná. No báá báyɛkɛ́ná Asaŋa, usúmbí bɛsɛnɛ ba cí iŋkimée. No báá báyɛkɛ́ná bɛtɛ́nɛ́ɛ bá batɔ bɛ́ɛbɛ bɛ́ lɔ́mɔ́ ɛ́yáalú mammana.
58012024	No báá báyɛkɛ́ná Yésusu, mɔ́ɔnyɔ a lɔ́mɔ́ menebíe má gɛpáa gá gɛlada bugúle|Gɛlada bugúle (Alliance):, na manɔ́ŋɔ́ mɛ́hɛ́ máama a mbuú udé, má lɔ́mɔ́ na bogaaga má dómbana má Ábɛlɛ|Ábɛlɛ (Abel):.
58012025	Bébeŋéemú nɔnɔ kanɛ́ goŋaá no do inyé go ɔ́bɔ mɔ́ɔnyɔ a nyó gálagalamɔ́. Aáŋa báaba bá mbií inyé go ɔ́bɔ mɔ́ɔnyɔ a mbaá lɔmɔ́ a bó dóogoninyo naá cí, bá dɛ mbá pamba, nɛɛ́nɛ kanɛ́ bɛɛcɔ́ɔ dɛ lɔ́mɔ́ bá go pamba dɛ amɔ́ dɛ inye go ɔ́bɔ mɔ́ɔnyɔ a có gálagalamɔ́ naá mmoɛná gúunú o?
58012026	Mɔ́ɔ mɔ́ɔnyɔ ukelú yɛ́hɛ́ yó mbaá yiŋkímídíe cí cóá, ínoni a á có fáá tánɔ yɛ́ɛyɛ a amɔ́: «Oŋɛndɔ yúmmue go mesúgudinye, nná yiŋkimidie caá akɛ́ goana cí, kanɛ́ tɔ́nɔ na mmoɛná kɛ́.»
58012027	Dogálɔ dɔ́ɔdɔ «oŋɛndɔ yúmmue go mesúgudinye» dó dúfenye dó amɔ́ Asaŋa a ŋga yiŋkímídíe moóma muimée mɔ́ɔmɔ a mbaá gedíe mó ságɛna, go goŋaá bɔ́ɔbɔ bó lɔ́mɔ́ bó do bɛ́ɛ́mbá bá go gadagada bó gɛ́ga bɛcamɛna biimée.
58012028	Aŋa dɛ gɛ́ndɛganamɔ́ bufuŋe bɔ́ɔbɔ bó lɔ́mɔ́ kanɛ kélídínyée, ŋgáa dɛ nona tíŋítíŋí niibo ná Asaŋa, dɛ mo búlugenye naá mbɔ́dɔ yɛ́ɛyɛ ɛ mo fɛɛnanɛnamɔ́, na ibésiisie na gohálamanana.
58012029	Mammana Asaŋa bɛcɔ́ a lɛ́ aŋa íyuke hɛ́ɛhɛ hɛ́ bogodonyomú.
58013001	Ɛ́dánáa nɔnɔ naá busío no maamanɛna aŋa naá bulimóní.
58013002	No do bófoolío go gɛ́ndɛgana bese biinyí báaba bá bolanamɔ́ naá bɛɛnyɔ́ɔ, goakɛ́ naá goŋanana nɔ́ɔnɔ, bóncodío naá kanɛ goíyime, bá mba gɛ́ndɛ́gánáa bɛɛ́ŋgɛlɛsɛ|Ɛ́ŋgɛlɛsɛ (ange):.
58013003	Ŋgáa odɛ́má yɛ́nyɔ́ yó bɛ́ɛmba na báaba bá lɔ́mɔ́ naá ncíbo ya gɛaŋɔ́, caŋa mmue aŋa no lɛ́ olɔŋɔ nabɔ́ naá ncíbo ya gɛaŋɔ́ moánɛ. Bɛ́ɛ́mba nɔnɔ odɛ́má naá biimée báaba bá bó míneminiemú, goŋaá bɛɛnyɔ́ɔ tɔ́nɔ no bɛanana nnyɔ́dɔ yɛ́ɛyɛ ɛ lɔ́mɔ́ ba go ɔ́bɛgɔnɔ.
58013004	Ŋgáa mɔtɔ uŋkimée a beŋe gicele gá nɛbáná. Onɔ́mɔtɔ́ na okɔ́dɔ bá bɛ́ɛmba na pídefide naá bɔ́ɔ báandɛ́, goakɛ́ batɔ bá gɛɔyɔ gá hanyɔ́ na badáŋadaŋa bá ŋga bɛáa noséésényée naá Asaŋa.
58013005	No do ágáa gɛdɛ́mádɛ́má naá muinyí, kanɛ́ ɔ́bɔ́nɔ́ɔ nɔnɔ bese na bɔ́ɔbɔ no bɛananamɔ́, goakɛ́ Daadáa moatɛ́ o oyamɔ́ a amɔ́: «Cɛ ná bóso go go dɛ́ɛna, cɛ́ ná bóso go go fíidie nnyimé akɛ́ go buisí.»
58013006	Go busío moánɛ gɔ́ɔ dɛ lɔ́mɔ́ ba go oyɛda na toodo odɛ́máa iŋkimée dɛ amɔ́: «Daadáa a lɛ́ mɔ́ɔnyɔ u úlenemú naá gidúgune gámɛ, cɛ báá bofoá na boóma. Mɔtɔ a dɛ báá ba go ŋa boóma namɛ.»
58013007	No do bófoolío bogógí ɛlɔŋɔ bɛ́nyɔ́; bɔ́ɔ báaba bá mbaá nyó dúmbénínyée nogálɔ ná Asaŋa. No do bófoolío mbɔ́dɔ yɛ́ɛyɛ bɔ́ɔ bá mbɔɔ́ ɔyɔ́ɔ, bá báá gɔnɔ́ gúenene; no bɛa gioliminyo gɛ́ béeniŋinye gɛ́ɛgɛ gábɔ́.
58013008	Yésu Kilítu|Kilítusu (Christ): a lɛ́ ummue eé ummue iyó, na ínoni; a ná bɛ́ɛmba nɔ́ɔnɔ go bɛcamɛna biimée.
58013009	No do bádɛ́ɛ́ná, bá dɛ nyó neníe na kúunye sá go ɛ́da go úle akɛ́ áhanɛ́ɛ. Bó lɛ́ bese niibo ná Asaŋa nɛ́ gíndie odɛ́má yɛ́nyɔ́, gó dómba bɛlɔsɛnɔ bá goŋaá o do nyáá gɛnáa, o do nyáá gɛnáa. Báaba bá ŋananamɔ́ nɔ́ɔnɔ, bá gá báasa bá dɛ dáŋábá besé kɔ́ɔ.
58013010	Bɛɛcɔ́ɔ dɛ bɛanana gɛ́cɔ́ gɛdálɛ́ná|Gɛdálɛ́ná (autel): bɛbáágá. Bedúmbí bɛbáágá naá Asaŋa báaba bá yɔgɔnɔmɔ́ naá kɛ́gɛ́ná|Gincumu (Tabernacle/Tente de la Rencontre): ya Asaŋa bá dɛ bɛanánáa bogaaga bá go nyáa bɔ́ɔbɔ bɔ́ lɔ́mɔ́ kɔ́ɔ.
58013011	Udúmbí bɛbáágá ba ogɔ́nɔ́ naá Asaŋa a mba lɛ́ a nco kasana manɔ́ŋɔ́ má nnyama naá Mammana ya Gimmúmpúu gá Hoóma go go úlie bɛlɔgɔ; kanɛ́ bá mba lɛ́ bɛ́ ɛ́da lókononyo nnyama moánɛ halaháláa na nnyaŋá.
58013012	Boóma moánɛ bɔ́ Yésusu a mbaá gúé halaháláa na tɛ́sɔnɔ. Bó mbaá lɛ go go úlie bɛlɔgɔ bá boɛ́nɔ na manɔ́ŋɔ́ mɛ́hɛ́ má moatɛ́ moatɛ.
58013013	Ŋgáa dɛ no ɛ́da kanɛ́ giluméní nɛhɛ́ halaháláa na tɛ́sɔnɔ, dɛ bádóɛgɛna dofáná dúmmue eé dúmmue aŋa mɔ́ɔ.
58013014	Naá cí háalá, dɛ dɛ bɛanánáa tɛ́sɔnɔ ya busío buimée, kanɛ́ dɛ fúmbemú tɛ́sɔnɔ ya nembeli.
58013015	Go ufíno yá Yésusu, ŋgáa dɛ no fáa Asaŋa kanɛ tɔmbɛ́nɔ́ɔ, mbúlugie yɛ́ɛyɛ ɛ lɔ́mɔ́ aŋa gɛbáágá|Gɛbáágá (sacrifice): gɛ́cɔ́ gɛ́ɛgɛ gɛ́ dúfenyemú goŋaá dɛ leebenye ufíno yɛ́hɛ́.
58013016	No do inyé go ŋanana besé na go óhigoninyo; mbɔ́dɔ sá bɛbáágá sɛ́ɛsɔ sɛ́ sɛ́ fɛɛnanɛnamɔ́ Asaŋa.
58013017	Ɔ́bɛ́nɔ́nɔ́ɔ nɔnɔ bogógí ɛlɔŋɔ bɛ́nyɔ́, no ŋanana buimée bɔ́ɔbɔ bá nyó oyanɛnamɔ́; bɔ́ɔ moatɛ́ bá beŋebeŋemú biliíli bɛ́nyɔ́, bá ŋgo oyánɛ́náa Asaŋa buelí bɔ́ɔbɔ bá á ná yɔgɔ́nɔ́ɔ. No bó óhigonyo goŋaá bá yɔgɔnɔ buelí bábɔ́ na bɛyaŋa, kanɛ makánya naá odɛ́má; hɔ́ɔlɔ́ gɔ́ɔ no ŋgɛɛ́ ɛ́ná bese.
58013018	Ɛ́dánáa nɔnɔ naá busío no bósógolonyo go busío bɛ́cɔ́, goakɛ́ odɛ́má yɛ́cɔ́ yó do có goománɛ́náa; goŋaá dɛ lɛ́galɛga go ɔyɔ bese naá pɛ́ iŋkimée.
58013019	Nnyó ɔŋɔnɔ goŋaá no bósógolonyo makɔ́nɔ́ go busío bámɛ, goŋaá Asaŋa a páa bogaaga bá go nco nyó gundine fɛaŋɔ.
58013020	Ŋgáa Asaŋa ba buumbénú mɔ́ɔnyɔ a mbaá fúfúné Daadáa bɛcɔ́ Yésu Kilítu, gɛantáanta gá umbeŋíbéŋí bɛdómbáa, naá kadɛ́gadɛ́ɛ ya begúe, go bogaaga bá gɛbáágá gá manɔ́ŋɔ́ mɛ́hɛ́ má gɛlada bugúle|Gɛlada bugúle (Alliance): bá kanɛ mmanɛ́náa,
58013021	a nyó fáa bogaaga bá go ŋanana buimée bɔ́ɔbɔ bó lɔ́mɔ́ bese go go ŋanana ndɛ́ga yɛhɛ́; ŋgáa a hóogio naá bɛɛcɔ́ɔ gá Yésu Kilítu, bɔ́ɔbɔ bó mo fɛɛnanɛnamɔ́. Nigúmi nɛ́ bɛ́ɛmba nɛhɛ́ go bɛcamɛna biimée. Aamɛnɛ.
58013022	Bolimóní, ŋgaá nyó úhúné goŋaá, no gɛ́ndɛgɛna dogálɔ dá kúluminye dɔ́ɔdɔ na kumbene odɛ́máa. Moatɛ́, kálata yɛ́ɛyɛ nnyó ɔ́ŋɛnɔmɔ́ yɛ́ɛyɛ ɛ dɛ ɔmpɔ́ɔ.
58013023	Íyíme nɔnɔ goŋaá bá á húmíe ondimóní bɛcɔ́ Timotée naá ncíbo ya gɛaŋɔ́. A amɔ́ a bola fɛaŋɔ, dɛ gaá ncó nyó ɛ́na olɔŋɔ.
58013024	Mbédíígínínyéemú nɔnɔ bogógí ɛlɔŋɔ bɛ́nyɔ́ biimée, na boolímínyí biimée kɛ́. Basɔ́gɔ́ɔ báaba naá Itelíi bá á nyó bédíígényée.
58013025	Ŋgáa niibo ná Asaŋa nɛ́ bɛ́ɛmba nɛnyɔ́ biimée.
59001001	Yɔmɔ́ɔ Sáakɛ, uyogóní ba Asaŋa, uyogóní ba Daadáa Yésu Kilítu|Kilítusu (Christ):, ŋgaá nyó bédíígíe bɛɛnyɔ́ɔ boɛ́nɔ bá Asaŋa bɔ́ɔbɔ bó lɔ́mɔ́ sálámándáalú naá cí yɛ́ɛyɛ iŋkimée.
59001002	Bolimóní bámɛ, gɛcamɛna giimée gɛ́ɛgɛ no lumenemú na gɛdɔmbɔ, gɔ́lɔ́ nɔnɔ gɛdɔmbɔ gɛ́ɛgɔ na bɛyaŋa.
59001003	No íyimene, aáŋa gioliminyo gɛ́nyɔ́ gɛ́ lɛ́ gɛ́ndɛ́ŋɛ́ gɛndɛŋɛ naá gɛdɔmbɔ, gɛdɔmbɔ gɛ́ɛgɔ gɛ́ nyó fáanana kélemene.
59001004	Kanɛ́ ŋgáa kélemene yɛnyɔ́ moánɛ yɛ ɛ́dana gɔgɔ́ naá busío go goŋaá no bɛ́ɛmba kanɛ cigíi, no do taŋá bɛnɔ́gɔ́ bá caŋa naá bɛɛnyɔ́ɔ.
59001005	Aáŋa mɔtɔ ummue naá bɛɛnyɔ́ɔ a dɛ bósó go íyimene ɛkádɛ gɛ́ɛgɛ a sɛmɛgananamɔ́ go ŋa, ŋgáa ɔ ɔŋɛnɔ Asaŋa nciŋí yɛ́ɛyɛ kɔ́ɔ, a gaá mo fáá, goakɛ́ Asaŋa a fáanɛna kanɛ go bide, kanɛ gɛmbɛ́ná.
59001006	A sɛmɛganana go ɔŋɛnɔ na gioliminyo naá Asaŋa, kanɛ cuŋí, goŋaá mɔ́ɔnyɔ a suŋenenyemú a lɛ́ aŋa miimpo má máŋɛ́ máama puŋe ɛ búugebugiemú maayá miimée.
59001007	Mbɔ́dɔ ya mɔtɔ aŋa yɛ́ɛyɔ nɔ́ɔnɔ ɛ dɛ fegé yɛ amɔ́ Daadáa a lɛ́ ba go mo fáa boóma bɔ́ɔbɔ a mo ɔŋɔnɔmɔ́.
59001008	A lɛ́ egundegúndée naá gɛɔyɔ gɛ́hɛ́.
59001009	Ŋgáa uŋgolímínyí mɔ́ɔnyɔ a lɔ́mɔ́ osógasoga a békeelenye, goakɛ́ Asaŋa a á mo búlúgíe.
59001010	Gɔnɔ́ ŋgáa uŋgolímínyí mɔ́ɔyɔ a lɔ́mɔ́ na bonɔ́mɛ a békeelenye, goakɛ́ Asaŋa a á mo siisíe, i íyimene go goŋaá a ná gólogoda aŋa bióli bá mbínyí.
59001011	Gɔ́ɔgɔ aŋa buisí bó ɛ́damɔ́ bumuge na onɔmɔnɔmɔ yá bɔ́ yá gɛonyá, gɛ́ lɛ go kútie mbínyí, bióli bá sɛ́ bɛ́ bulugude, bonɔ́gɔ́ bá bɛ́ bó ságɛna. Nɔ́ɔnɔ gɔ́ɔ tɔ́nɔ onɔ́mɛnɔmɛ ba mɔtɔ a ŋgaá gúé naá kadɛ́gadɛ́ɛ ya medíge mɛ́hɛ́.
59001012	Besé makɔ́nɔ́ na mɔtɔ mɔ́ɔnyɔ a kélemenenemú bɛdɔmbɔ, goakɛ́ naá nnyimé ya bɛdɔmbɔ bɛ́ɛbɔ gɔ́ɔ a ŋgaá bɛáa gɛɔyɔ, gɛɔyɔ moánɛ gɛ́ gɛ́ lɔ́mɔ́ bɛsoɛná bɛ́ɛbɛ Asaŋa a mbaá dánɛ́ná báaba bá mo maamanamɔ́.
59001013	Gɔ́ɔgɔ mɔtɔ a lumenemú na ɛgogona, a dɛ háánánáa go oyɛda a amɔ́ Asaŋa mɔ́ɔ a mo gogonamɔ́. Mammana, mɔtɔ a dɛ bósó bá go bele Asaŋa go goŋaá a ŋa gɛbɛ́. Nɔ́ɔ gɔ́ɔ tɔ́nɔ Asaŋa a lɔ́mɔ́ a dɛ gogónáa mɔtɔ.
59001014	Kanɛ́ gɛdɛ́mádɛ́má gá mɔtɔ gɛ́ gɛ́ mo dómanamɔ́ go go ŋa gɛbɛ́.
59001015	Aŋa mɔtɔ ɛ ɛ́damɔ́ go bienene gɛdɛ́mádɛ́má gɛ́hɛ́ aŋa gɛ́ mo dómanamɔ́, bó ná lɛ́ gɛlɔgɔ. A amɔ́ ɛ ɛ́danamɔ́ naá busío na go lɔgɔ, mesúgudinye mɛ́hɛ́ má lɔ́mɔ́ nigúe.
59001016	Bolimóní bámɛ bá odɛ́má, no do bébelé.
59001017	Pááná sá bonɔ́gɔ́ akɛ́báamɔ́ iŋkimée sɛ́ ɛ́damɔ́ go úlene naá mmoɛná, Asaŋa mɔ́ɔnyɔ a mbaá gedíe muotóti, ofɛ́, na buisí, mɔ́ɔnyɔ a lɔ́mɔ́ a dɛ núgényée, a dɛ fíídényée batɔ nnyimé go go bó dɛ́ɛna naá mbíno, mɔ́ɔ a lɔ́mɔ́ na sɛ́.
59001018	Go ndɛ́ga yɛhɛ́ gɔ́ɔ a mbaá có fáá gɛɔyɔ go nogálɔ nɛ́hɛ́ ná mammana. Bó mbaá nɔ́ɔnɔ go goŋaá dɛ bɛ́ɛmba bá busío naá moóma muimée mɔ́ɔmɔ a mbaá gedíe.
59001019	Bɛɛnyɔ́ɔ bolimóní bámɛ bá odɛ́má, íyíme nɔnɔ no amɔ́: Mɔtɔ a háanana go dámba edúu fɛaŋɔ go go bódólonyo basɔ́gɔ́ɔ, a dɛ gá lɛ́ gálɛda, a dɛ gá lɛ́ go ɔ́bɔ mpímí.
59001020	Mɔtɔ mɔ́ɔnyɔ ɔ ɔ́bɔmɔ́ mpímí a dɛ ŋanánáa boóma bá tɛ́nɛ́ɛ naá busío bá Asaŋa.
59001021	Boóma bá ndiemi bɔ́ no háananamɔ́ go búumbene biílo biimée na buimée bɔ́ɔbɔ bó lɔ́mɔ́ bá gɛbɛ́; no bésiisie nnyɔ́dɔ go cí naá busío bá Asaŋa, no gɛ́ndɛgɛna Nogálɔ nɛ́hɛ́ nɔ́ɔnɔ a áganamɔ́ naá bɛnyɔ́ odɛ́má, goakɛ́ Nogálɔ nɛ́hɛ́ nó bɛanana bogaaga bá go nyó sódio.
59001022	No do bódólónyóo goana go mbódólonyo bɔ́ɔbɔ Asaŋa a nyó oyanɛnamɔ́, no do bébelé, no sɛmɛganana tɔ́nɔ go bó ŋanana.
59001023	Mɔtɔ mɔ́ɔnyɔ a bódólonyomú nogálɔ ná Asaŋa goana go mbódólonyo, kanɛ go ŋa aŋa nó oyamɔ́ a lɛ́ aŋa mɔtɔ mɔ́ɔnyɔ a bénúunemú naá gɛbálɛ́ŋana, a bénúune aŋa a lɔ́mɔ́.
59001024	Akɛ́ aŋa a báá ná bénúúnée nɔ́ɔnɔ, aŋa a fíidiemú nnyimé, hɔ́ɔ na hɔ́ɔ a bófoolio aŋa a báá ná lɔmɔ́.
59001025	Kanɛ́ mɔtɔ mɔ́ɔnyɔ a hɛnyahɛnyamɔ́ bicele bá Asaŋa bese bese a gunde a ŋanana aŋa bɛ́ oyamɔ́, mɔ́ɔ Asaŋa a ná mo fonamɔ́ go busío moánɛ naá gɛɔyɔ gɛ́hɛ́. A dɛ háánánáa go bódólonyo goana go mbódólonyo a bófoolio, kanɛ́ a háanana go ɔ́bɛnɔ Nogálɔ moánɛ.
59001026	Aáŋa mɔtɔ a béeniŋenye a amɔ́ a lɛ́ mammana ya uŋgolímínyí, kanɛ́ a báá lɔbɛ́nɔ́ a dɛ gumbéné nyuudé nɛ́hɛ́, a bébelebele, mbɔ́dɔ yɛhɛ́ ya goolimonyo ɛ lɛ́ godugúnú.
59001027	Mammana ya goolimonyo ya kanɛ cigíi yɛ́ɛyɛ Asaŋa Isée a lɛ́galɛgamɔ́ ɛ lɔ́mɔ́: Goóhigonyo gá cíinini na bisí bá batɔ gɛcamɛna gɛ́ɛgɛ bá lɔ́mɔ́ naá goɔ́bɛgɔnɔ. Ŋgáa tɔ́nɔ a bébeŋe go goŋaá bɛgáda bá moóma bɛ́ɛbɛ naá cí yɛ́ɛyɛ bɛ́ dɛ mo díéŋíe.
59002001	Bolimóní bámɛ, bɛɛnyɔ́ɔ báaba no áganamɔ́ odɛ́má yɛ́nyɔ́ naá Daadáa bɛcɔ́ Yésu Kilítu|Kilítusu (Christ): mɔ́ɔnyɔ a gúmemú a dómbana boóma buimée, no do ɛ́dá go gɔnɔ go iye batɔ.
59002002	Ŋgáa dɛ gɔ́lɔ gieninye gɛ́ɛgɛ dɛ amɔ́: no lɛ́ ndukíi ndukíi naá nɛbábándɛgɛna ná gioliminyo, batɔ báandɛ́ bá lɛ go úle bá bíí íŋéné, ummue bálɛŋá bálɛŋá bese bese, mmándɔ sá góolo naá monɔɔ́nnɔɔ́; mɔ́ɔnyɔ untió osógasoga na biyeyi bá bɛla go nnyɔ́dɔ.
59002003	Bɛɛnyɔ́ɔ no lo go ága oŋgíso go mɔ́ɔnyɔ a lɔ́mɔ́ bálɛŋá bálɛŋá bese bese, no mo oyana noa amɔ́: «Ogɔ́nɔ́ɔ, maamɔ́ɔ úlé ncó lukumene naá busío háalá.» No lo go oyana osógasoga no amɔ́: «Maamɔ́ɔ lɔbɛ́nɔ tɛ́nɛ́ɛ hɔ́ɔlɔ́, ɛ́na lí, ncó lukumene go cí háalá.»
59002004	No amɔ́ no ŋanana nɔ́ɔnɔ, no á dúfíe go goŋaá no iye batɔ, no lɛ́ batɔ báaba bá lɔ́mɔ́ na bɛbɛ́ bá mbééníŋínyí bá go dádona naá gosómba gɛ́nyɔ́ gá bɛsɛnɛ.
59002005	Bolimóní bámɛ bá odɛ́má, ɔ́bɔ́ nɔnɔ: Asaŋa a mba dómbáa go lɔɔ basógasoga naá cí yɛ́ɛyɛ go goŋaá bá ága odɛ́má yábɔ́ naá Yésu Kilítu, bá bɛa mammana ya bonɔ́mɛ yɛ́ɛyɛ naá gioliminyo, bá gɔnɔ dáŋaba Bufuŋe bá Asaŋa bɔ́ɔbɔ a mbaá dánɛ́ná báaba bá mo maamanamɔ́.
59002006	Kanɛ́ bɛɛnyɔ́ɔ no sesesesie basógasoga! Ábɔ caá bɛnɔ́mɛ bá batɔ bɛ́ɛbɔ bɛ́ bɛ́ nyó óbigonyomú o? Caá bɛ́ bɛ́ ɛ́danamɔ́ nɛnyɔ́ naá ncíbo sá mógáláa o?
59002007	Caá bɛ́ bɛ́ gálamɔ́ dobɛ́ go gɛnɔ́gɔ́ gá ufíno gá Yésusu mɔ́ɔnyɔ Asaŋa a mbaá nyó fáá go goŋaá no bɛ́ɛmba boɛ́nɔ bɛ́hɛ́ o?
59002008	Kanɛ cuŋí, aáŋa no hóogonyo gicele gá Bufuŋe, aŋa gɛ́ lɔ́mɔ́ ɔ́ŋɔ́ɔlú goŋaá: o maamana sɔ́gɔ́ɔ aŋa maamɔ́ɔ moatɛ́, no ŋanana bese.
59002009	Kanɛ́ no amɔ́ no ɛ́da go iye batɔ, no ŋanana gɛoba, gicele gɛ́ nyó gumbenene go goŋaá no á gɛ́ bácaáa.
59002010	Akɛ́ mɔtɔ a hóogonyo bicele biimée bɛ́ɛbɛ Asaŋa a mbií íŋéné, a amɔ́ a báca akɛ́ gímmue, a á bácaáa biimée.
59002011	Mammana, mɔ́ɔnyɔ a mboó oyɛ́dá a amɔ́: «O do ŋaáa gɛdáŋa|Gɛdálɛ́ná (autel):», a mbo oyɛ́dá tɔ́nɔ a amɔ́: «O do óná mɔtɔ!» Gɔ́ɔ bó lɔ́mɔ́, akɛ́ o do ŋaáa gɛdáŋa, go amɔ́ go óna mɔtɔ, go á dómbá gicele.
59002012	Gálágáláa nɔnɔ no gunde no ŋanana, no íyime go goŋaá Asaŋa a ná nyó bide na gicele gɛ́ɛgɛ gɛ́ lɔ́mɔ́ na bogaaga bá go có dúgune.
59002013	Mammana, naá gɛcamɛna gá umbidí, mɔtɔ mɔ́ɔnyɔ a lɔ́mɔ́ kanɛ go ɛ́na basɔ́gɔ́ɔ mahana, Asaŋa a dɛ ŋgá mo ɛ́na tɔ́nɔ mahana; kanɛ́ mɔtɔ mɔ́ɔnyɔ a gɔ́lɔnɔmɔ́ basɔ́gɔ́ɔ mahana, a dɛ dagádánáa naá busío bá usúmbí bɛsɛnɛ, goakɛ́ mahana má Asaŋa má dómbana buimée.
59002014	Bolimóní bámɛ, bó do dúgúnée mɔtɔ goŋaá o oyɛda a amɔ́ a ágana odɛ́má yɛ́hɛ́ naá Asaŋa aáŋa a dɛ ŋanánáa moóma mɔ́ɔmɔ mó dúfenyemú nɔ́ɔnɔ. Mbɔ́dɔ ya gioliminyo moánɛ ɛ dɛ sódónyóo.
59002015	Ŋgáa dɛ eninye dɛ amɔ́ ondimóní bɛnyɔ́ naá gioliminyo a lɛ́ nnyɔ́dɔ gɔdɔɔ́, mɔ́ɔ kanɛ boóma bá go nyáa.
59002016	Kanɛ́ ummue naá bɛɛnyɔ́ɔ a lɛ go mo oyana a amɔ́: «Go ɛ́da bese, go ɔ́sɔbɔ o gunde o nyáanya o hóogio.» Bó gaá ná mo dúgúné goakɛ́ aáŋa a dɛ mo fáá boóma bɔ́ɔbɔ a lɔ́mɔ́ mbií ya bɔ́ o?
59002017	Nɔ́ɔnɔ gɔ́ɔ gioliminyo gɛ́ lɔ́mɔ́ aáŋa gɛ́ lɛ́ kanɛ meŋiigíe, gɛ́ moatɛ́ gɛ́ lɛ́ godugúnú.
59002018	Ŋgáa dɛ oyɛda dɛ amɔ́ mɔtɔ ummue a amɔ́ a gálɛda a amɔ́: «Maamɔ́ɔ o lɛ́ na gioliminyo, yɔmɔ́ɔ na meŋiigíe.» Yɔmɔ́ɔ caá: «Túfíemú gioliminyo gáhɔ kanɛ meŋiigíe, yɔmɔ́ɔ ko dúfie gioliminyo gámɛ na meŋiigíe.»
59002019	Aáŋa go olimonyo goŋaá Asaŋa a lɛ́ táŋɛ́ ummue, bó lɛ́ bese; akɛ́ bɛgáda bá biliíli|Gɛgáda (mauvais esprit): bɛ́ olimonyo tɔ́nɔ nɔ́ɔnɔ, bɛ́ dagadana na bofoá.
59002020	Maamɔ́ɔ mɔtɔ ba go lala odóɛ mɔ́ɔnyɔ! O lɛ́galɛga go ɔ́bɔ go amɔ́ gioliminyo kanɛ meŋiigíe gɛ́ lɛ́ godugúnú lí?
59002021	Ŋkádɛ gɛ́ mbaá ŋaáa kanɛ́ go goŋaá Asaŋa ɛ ɛ́na isée kɔ́nɔ́ɔ bɛcɔ́ Ábalaháma|Ábalaháma (Abraham): gɛtɛ́nɛ́ɛ gá mɔtɔ o? Bó mbaá lɛ go meŋiigíe mɛ́hɛ́ gɔ́ɔgɔ a mbaá gɔ́lɔ́ ohaŋa bɛhɛ́ Ɛ́saga, a báá mo dálá naá gɛdálɛ́ná|Gɛdálɛ́ná (autel): go go íŋene Asaŋa aŋa go gɛbáágá.
59002022	Ɛ́ná goŋaá gioliminyo gɛ́hɛ́ na meŋiigíe mɛ́hɛ́ mó mba lɛ́ mó ɛnda cɔ́bɛcɔ́bɛ, gɔnɔ́ go meŋiigíe mɛ́hɛ́ gɔ́ɔ gioliminyo gɛ́hɛ́ gɛ́ mbaá bédúfíe mammana.
59002023	Nɔ́ɔ gɔ́ɔ boóma bɔ́ɔbɔ Ŋgɔ́ŋɛ́ yɛ oyamɔ́ bó bédúfenyemú bó amɔ́: «Ábalaháma a mba ágá odɛ́má yɛ́hɛ́ naá Asaŋa, go busío bá ndiemi bɔ́ Asaŋa a mbaá mo ɛ́ná gɛtɛ́nɛ́ɛ gá mɔtɔ, a báá mo dɔ́ŋɛ́nɔ́ a amɔ́: “Ugúle bamɛ.”»
59002024	No ɛ́nana kanɛ́, Asaŋa ɛ ɛ́nanamɔ́ mɔtɔ gɛtɛ́nɛ́ɛ go meŋiigíe máama má úlenemú naá gioliminyo, caá akɛ́ go gioliminyo gɛ́ aá gɛ́.
59002025	Bó mba bɛ́ɛ́mbá tɔ́nɔ nɔ́ɔnɔ go odáŋadaŋa ba okɔ́dɔ Aláhaba. Asaŋa a mba mo ɛ́ná gɛtɛ́nɛ́ɛ go meŋiigíe mɛ́hɛ́ go gɔ́ɔgɔ a mbaá beŋé batɔ bá gɛlɛ́ŋa bá Beyúdene naá mɔ́ nnyaŋá, a báá bó indíe naá pɛ́ intió go go gúluge bá dɛ bó ɛ́ná.
59002026	Gɔ́ɔ bó lɔ́mɔ́ caŋa táŋɛ́ mmue, aŋa nnyɔ́dɔ yɛ́ɛyɛ ɛ lɔ́mɔ́ kanɛ gɔnɔ́ giliíli ɛ lɔ́mɔ́ kúe, nɔ́ɔ gɔ́ɔ tɔ́nɔ gioliminyo gá kanɛ meŋiigíe gɛ́ lɔ́mɔ́ godugúnú.
59003001	Bolimóní bámɛ, no do fúmbée go goŋaá degédegé naá kadɛ́gadɛ́ɛ yɛnyɔ́ yɛ ɛ́ya muloodio. No íyimene no amɔ́ gosómba gá gɛsɛnɛ go bɛɛcɔ́ɔ báaba dɛ loodonyomú gó ŋga bɛ́ɛ́mbá na bogaaga makɔ́nɔ́ gó dómba gɔ́ɔgɔ bá ŋgaá sómbá gá batɔ bóntió.
59003002	Bɛɛcɔ́ɔ biimée dɛ ŋanana biédie gɛca. Aáŋa mɔtɔ a dɛ ŋanánáa giédie naá bɔ́ɔbɔ a gálagalamɔ́, a lɛ́ mammana ya mɔtɔ, a lɛ́ ba go bégumbene uŋkimée bɛhɛ́.
59003003	Gɔ́ɔgɔ dɛ áganamɔ́ nnyádɛ ikíkísi há gɛkɔ́ŋɔ go nyuudé ná yɛ́, bó lɔ́mɔ́ go goŋaá ɛ có ɔ́bɛnɔ, dɛ gunde dɛ indenye nnyɔ́dɔ ya yɛ́ iŋkimée akɛ́ ɛ búe mbɔ́dɔ ɛhanɛ́ɛ.
59003004	Ɛ́ná nɔnɔ gɔnɔ́ sitíme, akɛ́ ɛ bɛ́ɛmba gɛantáa nɛɛ́nɛ, gɛantá gá ufufu gɛ́ gunde gɛ́ yɛ dídigene, goana moɔnɔ́ ba gɛbosa naá nnyimé ya yɛ́ mɔ́ a yɛ indenyemú go golɛ́galɛga gá ugógí.
59003005	Nɔ́ɔ gɔ́ɔ tɔ́nɔ gɛlɛ́mbɛ gɛ́ lɔ́mɔ́; akɛ́ aŋa gɛ́ lɔ́mɔ́ sɔŋɛ naá nyuudé ná mɔtɔ, gɛ́ bébúlugenye go bɛantá bá moóma. No ɛ́nana aŋa moɔnɔ́ ba gɛlɛ́mbɛ gá íyuke a lɔ́mɔ́ ba go lókonyo gɛsaádaga gá bodɛ́agadɛ́ giimée púmú.
59003006	Gɛlɛ́mbɛ gɛ́ lɛ́ aŋa íyuke. Bobɛ́ bá cí yɛ́ɛyɛ iŋkimée bó lɛ́ naá gɛlɛ́mbɛ gɛ́cɔ́. Gɛ́ lɛ́ gɛnamá gímmue naá nnyɔ́dɔ yɛcɔ́, gɛ́ sélemendenye bobɛ́ bɔ́ɔbɔ buimée naá nnyɔ́dɔ yɛcɔ́, bó yɛ díeŋenye. Gɛ́ fóana íyuke hɛ́ɛhɛ hɛ́ díeŋenyemú gɛɔyɔ gá mɔtɔ go busío buimée, goakɛ́ hɛ́ ɛ́damɔ́ go úlukenye naá gɛbɔlɔ́gɔdɔ gá íyuke há kanɛ go fúenene.
59003007	Mɔtɔ a gumbenenemú nnyama sá bɛsɔgɔ, munoní, nnyɔ́gɔ na nnyama sá miimpo.
59003008	Kanɛ́ mɔtɔ a dɛ báá ba go gumbene gɛlɛ́mbɛ gɛ́hɛ́, gɛ́ lɛ́ ogɔnɔ́ yá kanɛ kóódínyóo; gɛlɛ́mbɛ gɛ́ lɛ́ dácɛ na ɛlɔgɔ há go ónanɛna.
59003009	Na gɛlɛ́mbɛ, dɛ búlugenye Asaŋa Daadáa bɛcɔ́. Na gɛ́ gɔnɔ́, dɛ yɔmɔ batɔ báaba Asaŋa a mbaá gedíe go púényí yɛhɛ́.
59003010	Na nyuudé nímmue eé nímmue dɛ fona dɛ gunde dɛ yɔmɔ. Bolimóní bámɛ, dɛ dɛ háánánáa go ŋanana nɔ́ɔnɔ.
59003011	Miimpo má bese na miimpo má go noanana mó do bósó má go húmene naá nobɛ́láa númmue eé númmue akɛ́ sɔŋɛ.
59003012	Bolimóní bámɛ, búkodóo bó do báá ba go úme álɔndɔ, tɔ́nɔ bufédú bó do báá ba go úme bíkodóo. Nɔ́ɔ gɔ́ɔ tɔ́nɔ miimpo má bese má lɔ́mɔ́ má dɛ bósó ba go húmene naá nobɛ́láa ná miimpo má go noanana.
59003013	Kanɛ́ aáŋa mɔtɔ ummue naá bɛɛnyɔ́ɔ a béeniŋenye a amɔ́ a lɛ́ na nciŋí makɔ́nɔ́, ŋgáa a yɛ dúfie naá gobɔ́gɔ́lɔnɔ gɛ́hɛ́, a ŋanana bisi bá moóma go nciŋí yɛhɛ́, a bésiisenye.
59003014	Kanɛ́ aáŋa no lɛ́ na gɛbɛ́ gá hɛagá na ndoŋá ya go mánɛgana basɔ́gɔ́ɔ, no fúmbe goana besé yɛnyɔ́ ya moatɛ́, no do háánánáa go béségi no inye mammana.
59003015	Mbɔ́dɔ ya nciŋí aŋa yɛ́ɛyɔ nɔ́ɔnɔ ɛ dɛ ɛ́dá go úlene naá Asaŋa, bó lɔ́mɔ́ goana nciŋí ya cí yɛ́ɛyɛ, nciŋí ya batɔ na nciŋí ya ohándá.
59003016	Hoóma háaha gɛbɛ́ gá ndoŋá ya hɛagá na gománɛgana basɔ́gɔ́ɔ mó lɔ́mɔ́ hɔ́ɔ, moóma mó do ɛndáa hɔ́ɔ bese akɛ́ sɔŋɛ; gó gunde moóma mobɛ́ mó báŋanana tɔ́nɔ hɔ́ɔ.
59003017	Kanɛ́ nciŋí ya go ɛ́da go úle naá Asaŋa ɛ lɛ́ goana bese aá bese, ɛ fáanana buumbénú naá kadɛ́gadɛ́ɛ ya batɔ, ɛ dɛ bébúlúgényée, ɛ gɔ́lɔnɛnɔ mahana, ɛ ŋanana bisi bá moóma kanɛ go iye, ɛ lɛ́ kanɛ makoɛla.
59003018	Batɔ báaba bá lɔ́mɔ́ na buumbénú, bá gunde bá fáanana basɔ́gɔ́ɔ buumbénú, buelí bábɔ́ bɔ́ɔbɔ bá yɔgɔnɔmɔ́ bó úme bɛnɔ́gɔ́ bá bɛsamɔ́.
59004001	Nɛɛ́nɛ no lɔ́mɔ́ na ɛsaŋɔ́ na cáŋɔ́ naá kadɛ́gadɛ́ɛ yɛnyɔ́ o? Ábɔ, caá bó lɔ́mɔ́ go bɛdɛ́mádɛ́má bɛ́ɛbɛ bɛ́ nuigeninyemú kanɛ tɔmbɛ́nɔ́ɔ naá nnyɔ́dɔ sɛ́nyɔ́ o?
59004002	No béséesenye go boóma, kanɛ́ no do bó bɛáa, boóma moánɛ bɔ́ no lɔ́mɔ́ fɛaŋɔ go go óna mɔtɔ. No húmenye odɛ́má go boóma, kanɛ́ no do bósó ba go bó bɛa, boóma moánɛ bɔ́ no ubenyemú ɛsaŋɔ́ na cáŋɔ́. No do bɛanánáa boóma bɔ́ɔbɔ no húmenyemú odɛ́má go bɔ́, goŋaá no do ɔŋɔ́nɔ́ɔ Asaŋa.
59004003	Kanɛ́ aáŋa no ɔŋɔnɔ no do bɛáa, bó lɔ́mɔ́ goŋaá no ɔŋɔnɔ gɛbɛ́. No ɔŋɔnɔmɔ́ go goŋaá no hóogio bɛdɛ́mádɛ́má bɛ́nyɔ́.
59004004	Bɛɛnyɔ́ɔ báaba no búlugenyemú baasaŋa bóntió, no do íyíménée no amɔ́ aáŋa mɔtɔ a húmenye odɛ́má go moóma má cí yɛ́ɛyɛ, a fíidenye Asaŋa nnyimé o? Kɔ́ɔ mɔtɔ mɔ́ɔnyɔ a húmenyemú odɛ́má go moóma má cí yɛ́ɛyɛ a fíidenye Asaŋa nnyimé.
59004005	No do fegée no amɔ́ bó lɛ́ godugúnú gɔ́ɔ bó lɔ́mɔ́ ɔ́ŋɔ́ɔlú naá kálata ya Asaŋa goŋaá: «Asaŋa a lɛ́galɛga Giliíli bɛhɛ́ mɔ́ɔnyɔ a mbaá có ágá, a gɔnɔ ŋanana hɛɔtɛ go mɔ́ɔ.»
59004006	Moánɛ Asaŋa a có ŋanana gɛantá gá niibo gɔgɔ́ aŋa bó lɔ́mɔ́ ɔ́ŋɔ́ɔlú naá kálata ya Asaŋa goŋaá: «Asaŋa a bɛ́ɛ́yana báaba bá bébúlugenyemú, kanɛ́ a boogo báaba bá bésiisenyemú nnyɔ́dɔ go cí.»
59004007	Bííŋénéemú nɔnɔ kanɛ́ naá Asaŋa. Lalɛ́na nɔnɔ ohándá odɛ́má, manɛ́ a ná díinemú ɛ ɛ́da halaháláa nɛnyɔ́.
59004008	Báyɛkánáamɔ́ nɔnɔ Asaŋa, manɛ́ gɔ́ɔ tɔ́nɔ a ná nyó báyɛkɛnamɔ́. Sugúgíe nɔnɔ ɛmbɔ́gɔ yɛnyɔ́, bɛɛnyɔ́ɔ beŋií mobɛ́ báaba; púményée nɔnɔ odɛ́má yɛ́nyɔ́, bɛɛnyɔ́ɔ beegundegúndée báaba.
59004009	Lɛncá nɔnɔ mahana mɛ́nyɔ́ no ŋa nigúe, no baŋa. Ŋgáa dohɔnɔ dó ɛ́ya mbií ya nigúe, bɛyaŋa bɛ́ɛbɛ no lɔ́mɔ́ na bɛ́ bɛ́ ɛ́ya mahana.
59004010	Bésiisíemú nɔnɔ nnyɔ́dɔ go cí naá busío bá Daadáa, manɛ́ mɔ́ɔ a ná nyó fediginyemú tɛ́nɛ́ɛ.
59004011	Bolimóní, no do dúménínée. Mɔ́ɔnyɔ a dúmemú ondimóní ɛ́na goŋaá a mo sómbanɛna gɛsɛnɛ, ŋgáa i íyime a amɔ́ a gálɛnagalɛnamɔ́ gicele dobɛ́ a gɔnɔ gɛ́ sómbana gɛsɛnɛ. Íyíme go amɔ́, aáŋa o sómbana gicele bɛsɛnɛ o do báá gɔnɔ́ mɔ́ɔnyɔ a bɛ́dɛganamɔ́ gicele, kanɛ́ o ná lɔ́mɔ́ usúmbí bɛsɛnɛ ba gicele.
59004012	Asaŋa mokáa mɔ́ɔ a áganɛnamɔ́ batɔ gicele a gunde a bó sómbana bɛsɛnɛ mokáa. Mɔ́ɔ mokáa a lɔ́mɔ́ ba go sódio mɔtɔ ɛ́na lí a mo óna. Kanɛ́ maamɔ́ɔ o lɔ́mɔ́ ánɛ́ɛ goŋaá o sómbana sɔ́gɔ́ɔ bɛsɛnɛ o?
59004013	Godɔ́ɔdɔ yɛ́ɛyɛ bɛɛnyɔ́ɔ bóntió báaba no lɔ́ go bɛ́ɛmba no gálagala no amɔ́: «Ínoni, ɛ́na lí, nembeli dɛ gɛɛ́ ɛ́dá naá tɛ́sɔnɔ yɛ́ɛyɛ náana, dɛ dúmbie nnyómá hɔ́ɔ, dɛ ŋanana nyonyí dɛ bóda muinyí!»
59004014	Gɔ́ɔgɔ no gálagalamɔ́ nɔ́ɔnɔ, no íyimene bɔ́ɔbɔ bó gaá ná nyó bolɛ́ná nembeli naá gɛɔyɔ gɛ́nyɔ́ o? No lɛ́ aŋa ulúgúlúgu yɔ́ɔyɔ yó húmemú, moɔnɔ́ ba gɛcamɛna yó gunde yó ságɛna.
59004015	Kanɛ́ náana gɔ́ɔ no sɛmɛgananamɔ́ go gálagala: «Asaŋa a amɔ́ a lɛ́ga dɛ gɔɔ́ ɔyɔ́ɔ, dɛ ŋa bɔ́ɔbɔ, ɛ́na lí, búunú.»
59004016	Naá goŋaá no ŋanana nɔ́ɔnɔ, no lɔ́mɔ́ goana go bogaya go fuugene, no bégide ombɔ́gɔ go gɛsasɔ. Goŋanana gá ndiemi gó do fɛáa.
59004017	Kɔ́ɔ mɔ́ɔnyɔ i íyimenemú besé ya ŋaá a ŋa, a lɔbɔ a dɛ yɛ ŋaáa, bendiemi a á ŋaáa gɛoba.
59005001	Godɔ́ɔdɔ yɛ́ɛyɛ háalá, bɛɛnyɔ́ɔ banɔ́mɛnɔmɛ, dámbá nɔnɔ edúu no ɔ́bɔ! Baŋáa nɔnɔ ukelú naá mmoɛná go busío bá bɛɛmba bɛ́ɛbɛ bɛ́ nyó ɛndanɛnamɔ́!
59005002	Bonɔ́mɛ bɛ́nyɔ́ bó lɛ́ yɛkáyɛká, nɛnyáa nɛ́ báá fágáa bɛla bɛ́nyɔ́.
59005003	Ŋgéŋeŋée sɛ́ á bogódónyóo góolo yɛnyɔ́ na muinyí mɛ́nyɔ́; ŋgéŋeŋée sá ndiemi sɛ́ sɛ́ ŋgaá nyó baláa, sɛ́ bogodonyo nnyɔ́dɔ sɛ́nyɔ́ aŋa íyuke. No á ncó bándɛna bonɔ́mɛ naá medúgú má cí go mana.
59005004	No lɛ́ inyéelú go soɛna boyogóní báaba bá yɔgɔnɔmɔ́ ntɛ́mɛ́ sɛ́nyɔ́ go gɛbɛ́ gá odɛ́má. Ɔ́bɔ́ nɔnɔ aŋa bá baŋamɔ́! Mbií sábɔ́ sɛ́ ɛ́ ɛ́dá bola naá edúu yá Daadáa ba mmoɛná na ba cí iŋkimée.
59005005	No ɔ́ ɔyɔ́ɔ naá besé na naá bonɔ́mɛ naá cí yɛ́ɛyɛ. No báá bédúgée no báá nɛmɛ́náa aŋa bidúgé bɛ́ɛbɛ bá nɛ́ ɛ́danamɔ́ na bɛ́ naá nɛóna.
59005006	No lɛ́ fáalú besi gɛoba, no báá bó ónáa, bɔ́ɔ kanɛ go nyó báaŋɛga.
59005007	Boɔmɛ, bégumbénéemú nɔnɔ odɛ́má bó ɛ́da go éme naá goncogunde gá Daadáa. Caŋa mmue aŋa uyogóní ntɛ́mɛ́ a bégumbenenemú odɛ́má a gɛ́gana dobólá dá busío na dá mesúgudinye goŋaá dó naa, cí ɛ mo fáa bɛnɔ́gɔ́ bá masámá.
59005008	Bɛɛnyɔ́ɔ tɔ́nɔ bégumbénéemú nɔnɔ odɛ́má yɛ́nyɔ́ na bogaaga, goakɛ́ goncogunde gá Daadáa gó ná lɛ́ mekúígíi.
59005009	Boɔmɛ, no do dúménínée goŋaá Asaŋa a dɛ nyó sómbɛ́ná gɛsɛnɛ. Ɛ́ná nɔnɔ, usúmbí bɛsɛnɛ a lɛ́ moánɛ naá busío bá ncíbo.
59005010	Boɔmɛ, gɔ́lɔ́ nɔnɔ gieninye gá mbégumbene odɛ́máa naá gɛɔ́bɛgɔ naá mbúsí sá Asaŋa|Mbúsí ya Asaŋa (Prophète):.
59005011	Dɛ oya goŋaá sɛ́ lɛ́ na besé makɔ́nɔ́ goŋaá sɛ́ mba bégumbéné odɛ́má bese bese. No mbɔ ɔ́bɔ́ gobégumbene gá odɛ́má gá Yóobe gɛcamɛna gɛ́ɛgɛ a mbaá lɔmɔ́ ɔ ɔ́bɛgɔnɔ, no báá gɔnɔ́ go ɔ́bɔ aŋa Asaŋa a mbaá mo ŋaáa naá nnyimé ya gɛɔ́bɛgɔ gɛ́hɛ́. No ɛ́nana goŋaá Asaŋa a lɛ́ dácɛ na odɛ́má yá besé tɔ́nɔ na odɛ́má yá mahana.
59005012	Boɔmɛ, búncoó bɔ́ɔbɔ bó dómbamɔ́ bó lɔ́mɔ́ goŋaá no do bálɛáa, akɛ́ mmoɛná, akɛ́ cí, akɛ́ kasɛ́á mbálɛɛná incodío. Kanɛ́ ŋgáa «ɛɛ́ŋ» bɛnyɔ́ a sɛmɛgana gɛcamɛna gɛ́ɛgɛ no báá nó olímínyóo, «akɛ́ɛ» bɛnyɔ́ a sɛmɛgana gɛcamɛna gɛ́ɛgɛ no báá ná sáŋóná, go goŋaá Asaŋa a dɛ nyó sómbɛ́ná gɛsɛnɛ.
59005013	Aáŋa ummue naá bɛɛnyɔ́ɔ ɔ ɔ́bɛgɔnɔ, ŋgáa a bósógolonyo. Aáŋa a lɛ́ naá bɛyaŋa, ŋgáa a ágana ɛsagɔ ya mbúlugie.
59005014	Aáŋa ummue naá bɛɛnyɔ́ɔ a nóma, ŋgáa a dɔ́ŋɛnɔ bafɛanɔ́ɔ bá giimbó gá bakɛlɛ́tɛnɛ, bá nco bósógolonyo go busío bɛ́hɛ́ bá mo fúe megúdé go ufíno yá Daadáa.
59005015	Mbósógólí ya gioliminyo ɛ goó oyóo ogɔnɔ́gɔnɔ mɔ́ɔnyɔ, tɔ́nɔ Asaŋa a mo éŋugie; aáŋa a á ŋaáa gɛlɔgɔ, a mo héehinye.
59005016	Oyánɛ́nánɛ́náa nɔnɔ kanɛ́ bɛlɔgɔ bɛ́nyɔ́, no gunde na mɔ́ɔnyɔ a bósógolonyo go busío bá sɔ́gɔ́ɔ, goŋaá no éŋugene. Mbósógólí ya gɛtɛ́nɛ́ɛ gá mɔtɔ ɛ ŋanana bɛantáanta bá moóma.
59005017	Elíi|Elíi (Elie): a mba lɛ́ tɔ́nɔ mɔtɔ gɔgɔ́ aŋa bɛɛcɔ́ɔ: a mba bósógólónyóo Asaŋa odɛ́má yɛ́hɛ́ uŋkimée goŋaá nobólá nó do naáa, gɔ́ɔ dobólá dó mbaá dɛ́lɛ́mɛ́ná nnyómá ɛ́dadɔ́ na gigísi dó do naáa naá cí.
59005018	Kanɛ́ naá nnyimé hɔ́ɔlɔ́, gɛ́hɛ́ go gɔnɔ bósógolonyo go goŋaá nobólá nó naa, dobólá gá dɔ́ go nco gunde, cí ɛ báá fáá manyáanya.
59005019	Boɔmɛ, aáŋa ummue naá bɛɛnyɔ́ɔ a á naná a báá síé pɛ́ ya mammana, ondimóní untió a báá ncó mo gundie naá pɛ́ ya ndiemi,
59005020	íyímé nɔnɔ no amɔ́ mɔ́ɔnyɔ a ncomɔ́ gunde na ulogílógí naá pɛ́ ya bese yɛ́ɛyɔ, a ná sódio giliíli gá ulogílógí mɔ́ɔnyɔ go nigúe, a gɔnɔ ŋa go goŋaá gɛcɛcá gá bɛlɔgɔ gɛ́ bɛ́ɛmba hééhínyéelú.
60001001	Yɔmɔ́ɔ Píele, apótɛlɛ|Apótɛlɛ (Apôtre): ba Yésu Kilítu|Kilítusu (Christ):, ŋgɔ́ŋɛnɔmɔ́ batɔ báaba Asaŋa a mbií iyídé, bɔ́ ɔyɔmɔ́ naá osalɔ, sálámándáalú naá bigísi bá cí bá Pɔ́ŋɔ, bá Gelesíi, bá Kapadósɛ, bá Esíi na bá Bitiníi.
60001002	Gɔgɔ́ aŋa Asaŋa Isée a mbaá kɛsɛ́dá otóotoɛ, nɔ́ɔ gɔ́ɔ a mbaá nyó iyídé, a báá nyó yáŋóná, go bogaaga bá Gimmúmpúu gá Giliíli, go goŋaá no ɛ́da go ɔ́bɛnɔnɔ na Yésu Kilítu, manɔ́ŋɔ́ mɛ́hɛ́ má nyó sogona. Ŋgáa Asaŋa a nyó boogo, a nyó fáa buumbénú fundu fundu.
60001003	Ŋgáa dɛ búlugenye Asaŋa, Isée ba Daadáa bɛcɔ́ Yésu Kilítu|Kilítusu (Christ):. Go gɛantáanta gɛ́hɛ́ gá ŋgɛ́na mahana, a báá ŋaáa goŋaá dɛ gɔnɔ bébíene, dɛ bɛa toodo odɛ́máa yɛ́ɛyɛ ɛ lɔ́mɔ́ ɛ dɛ gúénénée, gá Yésu Kilítu mɔ́ɔnyɔ a mbaá mo fúfúné naá begúe.
60001004	Dɛ bɛa tɔ́nɔ bonɔ́mɛ bá bigíndé bɔ́ɔbɔ bó lɔ́mɔ́ bó do yɛkáa, bó do gɔ́lɔ́nɔ́ɔ biílo, bó do núgényée nɛnɔ́gɔ́. Bonɔ́mɛ moánɛ, Asaŋa a nyó bɛ́dɛganɛna naá mmoɛná,
60001005	bɛɛnyɔ́ɔ báaba Asaŋa a nyó beŋebeŋemú na bogaaga bɛ́hɛ́ go gioliminyo gɛ́nyɔ́, goŋaá no bɛa gisódio gɛ́ɛgɛ gɛ́ lɔ́mɔ́ pɛnɛ́ɛ go go bóloodio dalaŋanyɛ naá gomana gá cí.
60001006	Go busío moánɛ, aŋgánáa nɔnɔ na bɛyaŋa, akɛ́ bó húme goŋaá gɛcamɛna kanɛ go dómba, no lumenene na bɛdɔmbɔ mbɔ́dɔ iŋkimée.
60001007	Bɛdɔmbɔ bɛ́ɛbɛ no lumenenemú na bɛ́ bɛ́ɛbɔ bɛ́ lɔ́mɔ́ go go ɛ́na aáŋa gioliminyo gɛ́nyɔ́ gɛ́ lɛ́ mammana; akɛ́ góolo yɛ́ɛyɛ ɛ lɔ́mɔ́ boóma bá go dɛ́aŋadɛaŋa, bá yɛ séncugenye naá íyuke go go ɛ́na aáŋa ɛ lɛ́ mammana. Bó lɔ́mɔ́ nɔ́ɔ caŋa mmue na gioliminyo gɛ́nyɔ́ gɛ́ɛgɛ gɛ́ lɔ́mɔ́ ntɔ́nɔ gɛ́ dómbana góolo. Nɔ́ɔ gɔ́ɔ no ŋgaá bɛáa bileebie, mbúlugie na nigúmi naá buisí bá goncogunde gá Yésu Kilítu.
60001008	No mo maamana, bɛɛnyɔ́ɔ kanɛ go mo ɛ́na, no ágana odɛ́má yɛ́nyɔ́ naá mɔ́ɔ, bɛɛnyɔ́ɔ kanɛ go mo ɛ́na gɔnɔ́; boóma moánɛ bɔ́ no ɔ́bɔnɔmɔ́ bese makɔ́nɔ́, no aŋganamɔ́ na bɛyaŋa bá nigúmi bá kanɛ go oya,
60001009	aŋa no bɛamɔ́ gisódio gɛ́ɛgɛ gɛ́ lɔ́mɔ́ aŋa bɛsoɛná bá gioliminyo gɛ́nyɔ́.
60001010	Mbúsí sá Asaŋa|Mbúsí ya Asaŋa (Prophète): sá cóá sɛ́ mba gɔ́lɛ́nɔ́ go fúmbe, sɛ́ hɛnyahɛnya go go lɛnca nɛɛ́nɛ Asaŋa a mbaá lɛ ba go sódio batɔ; sɛ́ mba lɛ́ sɛ́ dóogonyo gɛnɔ́gɔ́ gá boóma gɛ́ɛgɛ Asaŋa a mbaá nyó gedínyée.
60001011	Na Giliíli ba Kilítusu mɔ́ɔnyɔ mbúsí sá Asaŋa sɛ́ɛsɔ sɛ́ mbaá lɛ nɛhɛ́, sɛ́ mba lɛ́ sɛ́ oya makánya máama Kilítusu a mbaá lɛ ba go bɛa, na nigúmi nɛ́ɛnɛ nɛ́ mbaá lɛ ba go biene naá nnyimé yɛ́ɛyɔ. Kɔ́ɔ sɛ́ mbaá lɛ sɛ́ fúmbe go go lɛnca gɛcamɛna na nɛɛ́nɛ masɔ́mɔ mɔ́ɔmɔ má mbaá lɛ ba go bádómbana.
60001012	Asaŋa a báá lɛ gó bó dúfie goŋaá gɛcamɛna na nɛɛ́nɛ masɔ́mɔ mɔ́ɔmɔ má mbaá lɛ ba go bádómbana, bó do mbáa lɛ go busío bábɔ́, kanɛ́ bá mbaá lɛ bá dúmbenye cɔ́mɔ yɛ́ɛyɔ go busío bɛ́nyɔ́. Cɔ́mɔ moánɛ yɛ́ godɔ́ɔdɔ buuyí Gɛnɔ́gɔ́ gá Cɔ́mɔ bá mbaá nyó oyánɛ́náa na bogaaga bá Gimmúmpúu gá Giliíli|Gimmúmpúu gá Giliíli (Saint Esprit): ba go ɛ́da go úle naá mmoɛná; akɛ́ bɛɛ́ŋgɛlɛsɛ|Ɛ́ŋgɛlɛsɛ (ange): bá fúmbe go íyime masɔ́mɔ moánɛ tɔ́nɔ.
60001013	Go busío moánɛ, bɛ́ɛ́mba nɔnɔ mobɛ́dɛ́ pɔnyɛ́ɛ, boóma bó do nyó yúŋídínyée, ágá nɔnɔ toodo odɛ́máa yɛ́nyɔ́ iŋkimée naá boóma bá besé bɔ́ɔbɔ Asaŋa a ná nyó fáamɔ́ naá buisí bá Yésu Kilítu|Kilítusu (Christ): goncogunde.
60001014	Aŋa baaná bá ŋgɔ́bɛnɔ, no do biené bɛdɛ́mádɛ́má bá cóá bá gɛcamɛna gɛ́ɛgɛ no mbaá ŋá no gá lɛ́ naá bumbúdíi.
60001015	Caŋa mmue aŋa Asaŋa mɔ́ɔnyɔ a mbaá nyó dɔ́ŋɛ́nɔ́ a lɔ́mɔ́ kanɛ cigí, bɛɛnyɔ́ɔ tɔ́nɔ, ŋgáa gobɔ́gɔ́lɔnɔ gɛ́nyɔ́ guimée go bɛ́ɛmba kanɛ cigíi,
60001016	goakɛ́ Ŋgɔ́ŋɛ́ yɛ oya yɛ amɔ́: «Bɛ́ɛ́mba nɔnɔ kanɛ cigíi aŋa yɔmɔ́ɔ ndɔ́mɔ́ kanɛ cigíi.»
60001017	Gɔ́ɔgɔ no bósógolonyomú, aáŋa no fínenye Asaŋa no amɔ́ Baaba, no mo hálamanana; no bɛa gɛnɔ́gɔ́ gá gobɔ́gɔ́lɔnɔ gɛcamɛna gɛ́ɛgɛ no gɔ́ ɔyɔmɔ́ naá cí, goakɛ́ mɔ́ɔ a dɛ iyée batɔ, a sómba gɛsɛnɛ gá onyɔ moánɛ aŋa meŋiigíe mɛ́hɛ́ má lɔ́mɔ́.
60001018	No íyimene goŋaá páŋɔ́ yɛ́ɛyɛ no mbaá bɛáa go busío bá gɛbɛ́ gá gɛɔyɔ gɛ́ɛgɛ biisée bɛ́nyɔ́ bá mbaá nyó dúmbínyée, ɛ dɛ mbáa lɛ na moóma má go dɛ́aŋana aŋa muinyí, ɛ́na góolo.
60001019	Bó mbaá lɛ kanɛ́ na ntɔ́nɔ ya manɔ́ŋɔ́ má Kilítusu, máama má lɔ́mɔ́ aŋa má moɔnɔ́ ba gɛdómbáa ba kanɛ giédie, kanɛ biílo.
60001020	Asaŋa a mba dóána go mo iyide otóotoɛ yá go gedie cí go gisódio gɛ́nyɔ́; gɔ́ɔ godɔ́ɔdɔ a ncomɔ́ nyó mo lincie naá mesúgudinye má bɛcamɛna.
60001021	Gɛ́hɛ́ gɔ́ɔ no áganamɔ́ odɛ́má yɛ́nyɔ́ naá Asaŋa mɔ́ɔnyɔ a mbaá mo fúfúné naá begúe, a báá gɔnɔ́ mo fáa bugúmigumi; boóma moánɛ bɔ́ no áganamɔ́ odɛ́má yɛ́nyɔ́ na toodo odɛ́máa yɛ́nyɔ́ naá Asaŋa.
60001022	No mba sogónáa ɛdɛ́má yɛnyɔ́ aŋa no mbɔɔ́ ɔ́bɛ́nɔ́ mammana go go ɔyɔ naá gɛnɔ́ɔ́nɛ́nɔ́ gá bulimóní kanɛ makoɛla. Maamánɛ́náa nɔnɔ bɛcamɛna biimée na odɛ́má yá kanɛ biílo.
60001023	Íyíme nɔnɔ no amɔ́ no lɛ́ gɔnɔ́ bébíénéelú; bó do báá na masámá má mɔtɔ goakɛ́ má má gúenene, kanɛ́ bó lɔ́mɔ́ na masámá máama má lɔ́mɔ́ má dɛ gúénénée, na nogálɔ ná Asaŋa nɔ́ɔnɔ nó ɔyɔmɔ́, nó lɔ́mɔ́ hɔ́ɔ gɛcamɛna giimée.
60001024	Ɛɛ́ɛŋ! Ŋgɔ́ŋɛ́ yɛ oya yɛ amɔ́ mɔtɔ a gúenenemú aŋa mbínyí, bonɔ́gɔ́ bɛ́hɛ́ bó lɔ́mɔ́ aŋa gióli gá mbínyí. Mbínyí ɛ kóta, gióli gɛ́ oba.
60001025	Kanɛ́ nogálɔ ná Daadáa, nɔ́ɔ nó gɛ́ga bɛcamɛna biimée. Kɔ́ɔ nogálɔ moánɛ, nó lɔ́mɔ́ Gɛnɔ́gɔ́ gá Cɔ́mɔ gɛ́ɛgɛ bá mbaá nyó dúménínyée.
60002001	Dɔmbɔ́ nɔnɔ kanɛ́ go ŋanana buimée bɔ́ɔbɔ bó lɔ́mɔ́ bobɛ́, mebelébélíe miimée, makoɛla mbɔ́dɔ iŋkimée, gɛdɛ́mádɛ́má; no dɛ́ɛna tɔ́nɔ go dúme basɔ́gɔ́ɔ.
60002002	Bɛ́ɛ́mba nɔnɔ aŋa baaná badɔmbɔ́, no maamana makɔ́nɔ́ mammana ya mabáanyɛ yɛ́ɛyɛ ɛ lɔ́mɔ́ nogálɔ ná Asaŋa. Nɔ́ɔnɔ, no goma naá mɔ́ɔ, gó ɛ́da go éme aŋa Asaŋa a ná nyó sódiomú.
60002003	Ɛɛ́ɛŋ, no á bɛ́ɛ́nɛ́ná bɛɛnyɔ́ɔ moatɛ́ aŋa ɛŋɛndɔ inikíi Daadáa a lɔ́mɔ́ usi.
60002004	Mo báyɛkɛ́náamɔ́ nɔnɔ, mɔ́ɔ a lɔ́mɔ́ ɛdánɛ́ nɛgɔ́sɔ nɛ́ɛnɛ batɔ bá mbuú umbé, kanɛ́ Asaŋa a báá nɛ́ iyídé, nɛ́ lɛ́ ntɔ́nɔ naá busío bɛ́hɛ́.
60002005	Aŋa Daadáa a lɔ́mɔ́ ɛdánɛ́ nɛgɔ́sɔ, bɛ́ɛ́mba nɔnɔ tɔ́nɔ adánɛ́ agɔ́sɔ, no íŋene naá gɛfóaga gá Nnyaŋá yɛ́ɛyɛ Giliíli ba Asaŋa a gɛ́gamɔ́ kɔ́ɔ. Nɔ́ɔnɔ no bɛ́ɛmba nigúli ná bedúmbí bɛbáágá|Gɛbáágá (sacrifice): naá Asaŋa go go mo fáanana bɛbáágá bá giliíli bɛ́ɛbɛ bɛ́ mo fɛɛnanɛnamɔ́ gá Yésu Kilítu|Kilítusu (Christ):.
60002006	Ɛɛ́ɛŋ, bó lɛ́ naá Ŋgɔ́ŋɛ́ goŋaá: «Ɛ́ná, ŋgií iyídé ɛdánɛ́ ná ntɔ́nɔ nɛ́ɛnɛ tábɛgamɔ́ naá Síyono, naá bugído bá gɛfóaga. Kɔ́ɔ, mɔtɔ uŋkimée mɔ́ɔnyɔ a ágamɔ́ toodo odɛ́máa yɛhɛ́ kɔ́ɔ, a dɛ ŋgá nóa odóɛ.»
60002007	Bó lɛ́ mbúlugie go bɛɛnyɔ́ɔ boolímínyí, kanɛ́ go báaba bá lɔ́mɔ́ bá dɛ olímónyóo, ɛdánɛ́ nɛ́ɛnɛ befúégí bá mbuú umbé nɛ́ lɛ́ ɛ́yáalú ɛdánɛ́ ná bugído.
60002008	Ɛdánɛ́ moánɛ nɛ́ lɛ́ tɔ́nɔ nɛ́ɛnɛ batɔ bá kúkenenemú, bó obana. Bá kúkenenemú kanɛ́ nɔ́ɔnɔ goŋaá bí inyene go oliminyo nogálɔ ná Asaŋa; bó mba lɛ́ gedíelú nɔ́ɔnɔ go busío bábɔ́.
60002009	Kɔ́ɔ, bɛɛnyɔ́ɔ no lɛ́ boɛ́nɔ bɔ́ɔbɔ Asaŋa a mbií iyídé, no lɛ́ nigúli ná bedúmbí bɛbáágá nɛ́ɛnɛ nɛ́ yɔgɔnɔmɔ́ go ufuŋe ogɔ́nɔ́, gɛdɔŋɔ gɛ́ɛgɛ gɛ́ lɔ́mɔ́ gimmúmpúu; boɛ́nɔ bɔ́ɔbɔ Asaŋa a mbaá fáŋá go go bɛ́ɛmba bɛ́hɛ́. A mba nyó iyídé goŋaá no ɛ́da go gúmenye biidí bá moóma bá mɔ́ɔnyɔ a mbaá nyó yuuné naá mbíno a báá nyó ágá naá gɛbonyaga gɛ́hɛ́ gá gise.
60002010	Cóá, no do mbáa lɛ boɛ́nɔ bá Asaŋa, kanɛ́ godɔ́ɔdɔ, no ná lɛ́ boɛ́nɔ bɛ́hɛ́. No mba lɛ́ cóá no do íyímé no amɔ́ Asaŋa a nyó ɛ́nana mahana, kanɛ́ godɔ́ɔdɔ, a á nyó ɛ́ná mahana.
60002011	Bámɛ bá odɛ́má, no lɛ́ batɔ bá nɛdómba gɔnɔ́ biinyí naá cí yɛ́ɛyɛ; go busío moánɛ gɔ́ɔ nnyó oyanɛnamɔ́ ndatɛnanɛna caá, ásɛ́gánáa nɔnɔ moóma mobɛ́ mɔ́ɔmɔ odɛ́má yɛ́nyɔ́ yó nyó dómanamɔ́ go mɔ́, moóma mɔ́ɔmɔ mó nyó díeŋenyemú bɛnyɔ́ moatɛ́ moatɛ.
60002012	Bɛáa nɔnɔ gɛnɔ́gɔ́ gá gobɔ́gɔ́lɔnɔ naá kadɛ́gadɛ́ɛ ya bindiolímínyóo Asaŋa; nɔ́ɔnɔ, akɛ́ bó húme goŋaá bá nyó básómbanɛna bá amɔ́ no lɛ́ bɛbɛ́ bá batɔ, bɛ́ ɛ́na bese bese bɛnɔ́gɔ́ bɛ́nyɔ́ bá meŋiigíe, bá gúmenye Asaŋa naá buisí bɛ́hɛ́ bá goúle.
60002013	Go busío bá Daadáa, bɛ́ɛ́mba nɔnɔ na ŋgɔ́bɛnɔ na batɔ biiménénée báaba bí indenyemú gɛdɔŋɔ, na ufuŋe goakɛ́ a nona buimée,
60002014	na baŋgɔ́mɔnɔ goakɛ́ ufuŋe mɔ́ɔ a bó dílimenyemú go go séesenye beŋií mobɛ́, go go ségi báaba bá ŋananamɔ́ besé.
60002015	Mammana, Asaŋa mɔ́ɔ a lɛ́galɛgamɔ́ nɔ́ɔnɔ goŋaá gɔ́ɔgɔ no ŋananamɔ́ nɔ́ɔnɔ, no gundenye batɔ bá kanɛ nciŋí kanɛ boóma bá go gálɛda.
60002016	Ɔyɔ́ɔ nɔnɔ aŋa batɔ báaba bá lɔ́mɔ́ filíi; kanɛ go gɔ́lɔ́ bufilíi bɛ́nyɔ́ moánɛ aŋa sanda yɛ́ɛyɛ yɛ ɔsɛgɔnɔmɔ́ bobɛ́ bɛ́nyɔ́, kanɛ́ ɔyɔ́ɔ nɔnɔ aŋa bɛɔlɛ́ bá Asaŋa.
60002017	Hálámánánáa nɔnɔ mɔtɔ uŋkimée, no maamana bolimóní bɛ́nyɔ́, no díine Asaŋa, no hálamanana ufuŋe.
60002018	Ŋgáa boyogóní bá bɛ́ɛmba na ŋgɔ́bɛnɔ na kálamana iŋkimée naá boayá bá bagɔ́nɔ́ɔ bábɔ́, caá akɛ́ goana na bagɔ́nɔ́ɔ báaba bɔ́ ɔyɔmɔ́ nabɔ́ na gɛnɔ́gɔ́ gá odɛ́má na naá bopɔ́ɔ́, kanɛ́ tɔ́nɔ na báaba bá bó óbigonyomú.
60002019	Mammana mɔtɔ mɔ́ɔnyɔ a díinemú Asaŋa, a báá kéléméné noséésényée nɔ́ɔnɔ a lɔ́mɔ́ a dɛ háánánáa na nɔ́, bó lɛ́ go busío bɛ́hɛ́ gɛantá gá besé.
60002020	Ɛɛ́ɛŋ, kasɛ́á besé ɛ lɔ́mɔ́ hɔ́ɔ go mɔtɔ mɔ́ɔnyɔ a kélemenemú noséésényée, mɔ́ɔ ŋaáalú gɛoba o? Kanɛ́ naá nnyimé ya go ŋa besé, o báá kéléméné noséésényée, bɔ́ɔbɔ bɔ́ bó lɔ́mɔ́ besé makɔ́nɔ́ naá busío bá Asaŋa.
60002021	Go busío moánɛ gɔ́ɔ Asaŋa a lɔ́mɔ́ nyó dɔ́ŋɛ́nɔ́ɔlú goakɛ́ Kilítusu|Kilítusu (Christ): tɔ́nɔ a mbɔ ɔ́bɛ́gɔ́nɔ́ɔ go busío bɛ́nyɔ́, a báá nyó síéné gieninye goŋaá no bienene ɛbaná nɛ́hɛ́.
60002022	Mɔ́ɔ kanɛ akɛ́ go ŋa gɛbɛ́ gá boóma, mebelébélíe má dɛ bɛ́ɛmba akɛ́ naá mɔ́ nyuudé;
60002023	bá mo sɛga, a dɛ gundíe cigí, bá mo óbigonyo, a dɛ fúmbée go bégundie, kanɛ́ a gundenye buimée bɔ́ɔbɔ naá usúmbí bɛsɛnɛ ba gɛtɛ́nɛ́ɛ.
60002024	Kilítusu, naá nnyɔ́dɔ yɛhɛ́ ya moatɛ́ moatɛ, a báá bádóɛ́gɛ́ná bɛlɔgɔ bɛ́cɔ́ aŋa bá mbaá mo gilénée naá kolósi; bó mbaá lɛ nɔ́ɔnɔ goŋaá dɛ bɛ́ɛmba aŋa bigúe naá gɛlɔgɔ, go go ɔyɔ naá botɛ́nɛ́ɛ. Mpéŋé sɛ́hɛ́ sɛ́ sɛ́ lɔ́mɔ́ nyó éŋúgíelú.
60002025	Mammana, no mbaá ŋá no báá go nana aŋa bɛdómbáa; kanɛ́ godɔ́ɔdɔ, nó á ncó gunde naá umbeŋíbéŋí, naá mɔ́ɔnyɔ a nyó beŋebeŋemú goŋaá gɛbɛ́ gá boóma gɛ́ dɛ nyó bolɛ́ná.
60003001	Bɛɛnyɔ́ɔ tɔ́nɔ bakɔ́dɔ, bɛáa nɔnɔ ŋgɔ́bɛnɔ na banɔ́mɛ bɛ́nyɔ́; no amɔ́ no ŋanana nɔ́ɔnɔ, akɛ́ bó húme goŋaá banɔ́mɛ bóncodío naá olɔŋɔ yɛ́nyɔ́ bí inye nogálɔ ná Asaŋa, gobɔ́gɔ́lɔnɔ gá bakɔ́dɔ bábɔ́ go ŋa goŋaá bá núgie gɛɔyɔ kanɛ nogálɔ ná bakɔ́dɔ bábɔ́,
60003002	aŋa bá núunemú gɛnɔ́gɔ́ gɛ́nyɔ́ gá gobɔ́gɔ́lɔnɔ na go bó hálamanana gɛ́nyɔ́.
60003003	No do fúmbée go bííyienye bɛnɔ́gɔ́ aŋa bíkodóo bá nyonyí, no lɔbɛnɔ go nɛnɔ́gɔ́ ná cóɛ go noga, gobáágana gá ncɔ́ŋɔ́ sá góolo na bɛnɔ́gɔ́ bá ndɛŋɔ.
60003004	Kanɛ́ ŋgáa gobɔ́gɔ́lɔnɔ gɛ́nyɔ́ gó bɛ́ɛmba bonɔ́gɔ́ bɛ́nyɔ́, bonɔ́gɔ́ bɔ́ɔbɔ bó lɔ́mɔ́ bó do yɛkáa; no bɛa ndoŋá ya bolɛbɛlɛbɛ na bopɔ́ɔ́; bɔ́ bó lɔ́mɔ́ na gɛantá gá ndénégé naá busío bá Asaŋa.
60003005	Nɔ́ɔnɔ gɔ́ɔ cóá bimmúmpúu bá bakɔ́dɔ bɛ́ɛbɛ bɛ́ mbaá lɔmɔ́ bɛ́ ágana odɛ́má yábɔ́ naá Asaŋa bɛ́ mbaá bálɛŋáa, bɛ́ bɛanana ŋgɔ́bɛnɔ na banɔ́mɛ bábɔ́.
60003006	Gieninye gɛ́ lɔ́mɔ́ na Sáála, a mba bɛáa ŋgɔ́bɛnɔ na onɔ́mɛ Ábalaháma|Ábalaháma (Abraham):, a mo yekeeyekie moatɛ́ a amɔ́: «Ogɔ́nɔ́ɔ bamɛ.» Sáála mɔ́ɔnyɔ mɔ́ɔ no lɔ́mɔ́ ɛ́yáalú babóla bɛ́hɛ́ no amɔ́ no ŋanana besé, gɔnɔ́ aáŋa no do bádɛ́ɛ́ná boóma bó nyó gólio bofoá.
60003007	Bɛɛnyɔ́ɔ banɔ́mɛ caŋa mmue ɔ ɔyɔ́ɔ nɔnɔ gɛɔyɔ émmuée na bakɔ́dɔ bɛ́nyɔ́, no íyime no amɔ́ odɛ́nɛ́ yábɔ́ yó lɛ́ nnɔ́nɛ́ makɔ́nɔ́; bó hálámánánáamɔ́ nɔnɔ goakɛ́ bá háanana go dáŋaba olɔŋɔ nɛnyɔ́ gɛɔyɔ gɛ́ɛgɛ Asaŋa a fáanɛnamɔ́ godugúnú. No ŋanana nɔ́ɔ goŋaá Asaŋa a gɔ́lɔ mbósógólí sɛ́nyɔ́.
60003008	Cúgidinyemú caá, bɛáa nɔnɔ mbééníŋínyí yɛnyɔ́ táŋɛ́ mmue, no gɔ́lɛnɔnɔ mahana, no bɛa gɛnɔ́ɔnɛ́nɔ́ gá bulimóní, no ŋanana basɔ́gɔ́ɔ besé, no bɛ́ɛmba tɔ́nɔ na ibésiisie.
60003009	Mɔtɔ a amɔ́ a nyó ŋa gɛbɛ́, no do mo gundínyée bobɛ́; a amɔ́ a nyó sɛgɛda, no do mo sɛgɛ́dá, moatɛ́ ɔŋɔ́nɔ́ɔ nɔnɔ goŋaá Asaŋa a mo fona, goakɛ́ go nɔ́ɔ gɔ́ɔ a mbaá nyó dɔ́ŋɛ́nɔ́ boɛ́nɔ bɛ́hɛ́ go goŋaá no dáŋaba gɛfona.
60003010	Ŋgɔ́ŋɛ́ yɛ oya yɛ amɔ́: «Mɔtɔ mɔ́ɔnyɔ a maamanamɔ́ go bɛa gɛnɔ́gɔ́ gá gɛɔyɔ, ɛ ɛ́na medúgú má besé makɔ́nɔ́, a háanana go gumbene gɛlɛ́mbɛ gɛ́hɛ́ go bobɛ́, bɛlágálága bɛ́hɛ́ bɛ́ dɛ bɛáa dogálɔ dá mbele,
60003011	a fíidie bobɛ́ nnyimé, a ŋanana besé, a yɔgɔnɔ goana goŋaá buumbénú bó bɛ́ɛmba naá kadɛ́gadɛ́ɛ ya batɔ.
60003012	Mammana, oŋgíso yá Asaŋa yá lɛ́ naá bɛtɛ́nɛ́ɛ bá batɔ, tɔ́nɔ edúu yɛ́hɛ́ yá lɛ́ tɔ́lɛ́ɛ go go ɔ́bɔ mbósógólí yabɔ́; kanɛ́ Daadáa a bagana busío bɛ́hɛ́ go báaba bá ŋananamɔ́ bobɛ́.»
60003013	No amɔ́ no bííŋenene go go ŋanana besé, mɔtɔ ba go nyó ŋa bobɛ́ a dɛ báá.
60003014	Moatɛ́ bó amɔ́ bó húme goŋaá no ɔ́bɛgɔnɔ go gɛnɔ́gɔ́ gɛ́nyɔ́ gá gobɔ́gɔ́lɔnɔ no lɛ́ besé makɔ́nɔ́. No do dííné báaba bá fúmbemú go nyó ŋa bobɛ́, no do sómbásómbáa odɛ́má.
60003015	Kanɛ́ gúményée nɔnɔ Kilítusu|Kilítusu (Christ): naá ɛdɛ́má yɛnyɔ́, mɔ́ɔ a lɔ́mɔ́ Daadáa; bɛ́ɛ́mba nɔnɔ bɛcamɛna biimée pɛnɛ́ɛ go go dúfie báaba bá nyó úhenemú anáa toodo odɛ́máa yɛnyɔ́ yɛ úlenemú.
60003016	No bó dúfenye naá bolɛbɛlɛbɛ na kálamana; no bɛ́ɛmba na odɛ́má yɔ́ɔyɔ yó lɔ́mɔ́ yó do nyó goománɛ́náa, gó húme goŋaá báaba bá nyó dúmemú go dobɛ́, báaba bá nyó bɛlabɛlamɔ́ go go bɔ́gɔ́lɔnɔ gɛ́nyɔ́ gá besé naá boayá bá Kilítusu, bɔ́ɔbɔ moánɛ bá nóa odóɛ.
60003017	Ɛɛ́ɛŋ, bó lɛ́ besé go ɔ́bɛgɔnɔ go gɔ́ɔgɔ o ŋananamɔ́ besé aáŋa Asaŋa a lɛ́galɛgamɔ́ nɔ́ɔ, gó dómba goŋaá go ɔ́bɛgɔnɔ go gɔ́ɔgɔ o ŋananamɔ́ gɛbɛ́.
60003018	Mammana, Kilítusu|Kilítusu (Christ): moatɛ́ moatɛ a mba gúé go go úlie bɛlɔgɔ bá batɔ, bó mba lɛ́ oŋɛndɔ táŋɛ́ yúmmue go busío buimée. Mɔ́ɔ gɛtɛ́nɛ́ɛ gá mɔtɔ a báá gúé go busío bá báaba bá lɔ́mɔ́ bá dɛ bɛ́ɛ́mbá bɛtɛ́nɛ́ɛ go go ɛ́da nabɔ́ naá boayá bá Asaŋa. Bá báá mo óná, kanɛ́ Gimmúmpúu gá Giliíli a báá mo gundínyé gɛɔyɔ.
60003019	Go bogaaga bɛ́hɛ́, a bɛ́ɛ́ ɛ́dá o oya nogálɔ ná Asaŋa a bɛ́ɛ́ ɛ́dá húme akɛ́ naá biliíli bɛ́ɛbɛ naá ncíbo ya gɛaŋɔ́,
60003020	biliíli bɛ́ɛbɛ cóá cóá bɛ́ mbií inyé go ɔ́bɛnɔ Asaŋa, gɔ́ɔgɔ a mba lɛ́ a bégumbenene odɛ́má gɛcamɛna giimée gɛ́ɛgɛ Nóe|Nóe (Noé): a mbaá lɛ a fóaga gilué gɛgɔ́nɔ́|Gilué gɛgɔ́nɔ́ (Arche): . Batɔ báaba ba mbií íŋéné kɔ́ɔ bá mba lɛ́ sɔŋɛ, goana bánnámanyɛ́ báaba bá mbaá pambá; Asaŋa a báá bó sódío na miimpo.
60003021	Miimpo máama má má lɔ́mɔ́ gieninye gá giyuminye gɛ́ɛgɛ gɛ́ nyó sódonyomú godɔ́ɔdɔ, gɛ́ dɛ báá gɛsogona gá biílo bá nnyɔ́dɔ, kanɛ́ bó lɔ́mɔ́ go bííŋene go go yɔgɔnɛnɔ Asaŋa na odɛ́má yɔ́ɔyɔ yó lɔ́mɔ́ yó do goománɛ́náa. Bó lɔ́mɔ́ na bogaaga bá púfuge naá begúe ya Yésu Kilítu gɔ́ɔ gɛ́ nyó sódonyomú.
60003022	A mba gundé naá mmoɛná, a lɛ́ ndukíi naá boayá bá ombɔ́gɔ onɔ́mɛ yá Asaŋa, a lɛ́ ufuŋe yá bɛɛ́ŋgɛlɛsɛ|Ɛ́ŋgɛlɛsɛ (ange):, ufuŋe yá agaŋa yáaya yóncodío eŋkimée na magaaga má mmoɛná.
60004001	Aŋa bó lɔ́mɔ́ goŋaá Kilítusu a mbɔ ɔ́bɛ́gɔ́nɔ́ɔ naá nnyɔ́dɔ yɛhɛ́, bɛɛnyɔ́ɔ tɔ́nɔ bɛ́ɛ́mba nɔnɔ pɛnɛ́ɛ go go ɔ́bɛgɔnɔ aŋa mɔ́ɔ; mɔtɔ mɔ́ɔnyɔ ɔ́bɛgɔnɔmɔ́ naá nnyɔ́dɔ a á ádógáná na gɛlɔgɔ,
60004002	go go ɔyɔ naá nnyɔ́dɔ yɛhɛ́ gɛcamɛna gɛ́ɛgɛ gɛ́ mo síeninemú aŋa Asaŋa a lɛ́galɛgamɔ́; caá akɛ́ naá mbɔ́dɔ ya gɛdɛ́mádɛ́má gá batɔ.
60004003	Cóá no lɛ́ dúmbíelú gɛcamɛna makɔ́nɔ́ go go ɔyɔ naá mbɔ́dɔ yɛ́ɛyɛ bindiíyímé Asaŋa bɛ́ maamanamɔ́, ŋgáa bó súge nɔ́ɔnɔ. Cóá no mba lɛ́ no ɔyɔ gɛbɛ́ gá gɛɔyɔ, no ŋanana bɔ́ɔbɔ nnyɔ́dɔ sɛ́nyɔ́ sɛ́ nyó dómanamɔ́ go bɔ́, no gúenene mɔgɛ́bɔ, bɛcamɛna biimée no lɛ́ go bɛdágá na anyóa, no búlugenye tɔ́nɔ moɔcɔ, bɔ́ɔbɔ bó lɔ́mɔ́ gɛbɛ́ makɔ́nɔ́.
60004004	Kɔ́ɔ godɔ́ɔdɔ, aŋa no lɔ́mɔ́ no do gɔnɔ́ bó fídefide gɛcamɛna gɛ́ɛgɛ bá lɔ́mɔ́ go bɛbɛ́ bábɔ́ bá moóma go ŋanana, bó bó fáanana giemésé, bá lɛ go ɛ́da go nyó sɛga.
60004005	Kanɛ́ bá ná básáaga go meŋiigíe mábɔ́ naá busío bá mɔ́ɔnyɔ a lɔ́mɔ́ pɛnɛ́ɛ go go sómbana bagɔ́sɔ na begúe bɛsɛnɛ.
60004006	Ɛɛ́ɛŋ, go busío moánɛ gɔ́ɔ bá mbaá dúményée gɛnɔ́gɔ́ gá cɔ́mɔ akɛ́ naá begúe, go goŋaá aŋa bá sómbanamɔ́ batɔ bɛsɛnɛ go meŋiigíe má nnyɔ́dɔ, go bogaaga bá Gimmúmpúu gá Giliíli, bɔ́ ɔyɔ gɛɔyɔ gá Asaŋa.
60004007	Gɛcamɛna gɛ́ á síéné sɔŋɛ, mamáná má cí má bola. Go busío moánɛ bɛáa nɔnɔ nciŋí, no gɛ́ga pɔnyɛ́ɛ, no bégumbenene odɛ́má go go bɛa bogaaga bá go bósógolonyo.
60004008	Busío busío dómbáa nɔnɔ go maamanɛna na odɛ́má uŋkimée. Mammana, dɛ amɔ́ dɛ maamana basɔ́gɔ́ɔ, gɛmaamánɛ́ná gɛ́ɛgɔ gɛ́ úlene na ihéehinye há gɛcɛcá gá bɛlɔgɔ.
60004009	Gɛ́ndɛ́gánɛ́náa nɔnɔ naá nnyaŋá sɛ́nyɔ́ kanɛ go bécíkilide odɛ́má.
60004010	Bííŋénéemú nɔnɔ go go yɔgɔnɛnɔ basɔ́gɔ́ɔ onyɔ moánɛ go pááná yɛ́ɛyɛ Asaŋa a lɔ́mɔ́ mo fáalú. Bɛ́ɛmba nɔnɔ bɛnɔ́gɔ́ bá bebídígíní bá bitúu bitúu bá pááná sá Asaŋa.
60004011	Asaŋa a amɔ́ a fáa mɔtɔ bogaaga bá dogálɔ, ŋgáa bó bɛ́ɛmba go go dúmbenye dogálɔ dɛ́hɛ́; a amɔ́ a bɛ́ɛmba naá odɛ́nɛ́ yá buelí, ŋgáa a bó yɔgɔnɔ na bogaaga bɔ́ɔbɔ Asaŋa a mo fáananamɔ́, bó húme goŋaá gá Yésu Kilítu|Kilítusu (Christ):, batɔ bɛ́ ɛ́da go gúmenye Asaŋa go buimée. Mɔ́ɔ a lɔ́mɔ́ na nigúmi, na bogaaga, go mannyómá aá mannyómá. Aamɛnɛ.
60004012	Bámɛ bá odɛ́má, no do békúkée makɔ́nɔ́ aáŋa no lɛ́ naá golɔ́kɔ gá gɛɔ́bɛgɔ, bó do bɛ́ɛ́mbá aŋa boóma bofáa bɔ́ bó nyó bolɛnamɔ́.
60004013	Kanɛ́ békeelényéemú nɔnɔ go busío bá goŋaá no gɔ́lɔnɔ bodáŋɔ naá gɛɔ́bɛgɔ gɛ́ɛgɛ Kilítusu|Kilítusu (Christ): a mbaá bɛáa, gó húme aŋa no ŋgaá bɛ́ɛ́mbá tɔ́nɔ naá gɛantáanta gá bɛyaŋa naá buisí bɔ́ɔbɔ a ŋgaá loodío nigúmi nɛ́hɛ́ go batɔ biimée.
60004014	Besé nɛnyɔ́ makɔ́nɔ́ bá amɔ́ bá nyó sɛga goŋaá no lɛ́ bá Kilítusu, goakɛ́ Giliíli ba Asaŋa mɔ́ɔnyɔ a lɔ́mɔ́ na nigúmi a lɛ́ nɛnyɔ́.
60004015	Bá séesenye batɔ báaba bá lɔ́mɔ́ buúníní, ɛ́ná lí, biíbi; bepelípélí, ɛ́na lí, bá ágana ombɔ́gɔ naá bɛsɛnɛ bá basɔ́gɔ́ɔ. Bɛɛnyɔ́ɔ, no do bɛ́ɛ́mbá nɔ́ɔnɔ.
60004016	Kanɛ́ mɔtɔ a amɔ́ a lumene na gɛɔ́bɛgɔ goŋaá a lɛ́ ba Kilítusu, a dɛ nóá odóɛ go busío moánɛ, moatɛ́ ŋgáa a dómba go búlugenye Asaŋa go ufíno yá Kilítusu yɔ́ɔyɔ a lɔ́mɔ́ na yɔ́.
60004017	Ɛɛ́ɛŋ, gɛcamɛna gɛ́ á háá gɛ́ɛgɛ Asaŋa a bayɛganamɔ́ go sómbana batɔ bɛsɛnɛ manɛ́ naá nnyaŋá yɛhɛ́ ya moatɛ́. Kɔ́ɔ, a amɔ́ a bayɛga gɛ́cɔ́, gosúgudinye gá báaba bá lɔ́mɔ́ bá dɛ olímónyóo Gɛnɔ́gɔ́ gá Cɔ́mɔ gá Asaŋa gó ŋgaá bɛ́ɛ́mbá nɛɛ́nɛ o?
60004018	Gɔnɔ́ mɔtɔ ba gɛtɛ́nɛ́ɛ a amɔ́ a bɛa gisódio naá gɛantá gá gɛdɔmbɔ mmoɛná, ŋkádɛ gɛ́ gɛ́ ŋgaá bolɛ́ná mbɛ́ sá batɔ sɛ́ɛsɛ sɛ́ lɔ́mɔ́ sɛ́ dɛ olímónyóo Asaŋa o?
60004019	Go busío moánɛ, ŋgáa báaba bɔ́ ɔ́bɛgɔnɔmɔ́ go golɛ́galɛga Asaŋa, bɛ́ ɛ́dana naá busío na go ŋanana besé. Ŋgáa bá bííŋene uŋkimée uŋkimée babɔ́ naá Asaŋa ugedí babɔ́ mɔ́ɔnyɔ a lɔ́mɔ́ a dɛ súgénée tánɔ sɛ́hɛ́.
60005001	Kúluminyemú kanɛ́ godɔ́ɔdɔ bafɛanɔ́ɔ báaba naá kadɛ́gadɛ́ɛ yɛnyɔ́, mbó gálagala goakɛ́ ndɛ́ ofɛanɔ́ɔ aŋa bɔ́ɔ, gɔnɔ́ ŋgominyo ya bɛdɔmbɔ bɛ́ɛbɛ Kilítusu|Kilítusu (Christ): a lɔ́mɔ́ luménénéelú na bɛ́; yɔmɔ́ɔ mɔ́ɔnyɔ mbɛananamɔ́ tɔ́nɔ bodáŋɔ naá nigúmi ná Kilítusu nɛ́ɛnɛ Asaŋa a ná dúfiemú, mbó oyanɛna caá:
60005002	Aŋa bebeŋíbéŋí bidúgé, beŋébéŋée nɔnɔ buufe bá Asaŋa bɔ́ɔbɔ a lɔ́mɔ́ nyó dóɛ́gɛ́náalú. No bó indenye caá akɛ́ naá gɛgaŋa, kanɛ́ na gɛnɔ́gɔ́ gá odɛ́má aŋa Asaŋa a maamanamɔ́. No bó indenye caá akɛ́ go nobóda ná muinyí, kanɛ́ gó bɛ́ɛmba go go bííŋenene na gɛnɔ́ɔnɛ́nɔ́.
60005003	No do indényée biimbó bá boolímínyí bɛ́ɛbɛ Asaŋa a lɔ́mɔ́ nyó dóɛ́gɛ́náalú naá mbɔ́dɔ ya go bó míneminie, moatɛ́ ŋgáa bá núune gɛnɔ́gɔ́ gá gobɔ́gɔ́lɔnɔ go bɛɛnyɔ́ɔ.
60005004	Gɔ́ɔ kanɛ́ aŋa Ufuŋe, umbeŋíbéŋí bidúgé a ŋguú úlé, a ŋga nyó fáá bɛsoɛná bá nigúmi bɛ́ɛbɛ bɛ́ lɔ́mɔ́ bɛ́ dɛ dɛ́áŋánáa.
60005005	Caŋa mmue bɛɛnyɔ́ɔ bɛtɔmbɔ́ɔ bá batɔ, ɔ́bɛ́nɔ́nɔ́ɔ nɔnɔ bafɛanɔ́ɔ bɛ́nyɔ́; gɔnɔ́ bɛɛnyɔ́ɔ biimée naá gɛɔyɔ gɛ́nyɔ́ gá miisí miimée, bɛ́ɛ́mba nɔnɔ na ndoŋá ya ibésiisie naá kadɛ́gadɛ́ɛ yɛnyɔ́, goakɛ́ Ŋgɔ́ŋɛ́ yɛ oya yɛ amɔ́: «Asaŋa a bɛ́ɛ́yana báaba bá bébúlugenyemú, kanɛ́ a boogo báaba bá bésiisenyemú nnyɔ́dɔ go cí.»
60005006	Go busío moánɛ, bésiisíemú nɔnɔ nnyɔ́dɔ go cí naá boayá bá Asaŋa mɔ́ɔnyɔ a lɔ́mɔ́ na bogaaga go buimée, bó húme aŋa a lɔ́mɔ́ ba go nyó búlugie naá gɛcamɛna gɛ́ɛgɛ a sómbamɔ́.
60005007	Mo bádóónɛ́náamɔ́ nɔnɔ gobényíigenye gɛ́nyɔ́ gá odɛ́má guimée goakɛ́ a nyó beŋebeŋe.
60005008	Bégumbénéemú nɔnɔ, no bɛ́ɛmba pɛnɛ́ɛ, obɛlɔ́bɛlɔ bɛnyɔ́, Sátana, a bégéeŋenye, a fúmbe mɔtɔ ba go gumbene, aŋa gɛkándáa ga ŋgoyóŋo, a fúmbe bɛ́hɛ́ bá go nyáa.
60005009	Bɛ́ɛ́mba nɔnɔ bɛyágáyága naá boayá bɛ́hɛ́, no lɔbɛnɔ tɛ́ŋɛ́tɛŋɛ naá gioliminyo, no íyime no amɔ́ bɛdɔmbɔ bímmue eé bímmue bɛ́ lɛ́ tɔ́nɔ go boolímínyí biimée báaba naá cí.
60005010	No nɔ́ ɔ́bɛgɔnɔ go moɔnɔ́ ba gɛcamɛna, naá nnyimé hɔ́ɔlɔ́, Asaŋa mɔ́ɔnyɔ a lɔ́mɔ́ mbɔ́gɔ́ ya buimée bɔ́ɔbɔ bó lɔ́mɔ́ bá besé, naá gobálada gɛ́nyɔ́ gɔ́ɔgɔ na Kilítusu, a báá nyó dɔ́ŋɛ́nɔ́ go go dáŋaba nigúmi nɛ́hɛ́ ná kanɛ mmanɛ́náa, a ŋga gɔnɔ́ nyó díliminye mɔ́ɔ moatɛ́ moatɛ a nyó íyie tɛ́ŋɛ́tɛŋɛ, a nyó gíndie no bɛ́ɛmba kanɛ kélídínyée.
60005011	Mɔ́ɔ a gúmemú go bɛcamɛna biimée. Aamɛnɛ.
60005012	Sɛlɛfɛ́ŋɛ mɔ́ɔ a á ná ŋgóhígínyóo go go nyó ɔ́ŋɛnɔ moɔnɔ́ ba kálata mɔ́ɔnyɔ; mmo gɔ́lɔnɔ aŋa ondimóní bamɛ ba pídefide naá gioliminyo. Ŋgaá ná nyó ɔ́ŋɛ́nɔ́ kálata yɛ́ɛyɛ go go nyó gúluminye, go go nyó dúfie mammana goŋaá Asaŋa a lɛ́ có ŋaáalú besé, no bágódɛna besé moánɛ tɛ́ŋɛ́tɛŋɛ.
60005013	Giimbó gá boolímínyí gɛ́ɛgɛ Asaŋa a lɔ́mɔ́ iyídéelú háalá naá Bábɛlɔnɛ|Bábɛlɔnɛ (Babylone): gɛ́ á nyó bédíígényée, tɔ́nɔ na Mélékusu, moɔnɔ́ bamɛ naá gioliminyo.
60005014	Bédíígénínyée nɔnɔ na kude aŋa bolimóní. Ŋgáa buumbénú bó bɛ́ɛmba na bɛɛnyɔ́ɔ biimée báaba no lɔ́mɔ́ báladáalú na Kilítusu.
61001001	Yɔmɔ́ɔ, Símono Píele, uyogóní gɔnɔ́ apótɛlɛ|Apótɛlɛ (Apôtre): ba Yésu Kilítu|Kilítusu (Christ):, mɔ́ɔ ŋgɔ́ŋɛnɔmɔ́ báaba bá mbaá bɛáa ntɔ́nɔ ya gioliminyo caŋa mmue nɛcɔ́ go pááná ya botɛ́nɛ́ɛ, naá Asaŋa bɛcɔ́, na Usódí|Usódí (Sauveur): bɛ́cɔ́ Yésu Kilítu.
61001002	Ŋgáa niibo, buumbénú, mó nyó úlene gitúu go mammana ya goíyime Asaŋa bese bese na Yésusu Daadáa bɛcɔ́.
61001003	Ɛɛ́ɛŋ, na bogaaga bɔ́ɔbɔ bó úlenemú naá Asaŋa, Daadáa a mba có fáá buimée bɔ́ɔbɔ bó có dúgunemú go go ɔyɔ bágódɛ́náalú na Asaŋa, go goŋaá a mba có lincíe mɔ́ɔnyɔ a mbaá có dɔ́ŋɛ́nɔ́ go go dáŋaba nigúmi nɛ́hɛ́ ná moatɛ́ moatɛ na busi bɛ́hɛ́.
61001004	Go nigúmi na busi mɔ́ɔmɔ, Asaŋa a mba có fáá bɛantáanta bá moóma bɛ́ɛbɛ a mbaá có dánɛ́ná, go goŋaá aŋa no bɛamɔ́ moóma mɔ́ɔmɔ, no lɛ́ ba go úlukie naá moóma mobɛ́ má cí yɛ́ɛyɛ, no bɛ́ɛmba odɛ́má yúmmue na Asaŋa.
61001005	Go nɔ́ɔ, ágá nɔnɔ bogaaga buimée go go gídene naá gioliminyo gɛ́nyɔ́ ndoŋá ya bese; naá ndoŋá ya bese, no gídene golɛnca gá Asaŋa;
61001006	naá golɛnca gá Asaŋa, no gídene gobégumbene gá odɛ́má; naá gobégumbene gá odɛ́má, no gídene gobágɛ́ndɛna; naá gobágɛ́ndɛna, no gídene gɛɔyɔ gɛ́ɛgɛ Asaŋa a lɛ́galɛgamɔ́;
61001007	naá gɛɔyɔ moánɛ, no gídene bugúle bá bulimóní; naá bugúle bá bulimóní, no gídene gɛnɔ́ɔ́nɛ́nɔ́.
61001008	Mammana, amóŋa no lɛ́ na ndoŋá sɛ́ɛsɔ fundu fundu, sɛ́ dɛ ná bóso go nyó dɛ́ɛna kanɛ buelí, kanɛ go úme bɛsamɔ́ go go lɛnca Daadáa bɛcɔ́ Yésu Kilítu|Kilítusu (Christ):.
61001009	Kɔ́ɔ uŋkimée mɔ́ɔnyɔ a taŋanamɔ́ ndoŋá sɛ́ɛsɔ a lɛ́ ugélígeli ba go anana, a bófoolonyo a amɔ́ a mba bɛ́ɛ́mbá sogáalú|Gɛsogona (purification): go bɛlɔgɔ bɛ́hɛ́ bá cóá.
61001010	Go nɔ́ɔ gó moánɛ, bolimóní, gídéne nɔnɔ magɛ́nda go go gúninie odɔ́ŋɛ́nɔ yá Asaŋa yɔ́ɔyɔ no mbaá bɛáa go giiyide gɛ́hɛ́, goakɛ́ no amɔ́ no ŋanana nɔ́ɔnɔ no do ŋgá bóso go oba naá bobɛ́.
61001011	Gó moánɛ Asaŋa a ŋgaá nyó buunéné bɛasɛ́ bɛsaágada go go íŋene naá gɛdɔŋɔ gá bɛcamɛna biimée, gá Daadáa bɛcɔ́, Usódí|Usódí (Sauveur): bɛcɔ́ Yésu Kilítu.
61001012	Tɔ́nɔ, mbɛanana mbééníŋínyí go go nyó eniŋenye boóma moánɛ bɛcamɛna biimée akɛ́ aŋa no bó íyimenemú no gunde no lɔbɛnɔ tɛ́ŋɛ́tɛŋɛ naá mammana yɛ́ɛyɛ no lɔ́mɔ́ bɛáalú.
61001013	Kanɛ́, ŋgɛ́nana mammana caá, gɛcamɛna giimée gɛ́ɛgɛ ká lɔ́mɔ́ odóɛ naá mmoɛná, káanana go nyó eniŋenye go goŋaá no bɛ́ɛmba mobɛ́dɛ́ pɔnyɛ́ɛ.
61001014	Mammana, ŋgíyimene caá go busío bámɛ, gɛcamɛna gɛ́ ná lɛ́ mekúígíi gá go ádogana nɛnyɔ́, goakɛ́ Daadáa bɛcɔ́ Yésu Kilítu|Kilítusu (Christ): a tóoginonyomú.
61001015	Kanɛ́ kaá noanánáa gɛ́nyɔ́ goŋaá akɛ́ naá nnyimé yamɛ ya nigúe no síene no beŋe témbuginye sɛ́ɛsɛ.
61001016	Bó do bósó na biidí bá kanɛ kɔ́ɔ gɔ́ɔ dɛ mbaá nyó lincíe muúle má bogaaga má Daadáa bɛcɔ́ Yésu Kilítu. Bo lɔ́mɔ́ goŋaá dɛ mba mo bénúúnénée na oŋgíso yɛ́cɔ́ naá bogɔ́nɔ́ɔ bɛ́hɛ́ buimée.
61001017	Mammana a mba bɛáa naá Asaŋa Isée mbúlugie na nigúmi, gɛcamɛna gɛ́ɛgɛ ukelú yá Asaŋa ba Bogaaga mɔ́ɔnyɔ yó mboó oyɛ́dá yó amɔ́: «Mɔ́ɔnyɔ mɔ́ɔ a lɔ́mɔ́ Moɔnɔ́ bamɛ ba gɛnɔ́ɔ́nɛ́nɔ́ makɔ́nɔ́, bó lɔ́mɔ́ nnɔ́ɔlú goŋaá mmo iyide mɔ́ɔ.»
61001018	Ukelú moánɛ, bɛɛcɔ́ɔ moatɛ́ moatɛ dɛ mba yó ɔ́bɔ́ yó ɛ́da go úlene naá mmoɛná gɛcamɛna gɛ́ɛgɛ dɛ mbaá lɛ nɛhɛ́ naá gimmúmpúu gá ogɔndɔ.
61001019	Gɔnɔ́, dɛ bɛanana nogálɔ ná mbúsí sá Asaŋa, nɔ́ɔnɔ nó lɔ́mɔ́ gisíŋgilide moatɛ́, go nogálɔ moánɛ gɔ́ɔ no háananamɔ́ go éŋinine oŋgíso aŋa naá gise gá lámba gɛ́ɛgɛ gɛ́ sánamɔ́ naá hoóma há mbíno, bó ɛ́da húme aŋa buisí bó bálamɔ́, gɔnɔ́ hiotóti há ŋgúlu mbála hɛ́ fadɛgɛna naá ɛdɛ́má yɛnyɔ́.
61001020	Naá busío busío, íyime nɔnɔ no amɔ́ mɔtɔ mokáa a dɛ bósó bá go falona bubúsí bá Ŋgɔ́ŋɛ́.
61001021	Ɛɛ́ɛŋ, mɔtɔ a gá báasa a dɛ gálágáláa dogálɔ dá Asaŋa go ndɛ́ga yɛhɛ́ ya moatɛ́. Kanɛ́ bó lɔ́mɔ́ na bogaaga bá Gimmúmpúu gá Giliíli|Gimmúmpúu gá Giliíli (Saint Esprit): gɔ́ɔ batɔ bá mbaá gálágáláa go busío bá Asaŋa.
61002001	Cóá mbúsí sá mbele sɛ́ mba bológá naá boɛ́nɔ bá Ɛ́sɛlahɛ́ɛlɛ. Caŋa mmue tɔ́nɔ behúúnínyí bá mbele bá ŋga bológánáa naá kadɛ́gadɛ́ɛ yɛnyɔ́. Bá ŋgi íŋénényée nnyimé nnyimé mosɔ́mɔ má kanɛ go fɛa mɔ́ɔmɔ mó ŋgaá ŋaáa goŋaá buimée bó dɛ́aŋa; bá gunde bí inye Ogɔ́nɔ́ɔ mɔ́ɔnyɔ a mbaá bó sódío, nɔ́ɔnɔ gɔ́ɔ bá ŋgaá bó gɔ́gɔ́nɔ́ɔ gosola go busío buimée.
61002002	Batɔ degédegé bá ŋga bó bienénée naá gɛbɛ́ gábɔ́ gá gɛɔyɔ gɔnɔ́ go mbɔ́dɔ yabɔ́ ya go ŋanana gɛgáda. Go busío moánɛ, ba ŋga sesídíe pɛ́ ya mammana.
61002003	Go go lɛ́ga gá go bóda muinyí, behúúnínyí bá mbele bɔ́ɔbɔ bá ŋga nyó nyɛ́ɛ́náa na dogálɔ dá go bégedinye gedinye bɔ́ɔ moatɛ́. Kanɛ́ gó bayɛga fueké, gosómba gá gɛsɛnɛ gábɔ́ gó báa go báŋa, gosola gábɔ́ gó ná lɛ́ pɛnɛ́ɛ.
61002004	Ɛɛ́ɛŋ, Asaŋa a dɛ mbá bɛ́mbɛga bɛɛ́ŋgɛlɛsɛ|Ɛ́ŋgɛlɛsɛ (ange): báaba bá mbaá lɔgɔ́ɔ, kanɛ́ a mba bó nɔɔ́ɔ naá ɛbɛ́lá ná mbíno, anáa bá lɔ́mɔ́ bɛ́dɛ́gɛ́náalú gódágódá na magala, bá gɛ́gana buisí bá go sómba bɛsɛnɛ.
61002005	A lɛ́ kanɛ akɛ́ go bɛ́mbɛga cí ya cóá na bɛgáda bá batɔ bɛ́ɛbɛ kɔ́ɔ, kanɛ́ a mbaá bó niigínyée nobólá ná púugie, a báá sódío goana Nóe|Nóe (Noé): mɔ́ɔnyɔ a mbaá lɛ o oya moóma má tɛ́nɛ́ɛ na batɔ bóncoó bátáanɔ ná báandɛ́.
61002006	Asaŋa a mba sómbá gofúugie gá tɛ́sɔnɔ ya Sɔdɔ́mɔ|Sɔdɔ́mɔ (Sodome): na ya Gɔmɔ́ɔlɔ, a báá sɛ́ gadá na íyuke. A mba ŋaáa nɔ́ɔnɔ go go fáa bahándá bá batɔ gieninye gá bɔ́ɔbɔ bó mbaá lɛ ba go bó bolɛna.
61002007	Kanɛ́ a mba dúgúné usi ba mɔtɔ Lɔ́ɔtɛ|Lɔ́ɔtɛ (Loth): mɔ́ɔnyɔ a mbaá lɛ a bényíigenye odɛ́má na gɛgáda gá gɛɔyɔ gá batɔ bá ogɛlɛ yɛ́hɛ́.
61002008	Mammana, usi ba mɔtɔ moánɛ mɔ́ɔnyɔ a mba lɛ́ ɔ ɔyɔ naá kadɛ́gadɛ́ɛ yabɔ́ a bó núune, a bó bódólonyo medúgú miimée, a lɛ go ɛ́da go ɔ́bɛgɔnɔ makɔ́nɔ́ naá odɛ́má yɛ́hɛ́ yá usi go bɛgáda bábɔ́ bá meŋiigíe.
61002009	Nɔ́ɔnɔ gó dúfenye go goŋaá Daadáa a lɛ́ ba go dúgune besi bá batɔ naá gɛmaga a gunde a ága go boayá bahándá go go bó fáa noséésényée buisí bá go sómba bɛsɛnɛ.
61002010	A ŋga séésényée dómbá dómbáa báaba bá bienenemú bɛgáda bá mbééníŋínyí bá nnyɔ́dɔ sábɔ́, bá fánɛnana bogɔ́nɔ́ɔ bá Daadáa. Behúúnínyí bá mbele bɔ́ɔbɔ bá lɛ́ goana go bɔ́ɔ moatɛ́, bá bébúlugenye, bá dɛ bɛanánáa bofoá go go sɛga magaaga má bigedie bá mmoɛná.
61002011	Akɛ́ bɛɛ́ŋgɛlɛsɛ moatɛ́ moatɛ báaba bá dómbanamɔ́ behúúnínyí bá mbele bɔ́ɔbɔ go bogaaga, bá dɛ bósó go bó sɛga naá oŋgíso yá Daadáa.
61002012	Batɔ bɔ́ɔbɔ bá ŋanana moóma go odóɛ yábɔ́ aŋa nnyama sá bɛsɔgɔ sɛ́ɛsɛ sɛ́ bébíenemú sɛ́ gɔ́lɛnɔnɔ naá modámbɔ, bá sɛ́ óna. Bá sɛga moóma mɔ́ɔmɔ bá lɔ́mɔ́ bá dɛ íyíménée. Bá ŋga solá aŋa mbúnyi ya mbasa.
61002013	Bá ŋga bó soɛná bobɛ́ go gɛgáda gɛ́ɛgɛ bá mbaá ŋanánáa basɔ́gɔ́ɔ. Besé yabɔ́ ɛ lɔ́mɔ́ go hóogonyo bɛgáda bábɔ́ bá meŋiigíe buisí nɔmɔnɔmɔ. Aŋa no lɔ́mɔ́ nabɔ́ olɔŋɔ, no nyáanya, gɛgáda gábɔ́ gá gɛɔyɔ gɛ́ háanana go nyó núugenye odóɛ. Bá békeelenye na mbele sɛ́ɛsɛ bá nyó belebelemú.
61002014	Boóma bábɔ́ goana go fúmbe bakɔ́dɔ go go ŋanana bɛdáŋa, bá dɛ bósó go hóogonyo go ŋanana gɛgáda. Aŋa bá bégumbeninemú muneŋenéŋé, bá bó dómana tɔ́nɔ go go ŋanana gɛgáda. Ɛdɛ́má yabɔ́ ɛ kɔndɛmɔ na mbééníŋínyí sá go bóda muinyí. Bɔ́ɔbɔ, ɛyɔmɛnɔ há Asaŋa hɛ́ dɛ ná bóso go bó dɛ́ɛna.
61002015	Bá mba dɛ́ɛ́ná pɛ́ ya bese, bá báá naná go go biene gɛgɔ́ndɔ́ gá Bálama|Bálama (Baalam): ya Bɔ́sɔlɔ mɔ́ɔnyɔ a mbaá bádɛ́ɛ́ná, a báá lɛ́gá muinyí mɔ́ɔmɔ bá mbaá mo fáá go go ŋa gɛgáda.
61002016	Kanɛ́ bá mba mo gɔɔmɛ́ná go kanɛ ŋgɔ́bɛnɔ yɛhɛ́. Gɔ́ɔ ginnyeedíi gá abaŋa bɛbɛa gɛ́ mbɛɛ́ ɛ́dá go mo gálagala na ukelú yá mɔtɔ, gɛ́ báá kíkíe meŋiigíe má boála má mbúsí|Mbúsí ya Asaŋa (Prophète): Bálama.
61002017	Behúúnínyí bá mbele bɔ́ɔbɔ bá lɛ́ aŋa ɛsɔmbɔ ya ságáalú, bɔ́ɔ gɔnɔ́ aŋa bisumbe bá nobólá bɛ́ɛbɛ bɛ́ dómbanamɔ́ go puŋe. Asaŋa a mba bó bɛ́dɛ́gɛ́nɛ́ná undukí naá mbíno ya tábɔ́tabɔ.
61002018	Bá béségi ukelú naá mmoɛná na dogálɔ dá kanɛ kɔ́ɔ. Bá fúmbe go hóogonyo ncaná yabɔ́ ya nnyɔ́dɔ go go nɔ́bɔ batɔ báaba bá gá lɔ́mɔ́ na gokikilidie ɛdɛ́má yabɔ́ bá báá húmé naá olɔŋɔ yá bindiíyímé Asaŋa.
61002019	Bá bó dánɛnana bofilíi, asáa gɔgɔ́ bɔ́ɔ moatɛ́ moatɛ bɛɔlɛ́ bá ndoŋá sɛ́ɛsɛ sɛ́ bó gɔ́gɔnɔmɔ́ gofúe gábɔ́, goakɛ́ onyɔ moánɛ a lɛ́ gɛɔlɛ́ gá bɔ́ɔbɔ bó mo mánɛganamɔ́.
61002020	Gɔ́ɔ bó lɔ́mɔ́, batɔ bóncodío bá mba pambá naá mbɔŋɔbɔŋɔ ya moóma má biílo bá cí, go goŋaá bá mba lɛncá Daadáa bɛcɔ́, Uféŋí|Usódí (Sauveur): bɛcɔ́ Yésu Kilítu|Kilítusu (Christ):. Kanɛ́ bá amɔ́ bá gɔnɔ bádɛ́ɛna bó obɛna naá gɛyágɛgɛna gá moóma má ndiemi, odɛ́nɛ́ yábɔ́ yá mesúgudinye yɔ́ɔyɔ yó lɛ́ gɛbɛ́ akɛ́báamɔ́, yó dómbana yá busío.
61002021	Bó mba lɛ́ bese go busío bábɔ́ bá dɛ íyímé pɛ́ ya mammana, bó dómba go goŋaá bá báá go yɛ íyime bá gɔnɔ dɛ́ɛna gimmúmpúu gá gicele gɛ́ɛgɛ bá mbaá bó békínyée.
61002022	Bɔ́ɔbɔ bó mbaá bó bolɛ́ná bó lɛ́ caŋa mmue aŋa ncaba yɛ́ɛyɛ yɛ oyamɔ́ mammana yɛ amɔ́: «Mbóa ɛ mba nodá, ɛ báá gundé naá dunidi dá yɛ́», incodío yɛ amɔ́: «Ŋgɔnɔ́bɛ́ na go dumbe, ɛ ná lɛ́ go gɔnɔ bɔ́dɔ́bɔnɛnɔ naá bɛcambá.»
61003001	Begúle bámɛ, bó ná lɛ́ kálata ɛ́handɛ́ sɛ́sɛ́ɛ nnyó ɔ́ŋɛnɔmɔ́. Naá kálata iŋkimée ɛ́handɛ́ sɛ́ɛsɔ, ndɔ́mɔ́ goŋaá kɔnɔ nnyó foyona muúne goŋaá nó báá gedíe go bɛa mbééníŋínyí sá tɛ́nɛ́ɛ naá moóma mɔ́ɔmɔ no mbaá hóónáa.
61003002	Bééníŋínyéemú nɔnɔ kanɛ́ dogálɔ dɔ́ɔdɔ bimmúmpúu bá mbúsí sá Asaŋa|Mbúsí ya Asaŋa (Prophète): bɛ́ mbaá gálágáláa cóá, tɔ́nɔ na gicele gá Daadáa, gɔnɔ́ Usódí|Usódí (Sauveur):, gɛ́ɛgɛ baapótɛlɛ|Apótɛlɛ (Apôtre): bá mbaá nyó békínyée.
61003003	Íyíme manɛ́ nɔnɔ no amɔ́, naá medúgú má go súgudinye, batɔ bá ŋga bológánáa, bá ŋanana bɛbɛ́ bá moóma mbɔ́dɔ iŋkimée aŋa bá lɛ́galɛgamɔ́. Batɔ bá ndiemi bá ŋga nyó táŋɛ́ná táŋɛ́náa,
61003004	bá gálagala bá amɔ́: Ábɔ Yésusu a dɛ mbáá dána a amɔ́ a ná nco gunde o? Kanɛ́ mɔ́ɔ móhaámɔ́ o? Biisée bɛ́cɔ́ bá mbaá go gúenene boóma bá go bénúgie aŋa cí ɛ mbaá bayɛ́gá bó do báá.
61003005	Kanɛ́ naá gogálagala gɔ́ɔgɔ, batɔ bɔ́ɔbɔ bá bófoolonyo boóma búmmue go nɛbɛlɛbɛ́áyɛ́ goŋaá fueké fueké Asaŋa a mba gedíe mmoɛná na cí na nogálɔ nɛ́hɛ́. A báá ádóná cí na miimpo a báá gundé a báá yɛ bándɛ́gɛ́ná naá kadɛ́gadɛ́ɛ ya miimpo.
61003006	Gɔnɔ́ na miimpo má nobólá ná púugie gɔ́ɔ Asaŋa a mbaá fúúgíe batɔ bá cóá.
61003007	Mammana, go busío bá nogálɔ númmue eé númmue, gɔ́ɔ mmoɛná ya ínoni na cí ya ínoni mó lɔ́mɔ́ ɛŋáalú go go lɔ́kɔ naá íyuke há buisí bá go sómba bɛsɛnɛ na goyíme gá bologílógí.
61003008	Begúle bámɛ, kanɛ́ boóma bó lɛ́ hɔ́ɔ búmmue bɔ́ɔbɔ no lɔ́mɔ́ no do háánánáa go bófoolio; bɔ́ bó lɔ́mɔ́ goŋaá naá busío bá Daadáa, budúgú búmmue bó lɛ́ aŋa nnyómá tɔ́sɛnɔ, gɔnɔ́ nnyómá tɔ́sɛnɔ sɛ́ lɛ́ aŋa budúgú búmmue.
61003009	Daadáa a dɛ gɛ́gáa go hóogio tánɔ yɛhɛ́ aŋa batɔ bóncodío bá béeniŋenyemú. Kanɛ́ a gá nyó bélimbemú goakɛ́ a dɛ lɛ́gálɛ́gáa goŋaá bóntió bá fúe. Goana ŋgáa biimée bá békikilidie ɛdɛ́má.
61003010	Buisí bá Daadáa bó ŋgu úlé aŋa uŋgíbi u úlenemú. Buisí moánɛ, mmoɛná ɛ ŋga dómbá na gɛantá gá gigundume. Íyuke hɛ́ ŋga bigídényée moóma má mmoɛná, cí na buimée bɔ́ɔbɔ bó lɔ́mɔ́ kɔ́ɔ bó ŋga bɛgɛ́dáa.
61003011	Aŋa bó lɔ́mɔ́ goŋaá moóma mɔ́ɔmɔ muimée mó ŋga solá, no sɛmɛganana go ɔyɔ bese, no bɛ́ɛmba báaba bɔ́ ɔ́bɛnɔnɔmɔ́ Asaŋa go boóma buimée.
61003012	No sɛmɛganana go gɛ́gana buisí bá Asaŋa go úle, no báfáa magɛ́nda goŋaá bó bola fɛaŋɔ. Bó ŋga bɛ́ɛ́mbá buisí bɔ́ɔbɔ íyuke hɛ́ ŋgaá díéŋíe mmoɛná, moóma muimée mɔ́ɔmɔ kɔ́ɔ mó bɛgɛda púmú.
61003013	Kanɛ́ Asaŋa a mba dáná goŋaá a ŋga gedíe gɛpáa gá mmoɛná na gɛpáa gá cí, anáa botɛ́nɛ́ɛ bó ŋgaá bɛ́ɛ́mbá. Tánɔ yɛ́ɛyɛ yɛ́ dɛ gɛ́ganamɔ́.
61003014	Begúle bámɛ, aŋa no gɛ́ganamɔ́ budúgú bá ndiemi, báfáamɔ́ nɔnɔ magɛ́nda goŋaá no bɛ́ɛmba kanɛ bɛlɔgɔ naá gobola gá bɔ́, ɛdɛ́má yɛnyɔ́ ɛ bɛ́ɛmba pɔ́ɔ́ na Asaŋa.
61003015	Íyíme nɔnɔ no amɔ́, aáŋa Daadáa a gɛ́ga go nco gunde, bo lɔ́mɔ́ go goŋaá no bɛa gisódio gɔgɔ́ aŋa ondimóní bɛcɔ́ Póolo a mbaá nyó ɔ́ŋɛ́nɔ́ na nciŋí yɛ́ɛyɛ Asaŋa a mbaá mo fáá.
61003016	Náana gɔ́ɔ a mbɔɔ́ ɔ́ŋɔ́ɔ naá bakálata biimée anáa o oyamɔ́ masɛnɛ máama. Kanɛ́ bigísi bá ndɔlɛ bɛ́ɛbɛ naá bakálata bɛ́hɛ́, batɔ bá kanɛ nciŋí ɛ́na bá kanɛ go bámagana bá góŋona gofalona gá bɛ́, caŋa táŋɛ́ mmue aŋa bá ŋananamɔ́ na bigísi bá Ŋgɔ́ŋɛ́ bɛ́ɛbɛ bíntió. Aŋa bá ŋananamɔ́ nɔ́ɔnɔ, bɔ́ɔ moatɛ́ bá bɔ́gɔ́gɔnɔmɔ́ gosola gábɔ́.
61003017	Kanɛ́ bɛɛnyɔ́ɔ begúle bámɛ, godɔ́ɔdɔ no á bɛáa tóogio. Go nɔ́ɔ, bébeŋéemú nɔnɔ, no do biené gɛgɔ́ndɔ́ gá babɛlɔ́bɛlɔ bá Asaŋa na biédie bábɔ́ go goŋaá no do yímíe odɛ́má yɛ́nyɔ́ yá botɛ́nɛ́ɛ.
61003018	Kanɛ́ ɛ́dáná nɔnɔ naá busío no goma naá niibo na naá goíyime gá Daadáa bɛcɔ́, Uféŋí|Usódí (Sauveur): bɛcɔ́, Yésu Kilítu|Kilítusu (Christ):. Naá mɔ́ɔ, nigúmi, gó bayɛga godɔ́ɔdɔ na bɛcamɛna biimée! Aamɛnɛ.
62001001	Dɛ nyó ɔ́ŋɛnɔmɔ́ go bɔ́ɔbɔ bó núunemú Nogálɔ mɔ́ɔnyɔ a lɔ́mɔ́ gɛɔyɔ; a mba lɛ́ hɔ́ɔ otóotoɛ yá boóma buimée: dɛ mba mo ɔ́bɔ́nɔ́ɔ, dɛ báá mo ɛ́ná na oŋgíso yɛ́cɔ́, dɛ mba mo bédíbíédíbíe, dɛ báá mo báláfɛ́ná na ɛmbɔ́gɔ yɛcɔ́.
62001002	Gɔ́ɔgɔ aŋa Nogálɔ ba gɛɔyɔ mɔ́ɔnyɔ a mbaá bédúfíe, dɛ mba mo ɛ́ná; boóma moánɛ bɔ́ dɛ nyó oyanɛnamɔ́, dɛ nyó dúmeninye gɛɔyɔ gá kanɛ mesúge, gɛ́ɛgɛ gɛ́ mbaá lɛ naá Baaba; gɔnɔ́ bá báá có gɛ́ lincíe.
62001003	Bɔ́ɔbɔ dɛ mbɛɛ́ ɛ́ná dɛ báá gundé dɛ bɔ́ɔ́ ɔ́bɔ́nɔ́ɔ, dɛ nyó bó dúmeninye tɔ́nɔ, goŋaá bɛɛnyɔ́ɔ tɔ́nɔ no bɛ́ɛmba báladáalú nɛcɔ́. Kanɛ́ gobálada gɛ́cɔ́ gó lɛ́ na Baaba, gɔnɔ́ na Moɔnɔ́ bɛhɛ́ Yésu Kilítu|Kilítusu (Christ):.
62001004	Dɛ nyó ɔ́ŋɔnɔmɔ́ moóma mɔ́ɔmɔ goŋaá bɛyaŋa bɛ́cɔ́ bɛ́ bɛ́ɛmba dácɛ dɔgɛdɔgɛ.
62001005	Cɔ́mɔ yɛ́ɛyɛ dɛ mbɔɔ́ ɔ́bɔ́nɔ́ɔ naá nyuudé ná Yésu Kilítu, dɛ nyó yɛ dúmeninye, ɛ lɔmɔ́ yɛ amɔ́ Asaŋa a lɛ́ gise, naá mɔ́ɔ, mbíno ɛ dɛ báá.
62001006	Dɛ a amɔ́ dɛ oyɛda dɛ amɔ́ dɛ lɛ́ báladáalú na Asaŋa, gɔ́ɔ dɛ ɔ ɔyɔ naá mbíno, dɛ belebele, dɛ dɛ oyáa mammana.
62001007	Aáŋa dɛ ɔyɔ naá gise aŋa gɔ́ɔgɔ mɔ́ɔ moatɛ́ moatɛ a lɔ́mɔ́ naá gise, dɛ lɛ́ báladáalú na basɔ́gɔ́ɔ, gó gunde manɔ́ŋɔ́ má Yésusu, Moɔnɔ́ bɛhɛ́, má có soga go bɛlɔgɔ biimée.
62001008	Dɛ amɔ́ dɛ oyɛda dɛ amɔ́ dɛ lɛ́ kanɛ gɛlɔgɔ, dɛ bébelebele bɛɛcɔ́ɔ moatɛ́; mammana ɛ dɛ báá naá bɛɛcɔ́ɔ.
62001009	Dɛ amɔ́ dɛ oya daŋɛ́daŋɛ bɛlɔgɔ bɛ́cɔ́, Asaŋa a có héehinenye, a gunde a có soga go bobɛ́ buimée, goakɛ́ a lɛ́ gɛtɛ́nɛ́ɛ, a dɛ súgénée tánɔ yɛhɛ́.
62001010	Dɛ amɔ́ dɛ oyɛda dɛ amɔ́ dɛ lɛ́ kanɛ go lɔgɔ, dɛ íyienye Asaŋa umbelíbélí, Nogálɔ bɛhɛ́ a dɛ báá naá bɛɛcɔ́ɔ.
62002001	Baaná bámɛ, nnyó ɔ́ŋɔnɔmɔ́ moóma mɔ́ɔmɔ goŋaá no do lɔgɔ́ɔ. Akɛ́ nɔ́ɔnɔ mɔtɔ a amɔ́ a lɔgɔ, dɛ bɛanana ombéfífí naá boayá bá Baaba, a lɔ́mɔ́ Yésu Kilítu|Kilítusu (Christ):, gɛtɛ́nɛ́ɛ gá mɔtɔ.
62002002	Mɔ́ɔ moatɛ́ a mbaá bííŋéné go gɛbáágá go ihéehinye há bɛlɔgɔ bɛ́cɔ́, caá akɛ́ goana go bɛ́ɛbɛ bɛ́cɔ́, kanɛ́ tɔ́nɔ go bɛ́ɛbɛ bá batɔ biimée naá cí.
62002003	Kɔ́ɔ bó lɔ́mɔ́, dɛ amɔ́ dɛ bɛ́dɛgana bicele bá Asaŋa, dɛ lɛncana dɛ amɔ́ dɛ mo íyimene.
62002004	Mɔtɔ a amɔ́ o oyɛda a amɔ́: «Ŋgíyimene Kilítusu», kanɛ́ a lɔbɛnɔ a dɛ gumbéné bicele bá Asaŋa, mɔ́ɔnyɔ moánɛ a lɛ́ umbelíbélí, mammana ɛ dɛ báá naá mɔ́ɔ.
62002005	Kanɛ́ mɔ́ɔnyɔ a bɛ́dɛganamɔ́ nogálɔ ná Asaŋa, a dúfenye mammana goŋaá a maamana Asaŋa na odɛ́má uŋkimée. Nɔ́ɔnɔ, dɛ íyimene dɛ amɔ́ dɛ lɛ́ báladáalú nɛhɛ́.
62002006	Mɔ́ɔnyɔ o oyɛdamɔ́ a amɔ́ a lɛ́ báladáalú na Kilítusu, a háanana go ɔyɔ aŋa mɔ́ɔ a mbɔɔ́ ɔyɔ́ɔ.
62002007	Bolimóní bámɛ bá odɛ́má, bó do báá gɛpáa gá gɛlɔsɛnɔ gɛ́ nnyó ɔ́ŋɔnɔmɔ́, gɛ́ lɛ́ gá cóá, no mba gɛ́ bɛáa fueké naá mabayɛga. Gɛcóa gá gɛlɔsɛnɔ moánɛ gɛ́ lɔ́mɔ́ Nogálɔ mɔ́ɔnyɔ no mbɔɔ́ ɔ́bɔ́.
62002008	Akɛ́ɛ nɔ́ɔnɔ, bó lɛ́ gɛpáa gá gɛlɔsɛnɔ gɛ́ nnyó ɔ́ŋɔnɔmɔ́; gɛ́ lɛ́ mammana naá Yésusu, gɛ́ lɛ́ tɔ́nɔ mammana go busío bɛ́nyɔ́, goakɛ́ mbíno ɛ dómbana, mammana ya gise yɛ́ ɛ ná lɛ́ go sána.
62002009	Mɔtɔ mɔ́ɔnyɔ o oyɛdamɔ́ a amɔ́ mɔ́ɔ a lɛ́ naá gise, gɔ́ɔ mɔ́ɔ a bɛlabɛla bolimóní, a gɔ́ ɔyɔ naá mbíno.
62002010	Mɔ́ɔnyɔ a maamanamɔ́ bolimóní, a gɛ́ga naá gise, boóma bá go mo ubie bó do báá.
62002011	Kanɛ́ mɔtɔ a amɔ́ a bɛlabɛla bolimóní a lɛ́ naá mbíno gadɛ́ɛ; ɛ ɛnda kɔ́ɔ kanɛ go íyime anáa ɛ ɛ́danamɔ́, goakɛ́ mbíno ɛ báá go mo ága bibúde.
62002012	Baaná, ŋgaá nyó ɔ́ŋɛ́nɔ́ caá, Asaŋa a mba hééhínyée bɛlɔgɔ bɛ́nyɔ́ go busío bá ufíno yá Yésu Kilítu.
62002013	Bagɔ́nɔ́, ŋgaá nyó ɔ́ŋɛ́nɔ́ caá, no íyimene mɔ́ɔnyɔ a mbaá lɛ hɔ́ɔ naá mabayɛga má boóma buimée. Bɛtɔmbɔ́ɔ, ŋgaá nyó ɔ́ŋɛ́nɔ́ caá, no lɛ́ mánɛ́gɛ́náalú Ohándá.
62002014	Baaná, ŋgaá nyó ɔ́ŋɛ́nɔ́ kanɛ́ caá, no íyimene Baaba. Bagɔ́nɔ́, ŋgaá nyó ɔ́ŋɛ́nɔ́ caá, no íyimene mɔ́ɔnyɔ a mbaá lɛ hɔ́ɔ naá mabayɛga má boóma buimée. Bɛtɔmbɔ́ɔ, ŋgaá nyó ɔ́ŋɛ́nɔ́ caá, no lɛ́ bɛgaaga: Nogálɔ ba Asaŋa a gɛ́ga nɛnyɔ́, no báá mánɛ́gɛ́ná Ohándá.
62002015	No do lɛ́gá cí akɛ́ na buimée bɔ́ɔbɔ bó lɔ́mɔ́ bá cí. Mɔtɔ a amɔ́ a lɛ́ga cí, nɔ́ɔnɔ gó dúfenye goŋaá a dɛ maamánáa Baaba,
62002016	goakɛ́ buimée bɔ́ɔbɔ bó lɔ́mɔ́ bá cí aŋa: moóma mɔ́ɔmɔ mɔtɔ a húmenyemú odɛ́má go mɔ́ɔ, mbééníŋínyí ya go bɛa buimée bɔ́ɔbɔ oŋgíso yá báá nɛ́ ɛ́ná, bogaya bɔ́ɔbɔ bonɔ́mɛ bá cí bó úlenemú na bɔ́; muimée mɔ́ɔmɔ, caá akɛ́ naá Baaba gɔ́ɔ mó ɛ́damɔ́ go úlene, mó ɛ́damɔ́ go úlene naá cí.
62002017	Cí ɛ dómbana na moóma muimée mɔ́ɔmɔ mɔtɔ a húmenyemú odɛ́má go mɔ́. Kanɛ́ mɔ́ɔnyɔ a ŋananamɔ́ bɔ́ɔbɔ Asaŋa a lɛ́galɛgamɔ́ ɔ ɔyɔ go busío buimée.
62002018	Baaná bámɛ, medúgú má mesúgudinye má ná lɛ́ mekúígíi; no mbɔ ɔ́bɔ́ bó oya bá amɔ́ Obɛlɔ́bɛlɔ ummue ba Kilítusu u úlene. Kɔ́ɔ godɔ́ɔdɔ, gɛca gá babɛlɔ́bɛlɔ bá Kilítusu gɛ́ báá go húmene. Nɔ́ɔnɔ dɛ lɛncana dɛ amɔ́ medúgú má gosúgudinye má ná lɛ́ mekúígíi.
62002019	Bɔ́ɔbɔ moánɛ, bá mbu úlúkíe naá olɔŋɔ yɛ́cɔ́, kanɛ́ bá dɛ mbáa lɛ mammana nɛcɔ́. Mammana, aáŋa bá mba lɛ́ nɛcɔ́, gásɛ́ bá lɛ́ kanɛ go ɛ́da hoóma. Kanɛ́ gɔ́ɔgɔ bá mbuú úlúkíe, bó mba dúfíe dáŋɛ́daŋɛ goŋaá akɛ́ ummue babɔ́ a dɛ mbáa lɛ olɔŋɔ nɛcɔ́.
62002020	Kɔ́ɔ bɛɛnyɔ́ɔ, no mba bɛáa Gimmúmpúu gá Giliíli mɔ́ɔnyɔ Kilítusu a mbaá nyó sugúnénée, nɔ́ɔnɔ no íyimene bɛɛnyɔ́ɔ biimée mammana.
62002021	Cɛ nyó ɔ́ŋɔ́nɔ́ɔ caá no do íyíménée mammana, bó lɔ́mɔ́ goŋaá no yɛ íyimene, no gɔnɔ go íyimene goŋaá akɛ́ mbele ya mmue ɛ dɛ úlénée naá mammana.
62002022	Umbelíbélí kanɛ́ a lɔ́mɔ́ ánɛ́ɛ o? A lɔ́mɔ́ mɔ́ɔnyɔ o oyamɔ́ daŋɛ́daŋɛ a amɔ́: Yésusu a dɛ báá Kilítusu|Kilítusu (Christ):. Mɔ́ɔnyɔ mɔ́ɔ a lɔ́mɔ́ kanɛ́ obɛlɔ́bɛlɔ ummue ba Kilítusu; a sáŋona olɔŋɔ yúmmue Isée na Moɔnɔ́.
62002023	Uŋkimée mɔ́ɔnyɔ a básáŋonamɔ́ Moɔnɔ́, a dɛ íyíménée Isée; mɔ́ɔnyɔ a gɛ́ndɛgɛnamɔ́ Moɔnɔ́ i íyimene tɔ́nɔ Isée.
62002024	Kanɛ́ go busío bɛ́nyɔ́, bɛ́dɛ́gɛ́na nɔnɔ naá odɛ́má cɔ́mɔ yɛ́ɛyɛ no mbɔɔ́ ɔ́bɔ́ gó dúme naá mabayɛga. No amɔ́ no yɛ bɛ́dɛgɛna naá odɛ́má, no ŋga lɔbɛ́nɔ́ bɛɛnyɔ́ɔ tɔ́nɔ báladáalú naá Moɔnɔ́ na naá Isée.
62002025	Tánɔ yɛ́ɛyɛ Kilítusu a mbaá có dánɛ́ná ɛ lɔ́mɔ́ gɛɔyɔ gá kanɛ mesúge.
62002026	Boóma bɔ́ɔbɔ ŋgaá ná lɔmɔ́ caá nnyó ɔ́ŋɛnɔ go báaba bá fúmbemú go nyó nenie bɔ́bɔ́ɔ.
62002027	Kanɛ́ go busío bɛ́nyɔ́, Gimmúmpúu gá Giliíli mɔ́ɔnyɔ Kilítusu a lɔ́mɔ́ nyó sugúnénéelú, a gɛ́ga naá bɛɛnyɔ́ɔ. Nɔ́ɔnɔ, no do báá ncaná goŋaá bá gɔnɔ nyó húunenye. Gimmúmpúu gá Giliíli a nyó témbugenye boóma buimée, a húunenye mammana, kanɛ́ caá akɛ́ mbele. Go busío bá ndiemi, gɛ́gáa nɔnɔ báladáalú naá Kilítusu aŋa gɔ́ɔgɔ Giliíli a lɔ́mɔ́ nyó húúnényéelú.
62002028	Kɔ́ɔ godɔ́ɔdɔ, baaná bámɛ, gɛ́gáa nɔnɔ báladáalú na Kilítusu goŋaá naá goncogunde gɛ́hɛ́, dɛ bɛ́ɛmba na toodo odɛ́máa iŋkimée, odóɛ gonóa yó do có gumbéné, yó có ídie halaháláa nɛhɛ́.
62002029	Aŋa gɔ́ɔgɔ no íyimenemú goŋaá Kilítusu a lɛ́ gɛtɛ́nɛ́ɛ, no háanana tɔ́nɔ go íyime no amɔ́: uŋkimée mɔ́ɔnyɔ a ŋananamɔ́ tɔ́nɔ meŋiigíe má botɛ́nɛ́ɛ a lɛ́ moɔnɔ́ ba Asaŋa.
62003001	Ɛ́ná nɔnɔ kasɛ́á mbɔ́dɔ ya gɛnɔ́ɔ́nɛ́nɔ́ yɛ́ɛyɛ Baaba Asaŋa a mbaá có ŋaáa! Gɛnɔ́ɔ́nɛ́nɔ́ gá ndiemi gɛ́ lɛ́ ŋaáalú goŋaá bá có dɔ́ŋɔnɔ bá amɔ́ baaná bá Asaŋa; dɛ lɛ́ mammana baaná bɛ́hɛ́. Go busío moánɛ gɔ́ɔ batɔ bá cí bá lɔ́mɔ́ bá dɛ có íyíménée, goakɛ́ bá lɛ́ kanɛ go mo lɛnca.
62003002	Bámɛ bá odɛ́má, godɔ́ɔdɔ dɛ lɛ́ baaná bá Asaŋa, kanɛ́ bɔ́ɔbɔ dɛ ŋgaá bɛ́ɛ́mbá bó gá lɛ́ bó do bédúfíe dalaŋanyɛ. Dɛ íyimene dɛ amɔ́, aŋa Kilítusu a ŋgaá bédúfíe cegegi, dɛ ŋga bɛ́ɛ́mbá púényí sɛ́hɛ́, goakɛ́ dɛ ŋga mo ɛ́ná aŋa a lɔ́mɔ́.
62003003	Kɔ́ɔ uŋkimée mɔ́ɔnyɔ a ágamɔ́ toodo odɛ́máa aŋa yɛ́ɛyɛ náana naá mɔ́ɔ, a bííyienye kanɛ biílo aŋa mɔ́ɔ a lɔ́mɔ́ kanɛ biílo.
62003004	Uŋkimée mɔ́ɔnyɔ a ŋamɔ́ gɛlɔgɔ, a á dómbá tɔ́nɔ gicele gá Asaŋa, goakɛ́ gɛlɔgɔ gɛ́ lɔ́mɔ́ gopalabɛna gá gicele gá Asaŋa.
62003005	Kanɛ́ no íyimene bese bese no amɔ́ Kilítusu a mbu úlé go go úlie bɛlɔgɔ, mɔ́ɔ mɔ́ɔnyɔ a lɔ́mɔ́ kanɛ gɛlɔgɔ.
62003006	Uŋkimée mɔ́ɔnyɔ a lɔ́mɔ́ báladáalú nɛhɛ́ a dɛ gɔnɔ́ ŋanana gɛlɔgɔ; uŋkimée mɔ́ɔnyɔ a ŋananamɔ́ gɛlɔgɔ, a gá báasa a dɛ mo ɛ́ná, a dɛ mo íyíménée.
62003007	Baaná bámɛ, no do bádɛ́ɛ́nɛ́ná mɔtɔ a dɛ nyó neníe. Mɔ́ɔnyɔ a ŋananamɔ́ meŋiigíe má botɛ́nɛ́ɛ a lɛ́ gɛtɛ́nɛ́ɛ, aŋa mɔ́ɔ moatɛ́ a lɔ́mɔ́ gɛtɛ́nɛ́ɛ.
62003008	Mɔ́ɔnyɔ ɛ ɛ́danamɔ́ naá busío a ŋanana gɛlɔgɔ a lɛ́ ba Ohándá, goakɛ́ Ohándá a lɛ́ ulogílógí gó dúme naá mabayɛga. Goúle gá Moɔnɔ́ ba Asaŋa gó mbaá lɔmɔ́ go go nco díeŋie moyogónyóo má Ohándá.
62003009	Uŋkimée mɔ́ɔnyɔ a lɔ́mɔ́ ɛ́yáalú moɔnɔ́ ba Asaŋa, a dɛ gɔnɔ́ ŋanana gɛlɔgɔ, goakɛ́ bogaaga bá gɛɔyɔ gá Asaŋa bó lɛ́ naá mɔ́ɔ. Gɔ́ɔgɔ Asaŋa a lɔ́mɔ́ Isée, a dɛ báá ba go gɔnɔ go ɛ́dana naá busío a ŋanana gɛlɔgɔ.
62003010	Uŋkimée mɔ́ɔnyɔ a lɔ́mɔ́ a dɛ ŋanánáa bɔ́ɔbɔ bó lɔ́mɔ́ tɛ́nɛ́ɛ, ɛ́na lí, a dɛ maamánáa ondimóní, a dɛ báá ba Asaŋa; hɔ́ɔlɔ́ gɔ́ɔ bá lɛncanamɔ́ dalaŋanyɛ baaná bá Asaŋa na baaná bá Ohándá.
62003011	Moánɛ, cɔ́mɔ yɛ́ɛyɛ no mbɔɔ́ ɔ́bɔ́ gó dúme naá mabayɛga ɛ lɔ́mɔ́ yɛ amɔ́: Ŋgáa dɛ no maamanɛna.
62003012	Dɛ dɛ bɛ́ɛ́mbá aŋa Kéyine|Kéyini (Caïn):; a mba lɛ́ ba Ombɛ́, a bóó óná ondimóní. Kanɛ́ a mbaá mo óná goakɛ́ o? Mammana, meŋiigíe má Kéyine má mba lɛ́ gɛbɛ́, máama má ondimóní bese.
62003013	Bolimóní bámɛ, no do békúkée aáŋa batɔ bá cí yɛ́ɛyɛ bá nyó bɛlabɛla.
62003014	Bɛɛcɔ́ɔ dɛ íyimene dɛ amɔ́ dɛ lɛ́ úlúkíelú naá nigúe, dɛ bíí íŋéné naá gɛɔyɔ. Dɛ íyimenemú nɔ́ɔ goakɛ́ dɛ maamana bondimóní bɛ́cɔ́. Mɔtɔ mɔ́ɔnyɔ a lɔ́mɔ́ a dɛ maamánɛ́náa a gá lɛ́ naá nigúe.
62003015	Uŋkimée mɔ́ɔnyɔ a bɛlabɛlamɔ́ ondimóní a lɛ́ uŋgúníní batɔ. No gunde no íyimene no amɔ́ akɛ́ uŋgúníní batɔ ba ummue a dɛ bɛanánáa gɛɔyɔ gá kanɛ mesúge naá mɔ́ɔ.
62003016	Dɛ íyimenemú bɔ́ɔbɔ bó lɔ́mɔ́ gɛnɔ́ɔ́nɛ́nɔ́ go náana: Yésu Kilítu a mbi íŋéné gɛɔyɔ gɛ́hɛ́ go busío bɛ́cɔ́. Kɔ́ɔ, bɛɛcɔ́ɔ tɔ́nɔ dɛ háanana go íŋene gɛɔyɔ gɛ́cɔ́ go bondimóní bɛ́cɔ́.
62003017	Mɔtɔ a amɔ́ a bɛa bonɔ́mɛ bá cí yɛ́ɛyɛ, a bɛ́ɛ́ ɛ́ná ondimóní a háanahana, a báá mo ɛ́lɛ́ná odɛ́má, nɛɛ́nɛ kanɛ́ a lɔ́mɔ́ ba go oyɛda a amɔ́ a maamana Asaŋa o?
62003018	Baaná bámɛ, dɛ dɛ háánánáa go maamana bolimóní bɛ́cɔ́ goana na nyuudé, ɛ́na lí, na bɛlágálága. Kanɛ́ dɛ háanana go bɛa mammana ya gɛnɔ́ɔ́nɛ́nɔ́ yɛ́ɛyɛ ɛ bédúfenyemú naá meŋiigíe.
62003019	Hɔ́ɔlɔ́ gɔ́ɔ dɛ ŋgií íyímé go goŋaá dɛ lɛ́ bá mammana. Hɔ́ɔlɔ́ gɔ́ɔ dɛ ŋgaá bɛ́ɛ́mbá na toodo odɛ́máa naá busío bá Asaŋa.
62003020	Mammana, aáŋa odɛ́má yɛ́cɔ́ yó có goomanɛna go boóma, Asaŋa a lɛ́ gɛkɔ́nɔ́nɔ́ɔ a dómbana odɛ́má yɛ́cɔ́, i íyimene boóma buimée.
62003021	Bámɛ bá odɛ́má, aáŋa odɛ́má yɛ́cɔ́ yó do có goománɛ́náa go boóma, dɛ oyanɛna Asaŋa bɛsɛnɛ bɛ́cɔ́ na toodo odɛ́máa;
62003022	ɛkádɛ giimée gɛ́ɛgɛ dɛ mo ɔŋɛnɔmɔ́, a có fáanana, goakɛ́ dɛ bɛ́dɛgana bɛlɔsɛnɔ bɛ́hɛ́, dɛ ŋanana bɔ́ɔbɔ bó mo fɛɛnanɛnamɔ́.
62003023	Kanɛ́ gɛlɔsɛnɔ gɛ́hɛ́ gɛ́ lɔ́mɔ́ gɛ́ amɔ́: dɛ háanana go ága odɛ́má yɛ́cɔ́ naá Moɔnɔ́ bɛhɛ́ Yésu Kilítu|Kilítusu (Christ):, dɛ gunde dɛ maamanɛna aŋa gɔ́ɔgɔ a mbaá có fáá gɛlɔsɛnɔ.
62003024	Uŋkimée mɔ́ɔnyɔ a bɛ́dɛganamɔ́ bɛlɔsɛnɔ bá Asaŋa a gɛ́ga báladáalú nɛhɛ́, Asaŋa tɔ́nɔ a lɛ́ nɛhɛ́. Bó lɔ́mɔ́ go Gimmúmpúu gá Giliíli mɔ́ɔnyɔ a mbaá có fáá gɔ́ɔ dɛ lɛncanamɔ́ goŋaá Asaŋa a gɛ́ga báladáalú nɛcɔ́.
62004001	Bámɛ bá odɛ́má, no do ɛ́dá go olimonyo go ŋgolimonyo biimée báaba bó oyamɔ́ bá amɔ́ bá lɛ́ na Gimmúmpúu gá Giliíli. Kanɛ́ bó hɛnyáhɛ́nyáamɔ́ nɔnɔ bese go go íyime aáŋa giliíli gɛ́ɛgɛ bá bɛananamɔ́ gɛ́ ɛ́da go úlene naá Asaŋa. Mammana, gɛca gá mbúsí sá mbele gɛ́ báa go saa cí iŋkimée.
62004002	Kɔ́ɔ bó lɔ́mɔ́, uŋkimée mɔ́ɔnyɔ oyamɔ́ daŋɛ́daŋɛ a amɔ́ Yésu Kilítu|Kilítusu (Christ): a mbɛ ɛ́dá go úle naá mmoɛná go go nco bébíene mɔtɔ naá cí, no lɛ́ ba go lɛnca goŋaá mammana bendiemi, a lɛ́ na Giliíli ba Asaŋa.
62004003	Gó gunde, uŋkimée mɔ́ɔnyɔ a lɔ́mɔ́ a dɛ olímónyóo goŋaá Yésu Kilítu a mba bébíéné mɔtɔ, mɔ́ɔnyɔ moánɛ a dɛ báá na Giliíli ba Asaŋa; kanɛ́ giliíli gɛ́ɛgɛ a lɔ́mɔ́ na gɛ́ gɛ́ lɛ́ gá obɛlɔ́bɛlɔ ba Kilítusu. Moatɛ́ no mbɔ ɔ́bɔ́ no amɔ́ giliíli gɛ́ɛgɔ gɛ́ úlene, gɔ́ɔ godɔ́ɔdɔ gɛ́ ná lɔ́mɔ́ naá cí iŋkimée.
62004004	Baaná bámɛ, bɛɛnyɔ́ɔ no ɔ́bɛnɔnɔ na Asaŋa, kɔ́ɔ no lɔ́mɔ́ mánɛ́gɛ́náalú mbúsí sá mbele sɛ́ɛsɔ, goakɛ́ Giliíli mɔ́ɔnyɔ naá bɛɛnyɔ́ɔ a lɛ́ gɛgaaga a dómbana mɔ́ɔnyɔ a lɔ́mɔ́ naá cí háalá.
62004005	Mbúsí sá mbele sɛ́ sɛ́ ɔ́bɛnɔnɔ na cí, boóma bá ndiemi bɔ́ sɛ́ gálagalamɔ́ masɛnɛ má cí, batɔ bá cí bá sɛ́ bódólonyo.
62004006	Go bɛɛcɔ́ɔ, dɛ ɔ́bɛnɔnɔ na Asaŋa. Mɔ́ɔnyɔ a ágamɔ́ odɛ́má yɛ́hɛ́ naá masɛnɛ má Asaŋa, a có bódólonyo; mɔ́ɔnyɔ a lɔ́mɔ́ a dɛ ɔ́bɛ́nɔ́nɔ́ɔ na Asaŋa, a dɛ có bódólónyóo. Hɔ́ɔlɔ́ gɔ́ɔ dɛ lɛncanamɔ́ Giliíli ba mammana na giliíli gá mebelébélíe.
62004007	Bámɛ bá odɛ́má, ŋgáa dɛ nɔ́ɔnɔnɛnɔ bɛɛcɔ́ɔ na bɛɛcɔ́ɔ, goakɛ́ gɛnɔ́ɔ́nɛ́nɔ́ gɛ́ ɛ́damɔ́ go úlene naá Asaŋa. Biimée báaba bá nɔ́ɔnɔnɛnɔmɔ́ bá lɛ́ baaná bá Asaŋa, bá gɔnɔ go íyimene Asaŋa.
62004008	Mɔ́ɔnyɔ a lɔ́mɔ́ a dɛ nɔ́ɔ́nɔ́nɛ́nɔ́ɔ a dɛ íyíménée Asaŋa; goakɛ́ Asaŋa a lɛ́ gɛnɔ́ɔ́nɛ́nɔ́.
62004009	Asaŋa a mbaá dúfíe gɛnɔ́ɔ́nɛ́nɔ́ gɛ́hɛ́ naá kadɛ́gadɛ́ɛ yɛcɔ́ náana: A mba dómá gimmué gɛ́hɛ́ gá Moɔnɔ́ naá cí goŋaá dɛ bɛa gɛɔyɔ naá nnyimé yɛhɛ́.
62004010	Kɔ́ɔ gɛnɔ́ɔ́nɛ́nɔ́ gɛ́ lɔ́mɔ́ náana: caá akɛ́ bɛɛcɔ́ɔ báa dɛ mbaá nɔ́ɔ́nɔ́nɔ́ɔ Asaŋa, kanɛ́ mɔ́ɔ mó moánɛ a mbaá có nɔ́ɔ́nɔ́nɔ́ɔ; a báá dómá Moɔnɔ́ bɛhɛ́ go go nco bííŋene go gɛbáágá, goŋaá a có héehinye bɛlɔgɔ bɛ́cɔ́.
62004011	Bámɛ bá odɛ́má, aáŋa Asaŋa a mba có nɔ́ɔ́nɔ́nɔ́ɔ mbɔ́dɔ yɛ́ɛyɛ náana, bɛɛcɔ́ɔ tɔ́nɔ dɛ háanana go nɔ́ɔnɔnɛnɔ bɛɛcɔ́ɔ na bɛɛcɔ́ɔ.
62004012	Mɔtɔ a gá báasa a dɛ ɛ́ná Asaŋa. Dɛ amɔ́ dɛ nɔ́ɔnɔnɛnɔ bɛɛcɔ́ɔ na bɛɛcɔ́ɔ, Asaŋa a gɛ́ga naá bɛɛcɔ́ɔ, gó gunde gɛnɔ́ɔ́nɛ́nɔ́ gɛ́hɛ́ gɛ́ɛgɛ nɛcɔ́ gɛ́ bédúfenye mammana.
62004013	A mba có fáá Gimmúmpúu gá Giliíli, nɔ́ɔnɔ gɔ́ɔ dɛ lɛncanamɔ́ goŋaá dɛ lɛ́ báladáalú naá mɔ́ɔ, mɔ́ɔ tɔ́nɔ naá bɛɛcɔ́ɔ.
62004014	Gó gunde, bɛɛcɔ́ɔ moatɛ́ dɛ mba mo bɛ́ɛ́nɛ́ná, gó moánɛ dɛ nyó oyanɛnamɔ́ dɛ amɔ́ dɛ lɛ́ ŋgominyo go boóma bɔ́ɔbɔ: Asaŋa a mba dómá Moɔnɔ́ bɛhɛ́ goŋaá a nco bɛ́ɛmba Usódí|Usódí (Sauveur): ba batɔ.
62004015	Uŋkimée mɔ́ɔnyɔ o oyamɔ́ daŋɛ́daŋɛ a amɔ́ Yésusu a lɛ́ Moɔnɔ́ ba Asaŋa, bendiemi, Asaŋa a lɛ́ báladáalú nɛhɛ́, mɔ́ɔ na Asaŋa.
62004016	Gó gunde, dɛ lɛncana dɛ gɔnɔ go olimonyo dɛ amɔ́ Asaŋa a có nɔ́ɔnɔnɔ. Asaŋa a lɛ́ gɛnɔ́ɔ́nɛ́nɔ́, uŋkimée mɔ́ɔnyɔ ɔ ɔyɔmɔ́ naá gɛnɔ́ɔ́nɛ́nɔ́, a gɛ́ga báladáalú na Asaŋa, Asaŋa tɔ́nɔ a gɛ́ga nɛhɛ́.
62004017	Aáŋa gɛnɔ́ɔ́nɛ́nɔ́ gá bɛɛcɔ́ɔ na bɛɛcɔ́ɔ gɛ́ lɛ́ mammana mammana, dɛ ná bɛ́ɛmba na toodo odɛ́máa iŋkimée naá buisí bá Asaŋa go sómbana batɔ bɛsɛnɛ, goakɛ́ gɛɔyɔ gɛ́cɔ́ gɛ́ɛgɛ naá cí háalá gɛ́ lɛ́ caŋa mmue na gá Yésusu.
62004018	Naá gɛnɔ́ɔ́nɛ́nɔ́, bofoá bó do báá hɔ́ɔ, kanɛ́ mammana ya gɛnɔ́ɔ́nɛ́nɔ́ ɛ gúne bofoá, goakɛ́ bofoá bó lɛ́ aŋa o gɛ́gana noséésényée. Mɔ́ɔnyɔ a lɔ́mɔ́ na bofoá a dɛ íyíménée mammana ya gɛnɔ́ɔ́nɛ́nɔ́ ya Asaŋa.
62004019	Naá bɛ́cɔ́ boayá, dɛ bɛanana gɛnɔ́ɔ́nɛ́nɔ́ naá ɛdɛ́má, goakɛ́ Asaŋa mɔ́ɔ a mbaá dóáná go có nɔ́ɔnɔnɔ.
62004020	Mɔtɔ a amɔ́ o oyɛda a amɔ́ a nɔ́ɔnɔnɔ Asaŋa gɔ́ɔ mɔ́ɔ a bɛlabɛla ondimóní, bendiemi a lɛ́ umbelíbélí. Mɔtɔ mɔ́ɔnyɔ a lɔ́mɔ́ a dɛ nɔ́ɔ́nɔ́nɔ́ɔ ondimóní, gɔ́ɔ mɔ́ɔ a mo núune, a dɛ bósó ba go nɔ́ɔnɔnɔ Asaŋa, gɔ́ɔ mɔ́ɔ a dɛ mo ɛ́nánáa.
62004021	Kɔ́ɔ gɛlɔsɛnɔ gɛ́ɛgɛ Kilítusu a lɔ́mɔ́ có fáalú gɛ́ lɔ́mɔ́ gɛ́ amɔ́: Ŋgáa mɔtɔ mɔ́ɔnyɔ a nɔ́ɔnɔnɔmɔ́ Asaŋa, a nɔ́ɔnɔnɔ tɔ́nɔ ondimóní.
62005001	Mɔtɔ uŋkimée mɔ́ɔnyɔ o olimonyomú a amɔ́ Yésusu a lɛ́ Kilítusu|Kilítusu (Christ):, mɔtɔ bendiemi a lɛ́ moɔnɔ́ ba Asaŋa; aáŋa o nɔ́ɔnɔnɔ Isée, o nɔ́ɔnɔnɔ tɔ́nɔ baaná.
62005002	Aáŋa dɛ nɔ́ɔnɔnɔ Asaŋa, dɛ gunde dɛ ŋanana aŋa bɛlɔsɛnɔ bɛ́hɛ́ bɛ́ oyamɔ́, hɔ́ɔlɔ́ dɛ lɛncana goŋaá dɛ nɔ́ɔnɔnɔ baaná bá Asaŋa.
62005003	Mammana, gɛnɔ́ɔ́nɛ́nɔ́ gá Asaŋa gɛ́ lɔ́mɔ́ goŋaá dɛ beŋebeŋe bɛlɔsɛnɔ bɛ́hɛ́. Bɛlɔsɛnɔ bɛ́hɛ́ bɛ́ dɛ báá gɛnóɛ́,
62005004	goakɛ́ uŋkimée mɔ́ɔnyɔ a lɔ́mɔ́ Moɔnɔ́ ba Asaŋa a mánɛgana magaaga má cí. Goágana odɛ́má yɛ́cɔ́ naá Yésusu, gɔ́ gó lɔ́mɔ́ kanɛ́ gɛmánɛgɛna gá magaaga má cí.
62005005	Ánɛ́ɛ a lɔ́mɔ́ gɛmánɛgɛna gá magaaga má cí aáŋa caá mɔ́ɔnyɔ o olimonyomú a amɔ́ Yésusu a lɛ́ Moɔnɔ́ ba Asaŋa o?
62005006	A lɔ́mɔ́ Yésu Kilítu mɔ́ɔnyɔ mɔ́ɔ a mbuú úlé, a báá dómbá naá miimpo na naá manɔ́ŋɔ́, caá akɛ́ goana naá miimpo, kanɛ́ naá miimpo na naá manɔ́ŋɔ́. Gimmúmpúu gá Giliíli o oya nɔ́ɔ, ŋgominyo yɛ́hɛ́ ɛ lɛ́ mammana; goakɛ́ Giliíli a lɛ́ mammana.
62005007	Ŋgominyo ɛ́dadɔ́ sɛ́ɛsɛ sɛ́ lɛ́ ukelú táŋɛ́ yúmmue:
62005008	Gimmúmpúu gá Giliíli, miimpo na manɔ́ŋɔ́; ŋgoyáamɔ́ yabɔ́ ɛ lɛ́ boóma búmmue eé búmmue.
62005009	Dɛ amɔ́ dɛ gɛ́ndɛgɛna ŋgominyo ya batɔ, yɛ́ɛyɛ ya Asaŋa ɛ lɛ́ gɛkɔ́nɔ́nɔ́ɔ ɛ dómba, goakɛ́ ɛ lɛ́ ŋgominyo yɛ́ɛyɛ ɛ mbaá báŋaáa go busío bá Moɔnɔ́ bɛhɛ́.
62005010	Mɔtɔ uŋkimée mɔ́ɔnyɔ a áganamɔ́ odɛ́má naá Moɔnɔ́ ba Asaŋa a bɛanana ŋgominyo yɛ́ɛyɛ. Mɔtɔ mɔ́ɔnyɔ a lɔ́mɔ́ a dɛ ágánáa odɛ́má naá Asaŋa a mo gɔ́lɔnɔ aŋa umbelíbélí, goakɛ́ a dɛ olímónyóo ŋgominyo yɛ́ɛyɛ Asaŋa a mbaá ŋaáa go busío bá Moɔnɔ́ bɛhɛ́.
62005011	Ŋgominyo moánɛ ɛ lɔ́mɔ́ yɛ amɔ́: Asaŋa a mba có fáá gɛɔyɔ gá kanɛ mesúge; gɛɔyɔ moánɛ gɛ́ lɔ́mɔ́ naá Moɔnɔ́ bɛhɛ́.
62005012	Mɔ́ɔnyɔ a lɔ́mɔ́ na Moɔnɔ́, a bɛanana gɛɔyɔ moánɛ; mɔ́ɔnyɔ a lɔ́mɔ́ a dɛ báá na Moɔnɔ́ ba Asaŋa a dɛ gɛ́ bɛanánáa.
62005013	Ndɛ́ ɔ́ŋɔ́ɔlú buimée bɔ́ɔbɔ go bɛɛnyɔ́ɔ biimée báaba no áganamɔ́ odɛ́má yɛ́nyɔ́ naá Moɔnɔ́ ba Asaŋa go go íyime no amɔ́ no bɛanana gɛɔyɔ gá kanɛ mesúge.
62005014	Toodo odɛ́máa yɛ́ɛyɛ dɛ bɛananamɔ́ naá boayá bɛ́hɛ́ ɛ lɔ́mɔ́ goŋaá, dɛ amɔ́ dɛ mo ɔŋɛnɔ boóma go ndɛ́ga yɛhɛ́, a có ɔ́bɔnɔ.
62005015	Gó gunde, aáŋa dɛ íyimene goŋaá ɔ ɔ́bɔnɔ ɛkádɛ giimée gɛ́ɛgɛ dɛ mo ɔŋɔnɔmɔ́, dɛ íyimene dɛ amɔ́ dɛ báá go bɛa bɔ́ɔbɔ dɛ mo ɔŋɔnɔmɔ́.
62005016	Mɔtɔ a amɔ́ ɛ ɛ́na ondimóní a ŋanana gɛlɔgɔ, kanɛ́ bó do bɛ́ɛ́mbá gɛlɔgɔ gɛ́ɛgɛ gɛ́ ŋananamɔ́ goŋaá a gúe, ŋgáa a bósógolonyo; Asaŋa a ná fáa ondimóní ba ndiemi gɛɔyɔ aáŋa mammana mammana, gɛlɔgɔ gá ndiemi gɛ́ lɛ́ gɛ́ɛgɛ gɛ́ lɔ́mɔ́ gɛ́ dɛ ŋanánáa goŋaá a gúe. Kanɛ́ gɛlɔgɔ gímmue gɛ́ lɛ́ hɔ́ɔ gɛ́ɛgɛ gɛ́ ŋananamɔ́ goŋaá mɔtɔ a gúe, bó do báá go gɛ́ gɔ́ɔ ndɔ́mɔ́ caá no bósógolonyo go busío bá ondimóní bɛnyɔ́.
62005017	Gɛgáda gá meŋiigíe giimée gɛ́ lɛ́ gɛlɔgɔ, kanɛ́ gɛlɔgɔ giimée gɛ́ dɛ ŋanánáa goŋaá mɔtɔ a gúe.
62005018	Dɛ íyimene dɛ amɔ́ baaná bá Asaŋa biimée bá dɛ gɔnɔ́ ŋanana gɛlɔgɔ, goakɛ́ Moɔnɔ́ ba Asaŋa a bó beŋebeŋe, go goŋaá Ohándá a dɛ bó ŋaáa boóma bobɛ́.
62005019	Dɛ íyimene dɛ amɔ́ dɛ lɛ́ bá Asaŋa, kanɛ́ batɔ bá cí iŋkimée bá lɛ́ naá magálá má Ohándá.
62005020	Dɛ íyimene dɛ amɔ́ Moɔnɔ́ ba Asaŋa a mbu úlé, a báá có fáá nciŋí ya goŋaá dɛ lɛnca Mɔ́ɔnyɔ a lɔ́mɔ́ Mammana. Dɛ lɛ́ Nɛhɛ́ naá Moɔnɔ́ bɛhɛ́ Yésu Kilítu|Kilítusu (Christ):. Mɔ́ɔ a lɔ́mɔ́ Mammana; a lɛ́ Asaŋa, a lɛ́ gɛɔyɔ gá kanɛ mesúge.
62005021	Baaná bámɛ, bébeŋéemú nɔnɔ go bɛgɔgɔ́.
63001001	Yɔmɔ́ɔ Ofɛanɔ́ɔ, ŋgɔ́ŋɛnɔmɔ́ Ugúmigumi ba Okɔ́dɔ mɔ́ɔnyɔ Asaŋa a mbií íyídé, tɔ́nɔ na baaná bɛ́hɛ́ kɛ́, bɛɛnyɔ́ɔ báaba nnyó maamanamɔ́ mammana mammana. Caá akɛ́ goana yɔmɔ́ɔ mokáa mɔ́ɔ nnyó maamanamɔ́, kanɛ́ tɔ́nɔ na biimée báaba bá lɛncanamɔ́ mammana,
63001002	goakɛ́ mammana ɛ gɛ́ga nɛcɔ́, gó gunde ɛ ŋga gɛ́gáa nɛcɔ́ go busío buimée.
63001003	Ŋgáa Asaŋa Isée na Yésu Kilítu|Kilítusu (Christ):, Moɔnɔ́ ba Isée, bá có boogo, bá có ɛ́na mahana, bá có fáa buumbénú, go goŋaá dɛ ɔyɔ naá mammana na naá gɛnɔ́ɔ́nɛ́nɔ́.
63001004	Ndɛ́ bɛáalú bɛyaŋa makɔ́nɔ́ naá odɛ́má aŋa ndɔ́mɔ́ ɛ́náalú baaná báhɔ bóncodío bá bienene pɛ́ ya mammana, bɛ́ ɛnda aŋa gɛlɔsɛnɔ gɛ́ɛgɛ Isée bɛcɔ́ a mbaá có fáá gɛ́ oyamɔ́.
63001005	Kanɛ́ godɔ́ɔdɔ, Ugúmigumi ba Okɔ́dɔ, ndɔ́mɔ́ gáhɔ caá, ŋgáa dɛ nɔ́ɔnɔnɛnɔ bɛɛcɔ́ɔ na bɛɛcɔ́ɔ. Bó do báá gɛpáa gá gɛlɔsɛnɔ gɛ́ ko ɔ́ŋɛnɔmɔ́, gɛ́ lɔ́mɔ́ gɛ́ɛgɛ dɛ mbaá bɛáa gó dúme naá mabayɛga.
63001006	Gɛnɔ́ɔ́nɛ́nɔ́ gɛ́ lɔ́mɔ́ goŋaá dɛ ɔyɔ aŋa bɛlɔsɛnɔ bá Asaŋa bɛ́ oyamɔ́. Náana gɔ́ɔ gɛlɔsɛnɔ gɛ́ɛgɛ no mbaá bɛáa gó dúme naá mabayɛga gɛ́ lɔ́mɔ́, go goŋaá no ɔyɔ naá gɛnɔ́ɔ́nɛ́nɔ́.
63001007	Gɛca gá mbúsí sá mbele gɛ́ báá go saa cí; bá dɛ olímónyóo bá amɔ́ Yésusu a mbu úlé a bɛ́ɛ́ ɛ́yá mɔtɔ. Mɔ́ɔ a lɔ́mɔ́ kanɛ́ umbelíbélí, obɛlɔ́bɛlɔ ba Kilítusu|Kilítusu (Christ):.
63001008	Kanɛ́ bébeŋéemú nɔnɔ bese bese go goŋaá no do yímíe gɛsamɔ́ gá buelí bɛ́nyɔ́, no dáŋaba mammana ya bɛsoɛná.
63001009	Uŋkimée mɔ́ɔnyɔ a condimomú, a báá lɔbɛ́nɔ́ a dɛ biené gohúunenye gá Kilítusu, a dɛ gɛ́gáa báladáalú na Asaŋa. Kanɛ́ mɔ́ɔnyɔ a bienenemú gohúunenye gɔ́ɔgɔ, a gɛ́ga báladáalú na Isée na Moɔnɔ́.
63001010	Mɔtɔ a amɔ́ a bola naá bɛɛnyɔ́ɔ, a báá nyó úléné na gohúunenye mbɔ́dɔ kóka, no do hóámá no do mo gɛ́ndɛ́gɛ́ná, akɛ́ no do mo bédíígíe.
63001011	Mammana, mɔ́ɔnyɔ a gɛ́ndɛgɛnamɔ́ mbɔ́dɔ ya mɔtɔ ya ndiemi a á gɔ́lɔ́ buebíe naá bɛbɛ́ bá meŋiigíe bɛ́hɛ́.
63001012	Ká bɛanana gɛcɛcá gá moóma gíncodío gá go nyó oyanɛna, kanɛ́ cɛ lɛ́gálɛ́gáa go mó ɔ́ŋɔ naá mafɛ́bɛ́. Mbémineminie go úle naá bɛɛnyɔ́ɔ, nnyó gálagala dɛ núunenine go goŋaá bɛyaŋa bɛ́cɔ́ bɛ́ bɛ́ɛmba dácɛ dɔgɛdɔgɛ.
63001013	Baaná bá Tɛ́ɔbɛnɔ ba Okɔ́dɔ mɔ́ɔnyɔ Asaŋa a mbií íyídé bá á go bédíígényée tɔ́nɔ.
64001001	Yɔmɔ́ɔ Ofɛanɔ́ɔ, ŋgɔ́ŋɛnɔmɔ́ bamɛ ba odɛ́má Géyusu mɔ́ɔnyɔ mmaamanamɔ́ mammana mammana.
64001002	Bamɛ ba odɛ́má, cɔ́nɔ caá o bɛ́ɛmba bese go pɛ́ iŋkimée, o bɛ́ɛmba tɔ́nɔ na bogɔ́sɔ bá nnyɔ́dɔ caŋa mmue aŋa o lɔ́mɔ́ na bɔ́ naá masɛnɛ má giliíli.
64001003	Bolimóní bɛ́cɔ́ bá go nco go úle hɔ́ɔlɔ́, bá lɛ́ ŋgoyánáalú aŋa o lɔ́mɔ́ nábɛnábɛ na mammana, go ɔyɔ aŋa mammana moánɛ yɛ oyamɔ́. Cɔ́mɔ moánɛ ɛ lɛ́ ŋgóbíolú bɛyaŋa makɔ́nɔ́ naá odɛ́má.
64001004	Boóma bá go páa bɛyaŋa makɔ́nɔ́ naá odɛ́má bó dómba goɔ́bɔnɔ gɔ́ɔgɔ ŋgɔ́bɔnɔmɔ́ goŋaá baaná bámɛ bɔ́ ɔyɔ gɔgɔ́ aŋa mammana yɛ oyamɔ́, bó do báá.
64001005	Bamɛ ba odɛ́má, o dúfenye pídefide naá boóma buimée bɔ́ɔbɔ o ŋananamɔ́ go bolimóní bɛ́cɔ́ akɛ́ na biinyí biinyíi bá batɔ.
64001006	Bolimóní bɛ́cɔ́ moánɛ bó oyá naá busío bá giimbó gɛ́cɔ́ gá boolímínyí gɛnɔ́ɔ́nɛ́nɔ́ gɛ́ɛgɛ o lɔ́mɔ́ na gɛ́. Sɔ́kɔlɛ, bó óhígínyóomú aŋa gɔ́ɔgɔ bó háananamɔ́ naá oŋgíso yá Asaŋa, go goŋaá bɛ́ ɛ́da na oŋɛndɔ yábɔ́ naá busío.
64001007	Mammana, bá lɛ́ bienéelú pɛ́ go mbiene go go yɔgɔnɛnɔ Kilítusu kanɛ go gɛ́ndɛgɛna boóma naá ɛmbɔ́gɔ ya báaba bá lɔ́mɔ́ bá dɛ bienénée Yésusu.
64001008	Kɔ́ɔ dɛ lɔ́mɔ́ na gɛgaŋa go go óhiginyo mbɔ́dɔ sá batɔ aŋa sɛ́ɛsɔ nɔ́ɔnɔ, goŋaá dɛ gɔ́lɔ bɛɛcɔ́ɔ tɔ́nɔ, bodáŋɔ olɔŋɔ nabɔ́ naá gosélemendenye gá mammana.
64001009	Ndɛ́ ɔ́ŋɛ́nɔ́ɔlú giimbó gɛ́nyɔ́ gá boolímínyí moɔnɔ́ ba kálata. Kanɛ́ Diótelefe mɔ́ɔnyɔ a lɛ́galɛgamɔ́ go indenye boóma buimée, a dɛ olímónyóo akɛ́ bá búmmue bɔ́ɔbɔ ŋgoyamɔ́.
64001010	Go busío moánɛ, gɔ́ɔgɔ nnú úlemú, nná bala gɛbɛ́ giimée gɛ́ɛgɛ a ŋananamɔ́. A lɔ́mɔ́ hɔ́ɔ go go có dúme go gɛbɛ́, o oya ŋkanɔ́ aá ŋkanɔ́ɔ go busío bɛ́cɔ́. Kanɛ́, a dɛ gá súge goana hɔ́ɔlɔ́, i inyene go gɛ́ndɛgana bolimóní bɛ́cɔ́ báaba bá lɔ́mɔ́ go nɛdómba. Batɔ báaba bá lɛ́galɛgamɔ́ go bó gɛ́ndɛgana, a bó legene a gunde a bó gúne naá Giimbó gá boolímínyí.
64001011	Bamɛ ba odɛ́má, o do gɔ́lɔ́nɔ́ɔ gieninye go bɔ́ɔbɔ bó lɔ́mɔ́ gɛbɛ́, kanɛ́ go bɔ́ɔbɔ bó lɔ́mɔ́ besé. Mɔ́ɔnyɔ a ŋananamɔ́ besé, ɔ́bɔnɛnɔ na Asaŋa; mɔ́ɔnyɔ a ŋananamɔ́ gɛbɛ́ a dɛ íyíménée Asaŋa.
64001012	Naá boayá bá Demetíliusu, batɔ biimée bá gálagala besé go busío bɛ́hɛ́, mammana moatɛ́ ɛ mo ségi. Bɛɛcɔ́ɔ tɔ́nɔ dɛ oya dɛ amɔ́ a ŋanana bese, o gunde go íyimene maamɔ́ɔ moatɛ́ go amɔ́ bɔ́ɔbɔ dɛ oyamɔ́ bó lɛ́ mammana.
64001013	Ká bɛanana gɛcɛcá gá moóma gíncodío gá go go oyanɛna, kanɛ́ cɛ lɛ́gálɛ́gáa go mó ɔ́ŋɔ naá mafɛ́bɛ́.
64001014	Kanɛ́ mbémineminie caá dɛ gɛɛ́ ɛ́náná buisí, dɛ oya ŋkanɔ́ dɛ núunenine.
64001015	Ŋgáa buumbénú bó bɛ́ɛmba nahɔ. Begúle báhɔ bá á go bédíígényée. Bédíígényée tɔ́nɔ begúle bɛ́cɔ́, ummue go ummue.
65001001	Yɔmɔ́ɔ ndɔ́mɔ́ Yúude, uyogóní ba Yésu Kilítu|Kilítusu (Christ):, kanɛ́ ndɔ́mɔ́ ondimóní ba Sáakɛ. Yɔmɔ́ɔ ŋgɔ́ŋɛnɔmɔ́ báaba Asaŋa a lɔ́mɔ́ dɔ́ŋɛ́nɔ́ɔlú, báaba a maamanamɔ́, bá gunde báaba bá lɔ́mɔ́ bɛ́dɛ́gɛ́náalú go busío bá Yésu Kilítu.
65001002	Ŋgáa Asaŋa a nyó ɛ́na mahana, a nyó fáa buumbénú na gɛnɔ́ɔ́nɛ́nɔ́ fundu fundu.
65001003	Bámɛ bá odɛ́má, mmba lɛ́ ndɛ́galɛga makɔ́nɔ́ caá nnyó ɔ́ŋɛnɔ kálata go bosɔ́mɔ bɔ́ɔbɔ bó núunemú gɛpáa gá gɛɔyɔ gɛ́ɛgɛ dɛ bɛananamɔ́ aŋa dɛ bienenemú Yésu Kilítu. Gɔ́ɔ mbétememú naá gɛgaŋa gá go nyó dómɛna kálata yɛ́ɛyɛ goŋaá nyó gúluminye go nca ya gioliminyo gɛ́ɛgɛ Asaŋa a mbaá fáá bɛ́hɛ́ oŋɛndɔ yúmmue go busío buimée.
65001004	Nnyó ɔ́ŋɛnɔmɔ́ goŋaá bindiíyímé Asaŋa bɛ́ lɛ́ íŋénéelú nnyimé nnyimé naá kadɛ́gadɛ́ɛ yɛnyɔ́. Bá góŋona ŋgoyáamɔ́ ya Asaŋa yɛ́ɛyɛ a mbaá có boogóo na yɛ́, go go dúfie bá amɔ́ gɛbɛ́ gábɔ́ gá gɛɔyɔ gɛ́ lɛ́ bese. Bí inyene sótá yɛcɔ́ yá Ogɔ́nɔ́ɔ na Daadáa Yésu Kilítu|Kilítusu (Christ):. Kanɛ́ gó bayɛga fueké, bá mba dóógío gosómba gá gɛsɛnɛ gábɔ́ naá Ŋgɔ́ŋɛ́.
65001005	Aŋa no íyimenemú buimée bɔ́ɔbɔ ndɔ́mɔ́ goŋaá nyó oyana, ndɛ́galɛga go nyó eniŋinye aŋa Daadáa a mboó oyóo boɛ́nɔ bá Ɛ́sɛlahɛ́ɛlɛ, a báá bó húmíe naá gɛdɔŋɔ gá Egíbítene|Egíbítene (Egypte): go busío buimée, kanɛ́ a báá fúúgíe báaba bá mbií inyé go ága odɛ́má yábɔ́ naá mɔ́ɔ.
65001006	Bééníŋínyéemú nɔnɔ bɛɛ́ŋgɛlɛsɛ|Ɛ́ŋgɛlɛsɛ (ange): báaba bá mbií inyé odɛ́nɛ́ yábɔ́ yá nigúmi, bá báá síé bá báá dɛ́ɛ́ná hoóma háaha Asaŋa a mbaá bó ágá hɔ́ɔ go go gúme. Gó moánɛ Asaŋa a bó bɛ́dɛganamɔ́ gódágódá naá ɛbɛ́lá ná mbíno go busío buimée, bá gɛ́gana gɛantá gá buisí bá go sómba bɛsɛnɛ.
65001007	Bééníŋínyéemú nɔnɔ tɛ́sɔnɔ ya Sɔdɔ́mɔ|Sɔdɔ́mɔ (Sodome): na ya Gɔmɔ́ɔlɔ na sɛ́ɛsɛ sɛ́ mbaá lɛ hɔ́ɔ mekúígíi, aŋa batɔ bá tɛ́sɔnɔ sá ndiemi bá mbɔɔ́ ɔyɔ́ɔ gɛbɛ́ akɛ́báamɔ́, bá báá fúmbée go bɛ́dɛmana na bigedie bɛ́ɛbɛ bɛ́ mbaá lɔmɔ́ bɛ́ dɛ bɛ́ɛ́mbá aŋa bɔ́ɔ. Bá bɛanana noséésényée ná íyuke há kanɛ mmanɛ́náa, go go lɔsɛnɔ batɔ biimée.
65001008	Nɔ́ɔ gɔ́ɔ batɔ báaba bá lɔ́mɔ́ naá kadɛ́gadɛ́ɛ yɛnyɔ́ bɔ́ɔbɔ, bɔ́ ɔyɔmɔ́ tɔ́nɔ aŋa batɔ bá tɛ́sɔnɔ sɛ́ɛsɔ. Bá lɛmanɛna moóma má kanɛ go fɛa, bá lɔgɔ nnyɔ́dɔ sábɔ́ sá moatɛ́, bá fánɛnana bugúmigumi bá Daadáa, bá sɛga bigedie bá nigúmi bɛ́ɛbɛ naá mmoɛná.
65001009	Akɛ́ Mɛ́sɛálɛ, ogɔ́nɔ́ɔ ba bɛɛ́ŋgɛlɛsɛ, a dɛ mba ŋa nɔ́ɔnɔ, aŋa bá mbaá lɔmɔ́ bá suŋe gigúe gá Mɔ́sɛsɛ nɛhɛ́ na Sátana. Mɛ́sɛálɛ a dɛ mbá sɛgɛda Sátana, akɛ́ go mo fánɛna, goana a mbaá mo oyáná a amɔ́: «Ŋgáa Daadáa a go séesenye!»
65001010	Kanɛ́ batɔ bɔ́ɔbɔ bá sɛga moóma mɔ́ɔmɔ bá lɔ́mɔ́ bá dɛ íyíménée, bí íyimene go odóɛ yábɔ́ aŋa nnyama, goíyime gábɔ́ gɔ́ɔgɔ gó ŋga bó sulíe.
65001011	Mahana makɔ́nɔ́ nabɔ́, goakɛ́, bá lɛ́ bienéelú gɛgɔ́ndɔ́ gá Kéyine|Kéyini (Caïn):. Bá báá bɔ́nɔɔ́ɔ naá giédie go muinyí aŋa Bálama|Bálama (Baalam):. Bá ŋga fúé, goakɛ́ bá mba bááŋɛ́gá Asaŋa aŋa Kolée|Kolée (Coré):.
65001012	Kanɛ cuŋíi, bɔ́ɔ bá díeŋenyemú manyáanya má bulimóní máama no ebinyebinyemú nabɔ́, bá bíne kanɛ odóɛ gonóa, bá lɔ́mɔ́ goana go gadɛ́ɛ gábɔ́ moatɛ́. Bá lɛ́ aŋa bisumbe bá nobólá bɛ́ɛbɛ bɛ́ dómbanamɔ́ go puŋe, kanɛ go naa nobólá. Bá lɛ́ aŋa mɛɛ́tɛ máama má lɔ́mɔ́ má dɛ úmée bɛsamɔ́, akɛ́ naá gɛcamɛna gá go gása. Aŋa bá má bálamɔ́, má gúe go busío buimée.
65001013	Bá lɛ́ aŋa miimpo má máŋɛ́ máama má fuluŋuncenemú, bá dúenenye meŋiigíe mábɔ́ má odóɛ gonóa naá busío bábɔ́. Bá lɛ́ aŋa muotóti má go bána. Asaŋa a mba bó bɛ́dɛ́gɛ́nɛ́ná undukí naá mbíno ya tábɔ́tabɔ.
65001014	Ɛ́nɔgɔ, naá ogɛlɛ yá gátáanɔ na gáandɛ́ɛ naá nnyimé ya Ádama|Ádama (Adam):, a mba gálágáláa amɔ́: «Ɔ́bɔ́ nɔnɔ, Daadáa a nú úle na bimmúmpúu bá bɛɛ́ŋgɛlɛsɛ bɛ́hɛ́ batɔ́sɛnɔ batɔ́sɛnɔ,
65001015	go go nco sómba gɛsɛnɛ gá batɔ bá cí biimée. Gɛsɛnɛ gɛ́ ŋga gumbéné bologí biimée, go bɛbɛ́ bábɔ́ bá meŋiigíe bɛ́ɛbɛ bá mbaá mo ŋanánáa, gɔnɔ́ go dogálɔ dá cigí dɔ́ɔdɔ bindiíyímé Asaŋa bɛ́ɛbɔ, bɛ́ mbaá mo gálɛ́nágálɛ́náa.»
65001016	Batɔ bɔ́ɔbɔ bá dɛ ɔ́bɔ́nɔ́ɔ bese gɛcamɛna giimée; bá béségi go gɛɔyɔ gábɔ́; bɔ́ ɔyɔ aŋa bá maamanamɔ́; bá gálagala go go bédúfenye, bá foloofolio basɔ́gɔ́ɔ go go bó nyɛ́ɛna.
65001017	Kanɛ́ bɛɛnyɔ́ɔ begúle bámɛ bá odɛ́má, bééníŋínyéemú nɔnɔ dogálɔ dɔ́ɔdɔ baapótɛlɛ|Apótɛlɛ (Apôtre): bá Daadáa bɛcɔ́ Yésu Kilítu|Kilítusu (Christ): bá mbaá nyó oyáná cóá.
65001018	Bá mba nyó oyáná bá amɔ́: «Naá gosúgudinye gá cí, batɔ bá ŋga bológánáa, bá nyó hɔnɔ bɛɛnyɔ́ɔ báaba no bienenemú Asaŋa, bɔ́ɔ, bɔ́ ɔyɔ aŋa bá maamanamɔ́.»
65001019	Bá lɔ́mɔ́ bɔ́ɔ, batɔ bá go dádona, bá lɛ́ na mbééníŋínyí ya mɔtɔ, bá dɛ bɛanánáa Giliíli ba Asaŋa.
65001020	Kanɛ́ bɛɛnyɔ́ɔ begúle bámɛ bá odɛ́má, bégíndíemú nɔnɔ naá gɛɔyɔ, no óhigoninyo go go lɔbɛnɔ tɛ́ŋɛ́tɛŋɛ naá mammana ya gioliminyo gɛ́ɛgɛ naá Yésu Kilítu. Bósógólónyóomú nɔnɔ na bogaaga bá Gimmúmpúu gá Giliíli|Gimmúmpúu gá Giliíli (Saint Esprit):.
65001021	Gɛ́gáa nɔnɔ naá gɛnɔ́ɔ́nɛ́nɔ́ gá Asaŋa. No gɛ́gana gɛcamɛna gɛ́ɛgɛ, naá busi bɛ́hɛ́, Daadáa bɛcɔ́ Yésu Kilítu a ŋgaá nyó fáá gɛɔyɔ gá medúgú miimée.
65001022	Báaba bá lɔ́mɔ́ na cuŋí naá ɛdɛ́má yabɔ́, no bó ɛ́na mahana.
65001023	No háananamɔ́ go bó sódio, goakɛ́, bɛ́ ɛ́dana naá íyuke. Bóntió, no bó ɛ́ná mahana, kanɛ́, no bɛa bofoá goŋaá bá dɛ nyó íŋényée naá bɛlɔgɔ bábɔ́. Báyáŋáamɔ́ nɔnɔ bɛla bábɔ́ bɛ́ɛbɛ bɛ́ lɔ́mɔ́ na biílo bá bɛgáda bá meŋiigíe mábɔ́.
65001024	Nigúmi na Asaŋa mokáa mɔ́ɔnyɔ a có sódonyomú gá Yésu Kilítu Daadáa bɛcɔ́. A lɛ́ ba go lege goŋaá no do obɛ́ná naá bobɛ́, a lɛ́ ba go nyó gundie bimmúmpúu, a nyó díliminye naá busío bɛ́hɛ́, ɛdɛ́má dácɛ na bɛyaŋa, no ɛ́na nigúmi nɛ́hɛ́. Go busío bɛ́hɛ́ nigúmi, bogɔ́nɔ́ɔ, bogaaga na nɛgaŋa gó bayɛga fueké, godɔ́ɔdɔ, gɔnɔ́ na go busío buimée! Aamɛnɛ.
66001001	Kálata yɛ́ɛyɛ yɛ oya moóma mɔ́ɔmɔ Yésu Kilítu a mbaá dóógínyóo boyogóní bá Asaŋa. Asaŋa a mbaá fáá Yésusu moóma mɔ́ɔmɔ mó háananamɔ́ go bola godɔ́ɔdɔ godɔ́ɔdɔ goŋaá a bó dóoginyo. Boóma moánɛ bɔ́ɔ Yésusu a mbaá dómɛ́ná uyogóní bɛhɛ́ Sáŋa ɛ́ŋgɛlɛsɛ bɛhɛ́ goŋaá a mo dóoginyo moóma moánɛ.
66001002	Sáŋa a lɛ́ ŋgominyo goŋaá buimée bɔ́ɔbɔ a mbɛɛ́ ɛ́ná bó lɛ́ nogálɔ ná Asaŋa, na mammana yɛ́ɛyɛ Yésu Kilítu a mbaá dóógío.
66001003	Besé makɔ́nɔ́ na mɔ́ɔnyɔ a banamɔ́ na báaba bá bódólonyomú dogálɔ dá mbúsí sá Asaŋa dɔ́ɔdɔ, bá gunde bá bɛ́dɛgana bɔ́ɔbɔ bó lɔ́mɔ́ ɔ́ŋɔ́ɔlú kɔ́ɔ, goakɛ́ gɛcamɛna gɛ́ ná lɛ́ mekúígíi.
66001004	Yɔmɔ́ɔ Sáŋa, ŋgɔ́ŋɛnɔmɔ́ Biimbó bɛ́táanɔ na bɛ́andɛ́ bá boolímínyí bɛ́ɛbɛ naá gigísi gá cí gá Esíi. Ŋgáa Asaŋa mɔ́ɔnyɔ a lɔ́mɔ́, mɔ́ɔnyɔ a mbaá lɔmɔ́, a gɔnɔmɔ́ go úlene, na biliíli bɛ́táanɔ na bɛ́andɛ́ bɛ́ɛbɛ bɛ́ lɔ́mɔ́ naá busío bá undukí yɛ́hɛ́ yá bufuŋe, bá nyó boogo, bá nyó fáa buumbénú.
66001005	Tɔ́nɔ na Yésu Kilítu, ŋgominyo ba pídefide, mɔtɔ ba busío ba go fúfuge go busío buimée naá kadɛ́gadɛ́ɛ ya begúe, Ufuŋe yá mefuŋe má cí. Mɔ́ɔ mɔ́ɔnyɔ a có maamanamɔ́, a báá có fáŋá go bɛlɔgɔ bɛ́cɔ́ na manɔ́ŋɔ́ mɛ́hɛ́.
66001006	Ŋgáa nigúmi na bogaaga mó bɛ́ɛmba go mannyómá aá mannyómáa na Mɔ́ɔnyɔ a mbaá có íyíe boɛ́nɔ bá Asaŋa, a báá có íyíe bedúmbí bɛbáágá go go yɔgɔnɛnɔ Asaŋa Isée! Aamɛnɛ.
66001007	Ɛ́ná nɔnɔ, u úlene naá nogálámbá gadɛ́ɛ, mɔtɔ uŋkimée a ŋga mo ɛ́ná, akɛ́ báaba bá mbaá mo poló noɛndá; egúli yá cí eŋkimée yá ŋga baŋáa go busío bɛ́hɛ́. Ɛɛ́ɛŋ, bó ŋgaá bɛ́ɛ́mbá nɔ́ɔnɔ! Aamɛnɛ.
66001008	Daadáa Asaŋa bogaaga buimée a amɔ́, ndɛ́ Áláfa na Omɛ́ga, nɔ́ɔnɔ gó lɛ́ aá mabayɛga na mesúge; ndɛ́ mɔ́ɔnyɔ a lɔ́mɔ́, mɔ́ɔnyɔ a mbaá lɔmɔ́, mɔ́ɔnyɔ a gɔnɔmɔ́ go úlene.
66001009	Yɔmɔ́ɔ, Sáŋa, ondimóní bɛnyɔ́, ndɛ́ olɔŋɔ nɛnyɔ́ naá gɛɔ́bɛgɔ, olɔŋɔ nɛnyɔ́ naá bufuŋe gɔnɔ́ naá ɛbágóɛga hɛ́ɛhɛ naá Yésusu. Mmbaá lɛ naá Pátɛmosɛ, gɛyɛŋɛ gá cí gɛ́ɛgɛ naá máŋɛ́, go busío bá nogálɔ ná Asaŋa, na go gɔ́ɔgɔ mmbaá lɔmɔ́ túfenye goŋaá Yésusu a lɛ́ mammana.
66001010	Buisí bá Daadáa búmmue, Gimmúmpúu gá Giliíli go kumbene, mbáa lɛ gó ɛ́da go ɔ́bɔnɔ gɛantáanta gá ukelú naá yɔmɔ́ nnyimé, yó dɔgɔnɔ aŋa cɛ́bá,
66001011	yó amɔ́: «Bɔ́ɔbɔ go ɛ́nanamɔ́, bó ɔ́ŋɔ́ɔmɔ́ naá kálata, o dómɛna Biimbó bá boolímínyí bɛ́táanɔ na bɛ́andɛ́ bɛ́ɛbɛ bɛ́ lɔ́mɔ́: naá tɛ́sɔnɔ ya Ɛ́fɛsɛ, naá Simíline, naá Pɛlɛgáma, naá Tietíile, naá Sáládɛsɛ, naá Filedelefíi na naá Leyodíse.»
66001012	Ŋgaá bábondóná caá ŋgɛ́na mɔ́ɔnyɔ a kálagalamɔ́, gɔ́ɔ ŋgɛ́namɔ́ bɛdálɛ́ná lámba bá góolo bɛ́táanɔ na bɛ́andɛ́.
66001013	Naá tɛ́mádɛ́má ya bɛdálɛ́ná lámba bɛ́ɛbɔ, mɔtɔ a mba lɛ́ hɔ́ɔ, a fóanana aŋa moɔnɔ́ ba mɔtɔ ummue. A mba lɛ́ na gɛntaálala gá kaba, kandáa ya góolo básómbɛ́náalú naá gɛsasɔ.
66001014	Odóɛ yɛ́hɛ́ yó mba lɛ́ páyáŋɛ́ payaŋɛ, cóɛ sɛ́hɛ́ mmúmpúu aŋa ndɛbɛ. Oŋgíso yɛ́hɛ́ aŋa gɛlɛ́mbɛ gá íyuke.
66001015	Bɛgɔ́ndɔ́ bɛ́hɛ́ bɛ́ mba lɛ́ bɛ́ geyime aŋa gɛkɔ́ŋɔ gá ŋaá gɛ́ á húmé naá íyuke há udúnedune. Ukelú yɛ́hɛ́ yó mba lɛ yó dɔgɔnɔ aŋa miimpo má osaá.
66001016	A mba lɛ́ a nona muotóti mótáanɔ na móandɛ́ naá ombɔ́gɔ onɔ́mɛ yɛ́hɛ́. Kalafɔ ya mɔnɔ maayá miimée ɛ mba lɛ́ ɛ húmene naá mɔ́ nyuudé. Busío bɛ́hɛ́ bó mba lɛ́ bó bonya aŋa gɛonyá gá tólóbóo.
66001017	Aŋa mmbaá mo ɛ́ná, gámɛ go oba naá mɔ́ bɛgɔ́ndɔ́ aŋa ndɛ́ ugúe. Gɛ́hɛ́ go tála ombɔ́gɔ onɔ́mɛ yɛ́hɛ́ a amɔ́: «O do bɛáa bofoá, Ndɛ́ ba Busío na ba Mesúgidinye.
66001018	Ndɛ́ mɔ́ɔnyɔ a lɔ́mɔ́ Ogɔ́sɔ. Mmba gúé, kanɛ́ godɔ́ɔdɔ ndɛ́ ogɔ́sɔ go mannyómá aá mannyómáa. Nnona mubuune má nigúe na má Hoóma há begúe.»
66001019	Ɔ́ŋɔ́ kanɛ́ bɔ́ɔbɔ o báá ná núúnée; bɔ́ɔbɔ bó bádómbanamɔ́ godɔ́ɔdɔ na bɔ́ɔbɔ bó ná bádómbanamɔ́ naá nnyimé.
66001020	Go bɔ́ɔbɔ bó núunemú nnindíi ya muotóti mótáanɔ na móandɛ́ mɔ́ɔmɔ o báá nɛ́ ɛ́ná naá yɔmɔ́ ombɔ́gɔ onɔ́mɛ, na bɛdálɛ́ná lámba bɛ́táanɔ na bɛ́andɛ́, bó lɔ́mɔ́ náana: Muotóti mótáanɔ na móandɛ́ mɔ́ɔmɔ mó lɔ́mɔ́ bɛɛ́ŋgɛlɛsɛ báaba Asaŋa a mbaá dílímínyée naá Biimbó bá boolímínyí bɛ́táanɔ na bɛ́andɛ́. Bɛdálɛ́ná lámba bɛ́táanɔ na bɛ́andɛ́ bɛ́ lɔ́mɔ́ Biimbó bɛ́táanɔ na bɛ́andɛ́ bá boolímínyí.
66002001	Ɔ́ŋɛ́nɔ Ɛ́ŋgɛlɛsɛ ba Giimbó gá boolímínyí gɛ́ɛgɛ gɛ́ lɔ́mɔ́ naá Ɛ́fɛsɛ go amɔ́: «Náana gɔ́ɔ mɔ́ɔnyɔ a nonamɔ́ muotóti mótáanɔ na móandɛ́ naá ombɔ́gɔ onɔ́mɛ yɛ́hɛ́, ɛ ɛnda naá tɛ́mádɛ́má ya balámba bá góolo bátáanɔ na báandɛ́, a gálagalamɔ́.
66002002	Ŋgíyimene buelí báhɔ, na gɛdɔmbɔ gáhɔ, na ɛbágóɛga háhɔ. Ŋgíyimene goŋaá o do bósó ba go mɛna bɛkándáa bá batɔ ginumpé. Báaba bá béfínenyemú bá amɔ́ bá lɛ́ baapótɛlɛ, gɔ́ɔ bɔ́ɔ bá dɛ bɛ́ɛ́mbá, o báá bó góbá ombɔ́gɔ go gadɛ́ɛ, o báá lɛncá goŋaá bá belebele.
66002003	O lɛ́ na ɛbágóɛga, o mbɔ ɔ́bɛ́gɔ́nɔ́ɔ go busío bámɛ, o lɛ́ kanɛ go yoda bɛnamá.
66002004	Kanɛ́ mbɛanana boóma bá ŋaá ko goomɛna go bɔ́, bó lɔ́mɔ́ goŋaá o do gɔnɔ́ mmaamana aŋa naá mabayɛga.
66002005	Bééníŋínyéemú kanɛ́ anáa o mbaá kúkéné. Núgíe gɛɔyɔ gáhɔ, o ŋanana aŋa o mbaá lɔ́mɔ́ o ŋanana naá mabayɛga. Aáŋa caá nɔ́ɔnɔ nná go báyɛkɛna, ŋgúlie gɛdálɛ́ná lámba gáhɔ naá undukí yá gɛ́, aáŋa o do núgíe gɛɔyɔ gáhɔ.
66002006	Gɛnɔ́gɔ́ gá boóma gɛ́ɛgɛ naá maamɔ́ɔ gɛ́ lɔ́mɔ́ goŋaá, o bɛlabɛla meŋiigíe má Banɛkolayɛ́tɛ aŋa yɔmɔ́ɔ.
66002007	Ŋgáa mɔ́ɔnyɔ a bɛananamɔ́ edúu, ɔ ɔ́bɔ bɔ́ɔbɔ Giliíli o oyanɛnamɔ́ Biimbó bá boolímínyí. Mɔ́ɔnyɔ a ŋgaá mánɛ́gɛ́ná, nná mo fáa gɛsamɔ́ gá boɛ́tɛ bá gɛɔyɔ bɔ́ɔbɔ bó lɔ́mɔ́ naá peledísi ya Asaŋa.»
66002008	Ɔ́ŋɛ́nɔ Ɛ́ŋgɛlɛsɛ ba Giimbó gá boolímínyí gɛ́ɛgɛ gɛ́ lɔ́mɔ́ naá Simíline go amɔ́: Mɔ́ɔnyɔ a lɔ́mɔ́ mabayɛga na mesúgudinye, mɔ́ɔnyɔ a mbaá gúé a báá ncó gunde naá gɛɔyɔ o oya a amɔ́:
66002009	Ŋgíyimene gɛdɔmbɔ gáhɔ na gosóga gáhɔ, asáa gɔgɔ́ o lɛ́ na bonɔ́mɛ. Ŋgíyimene gɛbɛ́ gɛ́ɛgɛ báaba bá béfínenyemú bá amɔ́ bá lɛ́ Beyúdene, bɔ́ɔ bá dɛ bɛ́ɛ́mbá, bá gálagalamɔ́ go busío báhɔ. Bá lɛ́ nɛgósa ná Sátana.
66002010	O nɔ́ ɔ́bɛgɔnɔ kanɛ́ o do bɛáa bofoá. Ohándá a ná ágana degédegé naá giimbó gáhɔ naá ncíbo ya gɛaŋɔ́, go go ɛ́na ɛkádɛ no lɔ́mɔ́. Bá ŋga nyó séésényée gó ɛ́da go éme medúgú mɔ́ɔ́dɔ́. Beŋé gioliminyo gáhɔ gó ɛ́da héme naá nigúe, gɔ́ɔ ka ŋgaá go fáá gɛɔyɔ gá kanɛ mmanɛ́náa go bɛsoɛná bá gɛmánɛgɛna gáhɔ.
66002011	Ŋgáa mɔ́ɔnyɔ a bɛananamɔ́ edúu ɔ ɔ́bɔ bɔ́ɔbɔ Giliíli o oyanɛnamɔ́ Biimbó bá boolímínyí. Mɔ́ɔnyɔ a ŋgaá mánɛ́gɛ́ná, nigúe ná gáandɛ́ɛ nɛ́ dɛ ŋgá mo báláfɛna.
66002012	Ɔ́ŋɛ́nɔ Ɛ́ŋgɛlɛsɛ ba Giimbó gá boolímínyí gɛ́ɛgɛ gɛ́ lɔ́mɔ́ naá Pɛlɛgáma go amɔ́: «Náana gɔ́ɔ mɔ́ɔnyɔ a nonamɔ́ kalafɔ ya nodíolú maayá miimée a gálagalamɔ́:
66002013	Ŋgíyimene hoóma háaha o gɛ́gamɔ́, hɔ́ɔ há oŋgɛ́yɔ́ yá Sátana yó lɔ́mɔ́. Kanɛ́ o mba mbágódɛ́ná tíŋítiŋi, o lɛ́ kanɛ go mbásáŋona; akɛ́ naá gɛcamɛna gɛ́ɛgɛ ba mboó óná Antɛ́pasɛ, ŋgominyo yamɛ ya pídefide naá bɛɛnyɔ́ɔ, hoóma háaha Sátana a gɛ́gamɔ́.
66002014	Kanɛ́ mbɛanana moóma má ŋaá ko goomɛna go mɔ́: bó lɔ́mɔ́ goŋaá o bɛanana hɔ́ɔlɔ́ batɔ báaba bá bienenemú gohúunenye gá Bálama. Mɔ́ɔnyɔ a mbaá sɔ́mɔ́ Bálaga goŋaá a dámbɛna baaná bá Ɛ́sɛlahɛ́ɛlɛ goŋaá bá nyáa mesugé má biséégé, bɛ́ ɛ́da go ɔyɔ gɛɔyɔ gá hanyɔ́.
66002015	Gɔnɔ́ hɔ́ɔlɔ́, o bɛanana batɔ báaba bá bienenemú gohúunenye gá Banɛkolayɛ́tɛ.
66002016	Núgíe kanɛ́ gɛɔyɔ, aáŋa caá nɔ́ɔ, ko úlenine godɔ́ɔdɔ godɔ́ɔdɔ, nco nuugenye batɔ bɔ́ɔbɔ na kalafɔ yɛ́ɛyɛ ɛ húmenemú naá nyuudé námɛ.
66002017	Ŋgáa mɔ́ɔnyɔ a bɛananamɔ́ edúu ɔ ɔ́bɔ bɔ́ɔbɔ Giliíli o oyanɛnamɔ́ Biimbó bá boolímínyí. Mɔ́ɔnyɔ a ŋgaá manɛ́gɛ́ná, nná mo fáa mána máama má lɔ́mɔ́ ɔsɛ́gɔ́ɔlú, na ɛdánɛ́ nimmúmpúu; naá ɛdánɛ́ nɛ́ɛnɔ, ufíno ofáa yó lɛ́ ɔ́ŋɔ́ɔlú kɔ́ɔ yɔ́ɔyɔ mɔtɔ a lɔ́mɔ́ a dɛ íyíménée, goana mɔ́ɔnyɔ a gaá ná yó bɛáa.»
66002018	Ɔ́ŋɛ́nɔ Ɛ́ŋgɛlɛsɛ ba Giimbó gá boolímínyí gɛ́ɛgɛ gɛ́ lɔ́mɔ́ naá Tietíile go amɔ́: Náana gɔ́ɔ Moɔnɔ́ ba Asaŋa mɔ́ɔnyɔ a lɔ́mɔ́ na oŋgíso aŋa gɛlɛ́mbɛ gá íyuke, na bɛgɔ́ndɔ́ bɛ́ geyime aŋa gɛkɔ́ŋɔ gá ŋaá bá á ágá naá íyuke, a gálagalamɔ́:
66002019	Ŋgíyimene buelí báhɔ, gɛnɔ́ɔ́nɛ́nɔ́ gáhɔ, goágana gáhɔ gá odɛ́má, mbɔ́dɔ yahɔ ya go yɔgɔnɔ na ɛbágóɛga háhɔ. Ŋgíyimene caá meŋiigíe máhɔ má dɔ́ɔdɔ má lɛ́ gɛca má dómbana má cóá.
66002020	Kanɛ́ mbɛanana boóma bá ŋaá ko goomɛna go bɔ́. Bó lɔ́mɔ́ goŋaá, o báá go dɛ́ɛna okɔ́dɔ Sɛsabɛ́ɛlɛ mɔ́ɔnyɔ a béfínenyemú amɔ́ mɔ́ɔ mbúsí ya Asaŋa, a nenugenye boyogóní bámɛ, a bó húunenye goŋaá bɔ́ ɔyɔ gɛɔyɔ gá hanyɔ́, bá nyáanana mesugé má biséégé.
66002021	Mbáá go mo fáa gɛcamɛna gá goŋaá a núgie gɛɔyɔ, kanɛ́ a báa go inye go dɛ́ɛna gɛbɛ́ gɛ́hɛ́ gá gɛɔyɔ.
66002022	Boóma moánɛ bɔ́ kaá ná mo nɔɔ́ɔ naá ombɛ́dɛ́ yá makánya makɔ́nɔ́, olɔŋɔ na batɔ bɛ́hɛ́ báaba bá fíidenyemú Asaŋa nnyimé, aáŋa bá dɛ núgíe bɛgáda bá meŋiigíe bɛ́ɛbɛ a bó húunenyemú.
66002023	Koó óná baaná bɛ́hɛ́, nɔ́ɔ gɔ́ɔ Biimbó bá boolímínyí biimée bɛ́ gaá ná lɛncá goŋaá ndɛ́ mɔ́ɔnyɔ i íyimenemú mbééníŋínyí na mágadɛ́ɛ má batɔ. Nná soɛna na onyɔ moánɛ go meŋiigíe mɛ́hɛ́.
66002024	Kanɛ́ bɛɛnyɔ́ɔ boolímínyí báaba bóntió naá Giimbó gá Tietíile, bɛɛnyɔ́ɔ báaba no lɔ́mɔ́ no do bienénée gɛbɛ́ gá gohúunenye gɛ́ɛgɔ, no lɔ́mɔ́ kanɛ go lɛ́ga go íyime bɔ́ɔbɔ bá dɔ́ŋɔnɔmɔ́ bá amɔ́ «findímíi» sá Sátana, ŋgaá nyó oyáná caá cɛ nyó dóɛ́gánáa gɛnóɛ́ gíntió.
66002025	Goana nonáa nɔnɔ tíŋítiŋi bɔ́ɔbɔ no bɛananamɔ́ gó ɛ́da go éme aŋa nná ncomɔ́ gunde.
66002026	Go mɔ́ɔnyɔ a ŋgaá mánɛ́gɛ́ná, a báá ŋanánáa ndɛ́ga yamɛ gó ɛ́da go éme naá mesúgudinye, nná mo fáa nɛgaŋa ná go indenye bɛdɔŋɔ.
66002027	A ŋga bó indényée na gɛgaŋa giimée na gidímbo gá gɛkɔ́ŋɔ, a bó áda aŋa bá ádamɔ́ motɛ́lɛ́a má noma.
66002028	Aŋa yɔmɔ́ɔ mmbaá bɛáa nɛgaŋa naá Baaba, nná ŋa nɔ́ɔ caŋa mmue go busío bɛ́hɛ́, mmo fáa tɔ́nɔ hiotóti há ŋgúle mbála.
66002029	Ŋgáa mɔ́ɔnyɔ a bɛananamɔ́ edúu ɔ ɔ́bɔ bɔ́ɔbɔ Giliíli o oyanɛnamɔ́ Biimbó bá boolímínyí.
66003001	Ɔ́ŋɛ́nɔ ɛ́ŋgɛlɛsɛ ba Giimbó gá boolímínyí gɛ́ɛgɛ gɛ́ lɔ́mɔ́ naá Sáládɛsɛ go amɔ́: «Náana gɔ́ɔ mɔ́ɔnyɔ a lɔ́mɔ́ na biliíli bá Asaŋa bɛ́táanɔ na bɛ́andɛ́, na muotóti mótáanɔ na móandɛ́, a gálagalamɔ́: Ŋgíyimene buelí báhɔ, batɔ bó oya bá amɔ́ o lɛ́ ogɔ́sɔ, asáa maamɔ́ɔ ugúe.
66003002	Foyóga, o gíndie masɛnɛ má gioliminyo máama o gá lɔ́mɔ́ na má, goŋaá má gaá gúé púmúpúmú. Ŋgɛɛ́ ɛ́ná goŋaá meŋiigíe máhɔ akɛ́ má mémmue má dɛ báá bese naá busío bá Asaŋa bamɛ.
66003003	Gɔ́ɔ, bééníŋínyéemú kanɛ́ gohúunenye gɔ́ɔgɔ o mbaá bɛáa na mbɔ́dɔ yɛ́ɛyɛ o mbaá gó ɔ́bɔ́. Gó gumbénéemú, o núgie gɛɔyɔ. Aáŋa o do foyógá, kaá go bolɛ́ná boasɛ nco go gɔ́lɔ aŋa uŋgíbi, o do ŋgí íyime gɛcamɛna gɛ́ɛgɛ bó ŋgaá bɛ́ɛ́mbá.
66003004	Akɛ́ nɔ́ɔnɔ, nɛnamá ná batɔ hɔ́ɔlɔ́ naá Sáládɛsɛ nɛ́ lɛ́ kanɛ go ága bɛla bábɔ́ biílo na go ŋanana gá bɛbɛ́ bá moóma. Bá ŋga báágánáa bɛla bimmúmpúu, bɛ́ ɛnda olɔŋɔ namɛ, mammana bá lɛ́ naá odɛ́nɛ́.
66003005	Nɔ́ɔ gɔ́ɔ mɔtɔ mɔ́ɔnyɔ a ŋgaá mánɛ́gɛ́ná a ŋgaá báágá bɛla bimmúmpúu; cɛ ŋgá fúgune ufíno yɛ́hɛ́ naá kálata ya gɛɔyɔ. Ka ŋgo olímínyóo naá busío bá Baaba na naá busío bá bɛɛ́ŋgɛlɛsɛ bɛ́hɛ́ goŋaá a lɛ́ bamɛ.
66003006	Ŋgáa mɔ́ɔnyɔ a lɔ́mɔ́ na edúu ɔ ɔ́bɔ bɔ́ɔbɔ Giliíli o oyanɛnamɔ́ Biimbó bá boolímínyí.»
66003007	Ɔ́ŋɛ́nɔ ɛ́ŋgɛlɛsɛ ba Giimbó gá boolímínyí gɛ́ɛgɛ gɛ́ lɔ́mɔ́ naá Filedelefíi go amɔ́: Mɔ́ɔnyɔ a lɔ́mɔ́ Gimmúmpúu, Mammana, mɔ́ɔnyɔ a nonamɔ́ ibuune há Défidi, mɔ́ɔnyɔ a buunemú, mɔtɔ a dɛ bósó ba go buige, mɔ́ɔ a buigemú, mɔtɔ a dɛ bósó ba go buune, a gálagalamɔ́ náana:
66003008	Ŋgíyimene buelí báhɔ. Ɛ́ná, ŋgaá buuné naá busío báhɔ gɛasɛ́ gɛ́ɛgɛ mɔtɔ a lɔ́mɔ́ a dɛ bósó ba go buige. O do báá na bogaaga makɔ́nɔ́, akɛ́ nɔ́ɔnɔ o mba bɛ́dɛ́gɛ́ná nogálɔ námɛ, o lɛ́ kanɛ go mbásáŋona.
66003009	Ɛ́ná, náana gɔ́ɔ nná ŋamɔ́ na batɔ bá giimbó gá Sátana báaba bá belebelemú bá amɔ́ bá lɛ́ Beyúdene, bɔ́ɔ bá dɛ bɛ́ɛ́mbá. Nná bó gaŋana goŋaá bá nco gule enúu naá busío báhɔ, bá go búlugenye, bá gɔnɔ lɛnca goŋaá ko maamana.
66003010	Aŋa o mbaá bɛ́dɛ́gɛ́ná nogálɔ námɛ na ɛbágóɛga, yɔmɔ́ɔ tɔ́nɔ nná go beŋe go noséésényée nɔ́ɔnɔ nó nú úlinemú batɔ bá cí iŋkimée go go ɛ́na ɛkádɛ bá lɔ́mɔ́.
66003011	Ŋgúlene godɔ́ɔdɔ godɔ́ɔdɔ, nonáa tíŋítiŋi bɔ́ɔbɔ o bɛananamɔ́, goŋaá mɔtɔ a dɛ ncó bɔgɔ bɛsoɛná báhɔ.
66003012	Mɔ́ɔnyɔ a ŋgaá mánɛ́gɛ́ná, ka ŋga mo dílímínyée aŋa ɛgoná naá Nnyaŋá ya Asaŋa bamɛ, a dɛ ŋgá gɔnɔ húme. Nnɔ́ ɔ́ŋɔ ufíno yá Asaŋa bamɛ na yá tɛ́sɔnɔ ya Asaŋa bamɛ naá mɔ́ɔ, gɛpáa gá Yolósalɛmɛ gɛ́ɛgɛ gɛ́ ɛ́damɔ́ go úlene naá mmoɛná, gɛ́ɛgɛ Asaŋa bamɛ a dómanamɔ́. Nnɔ́ ɔ́ŋɔ tɔ́nɔ gɛpáa gámɛ gá ufíno naá mɔ́ɔ.
66003013	Ŋgáa mɔ́ɔnyɔ a bɛananamɔ́ edúu ɔ ɔ́bɔ bɔ́ɔbɔ Giliíli o oyanɛnamɔ́ Biimbó bá boolímínyí.
66003014	Ɔ́ŋɛ́nɔ ɛ́ŋgɛlɛsɛ ba Giimbó gá boolímínyí gɛ́ɛgɛ gɛ́ lɔ́mɔ́ naá Leyodíse go amɔ́: «Náana gɔ́ɔ mɔ́ɔnyɔ a lɔ́mɔ́ Aamɛnɛ, Ŋgominyo ba pídefide gɔnɔ́ mammana, mɔ́ɔnyɔ a lɔ́mɔ́ mabayɛga má buimée bɔ́ɔbɔ Asaŋa a mbaá gedíe, a gálagalamɔ́:
66003015	Ŋgíyimene buelí báhɔ, o do báá akɛ́ udénú, o do báá akɛ́ ofɛ́ɔ. Gásɛ́ kanɛ́ o lɔ́mɔ́ udénú, ɛ́na ofɛ́ɔ!
66003016	Kanɛ́ aŋa o lɔ́mɔ́ ɔ́lɔlɔ ɔ́lɔlɔ, o do bɛ́ɛ́mbá akɛ́ udénú ɛ́na ofɛ́ɔ, kaá go nodá.
66003017	Ɛɛ́ɛŋ, go oya go amɔ́ ndɛ́ na bonɔ́mɛ, ndɛ́ ɛ́yáalú gɛnɔ́mɛ, cɛ baŋáa boóma, kanɛ́ o do lɛncá goŋaá o lɛ́ mahana, o háanahana, o lɛ́ osógasoga, ugélígeli gɔnɔ́ nnú gɔdɔɔ́.
66003018	Ŋgaá go fáá ɛsɔ́mɔ caá o nco go ɔ́ndɔ góolo ya sámbónáalú naá íyuke naá yɔmɔ́ɔ go go ɛ́ya mammana gɛnɔ́mɛ, go ɔ́ndɔ bɛla bimmúmpúu go go báboanana, odóɛ nnóa yá nnú gɔdɔɔ́ yáhɔ yó do ɛ́nɛ́gá; go ɔ́ndɔ ondɔ yá go bédéenenye go oŋgíso, go ɛ́da go ɛ́nanɛna.
66003019	Naá bámɛ boayá, biimée báaba mbó maamanamɔ́, mbó goomanɛna, mbó fáanana noséésényée. Bɛ́ɛ́mba kanɛ́ na gɛlola, o núgie gɛɔyɔ.
66003020	Ɛ́ná, yɔmɔ́ɔ mɔ́nyɔ́ɔ tɛ́nɛ́ɛ naá gɛasɛ́, kɔŋɔnɔ. Mɔtɔ a amɔ́ ɔ ɔ́bɔ ukelú yámɛ, a gunde a buune gɛasɛ́, kií íŋéné naá mɔ́ nnyaŋá, dɛ gɔnɔ nyáanya olɔŋɔ.
66003021	Mɔ́ɔnyɔ a ŋgaá mánɛ́gɛ́ná, ka ŋga mo fáá bogaaga bá go nco lukumene namɛ naá oŋgɛ́yɔ́ yámɛ yá bufuŋe, aŋa yɔmɔ́ɔ tɔ́nɔ mmbaá noáa, mbáá mánɛ́gɛ́ná, gɔ́ɔ mbɛɛ́ ɛ́dá lukumene na Baaba naá oŋgɛ́yɔ́ yɛ́hɛ́ yá bufuŋe.
66003022	Ŋgáa mɔ́ɔnyɔ a bɛananamɔ́ edúu ɔ ɔ́bɔ bɔ́ɔbɔ Giliíli o oyanɛnamɔ́ Biimbó bá Boolímínyí.»
66004001	Naá nnyimé hɔ́ɔlɔ́ gámɛ go ɛ́na: gɛasɛ́ buunéelú naá mmoɛná, ukelú yá busío yɔ́ɔyɔ mmbaá dóáná go ɔ́bɔ yó dɔgɔnɔ aŋa cɛ́bá, gámɛ yó amɔ́: «Bólɛ́ga háalá, manɛ́ kanɛ́ kaá ná go dúfíe bɔ́ɔbɔ bó háananamɔ́ go bola naá nnyimé.»
66004002	Hɔ́ɔ na hɔ́ɔ, Giliíli go kumbene, gámɛ go ɛ́na naá mmoɛná oŋgɛ́yɔ́ yá ufuŋe, naá oŋgɛ́yɔ́ moánɛ, mɔtɔ kɔ́ɔ ndukíi.
66004003	Mɔtɔ mɔ́ɔnyɔ a mbaá lɔmɔ́ kɔ́ɔ ndukíi a mba lɛ́ a sána aŋa adánɛ́ yá ntɔ́nɔ yáaya bá dɔ́ŋɔnɔmɔ́ bá amɔ́ yásɛpɛ na saladóanɛ. Ncancalɛ́ŋa yɛ́ɛyɛ ɛ mbaá lɔmɔ́ ɛ géŋgelenye oŋgɛ́yɔ́ moánɛ ɛ mba lɛ́ ɛ sána aŋa ɛdánɛ́ ná ntɔ́nɔ nɛ́ɛnɛ bá dɔ́ŋɔnɔmɔ́ bá amɔ́ emelóode.
66004004	Ɛŋgɛ́yɔ́ intió nitíno na inni ɛ mba lɛ́ ɛ géŋgelenye oŋgɛ́yɔ́ yɔ́ɔyɔ. Naá ɛŋgɛ́yɔ́ moánɛ, bafɛanɔ́ɔ nitíno na bénni kɔ́ɔ ndukíi ndukíi, na bɛla bimmúmpúu, gɔnɔ́ ɛdóɛ yabɔ́ na modaada má góolo.
66004005	Gobegime, ikelú na mbalámandáa mó mba lɛ́ mó húmene naá oŋgɛ́yɔ́. Naá busío bá oŋgɛ́yɔ́, lámba ɛ́táanɔ na ɛ́handɛ́ sɛ́ mba lɛ́ sɛ́ lola, sɛ́ sɛ́ lɔ́mɔ́ biliíli bá Asaŋa bɛ́táanɔ na bɛ́andɛ́.
66004006	Hoóma háaha há mbaá lɔmɔ́ naá busío bá oŋgɛ́yɔ́, há mba lɛ́ aŋa máŋɛ́ seŋgélégédé. Bigedie bɛgɔ́sɔ bínni na oŋgíso naá busío na naá nnyimé, bɛ́ mba lɛ́ bɛ́ géŋgelenye oŋgɛ́yɔ́ yɔ́ɔyɔ naá tɛ́mádɛ́má.
66004007	Gigedie gɛgɔ́sɔ gá busío gɛ́ mba lɛ́ gɛ́ fóanana ŋgoyóŋo, gá gáandɛ́ɛ gɛ́ fóanana gɛncɛlɛ gá gúlúge, gá gádadɔ́ɔ gɛ́ mba lɛ́ na busío aŋa bá mɔtɔ, gá génni, aŋa gɛnɔŋɔ gɛ́ ná lɛ́ go fueŋe.
66004008	Bigedie biimée bínni bɛ́ mba lɛ́ na ɛgɛ moánɛ na bɛbaga bɛ́táanɔ na gímmue, bɛbaga bɛ́ɛbɔ na oŋgíso naá mmoɛná na naá cí. Bɛ́ ágana ɛsagɔ aŋa sisíi aŋa budúgú kanɛ tɔmbɛ́nɔ́ɔ bɛ́ amɔ́: «Gimmúmpúu, Gimmúmpúu, Gimmúmpúu Daadáa Asaŋa a lɛ́ bogaaga buimée, Mɔ́ɔnyɔ a lɔ́mɔ́, mɔ́ɔnyɔ a mbaá lɔmɔ́, mɔ́ɔnyɔ a gɔnɔmɔ́ go úlene!»
66004009	Nɔ́ɔ gɔ́ɔ, bɛ́ áganamɔ́ ɛsagɔ go go gúmenye, go go búlugenye, go go béhiigi mɔ́ɔnyɔ a lɔ́mɔ́ ndukíi naá oŋgɛ́yɔ́ yá bufuŋe, ɔ ɔyɔmɔ́ go magɛlɛ aá magɛlɛ.
66004010	Ɛŋɛndɔ iŋkimée yɛ́ɛyɛ bɛ́ mbaá lɔmɔ́ bɛ́ ŋanana nɔ́ɔnɔ, bafɛanɔ́ɔ nitíno na bénni bá mba lɛ́ bá gule enúu naá busío bá mɔ́ɔnyɔ a lɔ́mɔ́ ndukíi naá oŋgɛ́yɔ́ yá bufuŋe, bá búlugenye mɔ́ɔnyɔ ɔ ɔyɔmɔ́ go magɛlɛ aá magɛlɛ. Bá nɔɔnɔnɔ modaada mábɔ́ naá busío bá oŋgɛ́yɔ́, bɛ́ ɛ́da bá gálagala bá amɔ́:
66004011	«Daadáa Asaŋa bɛcɔ́, o háanana na nigúmi, na mbúlugie na bogaaga, goakɛ́ maamɔ́ɔ o mbaá gedíe moóma muimée; go ndɛ́ga yahɔ gɔ́ɔ muimée mó mbaá bɛ́ɛ́mbá, mó báá bégedíe.»
66005001	Gámɛ go ɛ́na Kálata máŋá máŋá naá ombɔ́gɔ onɔ́mɛ yá mɔ́ɔnyɔ a mbaá lɔmɔ́ ndukíi naá oŋgɛ́yɔ́ yá bufuŋe, ɛ mba lɛ́ ɔ́ŋɔ́ɔlú maayá miimée máandɛ́, buigéelú na bisúŋe bɛ́táanɔ na bɛ́andɛ́.
66005002	Mbáá lɛ gó gɔnɔ go ɛ́na gɛgaaga gá ɛ́ŋgɛlɛsɛ mɔ́ɔnyɔ a mbaá lɛ́ a dúmeninye ukelú naá mmoɛná a amɔ́: Ánɛ́ɛ a lɔ́mɔ́ naá odɛ́nɛ́ yá go fulune bisúŋe bá kálata yɛ́ɛyɛ, a yɛ buune o?
66005003	Kanɛ́ akɛ́ naá mmoɛná, akɛ́ naá cí háalá, akɛ́ naá cí gúunú, mɔtɔ a dɛ mbáa lɛ hɔ́ɔ naá odɛ́nɛ́ yá go buune kálata ɛ ɛ́na bɔ́ɔbɔ naá gadɛ́ɛ.
66005004	Mbáa lɛ gó ɛ́da go baŋa makɔ́nɔ́ goakɛ́ mɔtɔ a dɛ mbɛ́ɛ́ ɛ́nɛga naá odɛ́nɛ́ yá goŋaá a buune kálata ɛ ɛ́na bɔ́ɔbɔ naá gadɛ́ɛ.
66005005	Gɔ́ɔ ofɛanɔ́ɔ ummue a ŋgoyanamɔ́ a amɔ́: O do baŋáa! Núúnée, ŋgoyóŋo ya nigúli ná Yóda, onana yá ufuŋe Défidi a á mánɛ́gɛ́ná, a gaá fulúné bisúŋe bɛ́táanɔ na bɛ́andɛ́, a buune kálata.
66005006	Kɔ́ɔ ŋgɛ́namɔ́: Moɔnɔ́ ba gɛdómbáa tɛ́nɛ́ɛ, mekúígíi na oŋgɛ́yɔ́ yá bufuŋe, géŋgélídíelú na bigedie bɛgɔ́sɔ bínni naá tɛ́mádɛ́má ya bafɛanɔ́ɔ nitíno na bénni, a mba lɛ́ aŋa a lɛ́ sɛ́sɛ́dáalú ukelú. A mba lɛ́ a bɛanana modɔ́ŋɔ mótáanɔ na móandɛ́ na oŋgíso átáanɔ na áhandɛ́ yáaya yá lɔ́mɔ́ biliíli bɛ́táanɔ na bɛ́andɛ́ bɛ́ɛbɛ Asaŋa a mbaá dómánáa naá cí iŋkimée.
66005007	Moɔnɔ́ ba gɛdómbáa go báyɛkɛna, a báá gɔ́lɔ kálata naá ombɔ́gɔ onɔ́mɛ yá mɔ́ɔnyɔ a mbaá lɔ́mɔ́ ndukíi naá ɔŋgɛ́yɔ́ yá bufuŋe.
66005008	Aŋa a mbaá gɔ́lɔ́ kálata yɛ́ɛyɔ, bigedie bɛgɔ́sɔ bínni na bafɛanɔ́ɔ nitíno na bénni go gule enúu naá busío bɛ́hɛ́. Uŋkimée naá olɔŋɔ yábɔ́ a mba lɛ́ a bɛanana timbilí na kɔ́bɔ sá góolo dácɛ na bolɔ, sɛ́ɛsɛ sɛ́ lɔ́mɔ́ mbósógólí sá boɛ́nɔ bá Asaŋa.
66005009	Bá mba lɛ́ bá ágana gɛpáa gá osagɔ gɛ́ɛgɛ bá amɔ́: O háanana naá odɛ́nɛ́ yá go gɔ́lɔ kálata, o fulune bisúŋe, goakɛ́ bá mba go óná. Go gɛbáágá gáhɔ, o báá fáŋá go busío bá Asaŋa batɔ bá egúli eŋkimée, bá dogálɔ duimée, bá mɛɛ́nɔ miimée na bá bɛdɔŋɔ biimée.
66005010	O báá bó íyíe, go busío bá Asaŋa bɛcɔ́, boɛ́nɔ bá bédúmbí bɛbáágá naá Asaŋa, bá ŋga gúmée naá cí.
66005011	Gɔ́ɔ nnúunidemú: gámɛ go ɔ́bɔ ukelú yá gɛcɛcá gá bɛɛ́ŋgɛlɛsɛ. Bá mba lɛ́ mantɛdɛ mantɛdɛ má batɔ́sɛnɔ kanɛ ombanɔ, tɛ́nɛ́ɛ tɛ́nɛ́ɛ géŋgélídíelú oŋgɛ́yɔ́ yá bufuŋe, olɔŋɔ na bigedie bɛgɔ́sɔ na bafɛanɔ́ɔ.
66005012	Bá mba lɛ́ bá ágana osagɔ ukelú naá mmoɛná bá amɔ́: Moɔnɔ́ ba gɛdómbáa mɔ́ɔnyɔ bá mboó óná, a háanana go bɛa nɛgaŋa, bonɔ́mɛ, nciŋí, bogaaga, mbúlugie, nigúmi na bileebie.
66005013	Gámɛ go gɔnɔ go ɔ́bɔ bigedie biimée bɛ́ɛbɛ naá mmoɛná, naá cí háalá, naá cí gúunú, na naá máŋɛ́, bigedie biimée bɛ́ ágana osagɔ bɛ́ amɔ́: bileebie, mbúlugie, nigúmi na nɛgaŋa mó bɛ́ɛmba go busío bá mɔ́ɔnyɔ a lɔ́mɔ́ ndukíi naá oŋgɛ́yɔ́ yá bufuŋe, mó bɛ́ɛmba tɔ́nɔ go busío bá moɔnɔ́ ba gɛdómbáa, go mannyómá aá mannyómá.
66005014	Bigedie bɛgɔ́sɔ bínni go aŋkona bɛ́ amɔ́: Aamɛnɛ! Bafɛanɔ́ɔ go gule enúu go cí go ɛ́da go búlugenye.
66006001	Gɔ́ɔ ŋgɛ́namɔ́ Moɔnɔ́ ba gɛdómbáa a fulune gisúŋe gá busío naá bisúŋe bɛ́táanɔ na bɛ́andɛ́, gámɛ go ɔ́bɔ gigedie gímmue naá bigedie bɛgɔ́sɔ bínni, gɛ́ gálagala ukelú yó dɔgɔnɔ aŋa mbalámandáa yó amɔ́: «Úle!»
66006002	Ŋgaá núúnídé, gámɛ go ɛ́na nnyádɛ mmúmpúu. Mɔtɔ mɔ́ɔnyɔ a mbaá lɔmɔ́ kɔ́ɔ a nona gɛ́bɛca, bá báá mo fáá ɛdaada há bufuŋe, gɛ́hɛ́ go ɛ́da aŋa mɔtɔ ba gɛmánɛgɛna go go mánɛgɛna.
66006003	Aŋa moɔnɔ́ ba gɛdómbáa a mbaá fulúné gisúŋe gá gáandɛ́ɛ, gámɛ go ɔ́bɔ gigedie gɛgɔ́sɔ gá gáandɛ́ɛ gɛ́ gálagala gɛ́ amɔ́: «Úle!»
66006004	Gɔ́ɔ nnyádɛ mbɛ́lɛŋɛnyɛ aŋa íyuke ɛ húmemú. Bá báá fáá mɔtɔ mɔ́ɔnyɔ a mbaá lɔmɔ́ kɔ́ɔ bogaaga bá go bɔgɔ buumbénú naá cí go goŋaá batɔ bɛ́ ɛ́da go ónanɛna, bá báá gɔnɔ́ mo fáa gɛantá gá kalafɔ.
66006005	Aŋa Moɔnɔ́ ba gɛdómbáa a mbaá fulúné gisúŋe gá gádadɔ́ɔ, gámɛ go ɔ́bɔ gigedie gɛgɔ́sɔ gá gádadɔ́ɔ gɛ́ gálagala gɛ́ amɔ́: «Úle!» Ŋgaá núúnídé, gámɛ go ɛ́na nnyádɛ piídidi. Mɔtɔ mɔ́ɔnyɔ a mbaá lɔmɔ́ kɔ́ɔ a mba lɛ́ a nona kílo naá ombɔ́gɔ.
66006006	Gámɛ go ɔ́bɔ aŋa ukelú, yó ɛ́da go úlene naá kadɛ́gadɛ́ɛ ya bigedie bínni yó amɔ́: «Goana mɛ́da má mbasa mémmue go bɛsoɛná bá buisí búmmue bá buelí. Goana mɛ́da mádadɔ́ má ndɛ́ásɛ go bɛsoɛná bá buisí búmmue bá buelí. Kanɛ́ go bɔ́ɔbɔ bó núunemú megúdé na mɔgɛ́bɔ, o do dálá ombɔ́gɔ hɔ́ɔ.»
66006007	Aŋa Moɔnɔ́ ba gɛdómbáa a mbaá fulúné gisúŋe gá génni, gámɛ go ɔ́bɔ gigedie gɛgɔ́sɔ gá génni gɛ́ amɔ́: «Úle!»
66006008	Ŋgaá núúnídé, gámɛ go ɛ́na nnyádɛ nnyɔ́dɔ mbínyí mbínyíi. Mɔtɔ mɔ́ɔnyɔ a mbaá lɔmɔ́ kɔ́ɔ bá mo dɔ́ŋɔnɔ nigúe, hoóma háaha begúe bá lɔ́mɔ́ hɔ́ɔ há mo bienene, bá báá bó fáá bogaaga naá nɛnamá ná batɔ báaba naá ginnií gá gigísi gá cí, go go bó óna go bidé, ncaná, ɛgɔnɔ́ ya go báakanɛna na bɛkándáa bá nnyama.
66006009	Aŋa moɔnɔ́ ba gɛdómbáa a mbaá fulúné gisúŋe gá gátáanɔ, gámɛ go ɛ́na naá cí ya gɛdálɛ́ná biliíli bá batɔ báaba bá mboó ónáa go busío bá goŋaá bá mba lɛ́ bá fídene nogálɔ ná Asaŋa gɔnɔ́ na buŋgominyo bɔ́ɔbɔ bá mbaá ŋaáa go busío bɛ́hɛ́.
66006010	Bá mba lɛ́ bá ánca na bogaaga bá amɔ́: «Ogɔ́nɔ́ɔ, gimmúmpúu, gɔnɔ́ mammana, gó ɛ́da húme nikíníi o ná gɛ́gamɔ́ go go nco sómba bɛsɛnɛ bá batɔ bá cí, o gunde o gaŋɛmɛda go gɛɔyɔ gɛ́cɔ́ gɛ́ɛgɛ bá mbaá díéŋíe.»
66006011	Gɔ́ɔ bá mbaá fáá na onyɔ moánɛ kaba mmúmpúu, bá báá bó oyáná bá amɔ́: «Bédémbídínyéemú nɔnɔ sɔŋɛ gó ɛ́da héme aŋa ombanɔ yá batɔ yó ŋgaá háá. Nɔ́ɔnɔ go lɛ́ aá bá háanana go manɛ go óna bolimóní bɛ́nyɔ́ bá gioliminyo na báaba bá nyó díligenenemú go buelí aŋa bá mbaá nyó ónáa bɛɛnyɔ́ɔ.»
66006012	Gámɛ go ɛ́na: aŋa Moɔnɔ́ bá gɛdómbáa a mbaá fulúné gisúŋe gá gátáanɔ na gémmue, cí go dómba go yiŋkimidie na bogaaga, buisí bó báá gundé fidídífididi aŋa gɛla gá busí. Ofɛ́ uŋkimée uŋkimée yó báá gundé bɛ́lɛ́ŋɛ́bɛlɛŋɛ aŋa manɔ́ŋɔ́.
66006013	Muotóti mó káfakafa go mmoɛná, mó obana go cí aŋa gɛantá gá puŋe gɛ́ yiŋkenyemú boɛ́tɛ, bɛsamɔ́ bá bɔ́ kanɛ go gónɛna bɛ́ obana go cí.
66006014	Mmoɛná ɛ báá bɔ́gɔ́gɛ́dɔ́ aŋa kálata yɛ́ɛyɛ bá máŋamɔ́. Ɛgɔndɔ iŋkimée na bɛyɛŋɛ bá cí bɛ́ɛbɛ naá kadɛ́gadɛ́ɛ ya miimpo, muimée mó búú úlúkényée naá indukí ya mɔ́.
66006015	Mefuŋe magɔ́nɔ́ má cí, bogógí ɛlɔŋɔ, bagɔ́nɔ́ɔ bá bisimbi, banɔ́mɛnɔmɛ, bɛgaaga, bɛɔlɛ́ na báaba bá lɔ́mɔ́ bá dɛ bɛ́ɛ́mbá bɛɔlɛ́, biimée go ɛ́da bɔ́ɔsɛgɔnɔ naá bikekúlu na naá bɛdánɛ́dánɛ́ bá ɛgɔndɔ.
66006016	Gáábɔ́ go ɛ́da go oyanɛna ɛgɔndɔ na bɛdánɛ́dánɛ́ bá amɔ́: Có cúbénéemú nɔnɔ, no có ɔsɛgɔ halaháláa na oŋgíso yá mɔ́ɔnyɔ a lɔ́mɔ́ ndukíi naá oŋgɛ́yɔ́ yá bufuŋe, gɔnɔ́ halaháláa na mpímí ya Moɔnɔ́ ba gɛdómbáa.
66006017	Mammana, buisí bogɔ́nɔ́ bá mpímí yabɔ́ bó á bolá, mɔtɔ a dɛ bósó bá go bó hóda.
66007001	Naá nnyimé hɔ́ɔlɔ́, gámɛ go ɛ́na bɛɛ́ŋgɛlɛsɛ bénni tɛ́nɛ́ɛ naá maayá má cí miimée ménni. Bá mba lɛ́ bá legene ifufu inni yɛ́ɛyɛ naá cí goŋaá akɛ́ yúmmue yó do fufídé akɛ́ naá cí, akɛ́ naá máŋɛ́, akɛ́ go boɛ́tɛ búmmue.
66007002	Kɔ́ɔ mbɛɛ́ ɛ́ná ɛ́ŋgɛlɛsɛ ummue a bólɛgana gɛayá gɛ́ɛgɛ buisí bó ɛ́damɔ́ bumugene. A mba lɛ́ na sɛtáma ya gibélincígínyí gá Asaŋa ogɔ́sɔ. Gɛ́hɛ́ go dɔ́ŋɛnɔ ukelú naá mmoɛná bɛɛ́ŋgɛlɛsɛ bénni báaba Asaŋa a mbaá bó fáá bogaaga bá go ŋa cí na máŋɛ́ gɛbɛ́,
66007003	a amɔ́ gáábɔ́ a amɔ́: «No do gá lɛ́ go ŋa cí gɛbɛ́, akɛ́ máŋɛ́, akɛ́ mɛɛ́tɛ, aáŋa dɛ gá lɛ́ dɛ dɛ bélincígínyée na sɛtáma nobɔlɔ ná boyogóní bá Asaŋa bɛcɔ́.»
66007004	Gɔ́ɔ bá ŋgoyanamɔ́ ombanɔ yá báaba bá mbaá bó bélincígínyée go nobɔlɔ na sɛtáma ya Asaŋa. Bá mba lɛ́ batɔ́sɛnɔ ntɛdɛ na batɔ́sɛnɔ otíno áhandɛ́ na bénni bá egúli eŋkimée yá boɛ́nɔ bá Ɛ́sɛlahɛ́ɛlɛ.
66007005	Naá nigúli ná Yóda, batɔ tɔ́sɛnɔ sɛ́ɔ́dɔ́ na ɛ́handɛ́. Naá nigúli ná Lúbene, batɔ tɔ́sɛnɔ sɛ́ɔ́dɔ́ na ɛ́handɛ́. Naá nigúli ná Gáadɛ, batɔ tɔ́sɛnɔ sɛ́ɔ́dɔ́ na ɛ́handɛ́.
66007006	Naá nigúli ná Asɛ́ɛlɛ, batɔ tɔ́sɛnɔ sɛ́ɔ́dɔ́ na ɛ́handɛ́. Naá nigúli ná Nɛfɛtáalɛ, batɔ tɔ́sɛnɔ sɛ́ɔ́dɔ́ na ɛ́handɛ́. Naá nigúli ná Manasɛ́ɛ, batɔ tɔ́sɛnɔ sɛ́ɔ́dɔ́ na ɛ́handɛ́.
66007007	Naá nigúli ná Símiyono, batɔ tɔ́sɛnɔ sɛ́ɔ́dɔ́ na ɛ́handɛ́. Naá nigúli ná Léfi, batɔ tɔ́sɛnɔ sɛ́ɔ́dɔ́ na ɛ́handɛ́. Naá nigúli ná Ɛsakáalɛ, batɔ tɔ́sɛnɔ sɛ́ɔ́dɔ́ na ɛ́handɛ́.
66007008	Naá nigúli ná Sábɔlɔŋɔ, batɔ tɔ́sɛnɔ sɛ́ɔ́dɔ́ na ɛ́handɛ́. Naá nigúli ná Yósɛbɛ, batɔ tɔ́sɛnɔ sɛ́ɔ́dɔ́ na ɛ́handɛ́. Naá nigúli ná Bɛncamɛ́ŋɛ, batɔ tɔ́sɛnɔ sɛ́ɔ́dɔ́ na ɛ́handɛ́.
66007009	Naá nnyimé hɔ́ɔlɔ́, ŋgaá núúnídé, gámɛ go ɛ́na gɛcɛcá gá batɔ kanɛ mbanɛ́náa, bá mba lɛ́ batɔ bá bɛdɔŋɔ biimée, bá egúli eŋkimée, bá mɛɛ́nɔ miimée na bá dogálɔ duimée. Bá mba lɛ́ biimée tɛ́nɛ́ɛ naá busío bá oŋgɛ́yɔ́ yá bufuŋe na naá busío bá Moɔnɔ́ ba gɛdómbáa, biimée bá mba lɛ́ na kaba mmúmpúu go nnyɔ́dɔ na bɛáŋɔ go ɛmbɔ́gɔ.
66007010	Bá mba lɛ́ bó oya ukelú naá mmoɛná bá amɔ́: «Gisódio gɛ́ ɛ́damɔ́ go úlene naá Asaŋa bɛcɔ́ mɔ́ɔnyɔ a lɔ́mɔ́ ndukíi naá oŋgɛ́yɔ́ yá bufuŋe, na naá Moɔnɔ́ ba gɛdómbáa.»
66007011	Bɛɛ́ŋgɛlɛsɛ biimée báaba bá mbaá géŋgélídíe oŋgɛ́yɔ́ yá bufuŋe, bafɛanɔ́ɔ, bigedie bɛgɔ́sɔ bínni go gule enúu go cí, bá báá dábánáa mosío go go búlugenye Asaŋa.
66007012	Bó oya bá amɔ́: «Aamɛnɛ! Mbúlugie, nigúmi, nciŋí, bibéhiigí, ufíno, nɛgaŋa na bogaaga mó lɔ́mɔ́ gá Asaŋa bɛcɔ́ go mannyómá aá mannyómáa. Aamɛnɛ.»
66007013	Ofɛanɔ́ɔ ummue go gɔ́lɔ dogálɔ a amɔ́ gámɛ a amɔ́: «Batɔ báaba na kaba mmúmpúu go nnyɔ́dɔ bá lɔ́mɔ́ ba ánɛ́ɛ, bɛ́ ɛ́damɔ́ go úlene áhanɛ́ɛ o?»
66007014	Gámɛ go mo gundie caá: «Ogɔ́nɔ́ɔ bamɛ, maamɔ́ɔ mɔ́ɔ go íyimenemú.» Gɛ́hɛ́ go ŋgoyana kanɛ́ a amɔ́: «Bɛ́ ɛ́damɔ́ go úlene naá gɛantá gá noséésényée. Bú ú úlé bá báá sogáa kaba sábɔ́, bá báá sɛ́ púményée naá manɔ́ŋɔ́ má Moɔnɔ́ ba gɛdómbáa.
66007015	Gó moánɛ bá lɔ́mɔ́ tɛ́nɛ́ɛ naá busío ba oŋgɛ́yɔ́ yá Asaŋa, bá mo búlugenye aŋa siisíi aŋa budúgú naá Nnyaŋá ya Asaŋa yɛhɛ́. Mɔ́ɔnyɔ a lɔ́mɔ́ ndukíi naá oŋgɛ́yɔ́ yá bufuŋe a ŋga bó lɔ́lɔ́ɔ.
66007016	Bá dɛ ŋgá gɔnɔ nómɛda ncaná, bá dɛ ŋgá gɔnɔ go ɔ́bɔ inyúidi, buisí na gɛonyá gá bɔ́ mó do ŋgá gɔnɔ bó lókononyo.
66007017	Ɛɛ́ɛŋ, Moɔnɔ́ ba gɛdómbáa mɔ́ɔnyɔ a lɔ́mɔ́ naá kadɛ́gadɛ́ɛ ya oŋgɛ́yɔ́ yá bufuŋe a ŋga bɛ́ɛ́mbá umbeŋíbéŋí bidúgé babɔ́, a ŋga bó indényée anáa nobɛ́láa ná miimpo má gɛɔyɔ. Asaŋa a ŋga bó fúúnée biósino biimée.»
66008001	Aŋa Moɔnɔ́ ba gɛdómbáa a mbaá fulúné gisúŋe gá gátáanɔ na gáandɛ́ɛ, mmoɛná go máma pɔ́ɔ́ boóma bá go húme gigísi gá gigúlí.
66008002	Gámɛ go ɛ́na bɛɛ́ŋgɛlɛsɛ bátáanɔ na báandɛ́ báaba bá lɔ́mɔ́ tɛ́nɛ́ɛ tɛ́nɛ́ɛ naá busío bá Asaŋa. Bá báá bó fáá cɛ́bá ɛ́táanɔ na ɛ́handɛ́.
66008003	Ɛ́ŋgɛlɛsɛ uncodío go nco dɛ́lɛmɛna mekúígíi na gɛdálɛ́ná. A mba lɛ́ a nona gilókónínyó bolɔ gedíelú na góolo. Bá báá mo fáá gɛca gá baalabɛ́nda go go íŋene go gɛbáágá naá gɛdálɛ́ná gá góolo gɛ́ɛgɛ naá busío bá oŋgɛ́yɔ́, olɔŋɔ na mbósógólí sá boɛ́nɔ bá Asaŋa. .
66008006	Bɛɛ́ŋgɛlɛsɛ bátáanɔ na báandɛ́ báaba bá mbaá lɔmɔ́ bá nona cɛ́bá ɛ́táanɔ na ɛ́handɛ́ go ɛ́da go bégedegedie go go sɛ́ ómbɛda.
66008007	Ba busío go ómbɛda cɛ́bá yɛhɛ́, nobólá ná adánɛ́ na íyuke nebígínyéelú na manɔ́ŋɔ́ go ɛ́da go obana go cí. Gɛdadɔ́ɔ gá cí gɛ́ báá lɔ́kɔ́ɔ, gɛdadɔ́ɔ gá mɛɛ́tɛ gɛ́ báá lɔ́kɔ́ɔ, na mbínyí kɔ́sɔ iŋkimée.
66008008	Ɛ́ŋgɛlɛsɛ ba gáandɛ́ go ómbɛda cɛ́bá yɛhɛ́: boóma aŋa gɛantá gá ogɔndɔ na íyuke go ɛ́da bɔ́nɔ naá máŋɛ́. Gɛdadɔ́ɔ gá máŋɛ́ go gunde manɔ́ŋɔ́ aá manɔ́ŋɔ́.
66008009	Gɛdadɔ́ɔ gá bigedie gɛ́ɛgɛ gɛ́ mbaá lɔmɔ́ gɛ́ ɔyɔ naá máŋɛ́ go fúe, tɔ́nɔ gɛdadɔ́ɔ gá besitíme gɛ́ báá gadágádáa.
66008010	Ɛ́ŋgɛlɛsɛ ba gádadɔ́ɔ go ómbɛda cɛ́bá yɛhɛ́: gɛantá gá hiotóti go oba go mmoɛná hɛ́ ɛ́da hɛ́ lola aŋa gɛantá gá gɛlɛ́mbɛ gá íyuke. Gá hɛ́ go oba naá gɛdadɔ́ɔ gá ɛsaá na ɛsɔmbɔ.
66008011	Ufíno yá hiotóti hɛ́ɛhɔ yó lɔ́mɔ́ «Bónoanana.» Gɛdadɔ́ɔ gá miimpo go gunde gonoanana aá gonoanana, degédegé ya batɔ go gúenene goŋaá miimpo má mba gundé gonoanana aá gonoanana.
66008012	Ɛ́ŋgɛlɛsɛ ba génni go ómbɛda cɛ́bá yɛhɛ́: gɛɛmba go gumbene gɛdadɔ́ɔ gá buisí, gɛdadɔ́ɔ gá ofɛ́ na gɛdadɔ́ɔ gá muotóti. Mó báá yímíe gɛdadɔ́ɔ gá mɔ́ gá go bonya, siisíi ɛ báá yímíe gɛdadɔ́ɔ gá yɛ́ gá go bonya, budúgú tɔ́nɔ caŋa mmue.
66008013	Gɔ́ɔ nnúunidemú: gámɛ go ɔ́bɔ ukelú yá gɛnɔŋɔ gɛ́ɛgɛ gɛ́ mbaá lɔmɔ́ gɛ́ fueŋe páábɔ́ naá mmoɛná yó dúmenye na bogaaga yó amɔ́: «Gɛbɛ́ makɔ́nɔ́! Gɛbɛ́ makɔ́nɔ́! Gɛbɛ́ makɔ́nɔ́ na batɔ ba cí, aŋa gɔ́ɔgɔ bɛɛ́ŋgɛlɛsɛ bá bádadɔ́ báaba bá síenemú bá gaá ná gɔnɔ́ go ómbɛda cɛ́bá sábɔ́!»
66009001	Ɛ́ŋgɛlɛsɛ ba gátáanɔ go ómbɛda cɛ́bá yɛhɛ́: gámɛ go ɛ́na hiotóti hímmue hɛ́ ɛ́da káfogana naá mmoɛná go nco go oba go cí. Gɔ́ɔ bá hɛ́ fáamɔ́ ibuune há nobɛ́láa ná findímíi.
66009002	Hiotóti go buune nobɛ́láa ná findímíi, ncóki go ɛ́da go dúugule, sɛ́ fóanana sɛ́ɛsɛ sá gɛantáanta gá gɛfóánɛ́ná íyuke. Buisí na mefúnyi go gunde mbíno aá mbíno.
66009003	Naá ncóki sɛ́ɛsɔ, bɛatatalá go húmene, bɛ́ báá saáa cí. Bá báá gó bɛ́ fáa bogaaga aŋa bɔ́ɔbɔ bá ŋgɛŋá.
66009004	Bá báá bɛ́ legé goŋaá bɛ́ dɛ hóámá bɛ́ dɛ séésídínyée mbínyí sá cí, akɛ́ magónɛ́dá, akɛ́ boɛ́tɛ mbɔ́dɔ ɛhanɛ́ɛ, kanɛ́ goana bɛ́ dóanana batɔ báaba bá mbaá lɔmɔ́ dobɔlɔ dábɔ́ kanɛ go bélinciginye na sɛtáma ya Asaŋa.
66009005	Bá dɛ mbá bɛ́ fáa bogaaga bá go óna batɔ, kanɛ́ bɛ́ bó óbigonyo makɔ́nɔ́ ɛfɛ́ ɛtáanɔ súge. Mbɔ́dɔ ya go óbigonyo gá bɛ́, gó lɛ́ aŋa goɔ́bɛgɔnɔ gá mɔtɔ mɔ́ɔnyɔ ŋgɛŋá ɛ báá ná mo dóá.
66009006	Naá medúgú mɔ́ɔmɔ, batɔ bá ŋga fúmbée nigúe, kanɛ́ bá dɛ ná nɛ́ gíde. Bá ŋga maamánáa go gúenene, kanɛ́ nigúe nɛ́ ŋga bó ɛ́dɛ́ná halaháláa.
66009007	Bɛatatalá bɛ́ mba lɛ́ aŋa nnyádɛ sá gedíelú go bidé. Naá ɛdóɛ ya bɛ́ mmoɛná, bó mba lɛ́ aŋa modaada má góolo, mosío má bɛ́ aŋa máama má batɔ.
66009008	Bɛ́ mba lɛ́ na bɛntaálala bá cóɛ aŋa sɛ́ɛsɛ sá bakɔ́dɔ, tɔ́nɔ oŋínyo yá bɛ́ aŋa yáaya yá ŋgoyóŋo.
66009009	Mokinékiné má bɛ́ mó mba lɛ́ aŋa boɛgɛ́náalú na bɛla bá bɛkɔ́ŋɔ, tɔ́nɔ biondónyóo bá bɛbaga bá bɛ́ bɛ́ mba lɛ́ aŋa bá bɛkáládá bá bidé bɛ́ɛbɛ gitúu gá nnyádɛ gɛ́ gɔ́gɔmɔ́.
66009010	Bɛ́ mba lɛ́ na ɛŋɔnyɛ naá imío ya bɛ́ aŋa ŋgɛŋá, tɔ́nɔ naá imío ya bɛ́, bɛ́ mba lɛ́ bɛ́ bɛanana bogaaga bá go óbigonyo batɔ ɛfɛ́ ɛtáanɔ súge.
66009011	Ufuŋe yá bɛ́ yó mbaá lɔmɔ́ ɛ́ŋgɛlɛsɛ ba nobɛ́láa ná findímíi, ufíno yɛ́hɛ́ na nohébelée Abádɔŋɔ, na nogɛlɛ́gɛ bá amɔ́ Apólɛɔŋɔ.
66009012	Gɛɛmba gá busío gɛ́ á dómbá, bɛ́andɛ́ gɔnɔ́ bɛ́ úlene.
66009013	Ɛ́ŋgɛlɛsɛ ba gátáanɔ na gémmue go ómbɛda cɛ́bá yɛhɛ́: gámɛ go ɔ́bɔ ukelú yó húmene naá modɔ́ŋɔ múnni naá gɛdálɛ́ná gá góolo gɛ́ɛgɛ gɛ́ mbaá lɛ naá busío bá Asaŋa.
66009014	Yó mba lɛ́ yó oyanɛna ɛ́ŋgɛlɛsɛ ba gátáanɔ na gémmue mɔ́ɔnyɔ a mbaá lɔmɔ́ na cɛ́bá yó amɔ́: «Súdúne bɛɛ́ŋgɛlɛsɛ bá bénni báaba bá lɔ́mɔ́ gódá gódá magala naá gɛantá gá osaá yɔ́ɔyɔ Ɛfaláata.»
66009015	Gɔ́ɔ bá súdunemú bɛɛ́ŋgɛlɛsɛ bá bénni báaba bá mbaá ŋá bá ná lɛ́ pɛnɛ́ɛ go buisí moánɛ; Asaŋa mɔ́ɔ a mbaá sómbá nnyómá, ofɛ́, buisí na gigúlí moánɛ, go go óna gɛdadɔ́ɔ gímmue gá batɔ.
66009016	Ombanɔ yá benuí bidé báaba naá nnyádɛ yó mba lɛ́ bamɛlɛɔ́ŋɔ mantɛdɛ máandɛ́, ombanɔ yɔ́ɔyɔ mmbɔɔ́ ɔ́bɔ́ yɔ́yɔ́ɔ.
66009017	Náana gɔ́ɔ mbɛɛ́ ɛ́ná naá giínigie gámɛ, nnyádɛ na batɔ báaba kɔ́ɔ: bɛla bá bɛkɔ́ŋɔ bɛ́ɛbɛ bá mbaá lɛ na bɛ́ bɛ́ mba lɛ́ bɛ́lɛ́ŋɛ́ bɛlɛŋɛ, bulúme bulúme, ndusú ndusú. Ɛdóɛ ya nnyádɛ ɛ mba lɛ́ aŋa yɛ́ɛyɛ ya ŋgoyóŋo, eŋgúdé yá sɛ́ yá mba lɛ́ yá noda íyuke, ncóki na ndusú.
66009018	Na bɛɛmba bá bɛ́dadɔ́ bɛ́ɛbɔ bɛ́ lɔ́mɔ́: íyuke, ncóki na ndusú, mɔ́ɔmɔ eŋgúdé yá nnyádɛ yá nodamɔ́, gɔ́ɔ gɛdadɔ́ɔ gá batɔ bá cí gɛ́ mbaá fúé.
66009019	Bogaaga bá nnyádɛ bó lɔ́mɔ́ naá eŋgúdé yá sɛ́ na naá imío ya sɛ́. Mammana, imío ya sɛ́ ɛ lɛ́ aŋa nnyɔ́gɔ, ɛ lɛ́ na ɛdóɛ yɛ́ɛyɛ ɛ lɔ́mɔ́ ba go óbigonyo batɔ.
66009020	Kanɛ́ batɔ báaba bá mbaá síéné, báaba bɛɛmba bɛ́ lɔ́mɔ́ lɔbɛ́nɔ́ɔlú kanɛ go bó óná go inye go núgie gɛɔyɔ gábɔ́ na macaŋa mábɔ́. Bá bɛ́ɛ́ ɛ́dánáa naá busío na go búlugenye bɛgáda bá biliíli, na moɔcɔ dúnéelú na gɛkɔ́ŋɔ gá góolo, muinyí, bɔlɔ́ŋɔsɛ, ɛ́na lí na adánɛ́ na mɛɛ́tɛ. Moɔcɔ mɔ́ɔmɔ mó lɔ́mɔ́ mó do ɛ́nánɛ́náa, mó do ɔ́bɔ́nɔ́ɔ, mó do ɛndáa.
66009021	Bá bíí ínyé go dɛ́ɛna gɛɔyɔ gábɔ́ gá ŋgónana na gá gɛdɔ́ɔ, gɛɔyɔ gá hanyɔ́ na gá buíbi.
66010001	Gámɛ go ɛ́na gɛgaaga gá ɛ́ŋgɛlɛsɛ gíntió gɛ́ siisene go mmoɛná, gɛ́ mba lɛ́ boáalú na nogálámbá, ncancalɛ́ŋa ɛ géŋgelenye odóɛ yá gɛ́. Busío bá gɛ́ bó mba lɛ́ aŋa buisí, bɛgɔ́ndɔ́ bá gɛ́ aŋa mogoná nébígínyéelú íyuke.
66010002	A mba lɛ́ a nona ɛkákálata buunéelú go ombɔ́gɔ. Gɛ́hɛ́ go dála gɛgɔ́ndɔ́ gɛnɔ́mɛ naá máŋɛ́, gɛ́ɛgɛ gá gɛdádɛ́ go cí.
66010003	Gɛ́hɛ́ go áncɛda na ukelú ogɔ́nɔ́ aŋa ŋgoyóŋo ɛ hímemú. Aŋa a mbaá áncɛ́dá, mbalámandáa ɛ́táanɔ na ɛ́handɛ́ go ɛ́da go gide.
66010004	Aŋa mbalámandáa sɛ́ɛsɔ sɛ́ mbaá góbá, yɔmɔ́ɔ caá ŋgɔ́ŋɔ, kanɛ́ gámɛ go ɔ́bɔ ukelú yó ɛ́da go úlene naá mmoɛná, yó amɔ́ gámɛ aá: «O do ɔ́ŋɔ́, ɔsɛ́gɔ bɔ́ɔbɔ mbalámandáa ɛ́táanɔ na ɛ́handɛ́ sɛ́ báá nó oyɛ́dá.»
66010005	Gɔ́ɔ ɛ́ŋgɛlɛsɛ mɔ́ɔnyɔ a mbaá lɔmɔ́ bɛgɔ́ndɔ́ bɛ́hɛ́ candɛ́mɛ́dáalú naá máŋɛ́ na naá cí a fediginyemú ombɔ́gɔ onɔ́mɛ go mmoɛná,
66010006	a báá bálɛáa go ufíno yá mɔ́ɔnyɔ ɔ ɔyɔmɔ́ go mannyómá aá mannyómáa, mɔ́ɔnyɔ a mbaá gedíe mmoɛná na buimée bɔ́ɔbɔ bó lɔ́mɔ́ kɔ́ɔ, cí na buimée bɔ́ɔbɔ bó lɔ́mɔ́ kɔ́ɔ, máŋɛ́ na buimée bɔ́ɔbɔ bó lɔ́mɔ́ kɔ́ɔ amɔ́: «Gɛcamɛna gá go gɛ́gana gɛ́ dɛ báá gɔnɔ́.»
66010007	Kanɛ́ naá gɛcamɛna gɛ́ɛgɛ ɛ́ŋgɛlɛsɛ ba gátáanɔ na gáandɛ́ɛ a ŋgaá bayɛ́gá go gíde cɛ́bá yɛhɛ́, gɔ́ɔ Asaŋa a ŋgaá hóógío nnindíi ya nokɛsa nɛ́hɛ́; aŋa a mbaá dóógínyóo boyogóní bɛ́hɛ́ báaba bá lɔ́mɔ́ mbúsí sá Asaŋa.
66010008	Kɔ́ɔ ukelú yɔ́ɔyɔ mbɔɔ́ ɔ́bɔ́ yó ɛ́da go úlene naá mmoɛná yó gɔnɔmɔ́ kálɛda yó amɔ́: «Ɛ́dá, gɔ́lɔ́ kálata yɛ́ɛyɛ ɛ lɔ́mɔ́ buunéelú naá ombɔ́gɔ yá ɛ́ŋgɛlɛsɛ mɔ́ɔnyɔ a lɔ́mɔ́ tɛ́nɛ́ɛ naá máŋɛ́ na naá cí.»
66010009	Gámɛ go báyɛkɛna ɛ́ŋgɛlɛsɛ, go mo úhune goŋaá a páa ɛkákálata. Gɛ́hɛ́ go kundie a amɔ́: «Yɛ gɔ́lɔ́ɔmɔ́ o yɛ nyáa. Naá mamɔ́ nyuudé ɛ gaá bɛ́ɛ́mbá sɛmɛsɛmɛ aŋa megúdé má póɔ́ŋɛ́, kanɛ́ ɛ gaá noanánáa naá mamɔ́ gadɛ́ɛ.»
66010010	Gámɛ go gɔ́lɔ ɛkákálata naá ombɔ́gɔ yá ɛ́ŋgɛlɛsɛ, mbáá hɛ́ nyáá. Naá nyuudé námɛ, hɛ́ mba lɛ́ sɛmɛsɛmɛ aŋa megúdé má póɔ́ŋɛ́, kanɛ́ aŋa mmbaá hɛ́ mɛná, hɛ́ báá bɛ́ɛ́mbá hɛ́ noanana naá gadɛ́ɛ gámɛ.
66010011	Kɔ́ɔ bá ŋgoyanamɔ́ bá amɔ́: «O háanana go gɔnɔ dóogonyo bɔ́ɔbɔ Asaŋa a mbaá kɛsɛ́dá go busío bá gɛcɛcá gá mɛɛ́nɔ, gá bɛdɔŋɔ, gá dogálɔ na gá mefuŋe.»
66011001	Gɔ́ɔ bá páamɔ́ ombalɔ yɔ́ɔyɔ yó lɔ́mɔ́ aŋa laamɛ go go eninye, bá amɔ́ gámɛ aá: «Fadɛ́gɛ́na, go eninye na mmɛndɛ́ɛ na tɛ́nɛ́ɛ ya Nnyaŋá ya Asaŋa, gɛdálɛ́ná, o gunde o ŋa ombanɔ yá batɔ báaba bá búlugenyemú Asaŋa hɔ́ɔ.
66011002	Kanɛ́ nnyaáŋgadɛ́ɛ ya Nnyaŋá ya Asaŋa, yɛ dɛ́ɛ́náamɔ́ o do yɛ enínyée, goakɛ́ Asaŋa a mba yɛ íŋéné go mɛɛ́nɔ móncodío máama má ŋgaá bíndée gimmúmpúu gá tɛ́sɔnɔ na bɛgɔ́ndɔ́ go ɛ́da húme ɛfɛ́ otíno áhandɛ́ na ɛ́handɛ́.
66011003	Kanɛ́ gɔ́ɔ ka ŋgaá dómá ŋgominyo sámɛ ɛ́handɛ́ go bosɔ́mɔ, bá dúmenye nogálɔ námɛ medúgú tɔ́sɛnɔ na mantɛdɛ máandɛ́ na otíno ádadɔ́. Bá ŋga báágánáa ŋkudu go butíé.»
66011004	Ŋgominyo sá ɛ́handɛ́ sɛ́ɛsɔ sɛ́ lɔ́mɔ́ aŋa magónɛ́dá má boolifíe máandɛ́ na bɛdálɛ́ná lámba bɛ́andɛ́, mɔ́ɔmɔ mó lɔ́mɔ́ tɛ́nɛ́ɛ naá busío bá Daadáa ba cí.
66011005	Aáŋa mɔtɔ a lɛ́galɛga go bó ŋa gɛbɛ́, gɛlɛ́mbɛ gá íyuke gɛ́ húme naá nyuudé nábɔ́, gɛ́ bogodonyo onyɔ moánɛ. Ɛɛ́ɛŋ, aáŋa mɔtɔ a lɛ́galɛga go bó ŋa gɛbɛ́, nɔ́ɔnɔ gɔ́ɔ a háananamɔ́ go gúe.
66011006	Bá bɛanana bogaaga bá go buige mmoɛná, nobólá akɛ́ númmue nó do naáa medúgú miimée máama bá ná ŋamɔ́ bá dúmenye nogálɔ ná Asaŋa. Bá bɛanana bogaaga bá go íyie miimpo manɔ́ŋɔ́ bá gɔnɔ fáa cí gɛca gá bɛɛmba aŋa gɔ́ɔgɔ bá lɛ́galɛgamɔ́.
66011007	Kanɛ́ aŋa bá ŋgaá maná go dúmenye nogálɔ ná Asaŋa, nnyama yɛ́ɛyɛ ɛ húmenemú naá nobɛ́láa ná findímíi ɛ ŋga bó nuigényée, ɛ bó mánɛgɛna ɛ gɔnɔ bó óna.
66011008	Bigúe bábɔ́ bɛ́ ŋga lɔbɛ́nɔ́ naá nnyaáŋgadɛ́ɛ ya tɛ́sɔnɔ kɔ́nɔ́ yɛ́ɛyɛ bá dɔ́ŋɔnɔmɔ́ go ncaba bá amɔ́ Sɔdɔ́mɔ ɛ́na lí Egíbítene, anáa bá mbaá gilénée Daadáa babɔ́ naá Kolósi.
66011009	Batɔ bá mɛɛ́nɔ miimée, bá egúli eŋkimée, bá dogálɔ duimée na bá bɛdɔŋɔ biimée bá ŋga núúnée bigúe bábɔ́ medúgú mádadɔ́ na gigísi, bá dɛ ŋgó oliminyo goŋaá bá bɛ́ mie.
66011010	Batɔ bá cí iŋkimée bá ŋga békeelényée go nigúe nábɔ́, bá yaŋa, bá fáanɛna moóma, goakɛ́ ŋgominyo sá ɛ́handɛ́ sɛ́ɛsɔ sɛ́ mba bó séésényée makɔ́nɔ́.
66011011	Kanɛ́ naá nnyimé ya medúgú mádadɔ́ na gigísi mɔ́ɔmɔ, mefúnyi má gɛɔyɔ má go ɛ́da go úle naá Asaŋa go bó íŋenine, gáábɔ́ go dómba go fadɛgɛna. Gɔ́ɔ gɛantá gá bofoá gɛ́ gumbenemú báaba bá mbaá lɔmɔ́ bá bó núune.
66011012	Gɔ́ɔ ŋgominyo sá Asaŋa ɛ́handɛ́ sɛ́ ɔ́bɔmɔ́ gɛantá gá ukelú yó ɛ́da go úlene naá mmoɛná yó bó oyanɛna yó amɔ́: «Bólɛ́ga nɔnɔ háalá.» Gáábɔ́ go bólɛga naá mmoɛná naá nogálámbá, babɛlɔ́bɛlɔ bábɔ́ bá bó núune.
66011013	Naá gigúlí moánɛ, cí go dómba go yiŋkimide na bogaaga, gɛɔdɔ́ɔ gá tɛ́sɔnɔ kɔ́nɔ́ gɛ́ báá húlúgúgénée, batɔ batɔ́sɛnɔ ɛ́táanɔ na ɛ́handɛ́ bá báá fúé naá gɛɛmba gɛ́ɛgɔ. Bofoá go gumbene báaba bá mbaá pambá, gáábɔ́ go ɛ́da go gúmenye Asaŋa mɔ́ɔnyɔ naá mmoɛná.
66011014	Gɛɛmba gá gáandɛ́ɛ gɛ́ á dómbá, kanɛ́ gá gádadɔ́ɔ, gɛ́ gɛ́ úlene godɔ́ɔdɔ godɔ́ɔdɔ.
66011015	Ɛ́ŋgɛlɛsɛ ba gátáanɔ na gáandɛ́ɛ go ómbɛda cɛ́bá yɛhɛ́: bɛantá bá ikelú go dónogoga naá mmoɛná bɛ́ amɔ́: «Bufuŋe bá cí bó ná lɛ́ godɔ́ɔdɔ naá ɛmbɔ́gɔ ya Daadáa bɛcɔ́ na Kilítusu bɛhɛ́; a ŋga gúmée go mannyómá aá mannyómáa.»
66011016	Bafɛanɔ́ɔ nitíno na bénni báaba bá mbaá lɔmɔ́ ndukíi naá ɛŋgɛ́yɔ́ naá busío bá Asaŋa, go obana mosío go cí, go ɛ́da go búlugenye Asaŋa.
66011017	Bó oya bá amɔ́: «Dɛ go béhiigi Daadáa Asaŋa bogaaga buimée maamɔ́ɔ mɔ́ɔnyɔ o lɔ́mɔ́, maamɔ́ɔ mɔ́ɔnyɔ o mbaá lɔmɔ́, goakɛ́ go á dúfíe gɛantáanta gáhɔ gá bogaaga, o báá lukúményée Bufuŋe báhɔ.
66011018	Mɛɛ́nɔ má mbɔ ɔ́bɔ́ mpímí nahɔ, kanɛ́ mpímí yahɔ yɛ́ ɛ mbuú úlé. Gɛcamɛna gá go sómbana begúe bɛsɛnɛ gɛ́gɛ́ɛ, gɛcamɛna gá bɛsoɛná go busío bá boyogóní, nɔ́ɔnɔ gó lɛ́ aá: mbúsí sáhɔ, na biimée báaba bɔ́ ɔ́bɛnɔnɔmɔ́ nahɔ, bá gunde bá go hálamanana, akɛ́ baábayɔ́ akɛ́ bagɔ́nɔ́. Gɛcamɛna tɔ́nɔ gá go fúugie batɔ báaba bá fúugenyemú cí.»
66011019	Gɔ́ɔ, Nnyaŋá ya Asaŋa ɛ bébuunemú naá mmoɛná, gisímbí gá gɛlada bugúle gɛ báá bédúfíe hɔ́ɔ. Mpólómɛnáa go ɛ́da go bege, ikelú ɛ dónogogana, mbalámandáa sɛ́ gide, cí ɛ yiŋkime, gɛantá gá nobólá ná adánɛ́ gɛ́ naanana.
66012001	Gɔ́ɔ naá nnyimé hɔ́ɔlɔ́, gieninye gɛgɔ́nɔ́ gɛ́ bédúfiemú naá mmoɛná: gámɛ go ɛ́na okɔ́dɔ, buisí bó mba lɛ́ gɛla gɛ́hɛ́, ofɛ́ naá bɛgɔ́ndɔ́ bɛ́hɛ́ cí, ɛdaada há muotóti móɔ́dɔ́ na móandɛ́ naá odóɛ yɛ́hɛ́.
66012002	Okɔ́dɔ bendiemi a mba lɛ́ na ibume, a báa lɛ gó ɛ́da go ánca na gonómana gá go bíene.
66012003	Gieninye gíntió go bédúfie naá mmoɛná: gámɛ go ɛ́ná gɛantá gá nnyɔ́gɔ ndume bɛ́lɛ́ŋɛ́bɛlɛŋɛ aŋa íyuke. Ɛ mba lɛ́ na ɛdóɛ ɛtáanɔ na ɛhandɛ́ na modɔ́ŋɔ móɔ́dɔ́. Naá ɛdóɛ yɛhɛ́, motaatáda kɔ́ɔ motáanɔ na móandɛ́.
66012004	Umío yá yɛ́ yó mba lɛ́ yó túlune gɛdadɔ́ɔ gá muotóti má mmoɛná mó nco go obana go cí. Nnyɔ́gɔ ndume moánɛ go nco bádámba naá busío bá okɔ́dɔ mɔ́ɔnyɔ, ɛ gɛ́gana go mɛna moɔnɔ́ aŋa okɔ́dɔ a gaá ná bíéné.
66012005	Okɔ́dɔ go bíene moɔnɔ́ onɔ́mɔtɔ́. Mɔ́ɔ a ŋgaá nonáa mɛɛ́nɔ miimée aŋa gɛkɔ́nɔ́nɔ́ɔ gá ufuŋe. Aŋa okɔ́dɔ a mbaá bíéné, bá báa lɛ gó nco go úlie moádɔmbɔ́, bá bɛ́ɛ́ ɛ́dá nɛhɛ́ naá boayá bá Asaŋa, naá oŋgɛ́yɔ́ yɛ́hɛ́.
66012006	Okɔ́dɔ, mɔ́ɔ, a báá ságɛ́ná, a bɛ́ɛ́ ɛ́dá naá giolóo gá bodɛ́agadɛ́ anáa Asaŋa a mbaá mo gedínyée undukí, goŋaá bá mo dúge hɔ́ɔ medúgú tɔ́sɛnɔ na mantɛdɛ máandɛ́ na otíno ádadɔ́.
66012007	Gɔ́ɔ nɛnoa nɛ́ obamɔ́ naá mmoɛná: Mɛ́sɛálɛ na bɛɛ́ŋgɛlɛsɛ bɛ́hɛ́ bá nuigenye nnyɔ́gɔ ndume, nnyɔ́gɔ ndume tɔ́nɔ na bɛ́hɛ́ bɛɛ́ŋgɛlɛsɛ ɛ nuigenye.
66012008	Mɛ́sɛálɛ na bɛɛ́ŋgɛlɛsɛ bɛ́hɛ́ go mánɛgɛna nnyɔ́gɔ ndume na bɛɛ́ŋgɛlɛsɛ bɛ́hɛ́, bá báá lɔbɛ́nɔ́ kanɛ gɔnɔ́ ndukúméníné naá mmoɛná.
66012009	Gɔ́ɔ bá túlunemú gɛantá gá nnyɔ́gɔ ndume gɛ́ɛgɔ, gɛcóá gá nnyɔ́gɔ, gɛ́ɛgɛ bá dɔ́ŋɔnɔmɔ́ bá amɔ́ Ohándá, gɔnɔ́ Sátana, umbelíbélí ba batɔ bá cí iŋkimée, go mo nɔ go cí olɔŋɔ na bɛɛ́ŋgɛlɛsɛ bɛ́hɛ́.
66012010	Kɔ́ɔ ŋgɔ́bɔmɔ́ gɛantá gá ukelú yó ɛ́da go úlene naá mmoɛná yó amɔ́: «Godɔ́ɔdɔ gɛcamɛna gá Asaŋa go sódio batɔ gɛ́ á bolá, gɛcamɛna gá bogaaga na Bufuŋe bá Asaŋa bɛcɔ́, tɔ́nɔ gɛcamɛna gá nɛgaŋa ná Kilítusu bɛhɛ́, mammana, bá á túlúné naá mmoɛná mɔ́ɔnyɔ a ná lɔmɔ́ a sɔ́mɔnɔ bolimóní bɛ́cɔ́. A lɔ́mɔ́ mɔ́ɔ a ná lɔmɔ́ a bó sɔ́mɔnɔ naá boayá bá Asaŋa bɛcɔ́ aŋa sisíi aŋa budúgú.
66012011	Kanɛ́ bolimóní bɛ́cɔ́ bá lɛ́ mo mánɛ́gɛ́náalú go busío bá manɔ́ŋɔ́ má moɔnɔ́ ba gɛdómbáa, tɔ́nɔ go busío bá nogálɔ ná Asaŋa nɔ́ɔnɔ bá mbaá dúmbényée bá amɔ́ nó lɛ́ mammana. Bá lɛ́ kanɛ go maamana gɛɔyɔ gábɔ́ gó húme goŋaá bá díine nigúe.
66012012	Go busío moánɛ, bɛ́ɛ́mba nɔnɔ naá bɛyaŋa, mmoɛná na bɛɛnyɔ́ɔ báaba no bɛananamɔ́ kɛ́gɛ́ná yɛnyɔ́ hɔ́ɔ! Gɛbɛ́ makɔ́nɔ́ nɛnyɔ́, bɛɛnyɔ́ɔ báaba no ɔyɔmɔ́ naá cí na naá máŋɛ́, mammana, ohándá a á nyó gɔsɛ́nɔ́, a lɛ́ na gimpímímpímí, i íyimene a amɔ́ a dɛ báá gɔnɔ́ go gɛantá gá gɛcamɛna.»
66012013	Aŋa nnyɔ́gɔ ndume ɛ mbɛɛ́ ɛ́ná goŋaá yɛ á húlúgúgé go cí, gá yɛ́ go ɛ́da go búíyime okɔ́dɔ mɔ́ɔnyɔ a mbaá bíéné moɔnɔ́ onɔ́mɔtɔ́.
66012014	Kanɛ́ bá báá lɛ gó fáa okɔ́dɔ bɛbaga bá ɛnɔŋɔ ɛgɔ́nɔ́ go goŋaá a puluguge ɛ ɛ́da naá giolóo gá bodɛ́agadɛ́, naá hoóma háaha bá mbaá mo gedínyée goŋaá bá mo dúge hɔ́ɔ. A bɛ́ɛmba halaháláa na nnyɔ́gɔ, a gɛ́ga hɔ́ɔ nnyómá ɛ́dadɔ́ na gigísi.
66012015	Gɔ́ɔ nnyɔ́gɔ ɛ nodamɔ́ naá nnyimé ya okɔ́dɔ miimpo aŋa osaá, goŋaá a yíme kɔ́ɔ.
66012016	Kanɛ́ cí go pembie okɔ́dɔ, ɛ báá polígó, ɛ báá mɛna osaá yɔ́ɔyɔ nnyɔ́gɔ ndume ɛ mbaá nodá.
66012017	Na gimpímímpímí gɛ́ɛgɛ nnyɔ́gɔ ndume ɛ mbaá lɔmɔ́ na gɛ́ go okɔ́dɔ, gɔ́ɔ yɛ ɛ́damɔ́ go nɛnoa na mbɔ́dɔ ya okɔ́dɔ yɛ́ɛyɛ intió. Mbɔ́dɔ moánɛ ɛ lɔ́mɔ́ batɔ báaba bá beŋebeŋemú bicele bá Asaŋa bá gɔnɔ bɛ́dɛgana nogálɔ ná Yésusu.
66012018	Gɔ́ɔ ɛ bádámbamɔ́ naá cɔ́lɔ ya máŋɛ́.
66013001	Gámɛ go ɛ́na nnyama ɛ húmene naá máŋɛ́, na modɔ́ŋɔ móɔ́dɔ́ na ɛdóɛ ɛtáanɔ na ɛ́handɛ́. Modɔ́ŋɔ má yɛ́ mó mba lɛ́ na motaatáda móɔ́dɔ́, ɛdóɛ ya yɛ́ ɛ mba lɛ́ na ifíno ya go sɛga Asaŋa kɔ́ɔ ɔ́ŋɔ́ɔlú.
66013002	Nnyama yɛ́ɛyɛ mmbɛɛ́ ɛ́ná ɛ mba lɛ́ ɛ fóanana ŋkɔ, bɛgɔ́ndɔ́ bá yɛ́ aŋa bá gɛɔbɔ́, nyuudé ná yɛ́ aŋa ná ŋgoyóŋo. Nnyɔ́gɔ ndume go yɛ fáa bogaaga, oŋgɛ́yɔ́ na gɛantáanta gá nɛgaŋa.
66013003	Odóɛ yá yɛ́ yúmmue yó mba lɛ́ aŋa yó lɛ́ na gɛantá gá buobi gá go yɛ óna, akɛ́ nɔ́ɔnɔ, mpéŋé ya ndiemi ɛ báá maná. Cí iŋkimée go ɛ́da go lɛ́ɛma, ɛ báá biené nnyama.
66013004	Batɔ biimée go ɛ́da go búlugenye nnyɔ́gɔ ndume goŋaá ɛ mba fáá nnyama nɛgaŋa, bá búlugenye tɔ́nɔ nnyama bá amɔ́: «Ánɛ́ɛ a lɔ́mɔ́ aŋa nnyama o? Ánɛ́ɛ a lɔ́mɔ́ ba go yɛ nuigenye o?»
66013005	Bá báá gó fáa nnyama bogaaga bá go húmenye bɛgálɔgálɔ́, na bá go sɛga Asaŋa. Bá báá yɛ fáá bogaaga bá go ŋanana nɔ́ɔnɔ gó ɛ́da go éme ɛfɛ́ otíno áhandɛ́ na ɛ́handɛ́.
66013006	Nnyama gá yɛ́ go buune nyuudé go go sɛga Asaŋa, ɛ sɛga ufíno yɛ́hɛ́, na hoóma háaha a gɛ́gamɔ́ hɔ́ɔ, na biimée báaba bá gɛ́gamɔ́ naá mmoɛná.
66013007	Bá báá yɛ fáá bogaaga bá go nuigenye boɛ́nɔ bá Asaŋa, ɛ bó mánɛgɛna; bá báá yɛ fáá bogaaga bá go nona nigúli niimée, boɛ́nɔ buimée, nogálɔ nuimée na gɛdɔŋɔ giimée.
66013008	Batɔ bá cí biimée bá ŋga yɛ búlúgényée, biimée báaba ufíno yábɔ́ yó lɔ́mɔ́ yó do bɛ́ɛ́mba ɔ́ŋɔ́ɔlú naá kálata ya gɛɔyɔ ya moɔnɔ́ ba gɛdómbáa mɔ́ɔnyɔ bá mboó óná, gó dúme aŋa cí ɛ mbaá bayɛ́gá.
66013009	Mɔ́ɔnyɔ a lɔ́mɔ́ na edúu, ŋgɔ́ɔ ɔ ɔ́bɔ.
66013010	Aáŋa bó lɛ́ goŋaá o ŋga bɛ́ɛ́mbá ŋkólío, mammana, o ŋga bɛ́ɛ́mbá ŋkólío. Aáŋa bó lɛ goŋaá o ŋga gúé kalafɔ, mammana, o ŋga gúé kalafɔ. Boóma moánɛ bɔ́ báaba bɔ́ ɔ́bɛnɔnɔmɔ́ na Asaŋa, gɛcamɛna gá go bágóɛga naá gioliminyo gɛ́gɛ́ɛ.
66013011	Gámɛ go gɔnɔ go ɛ́na nnyama intió ɛ húmene go cí. Ɛ mba lɛ́ na modɔ́ŋɔ móandɛ́ aŋa má moɔnɔ́ ba gɛdómbáa, kanɛ́ ɛ gálagala aŋa nnyɔ́gɔ ndume.
66013012	Ɛ mba lɛ́ ɛ yɔgɔnɔ naá bogaaga bá nnyama ya busío, ɛ yɔgɔnɔ naá busío bá yɛ́. Ɛ mba lɛ́ ɛ gaŋa cí na batɔ bá cí biimée goŋaá bá búlugenye nnyama ya busío yɛ́ɛyɛ mpéŋé ya yɛ́ ya go yɛ óna ɛ mbaá maná.
66013013	Nnyama ya gáandɛ́ɛ yɛ́ɛyɔ ɛ mba lɛ́ ɛ ŋanana bɛantá bá bɛsɛɔ, ɛ mba lɛ́ ɛ siisenye íyuke go mmoɛná hɛ́ nco go obana go cí, batɔ biimée bá núune.
66013014	Ɛ mba lɛ́ ɛ nenugenye batɔ bá cí na bɛsɛɔ bɛ́ɛbɛ ɛ mbaá lɔmɔ́ ɛ ŋanana naá oŋgíso yá nnyama ya busío. Ɛ mba lɛ́ yɛ oyanɛna batɔ bá cí yɛ amɔ́ bá díliminye hɛɔcɔ naá gieninye gá nnyama yɛ́ɛyɛ bá mbaá canɛ́dá na kalafɔ, asáa gɔgɔ́, yɛ́ ɛ dúmbenye na go ɔyɔ.
66013015	Bá báá fáá nnyama ya gáandɛ́ɛ bogaaga bá goŋaá ɛ fáa gieninye gá nnyama ya busío gɛɔyɔ, go goŋaá yɛ ɛ́da go gálagala, yɛ óna biimée báaba bá ŋgií inyé go yɛ búlugenye.
66013016	Ɛ mba lɛ́ ɛ gaŋa batɔ biimée, baábayɔ́ na bagɔ́nɔ́, bɛnɔ́mɛ na basógasoga, bɛɔlɛ́ na báaba bá lɔ́mɔ́ bá dɛ bɛ́ɛ́mbá bɛɔlɛ́, goŋaá bá bɛa gibélincígínyí naá ombɔ́gɔ onɔ́mɛ ɛ́na lí go nobɔlɔ.
66013017	Mɔtɔ a dɛ mbáa lɛ ba go ɔ́ndɔ ɛ́na lí a dúe, aáŋa a dɛ bɛanánáa gibélincígínyí gɛ́ɛgɔ, nɔ́ɔnɔ gó lɛ́ aá, ufíno yá nnyama ɛ́na lí ombanɔ yó ufíno yá yɛ́.
66013018	Gɛcamɛna gá goŋaá mɔtɔ a bɛa ndɛncɛ́ná masɔ́mɔ gɛ́gɛ́ɛ. Mɔ́ɔnyɔ a lɔ́mɔ́ na nciŋí a háanana go falona aŋa ombanɔ yá nnyama yó lɔ́mɔ́ naá cí, mammana, yó lɛ́ ombanɔ yá mɔtɔ. Ombanɔ moánɛ yó lɔ́mɔ́ mantɛdɛ mátáanɔ na búmmue na otíno ádadɔ́ na motáanɔ na hímmue.
66014001	Aŋa mmbaá núúnídé: gámɛ go gɔnɔ go ɛ́na Moɔnɔ́ ba gɛdómbáa tɛ́nɛ́ɛ naá ogɔndɔ yá Síyono, nɛhɛ́ na batɔ batɔ́sɛnɔ ntɛdɛ na batɔ́sɛnɔ otíno áhandɛ́ na bénni, báaba bá mbaá lɔmɔ́ na ufíno yɛ́hɛ́, na ufíno yá Isée bɛhɛ́ ɔ́ŋɔ́ɔlú go dobɔlɔ dábɔ́.
66014002	Gámɛ go ɔ́bɔ ukelú yó ɛ́da go úlene naá mmoɛná yó dɔgɔnɔ aŋa miimpo má máŋɛ́, aŋa mbalámandáa yɛ́ɛyɛ ɛ gidemú na bogaaga. Ukelú yɔ́ɔyɔ mmbɔɔ́ ɔ́bɔ́ yó mba lɛ́ aŋa osagɔ yɔ́ɔyɔ begidí molɔ́ŋɔ́ bá áganamɔ́ na molɔ́ŋɔ́ mábɔ́.
66014003	Batɔ́sɛnɔ bá batɔ bɔ́ɔbɔ bá mba lɛ́ bá ágana gɛpáa gá osagɔ naá busío bá oŋgɛ́yɔ́, naá busío bá bigedie bínni, na naá busío bá bafɛanɔ́ɔ. Mɔtɔ a dɛ mbáa lɛ ba go hóona osagɔ moánɛ, aáŋa caá goana batɔ batɔ́sɛnɔ ntɛdɛ na batɔ́sɛnɔ otíno áhandɛ́ na bénni báaba bá mbaá fáŋá naá cí.
66014004	Bá lɛ́ kanɛ go báága biílo na bakɔ́dɔ, mammana bá lɛ́ na mmúkú kɛ́. Bá bienene moɔnɔ́ ba gɛdómbáa hoóma hiimée háaha ɛ ɛ́danamɔ́. Asaŋa a mba bó fáŋá naá kadɛ́gadɛ́ɛ ya batɔ goŋaá bá bɛ́ɛmba bá busío íŋénéelú go busío bɛ́hɛ́, gɔnɔ́ go busío bá moɔnɔ́ ba gɛdómbáa,
66014005	gɔnɔ́ naá nyuudé nábɔ́ mebelébélíe má dɛ báá kɔ́ɔ; bá lɛ́ kanɛ cigíi.
66014006	Gámɛ go ɛ́na ɛ́ŋgɛlɛsɛ uncodío a fueŋe go mmoɛná. A mba lɛ́ na Gɛnɔ́gɔ́ gá Cɔ́mɔ gɛ́ɛgɛ gɛ́ lɔ́mɔ́ gɛ́ dɛ manánáa go go dúmeninye batɔ báaba ba lɔ́mɔ́ naá cí, go bɛdɔŋɔ biimée, egúli eŋkimée, dogálɔ duimée na mɛɛ́nɔ miimée.
66014007	A mba lɛ́ a gálagala ukelú naá mmoɛná a amɔ́: «Hálámánánáa nɔnɔ Asaŋa no mo gúmenye, goakɛ́ gɛcamɛna gɛ́hɛ́ gá go sómba bɛsɛnɛ gɛ́ á háá. Búlúgényée nɔnɔ mɔ́ɔnyɔ a mbaá gedíe mmoɛná na cí, máŋɛ́ na ɛsɔmbɔ.»
66014008	Ɛ́ŋgɛlɛsɛ uncodío ba gáandɛ́ɛ go biene ba busío a amɔ́: «Bábɛlɔnɛ ba ogɔ́nɔ́ a báá go oba, a báá go oba o! A báá go bényúigie bɛdɔŋɔ biimée mɔgɛ́bɔ má gɛbɛ́ gɛbɛ́ gɛ́hɛ́ gá gɛɔyɔ gá hanyɔ́.»
66014009	Ɛ́ŋgɛlɛsɛ ba gádadɔ́ɔ go biene báaba bá báandɛ́ ɛ ɛ́da a gálagala ukelú naá mmoɛná a amɔ́: Mɔtɔ a amɔ́ a búlugenye nnyama na gieninye gá yɛ́, a gɔnɔ bɛa gibélincígínyí gá yɛ́ go nobɔlɔ ɛ́na lí go ombɔ́gɔ,
66014010	a ŋga bónyó tɔ́nɔ mɔgɛ́bɔ má gimpímímpímí gá Asaŋa. Má ndiemi má lɛ́ ágáalú naá kɔ́bɔ ya gimpímímpímí gɛ́hɛ́ kanɛ go nebiginye. Mɔtɔ moánɛ a ŋga bɛáa noséésényée naá íyuke na naá ndusú naá busío bá bimmúmpúu bá bɛɛ́ŋgɛlɛsɛ na bá moɔnɔ́ ba gɛdómbáa.
66014011	Ncóki sá noséésényée nábɔ́ sɛ́ ŋga dúúgée go mannyómá aá mannyómáa, báaba bá búlugenyemú nnyama na gieninye gá yɛ́ bá dɛ ŋgá bɛa gofuuge akɛ́ na sisíi akɛ́ na budúgú, na uŋkimée mɔ́ɔnyɔ a bɛamɔ́ gibélincígínyí gá ufíno yá yɛ́.
66014012	Gɛcamɛna gá go bágóɛga gɛ́gɛ́ɛ go bimmúmpúu bɛ́ɛbɛ bɛ́ bɛ́dɛganamɔ́ bɛlɔsɛnɔ bá Asaŋa, bɛ́ ágana odɛ́má yábɔ́ naá Yésusu.
66014013	Kɔ́ɔ ŋgɔ́bɔmɔ́ ukelú yó ɛ́da go úlene naá mmoɛná yó amɔ́: «Ɔ́ŋɔ́ go amɔ́: Besé makɔ́nɔ́ gó bayɛga godɔ́ɔdɔ go báaba bá gúenenemú báladáalú na Daadáa.» Gimmúmpúu gá Giliíli o oya a amɔ́: «Bó lɛ́ mammana, ŋgáa bá fuuge go medíge mábɔ́, goakɛ́ meŋiigíe mábɔ́ má bó fídene.»
66014014	Ŋgaá núúnídé: gámɛ go ɛ́na nogálámbá púyúŋúpuyuŋu, naá nogálámbá nɔ́ɔnɔ, boóma ndukíi kɔ́ɔ bó fóanana aŋa mɔtɔ. A mba lɛ́ na ɛdaada há góolo go odóɛ, na ofánɔ yá go dɛ́a go ombɔ́gɔ.
66014015	Ɛ́ŋgɛlɛsɛ untió go húme naá Nnyaŋá ya Asaŋa, go ɛ́da go gálagala ukelú naá mmoɛná, o oyanɛna mɔtɔ mɔ́ɔnyɔ a mbaá lɔmɔ́ ndukíi naá nogálámbá a amɔ́: «Gɔ́lɔ́ mamɔ́ ofánɔ, sáŋáa. Gɛcamɛna gá go sáŋa gɛ́ báá go háa. Moóma má cí mó báa go gónɛna go masáŋa.»
66014016	Gɔ́ɔ mɔ́ɔnyɔ a mbaá lɔmɔ́ ndukíi naá nogálámbá a nɔɔmɔ́ ofánɔ yɛ́hɛ́ go cí, a báá sáŋáa moóma má cí.
66014017	Ɛ́ŋgɛlɛsɛ untió go húme naá Nnyaŋá ya Asaŋa ya mmoɛná, a nona tɔ́nɔ ofánɔ yá go dɛ́a.
66014018	Ɛ́ŋgɛlɛsɛ untió gɔnɔ́ go húme, ɛ ɛ́da go úlene naá boayá bá gɛdálɛ́ná. A mba lɛ́ a bɛanana bogaaga bá go mánɛgɛna íyuke. Gɛ́hɛ́ go ɛ́da go gálagala ukelú naá mmoɛná, o oyanɛna mɔ́ɔnyɔ a mbaá lɔmɔ́ a nona ofánɔ yá go dɛ́a a amɔ́: «Gɔ́lɔ́ mamɔ́ ofánɔ yá go dɛ́a, o sáŋa bɛcágá bá moóma má cí, goakɛ́ bɛsamɔ́ bá bɛ́ bɛ́ báá go gónɛna.»
66014019	Ɛ́ŋgɛlɛsɛ go gɔ́lɔ ofánɔ yɛ́hɛ́, a bɛ́ɛ́ ɛ́dá go sáŋa bɛcágá bá moóma má cí, a bɛ́ nɔɔnɔnɔ naá gɛantá gá osá gá mpímí ya Asaŋa.
66014020	Bá báá naadáa bɛsamɔ́ naá osá caá akɛ́ naá tɛ́sɔnɔ gadɛ́ɛ. Manɔ́ŋɔ́ go húmene naá osá yɔ́ɔyɔ, má báá ncó bola naá nyuudé ná nnyádɛ; má báá saáa bakɛ́lomɛ́da mantɛdɛ mádadɔ́.
66015001	Gámɛ go ɛ́na gieninye gíncodío naá mmoɛná, gɛ́ mba lɛ́ gɛantá gá boóma bá go békúke. Bɛɛ́ŋgɛlɛsɛ bátáanɔ na báandɛ́ bá mba lɛ́ bá nona bɛɛmba bɛ́táanɔ na bɛ́andɛ́. Bɛɛmba bɛ́ɛbɔ bɛ́ mba lɛ́ bá mesúgudinye, bɛ́ hóogonyo mpímí ya Asaŋa.
66015002	Kɔ́ɔ ŋgɛ́náamɔ́ máŋɛ́ seŋgélégédé na íyuke kɔ́ɔ. Gámɛ go gɔnɔ go ɛ́na biimée báaba bá mbaá mánɛ́gɛ́ná nnyama, gieninye gá yɛ́ na ombanɔ yá ufíno yá yɛ́. Bá mba lɛ́ tɛ́nɛ́ɛ naá máŋɛ́ má seŋgélégédé bá nona molɔ́ŋɔ́ má Asaŋa.
66015003	Bá mba lɛ́ bá ágana osagɔ yá Mɔ́sɛsɛ, uyogóní ba Asaŋa, na osagɔ yá Moɔnɔ́ ba gɛdómbáa bá amɔ́: «Daadáa Asaŋa Bogaaga buimée, meŋiigíe máhɔ má lɛ́ bɛantá bá moóma bá go békúke. Ufuŋe ogɔ́nɔ́ yá mɛɛ́nɔ, pɛ́ sáhɔ sɛ́ lɛ́ tɛ́nɛ́ɛ gɔnɔ́ mammana.
66015004	Daadáa, ánɛ́ɛ a lɔ́mɔ́ a dɛ bɛ́ɛ́mbá ba go hálamanana a gunde a gúmenye ufíno yáhɔ o? Mammana, maamɔ́ɔ mokáa o lɔ́mɔ́ gimmúmpúu. Mɛɛ́nɔ miimée má ŋgu úlénée go go nco go búlugenye, goakɛ́ go á bó dúfíe daŋɛ́daŋɛ bɛtɛ́nɛ́nɛ́ɛ báhɔ bá meŋiigíe.»
66015005	Naá nnyimé hɔ́ɔlɔ́, gɔ́ɔ ŋgɛ́namɔ́: Nnyaŋá ya Asaŋa yɛ́ɛyɛ ɛ mbaá lɔmɔ́ na gincumu gá gɛlada bugúle bébuunéelú naá mmoɛná.
66015006	Bɛɛ́ŋgɛlɛsɛ bátáanɔ na báandɛ́ báaba bá mbaá lɔmɔ́ bá nona bɛɛmba bɛ́táanɔ na bɛ́andɛ́ go húme naá Nnyaŋá ya Asaŋa. Bá mba lɛ́ na bɛla sogógáalú, púyúŋúpuyuŋu, na kandáa sá góolo básómbɛ́náalú go gɛsasɔ.
66015007	Gigedie gɛgɔ́sɔ gímmue naá bínni go fáa bɛɛ́ŋgɛlɛsɛ bátáanɔ na báandɛ́ bɔ́ɔbɔ kɔ́bɔ sá góolo ɛ́táanɔ na ɛ́handɛ́, sɛ́ mba lɛ́ dácɛ na gimpímímpímí gá Asaŋa mɔ́ɔnyɔ ɔ ɔyɔmɔ́ go mannyómá aá mannyómáa.
66015008	Ncóki sá nigúmi ná Asaŋa na bogaaga bɛ́hɛ́ go hóogo naá Nnyaŋá ya Asaŋa. Mɔtɔ a dɛ mbáa lɛ ba go íŋene naá Nnyaŋá ya Asaŋa kanɛ goŋaá bɛɛmba bɛ́táanɔ na bɛ́andɛ́ bɛ́ɛbɛ bɛɛ́ŋgɛlɛsɛ bá mbaá lɔmɔ́ na bɛ́ bɛ́ ɛ́ ɛ́nánɛ́náa.
66016001	Gámɛ go ɔ́bɔ gɛantá gá ukelú gɛ́ úlene naá Nnyaŋá ya Asaŋa, gɛ́ oyanɛna bɛɛ́ŋgɛlɛsɛ bátáanɔ na báandɛ́ gɛ́ amɔ́: «Ɛ́dá nɔnɔ no ude go cí kɔ́bɔ ɛ́táanɔ na ɛ́handɛ́ sá mpímí ya Asaŋa.»
66016002	Ɛ́ŋgɛlɛsɛ ba busío go ɛ́da, a búú udé kɔ́bɔ yɛhɛ́ go cí. Batɔ báaba bá mbaá lɔmɔ́ na gibélincígínyí gá nnyama, báaba bá mbaá búlúgényée gieninye gá yɛ́, gáábɔ́ go bɛa bɛdɔ́lɛgɔ bɛ́ɛbɛ bɛ́ mbaá lɔmɔ́ bɛ́ bó yúume makɔ́nɔ́.
66016003	Ɛ́ŋgɛlɛsɛ ba gáandɛ́ɛ a búú udé kɔ́bɔ yɛhɛ́ naá máŋɛ́. Máŋɛ́ má báá gundé aŋa manɔ́ŋɔ́ má mɔtɔ ugúe; kɔ́ɔ buimée bɔ́ɔbɔ bó mbaá lɔmɔ́ bó ɔyɔ naá máŋɛ́ bó gúemú.
66016004	Ɛ́ŋgɛlɛsɛ ba gádadɔ́ɔ a búú udé kɔ́bɔ yɛhɛ́ naá ɛsaá na naá ɛsɔmbɔ, kɔ́ɔ mó ɛ́yanamɔ́ manɔ́ŋɔ́.
66016005	Gámɛ go ɔ́bɔ ɛ́ŋgɛlɛsɛ ba miimpo a gálagala a amɔ́: «Maamɔ́ɔ o lɛ́ mokáa gimmúmpúu, maamɔ́ɔ mɔ́ɔnyɔ o lɔ́mɔ́, maamɔ́ɔ mɔ́ɔnyɔ o mbaá lɔmɔ́, mammana, go á dúfíe botɛ́nɛ́ɛ naá gosómba gáhɔ gá bɛsɛnɛ.
66016006	Aŋa gɔ́ɔgɔ bá mbaá húményée manɔ́ŋɔ́ má bimmúmpúu na má mbúsí sá Asaŋa, nɔ́ɔ gɔ́ɔ go á ná bó bényúígíe manɔ́ŋɔ́. Bá háanana na boóma moánɛ.»
66016007	Kɔ́ɔ ŋgɔ́bɔmɔ́ ukelú yó ɛ́da go úlene naá gɛdálɛ́ná yó gálagala yó amɔ́: «Ɛɛ́ɛŋ, Daadáa Asaŋa bogaaga buimée, mbɔ́dɔ yahɔ ya go sómba bɛsɛnɛ ɛ lɛ́ tɛ́nɛ́ɛ, ɛ lɛ́ mammana.»
66016008	Ɛ́ŋgɛlɛsɛ ba génni a búú udé kɔ́bɔ yɛhɛ́ naá buisí; kɔ́ɔ buisí bó bɛamɔ́ bogaaga bá go lulenye batɔ na íyuke há bɔ́.
66016009	Batɔ go lola na onɔmɔnɔmɔ yá gɛonyá; bá bɛ́ɛ́ ɛ́dá go sɛga ufíno yá Asaŋa mɔ́ɔnyɔ a bɛananamɔ́ bogaaga bá go nona bɛɛmba bɛ́ɛbɔ, bá bíí ínyé go núgie gɛɔyɔ go go mo gúmenye.
66016010	Ɛ́ŋgɛlɛsɛ ba gátáanɔ a búú udé kɔ́bɔ yɛhɛ́ naá oŋgɛ́yɔ́ yá nnyama: kɔ́ɔ bufuŋe bá yɛ́ bó obɛnamɔ́ naá mbíno. Batɔ bá bɛ́ɛ́ ɛ́dá go banda bigélédé, goakɛ́ bá mba lɛ́ bɔ́ ɔ́bɛgɔnɔ makɔ́nɔ́.
66016011	Bá bɛ́ɛ́ ɛ́dá go sɛga Asaŋa mɔ́ɔnyɔ naá mmoɛná go busío bá makánya mábɔ́ na bɛdɔ́lɛgɔ bábɔ́. Kanɛ́ bá lɛ́ kanɛ go núgie bɛgáda bábɔ́ bá meŋiigíe.
66016012	Ɛ́ŋgɛlɛsɛ ba gátáanɔ na gémmue a búú udé kɔ́bɔ yɛhɛ́ naá gɛantá gá osaá Ɛfaláatɛ: kɔ́ɔ osaá yó dómbamɔ́ go sága, yó báá fáá mefuŋe má go ɛ́da go úle gɛayáa gá mbálɛ́ná buisí pɛ́.
66016013	Gɔ́ɔ ŋgɛ́namɔ́ bɛgáda bá biliíli bɛ́dadɔ́, bɛ́ fóanana mobɛmbɛ, bɛ́ húmene naá nyuudé ná nnyɔ́gɔ ndume, na naá nyuudé ná nnyama, na naá nɛ́ɛnɛ ná mbúsí ya mbele.
66016014	Bó lɔ́mɔ́ biliíli bá bahándá, bɛ́ bɛ́ ŋananamɔ́ bɛsɛɔ. Bɛ́ ɛ́da huenenye mefuŋe má cí iŋkimée go go má bándɛgɛna go nɛnoa ná gɛantá gá buisí bá Asaŋa bogaaga buimée.
66016015	Daadáa a amɔ́: «Bódólígínyóomú nɔnɔ, ŋgúlene boasɛ aŋa uŋgíbi. Besé makɔ́nɔ́ na mɔ́ɔnyɔ a gɛ́gamɔ́ pɔnyɛ́ɛ na bɛla bɛ́hɛ́ go nnyɔ́dɔ, go goŋaá a dɛ ɛ́dá go ɛnda nnú gɔdɔɔ́ naá oŋgíso yá batɔ, a nóa odóɛ.»
66016016	Biliíli bɛ́ɛbɔ go bándɛgɛna mefuŋe naá hoóma háaha bá dɔ́ŋɔnɔmɔ́ na nohébelée bá amɔ́ Alamagɛdɔ́ŋɔ.
66016017	Ɛ́ŋgɛlɛsɛ ba gátáanɔ na gáandɛ́ɛ a búú udé kɔ́bɔ yɛhɛ́ go mmoɛná, ukelú go dónogoga naá Nnyaŋá ya Asaŋa, yó ɛ́da go úlene naá oŋgɛ́yɔ́, yó amɔ́: «Bó á háá!»
66016018	Gɔ́ɔ mpólómɛnáa ɛ bayɛgamɔ́ go bege, ikelú ɛ gundume, mbalámandáa sɛ́ gide, cí ɛ báá yiŋkímídé na bogaaga, mbɔ́dɔ yɛ́ɛyɛ bó gá báasamɔ́ bó do báŋaáa gó bayɛga aŋa mɔtɔ a lɔ́mɔ́ naá cí.
66016019	Aŋa cí ɛ mbaá yiŋkímídé, gɛantá gá tɛ́sɔnɔ gɛ́ báá básalá go biseli bɛ́dadɔ́; tɔ́nɔ tɛ́sɔnɔ sá bɛdɔŋɔ biimée sɛ́ báá húlúgúgénée. Gɔ́ɔ Asaŋa a béeniŋinyemú tɛ́sɔnɔ yɛ́ɛyɛ bá dɔ́ŋɔnɔmɔ́ bá amɔ́ Bábɛlɔnɛ ba ogɔ́nɔ́, go go yɛ bényúigie kɔ́bɔ ya mɔgɛ́bɔ yɛ́ɛyɛ gimpímímpímí gɛ́hɛ́ gɛ́ dɔgɔnɔmɔ́ kɔ́ɔ.
66016020	Bigísi bá cí biimée bɛ́ɛbɛ naá miimpo bɛ́ báá ságɛ́ná, na ɛgɔndɔ kɛ́, bá dɛ gɔnɔ́ yɛ ɛ́na.
66016021	Bɛnóakaka bá adánɛ́ bá nobólá bɛ́ ɛ́da go úlene naá mmoɛná, bɛ́ bóó obánɛ́náa batɔ. Akɛ́ nɔ́ɔnɔ, batɔ go ɛ́da go sɛga Asaŋa go busío bá gɛɛmba gá adánɛ́ yá nobólá, mammana, gɛɛmba moánɛ gɛ́ mba lɛ́ gɛantáanta.
66017001	Gɔ́ɔ, ɛ́ŋgɛlɛsɛ ummue naá bátáanɔ na báandɛ́ báaba bá mbaá lɔmɔ́ bá nona kɔ́bɔ ɛ́táanɔ na ɛ́handɛ́, a mbáyɛkɛnamɔ́, go ŋgoyana a amɔ́: «Úlé, kaá go dúfíe aŋa bá sómbamɔ́ gɛsɛnɛ gá okɔ́dɔ ba gɛbɛ́ gá gɛɔyɔ makɔ́nɔ́ mɔ́ɔnyɔ. Mɔ́ɔ a lɔ́mɔ́ gɛantá gá tɛ́sɔnɔ gɛ́ɛgɛ gɛ́ lɔ́mɔ́ fóágáalú naá boayá bá gɛcɛcá gá ɛsaá.
66017002	Mefuŋe má cí má mba bííŋéné go gɛbɛ́ gá gɛɔyɔ nɛhɛ́. Batɔ bá cí tɔ́nɔ bá báá gúénénée mɔgɛ́bɔ má gɛbɛ́ gɛ́hɛ́ gá gɛɔyɔ.»
66017003	Gɔ́ɔ, Gimmúmpúu gá Giliíli a kumbenemú, ɛ́ŋgɛlɛsɛ go ɛ́da namɛ naá giolóo gá bodɛ́agadɛ́. Gámɛ go ɛ́na okɔ́dɔ ndukíi naá gɛmbɛ́lɛŋɛnyɛ gá nnyama. Nnyama yɛ́ɛyɔ ɛ mba lɛ́ na ifíno ya go sɛga Asaŋa; ɛ mba lɛ́ ɛ bɛanana ɛdóɛ ɛtáanɔ na ɛhandɛ́ na modɔ́ŋɔ móɔ́dɔ́.
66017004	Okɔ́dɔ a mba lɛ́ na bɛnɔ́gɔ́ bá bɛla bɛ́lɛ́ŋɛ́bɛlɛŋɛ, na ndɛŋɔ sá góolo na bɛlɛŋɔ gedíelú na adánɛ́ yá ntɔ́nɔ. A mba lɛ́ a nona kɔ́bɔ yá góolo dácɛ na bɛbɛ́ bá moóma má gɛbɛ́ gɛ́hɛ́ gá gɛɔyɔ.
66017005	Naá nobɔlɔ nɛ́hɛ́, ufíno yá nnindíi yó mba lɛ́ kɔ́ɔ ɔ́ŋɔ́ɔlú bá amɔ́: «Bábɛlɔnɛ ba ogɔ́nɔ́, nnyeedíi ba bakɔ́dɔ bá gɛbɛ́ gá gɛɔyɔ, na mbɔ́gɔ́ sá bɛbɛ́ bá moóma bɛ́ɛbɛ naá cí.»
66017006	Gámɛ go ɛ́na okɔ́dɔ mɔ́ɔnyɔ a báá go nyóa makɔ́nɔ́ manɔ́ŋɔ́ má báaba bɔ́ ɔ́bɛnɔnɔmɔ́ na Asaŋa, na báaba bá mboó ónáa go pídefide yabɔ́ naá Yésusu. Aŋa mmbaá mo ɛ́ná, gámɛ go békúke makɔ́nɔ́.
66017007	Gɔ́ɔ ɛ́ŋgɛlɛsɛ a ŋgoyanamɔ́ a amɔ́: «O békúkemú goakɛ́ o? Yɔmɔ́ɔ, kaá go falónɛ́ná nnindíi ya okɔ́dɔ na ya nnyama yɛ́ɛyɛ ɛ mo bɛgamɔ́ ɛ lɔ́mɔ́ na ɛdóɛ ɛtáanɔ na ɛhandɛ́, na modɔ́ŋɔ móɔ́dɔ́.
66017008	Nnyama yɛ́ɛyɛ o bá nɛ́ ɛ́ná ɛ mba lɛ́, kanɛ́ ɛ dɛ báá gɔnɔ́. Ɛ gaá húmé naá nobɛ́láa ná findímíi, Asaŋa a yɛ níŋiside. Batɔ bá cí báaba ufíno yábɔ́ yó lɔ́mɔ́ yó do bɛ́ɛ́mbá ɔ́ŋɔ́ɔlú naá kálata ya gɛɔyɔ, gó dúme aŋa cí ɛ mbaá bayɛ́gá, bá ŋga békúkée aŋa bá ŋgɛɛ́ ɛ́ná nnyama, goakɛ́ ɛ mba lɛ́, ɛ dɛ báá gɔnɔ́, kanɛ́ ɛ ná nco gunde.
66017009	«Gɛcamɛna gá go bɛa nciŋí ya go ɔ́bɔ moóma mɔ́ɔmɔ gɛ́gɛ́ɛ: ɛdóɛ ɛtáanɔ na ɛhandɛ́ ɛ lɔ́mɔ́ ɛgɔndɔ ɛtáanɔ na ɛhandɛ́ anáa okɔ́dɔ a gɛ́gamɔ́. Ɛ lɛ́ tɔ́nɔ mefuŋe mátáanɔ na máandɛ́.
66017010	Mefuŋe mátáanɔ naá olɔŋɔ yábɔ́, má mbo obá, yá gátáanɔ na yúmmue yó gá lɛ́ naá bufuŋe; yá gátáanɔ na gáandɛ́ɛ yó gá lɛ́ yó do bolá; kanɛ́ aŋa yó ŋgaá bolá, yó ná gɛ́gɛda goana moɔnɔ́ ba gɛcamɛna.
66017011	Go nnyama yɛ́ɛyɛ ɛ mbaá lɔmɔ́, ɛ lɔ́mɔ́ ɛ dɛ gɔnɔ́ bɛ́ɛmba, ɛ lɛ́ yɛ́ moatɛ́ moatɛ, ufuŋe yá gánnámanyɛ́ɛ. Ɛ lɛ́ naá ombanɔ yá bátáanɔ na báandɛ́, Asaŋa a ná yɛ níŋiside.
66017012	«Modɔ́ŋɔ móɔ́dɔ́ mɔ́ɔmɔ o báá nɛ́ ɛ́ná, mó lɔ́mɔ́ mefuŋe mɔ́ɔ́dɔ́ máama má gá lɔ́mɔ́ má dɛ gɔ́lɔ odɛ́nɛ́ yá bufuŋe; kanɛ́ bá ná bɛa bufuŋe olɔŋɔ na nnyama go gigúlí gímmue.
66017013	Bɔ́ɔ biimée bɔ́ɔ́dɔ́ bá bɛanana mbééníŋínyí táŋɛ́ mmue yɛ́ɛyɛ ɛ lɔ́mɔ́: goíŋene gá bogaaga bábɔ́ na nɛgaŋa nábɔ́ go go yɔgɔnɛnɔ nnyama.
66017014	Bá ŋga nuigényée Moɔnɔ́ ba gɛdómbáa, kanɛ́ Moɔnɔ́ ba gɛdómbáa a ŋga bó mánɛ́gɛ́ná, mammana, a lɛ́ Daadáa ba badaadáa gɔnɔ́ Ufuŋe yá mefuŋe. A ŋga bó mánɛ́gɛ́ná olɔŋɔ na báaba a mbaá dɔ́ŋɛ́nɔ́, a bíí iyídé, bá lɔ́mɔ́ pídefide sɛ́hɛ́.»
66017015	Ɛ́ŋgɛlɛsɛ go gɔnɔ ŋgoyana a amɔ́: «Ɛsaá yɛ́ɛyɛ o báá nɛ́ ɛ́ná, anáa okɔ́dɔ ba gɛbɛ́ gá gɛɔyɔ a gɛ́gamɔ́, bó lɔ́mɔ́ mɛɛ́nɔ miimée, bitúu bitúu bá batɔ, bɛdɔŋɔ biimée na dogálɔ duimée.
66017016	Modɔ́ŋɔ móɔ́dɔ́ mɔ́ɔmɔ o báá nɛ́ ɛ́ná na nnyama, bá ŋga bɛlábɛ́láa okɔ́dɔ ba gɛbɛ́ ga gɛɔyɔ mɔ́ɔnyɔ. Bá ŋga mo úlínyée buimée bɔ́ɔbɔ a lɔ́mɔ́ na bɔ́, bá mo dɛ́ɛna nnú gɔdɔɔ́. Bá ŋga nyáá mmegú sɛ́hɛ́, bá dɔ́yɛgɔ bɔ́ɔbɔ bó síenemú.
66017017	Mammana, Asaŋa a mba ágá naá odɛ́má yábɔ́, mbééníŋínyí yɛhɛ́ ya goŋaá bá ŋa bɔ́ɔbɔ a lɛ́galɛgamɔ́. Bá ŋga húmé ukelú go go ŋanana nɔ́ɔnɔ goŋaá bá ága bogaaga bábɔ́ bá bufuŋe go go yɔgɔnɛnɔ nnyama, gó ɛ́da húme aŋa dogálɔ dá Asaŋa dó ŋgɛɛ́ ɛ́nánɛ́náa.
66017018	Naá gosúgudinye, okɔ́dɔ mɔ́ɔnyɔ o bá nɛ́ ɛ́ná, bó lɔ́mɔ́ gɛantá gá tɛ́sɔnɔ gɛ́ɛgɛ gɛ́ indenyemú mefuŋe má cí.»
66018001	Naá nnyimé hɔ́ɔlɔ́, gámɛ go ɛ́na ɛ́ŋgɛlɛsɛ uncodío a siisene go mmoɛná. A mba lɛ́ na gɛantá gá nɛgaŋa. Gise gá nigúmi nɛ́hɛ́ gɛ́ semenye cí iŋkimée.
66018002	Gɛ́hɛ́ go áncɛda na ukelú ogɔ́nɔ́ a amɔ́: «A báá go oba, a báá go oba, Bábɛlɔnɛ ba ogɔ́nɔ́. Ɛ ɛ́ ɛ́yá kɛ́gɛ́ná ya bɛgáda bá biliíli mbɔ́dɔ iŋkimée. Bɛgáda bá munoní mbɔ́dɔ iŋkimée gɔnɔ́ na buulú mó lɔ́mɔ́ hɔ́ɔ.
66018003	Ɛɛ́ɛŋ, a báá go bényúigie bɛdɔŋɔ biimée mɔgɛ́bɔ má gɛbɛ́ gɛbɛ́ gɛ́hɛ́ gá gɛɔyɔ gá hanyɔ́. Mefuŋe má cí má báá bííŋéné na gɛ́ go gɛbɛ́ gá gɛɔyɔ gá hanyɔ́. Bedúí moóma naá cí bá bɛ́ɛ́ ɛ́yánáa bɛnɔ́mɛ na bonɔ́mɛ bá gɛ́ bá kanɛ ombanɔ.»
66018004	Gámɛ go ɔ́bɔ ukelú yúncodío yó ɛ́da go úlene go mmoɛná yó amɔ́: «Boɛ́nɔ bámɛ, húmé naá tɛ́sɔnɔ yɛ́ɛyɛ, no gɛɛ́ ɛ́yá ba go dáŋaba bɛlɔgɔ bá yɛ́, no gunde no gɔ́lɔ buebíe naá doséésényée dɔ́ɔdɔ do lɔ́mɔ́ go busío bá yɛ́,
66018005	goakɛ́ bɛlɔgɔ bá yɛ́ bɛ́ á bédulée bɛ́ bɛ́ɛ́ ɛ́dá koma naá mmoɛná, gɔ́ɔ Asaŋa a á ná bééníŋínyée bɛgáda bɛ́hɛ́ bá meŋiigíe.
66018006	Yɛ séésényéemú nɔnɔ caŋa mmue aŋa yɛ́ ɛ mbaá séésényée basɔ́gɔ́ɔ, no dúmbidinye ɛŋɛndɔ ɛhandɛ́ bɔ́ɔbɔ yɛ́ ɛ mbaá ŋanánáa basɔ́gɔ́ɔ. Gɛdɔ́ndɔ́ gɛ́ɛgɛ ɛ mbaá dúnígénénée basɔ́gɔ́ɔ, gɛ́ mo gedínyéemú nɔnɔ na bogaaga gɛ́ dómba ɛŋɛndɔ ɛhandɛ́.
66018007	Aŋa ɛ mbaá maamánáa nigúmi na bonɔ́mɛ makɔ́nɔ́, caŋa mmue mo gundínyéemú nɔnɔ doséésényée na mbií, goakɛ́ ɛ mba bóoyɛ́dá yɛ amɔ́: “Ndɛ́ naá odɛ́nɛ́ yá ufuŋe ba okɔ́dɔ, cɛ báá gisí, gɔnɔ́ gɛdɔmbɔ gɛ́ dɛ ŋgá mbolɛna go buisí”.»
66018008	Naá megélídíe má yɛ́ mɔ́ɔmɔ, gɔ́ɔ doséésényée dɔ́ɔdɔ dó lɔ́mɔ́ go busío bá yɛ́ dó na yɛ obɛnamɔ́ go buisí táŋɛ́ búmmue, dó lɔ́mɔ́: nigúe, mbií, ncaná, íyuke hɛ́ yɛ bogodonyo púmú, mammana, Daadáa Asaŋa mɔ́ɔnyɔ a sómbamɔ́ noséésényée moánɛ, a lɛ́ gɛgaaga.
66018009	Gɔ́ɔ kanɛ́ mefuŋe má cí máama má mbaá bííŋéné na gɛ́ go gɛbɛ́ gá gɛɔyɔ na bonɔ́mɛ, má ŋgɛɛ́ ɛ́dá go baŋa, má yɛ béséegie, aŋa má ŋgɛɛ́ ɛ́ná ncóki sá íyuke hɛ́ɛhɛ hɛ́ gɛ́ bogodonyomú sɛ́ fadɛgana.
66018010	Bá ŋga yáŋɛ́mɛ́dánáa halaháláa na bofoá bá noséésényée na yɛ́, bó oya bá amɔ́: «Gɛbɛ́ makɔ́nɔ́! Gɛbɛ́ makɔ́nɔ́! Maamɔ́ɔ gɛkɔ́nɔ́nɔ́ɔ gá tɛ́sɔnɔ, Bábɛlɔnɛ, tɛ́sɔnɔ ya bogaaga, goana gigúlí gímmue gɛ́ bá sómbamɔ́ gɛsɛnɛ gáhɔ!»
66018011	Bedúí moóma naá cí bá baŋa, bá yɛ béséegie tɔ́nɔ, goakɛ́ mɔtɔ a dɛ ŋgá gɔnɔ go ɔ́ndɔ moóma mábɔ́ má nyonyí.
66018012	Moóma moánɛ mó mbaá lɔmɔ́: góolo na muinyí, adánɛ́ yá ntɔ́nɔ na bɛnɔ́gɔ́ bá ndɛŋɔ; bɛnɔ́gɔ́ bá bɛla nogá nogá na duelí dá goɛ́la, na mbɔ́dɔ gɔnɔ́ síncodío sá bɛnɔ́gɔ́; mɛɛ́tɛ má ɛmbɛlɛ mbɔ́dɔ iŋkimée, moóma gedégédíe gedégédíe na bɛbaŋa, na mabámá má ntɔ́nɔ, na gɛkɔ́ŋɔ gá bɔlɔ́ŋɔsɛ, na gɛkɔ́ŋɔ, na adánɛ́ yá ntɔ́nɔ yá go fóaga bɛnɔ́gɔ́ bá nnyaŋá.
66018013	Bá mba lɛ́ bá dúenene hɔ́ɔ, bɛfofaga bá mbínyí mbɔ́dɔ iŋkimée, bɛfofaga bá baalabɛ́nda mbɔ́dɔ iŋkimée, mɔgɛ́bɔ na megúdé má ntɔ́nɔ mbɔ́dɔ iŋkimée; bá gɔnɔ dúenene tɔ́nɔ ŋkeŋé na uguŋe yá belée, gúlúge na bɛdómbáa, nnyádɛ na bɛkáládá bá sɛ́, bɛɔlɛ́ na ŋkólío.
66018014	Besé yɛ́ɛyɛ odɛ́má yáhɔ yó mbaá lɛ yó lɛ́galɛga ɛ lɛ́ ɛ́dáalú halaháláa nahɔ. Buimée bɔ́ɔbɔ bó lɔ́mɔ́ bá ntɔ́nɔ bó gɔnɔ bonya makɔ́nɔ́ bó lɛ́ yíméelú go busío báhɔ. Bá dɛ ná gɔnɔ bó gíde akɛ́ go buisí.
66018015	Bedúí moóma báaba tɛ́sɔnɔ yɛ́ɛyɔ ɛ mbií íyíe bɛnɔ́mɛ, bá ŋga yáŋɛ́mɛ́dánáa halaháláa na bofoá bá noséésényée ná yɛ́. Bá ŋga baŋáa bɛ́ ɛ́da bá béséegie.
66018016	Bá amɔ́: «Gɛbɛ́ makɔ́nɔ́! Gɛbɛ́ makɔ́nɔ́! Go busío bá gɛkɔ́nɔ́nɔ́ɔ gá tɛ́sɔnɔ! Ɛ mba lɛ́ bálɛŋá bálɛŋá na bɛnɔ́gɔ́ bá bɛla bɛmbɛ́lɛŋɛnyɛ, na góolo, na adánɛ́ yá ntɔ́nɔ, na ndɛŋɔ síntió.
66018017	Bó mba gɔ́lɔ́ gigúlí táŋɛ́ gímmue go go gada bonɔ́mɛ bɔ́ɔbɔ buimée.» Bagɔ́nɔ́ɔ bá besitíme na biiníndí báaba kɔ́ɔ, na batɔ biimée báaba bá yɔgɔnɔmɔ́ naá sitíme, na báaba bá bɛananamɔ́ bɛsoɛná bábɔ́ go buelí naá máŋɛ́ bá mba lɛ́ yáŋɛ́mɛ́dáalú.
66018018	Aŋa bɛ́ ɛ́namɔ́ ncóki sá íyuke hɛ́ɛhɛ hɛ́ yɛ bogodonyomú, bá lɛ go ɛ́da go ánca bá amɔ́: «Tɛ́sɔnɔ intió ɛ dɛ báá hɔ́ɔ ya go eninye na gɛkɔ́nɔ́nɔ́ɔ gá tɛ́sɔnɔ gɛ́ɛgɛ.»
66018019	Bá mba lɛ́ bá bádɛ́anana bibúu go odóɛ, bá baŋa, bá béséegie bá amɔ́: «Gɛbɛ́ makɔ́nɔ́! Gɛbɛ́ makɔ́nɔ́! Goana gigúlí táŋɛ́ gímmue gɛ́ gɛ́ á ná háá go go gada gɛkɔ́nɔ́nɔ́ɔ gá tɛ́sɔnɔ gɛ́ɛgɛ gɛ́ mbií íyíe na bonɔ́mɛ bá gɛ́ batɔ báaba bá mbaá lɔmɔ́ na besitíme naá máŋɛ́ bɛnɔ́mɛ.»
66018020	Mmoɛná, yaŋáa goakɛ́ tɛ́sɔnɔ ya á gadɛ́gá! Bɛɛnyɔ́ɔ tɔ́nɔ, boɛ́nɔ bá Asaŋa, baapótɛlɛ na mbúsí sá Asaŋa, yaŋáa nɔnɔ, goakɛ́ Asaŋa a á sómbá gɛsɛnɛ gá yɛ́ go gɛbɛ́ gɛ́ɛgɛ ɛ mbaá nyó ŋaáa.
66018021	Gɔ́ɔ, gɛgaaga gá ɛ́ŋgɛlɛsɛ gɛ́ básɛmbamɔ́ ɛdánɛ́ gilúututu aŋa ɛdánɛ́ ná go gola moóma, go nɛ́ nɔɔ naá máŋɛ́ gadɛ́ɛ a amɔ́: «Náana gɔ́ɔ bá ŋgaá nɔɔ́ɔ na bogaaga gɛkɔ́nɔ́nɔ́ɔ gá tɛ́sɔnɔ Bábɛlɔnɛ; bá dɛ ŋgá gɔnɔ yɛ ɛ́na.
66018022	Bá dɛ ŋgá gɔnɔ go ɔ́bɔ naá maamɔ́ɔ, batɔ bá go ágana ɛsagɔ naá molɔ́ŋɔ́, begidí ncolí na cɛ́bá. Akɛ́ mɔtɔ ba go gedegedie moóma na ɛmbɔ́gɔ a dɛ ŋgá gɔnɔ go ɛ́nɛga naá maamɔ́ɔ, bá dɛ ŋgá gɔnɔ go ɔ́bɔ batɔ bá go gola moóma naá ɛdánɛ́.
66018023	Gise gá lámba gɛ́ dɛ ŋgá gɔnɔ bonyɛda naá maamɔ́ɔ. Bá dɛ ŋgá gɔnɔ go ɔ́bɔ ukelú yá ohaŋa mɔ́ɔnyɔ a gá lɔ́mɔ́ na go giŋene na yá okɔ́dɔ bɛhɛ́ naá maamɔ́ɔ. Mammana, bedúí moóma báhɔ bá mba lɛ́ bɛgaaga naá cí, mammana, gɛdɔ́ɔ gáhɔ gɛ́ báá belé mɛɛ́nɔ miimée.»
66018024	Naá maamɔ́ɔ gɔ́ɔ bá mbaá gídé manɔ́ŋɔ́ má mbúsí sá Asaŋa, manɔ́ŋɔ́ má báaba bɔ́ ɔ́bɛnɔnɔmɔ́ na Asaŋa na má biimée báaba bá mboó ónáa naá cí.
66019001	Naá nnyimé hɔ́ɔlɔ́, gámɛ go ɔ́bɔ aŋa gɛantá gá gɛcooma gá gɛcɛcá gá batɔ gɛ́ oya naá mmoɛná gɛ́ amɔ́: «Alɛlóya! Gisódio, nigúmi na bogaaga mó ɔ́bɛnɔnɔmɔ́ na Asaŋa bɛcɔ́.
66019002	Gosómba gɛ́hɛ́ gá bɛsɛnɛ gó lɛ́ dácɛ na mammana na tɛ́nɛ́ɛ. A á sómbá gɛsɛnɛ gá okɔ́dɔ ba gɛbɛ́ gá gɛɔyɔ makɔ́nɔ́, a mba díéŋíe cí na bɛgáda bɛ́hɛ́ bá meŋiigíe. Asaŋa a á mo bégundíe go boyogóní bɛ́hɛ́ báaba a mboó ónáa.»
66019003	Gáábɔ́ go gɔnɔ gálɛda bá amɔ́: «Alɛlóya! Ncóki sá íyuke hɛ́ɛhɛ hɛ́ gɛ́ bogodonyomú, sɛ́ fadɛgana kanɛ mmanɛ́náa.»
66019004	Bafɛanɔ́ɔ nitíno na bénni na bigedie bínni, enúu go cí, go ɛ́da go búlugenye Asaŋa mɔ́ɔnyɔ a lɔ́mɔ́ ndukíi naá oŋgɛ́yɔ́, bó oya bá amɔ́: «Aamɛnɛ. Alɛlóya!»
66019005	Kɔ́ɔ ukelú yó húmene naá oŋgɛ́yɔ́, yó ɛ́damɔ́ go oya yó amɔ́: «Búlúgényée nɔnɔ Asaŋa bɛcɔ́, bɛɛnyɔ́ɔ biimée báaba no lɔ́mɔ́ boyogóní bɛ́hɛ́, bɛɛnyɔ́ɔ báaba no mo hálamananamɔ́, bihelege na bagɔ́nɔ́!»
66019006	Gámɛ go gɔnɔ go ɔ́bɔ aŋa gɛcooma gá gɛcɛcá gá batɔ, aŋa gɛcooma gá máŋɛ́, gɔnɔ́ aŋa gogide gá bɛgaaga bá mbalámandáa. Bó oya bá amɔ́: «Alɛlóya! Mammana, Daadáa, Asaŋa bɛcɔ́ bogaaga buimée, a á loodío bufuŋe bɛ́hɛ́.
66019007	Ŋgáa dɛ yaŋa, dɛ aŋgana, dɛ gɔnɔ mo fáanana nigúmi nɛ́hɛ́, mammana, gɛdágá gá gigiŋe gá Moɔnɔ́ ba gɛdómbáa gɛ́gɛ́ɛ. Ogɛ́ a báá go bégedegedie.
66019008	Bá á mo fáá bogaaga bá go bálɛŋa na bɛnɔ́gɔ́ bá bɛla, púyúŋúpuyuŋu gɔnɔ́ kanɛ biílo», goŋaá bɛnɔ́gɔ́ bá bɛla bɛ́ dúfenyemú meŋiigíe má tɛ́nɛ́ɛ máama batɔ báaba bɔ́ ɔ́bɛnɔnɔmɔ́ na Asaŋa bá ŋananamɔ́.
66019009	Ɛ́ŋgɛlɛsɛ ummue go ŋgoyana a amɔ́: «Ɔ́ŋɔ́ɔ! Besé makɔ́nɔ́ na báaba bá lɔ́mɔ́ dɔ́ŋɛ́nɔ́ɔlú naá gɛdáágá gá gigiŋe gá Moɔnɔ́ ba gɛdómbáa!» Gɛ́hɛ́ go gɔnɔ ŋgoyana a amɔ́: «Bó lɔ́mɔ́ bɛmammana bá dogálɔ dá Asaŋa bɛ́bɔ́ɔ.»
66019010	Gɔ́ɔ kulemú enúu go cí naá bɛgɔ́ndɔ́ bɛ́hɛ́ go go mo búlugenye, kanɛ́ mɔ́ɔ go ŋgoyana a amɔ́: «O do hóámá o do ŋaáa nɔ́ɔ! Yɔmɔ́ɔ, ndɛ́ tɔ́nɔ uyogóní aŋa maamɔ́ɔ, aŋa batɛ́ɔbɛnɔ báaba bá lɔ́mɔ́ ŋgominyo sá nogálɔ ná Yésusu. Asaŋa mɔ́ɔ o háananamɔ́ go búlugenye, goŋaá nogálɔ ná Yésusu nó lɔ́mɔ́ odóɛ yá bosɔ́mɔ bɔ́ɔbɔ mbúsí sá Asaŋa sɛ́ dóogonyomú.»
66019011	Gɔ́ɔ, ŋgɛ́namɔ́ gɛasɛ́ buunéelú naá mmoɛná, mbɛ́ɛ́ ɛ́ná nnyádɛ mmúmpúu. Mɔtɔ a mba lɛ́ kɔ́ɔ, ufíno yɛ́hɛ́ Pídefide na Mammana. A sómba bɛsɛnɛ, a nuugenye naá botɛ́nɛ́ɛ.
66019012	Oŋgíso yɛ́hɛ́ yá bonya aŋa gɛlɛ́mbɛ gá íyuke, gɛca gá motaatáda naá mɔ́ odóɛ. A mba lɛ́ na ufíno ɔ́ŋɔ́ɔlú yɔ́ɔyɔ mɔ́ɔ mokáa a mbaá lɔmɔ́ a yó íyimene.
66019013	A mba lɛ́ na gɛla gɛ́ɛgɛ bá mbaá dúmé naá manɔ́ŋɔ́. Ufíno yɛ́hɛ́ yó lɔ́mɔ́: «Nogálɔ ná Asaŋa.»
66019014	Ɛlɔŋɔ ya benuí bidé yɛ́ɛyɛ naá mmoɛná ɛ mba lɛ́ ɛ mo bienene naá nnyádɛ sá mmúmpúu mmoɛná, bálɛŋá bálɛŋá na bɛnɔ́gɔ́ bá bɛla bimmúmpúu kanɛ biílo.
66019015	Kalafɔ ya mɔnɔ ɛ mba lɛ́ ɛ húmene naá mɔ́ nnyuudé go go mánɛgɛna mɛɛ́nɔ má cí. A ŋga má nonáa aŋa gɛkɔ́nɔ́nɔ́ɔ gá ufuŋe, a má nadana naá osá yá gimpímímpímí gá Asaŋa bogaaga buimée.
66019016	Naá gɛla gɛ́hɛ́ na naá ombɛnɔ yɛ́hɛ́, ufíno yó mba lɛ́ hɔ́ɔ ɔ́ŋɔ́ɔlú goŋaá: «Ufuŋe yá mefuŋe, Daadáa ba badaadáa.»
66019017	Gɔ́ɔ ŋgɛ́namɔ́ ɛ́ŋgɛlɛsɛ tɛ́nɛ́ɛ naá buisí. A mba lɛ́ a gálagala ukelú naá mmoɛná go munoní mɔ́ɔmɔ mó mbaá lɔmɔ́ naá mmoɛná gúunú, a amɔ́: «Úlé nɔnɔ, bábándɛ́gɛ́náamɔ́ nɔnɔ go gɛantá gá gɛdáágá gá Asaŋa,
66019018	go go nyáanana mmegú sá mefuŋe, mmegú sá bagɔ́nɔ́ɔ bá bisimbi na sá bisimbi, mmegú sá nnyádɛ na sá batɔ báaba bá lɔ́mɔ́ kɔ́ɔ naá mmoɛná, mmegú sá batɔ biimée, bɛɔlɛ́ na báaba bá lɔ́mɔ́ bá dɛ bɛ́ɛ́mbá bɛɔlɛ́, bihelege na bagɔ́nɔ́.»
66019019	Gámɛ go ɛ́na nnyama, mefuŋe má cí na ɛlɔŋɔ yabɔ́ ya bidé, bá báa go bábándɛgɛna go go nuugenye mɔ́ɔnyɔ a mbaá lɛ naá nnyádɛ mmoɛná, na olɔŋɔ yɛ́hɛ́ yá bidé kɛ́.
66019020	Bá báá gumbéné nnyama olɔŋɔ na mbúsí ya mbele. Mbúsí ya mbele yɛ́ɛyɛ ɛ mbaá ŋanánáa bɛsɛɔ naá busío bá yɛ́, go go nenugenye batɔ báaba bá mbaá lɛ na gieninye gá nnyama, bá gɔnɔ búlugenye gɛɔmpɔ́ gá yɛ́. Bá báá nɔɔ́ɔ nnyama na mbúsí ya mbele bɔgɔ́sɔ naá ɛbɛ́lá ná íyuke há ndusú.
66019021	Báaba bóncodío bá báá fúé na kalafɔ yɛ́ɛyɛ ɛ mbaá lɔmɔ́ ɛ húmene naá nnyuudé ná mɔ́ɔnyɔ a mbaá lɔmɔ́ naá nnyádɛ mmoɛná. Munoní muimée mó báá bédúgée na mmegú sábɔ́.
66020001	Gɔ́ɔ ŋgɛ́namɔ́ ɛ́ŋgɛlɛsɛ ummue ɛ ɛ́da go úlene naá mmoɛná. A mba lɛ́ a nona ibuune há nobɛ́láa ná findímíi na gilúututu gá magala go ombɔ́gɔ.
66020002	Gɛ́hɛ́ go gumbene nnyɔ́gɔ ndume, gɛcóá gá nnyɔ́gɔ gɛ́ɛgɛ bá dɔ́ŋɔnɔmɔ́ bá amɔ́ ohándá ɛ́na lí Sátana, go yɛ góda na magala go nnyómá tɔ́sɛnɔ.
66020003	A báá yɛ nɔɔ́ɔ naá nobɛ́láa ná findímíi, a báá nó buigé, a báá ágá gibélincígínyí naá mmoɛná, go goŋaá a dɛ dúmbényée na go nenugenye mɛɛ́nɔ gó ɛ́da húme aŋa nnyómá tɔ́sɛnɔ sɛ́ ŋgaá dómbá. Naá nnyimé hɔ́ɔlɔ́ bá lɛ go yɛ fulune go moɔnɔ́ ba gɛcamɛna.
66020004	Kɔ́ɔ ŋgɛ́namɔ́ ɛŋgɛ́yɔ́. Bá báá fáá batɔ báaba bá mbaá ncó lukumenene kɔ́ɔ, bogaaga bá go sómba bɛsɛnɛ. Gámɛ tɔ́nɔ go ɛ́na batɔ báaba bá mbaá bó sómbáa ɛdóɛ go pídefide yabɔ́ naá Yésusu na gooya gá nogálɔ ná Asaŋa. Bá mbi inyé go búlugenye nnyama, akɛ́ gɛɔmpɔ́ gá yɛ́. Bá dɛ mbá bɛa gibélincígínyí gá yɛ́ go nobɔlɔ akɛ́ go ombɔ́gɔ. Batɔ bɔ́ɔbɔ go fúfugene, bá báá gúmée olɔŋɔ na Kilítusu go nnyómá tɔ́sɛnɔ.
66020005	Púfuge naá begúe ya busío yɛ́yɔ́ɔ. Begúe báaba bóntió, bá dɛ mbá fúfuge otóotoɛ yá goŋaá nnyómá tɔ́sɛnɔ sɛ́ háa.
66020006	Besé makɔ́nɔ́ gɔnɔ́ bummúmpúu na báaba bá bɛananamɔ́ bodáŋɔ naá púfuge naá begúe ya busío yɛ́ɛyɛ. Bɔ́ ɔ́bɛnɔnɔ na Asaŋa, nigúe ná gáandɛ́ɛ nɛ́ dɛ bɛanánáa bogaaga nabɔ́; bá ná bɛ́ɛmba bedúmbí bɛbáágá naá Asaŋa na naá Kilítusu. Bá ŋga gúmée olɔŋɔ na Kilítusu go nnyómá tɔ́sɛnɔ.
66020007	Aŋa nnyómá tɔ́sɛnɔ sɛ́ ŋgaá háá, bá lɛ go húmie Sátana naá ncíbo ya gɛaŋɔ́.
66020008	A lɛ go ɛ́da a belebele mɛɛ́nɔ máama má lɔ́mɔ́ naá cí iŋkimée. Hɔ́ɔlɔ́ gó lɛ́ aá: Gɔgɔ na Magɔgɔ. A ŋga bándɛ́gɛ́ná mɛɛ́nɔ mɔ́ɔmɔ go nɛnoa, ombanɔ yá má yó lɛ́ aŋa ɛcánána hɛ́ɛhɛ naá máŋɛ́.
66020009	Sátana na mɛɛ́nɔ mɔ́ɔmɔ go saa cí iŋkimée, bá báá géŋgélídíe tɛ́sɔnɔ ya boolímínyí yɛ́ɛyɛ Asaŋa a maamanamɔ́. Kanɛ́ íyuke go ɛ́da go úle naá mmoɛná, hɛ́ báá bó bigídényée.
66020010	Bá báá nɔɔ́ɔ ohándá ba go bó belebele naá ɛbɛ́lá ná íyuke há ndusú, naá boayá bá nnyama na mbúsí ya mbele. Bá ŋga bɛáa noséésényée hɔ́ɔ, aŋa sisíi aŋa budúgú go mannyómá mannyómáa.
66020011	Gɔ́ɔ ŋgɛ́namɔ́ gɛantá gá oŋgɛ́yɔ́ mmúmpúu na mɔ́ɔnyɔ a mbaá lɛ kɔ́ɔ ndukíi: naá busío bɛ́hɛ́, cí na mmoɛná go ságɛna kanɛ go síe gitítílíe.
66020012	Gámɛ go gɔnɔ go ɛ́na begúe, bagɔ́nɔ́ na bihelege tɛ́nɛ́ɛ naá busío bá oŋgɛ́yɔ́, Bakálata bá báá bébuuné: Kálata intió ɛ báá bébuuné yɛ́ɛyɛ ɛ lɔ́mɔ́ kálata ya gɛɔyɔ, Asaŋa a báá sómbá bɛsɛnɛ bábɔ́ go meŋiigíe mábɔ́ aŋa bó lɔ́mɔ́ ɔ́ŋɔ́ɔlú naá kálata sɛ́ɛsɔ.
66020013	Máŋɛ́ go húmie begúe báaba bá mbaá lɔmɔ́ kɔ́ɔ. Nigúe na Hoóma há begúe, mó báá húmíe begúe bábɔ́; Asaŋa a báá sómbáa bɛsɛnɛ bá begúe bɔ́ɔbɔ go meŋiigíe mábɔ́.
66020014	Gɔ́ɔ bá nɔɔmɔ́ nigúe na hoóma há begúe naá nobɛ́láa ná íyuke. Nobɛ́láa ná íyuke nó lɔ́mɔ́ nigúe ná gáandɛ́ɛ.
66020015	Nɔ́ɔnɔ gɔ́ɔ, uŋkimée mɔ́ɔnyɔ bá mbaá lɔmɔ́ bá dɛ ɔ́ŋɔ́ ufíno yɛ́hɛ́ naá kálata ya gɛɔyɔ, bá mbaá mo nɔɔ́ɔ naá ɛbɛ́lá ná íyuke.
66021001	Gɔ́ɔ kanɛ́ kɔnɔmɔ́ go ɛ́na gɛpáa gá mmoɛná na gɛpáa gá cí, goakɛ́ mmoɛná ya busío na cí ya busío mó mba ságɛ́ná, máŋɛ́ má dɛ gɔnɔ́ bɛ́ɛmba.
66021002	Gámɛ go ɛ́na gimmúmpúu gá tɛ́sɔnɔ, gɛpáa gá Yolósalɛmɛ, gɛ́ siisene go mmoɛná, gɛ́ ɛ́da go úlene naá boayá bá Asaŋa. Gɛ́ mba lɛ́ gɛnɔ́gɔ́ naá mbɔ́dɔ ya ugiŋénú ba okɔ́dɔ mɔ́ɔnyɔ a báá ná manɛ́ go bálɛŋa, a gɛ́gana onɔ́mɛ bɛhɛ́.
66021003	Gɔ́ɔ kɔnɔmɔ́ go ɔ́bɔ gɛgaaga gá ukelú gɛ́ dónogogana naá oŋgɛ́yɔ́, gɛ́ oya gɛ́ amɔ́: «Ɛ́ná, kɛ́gɛ́ná ya Asaŋa na batɔ yɛ́yɛ́ɛ. A ŋga gɛ́gáa nabɔ́; batɔ bá ŋga bɛ́ɛ́mbá mɛɛ́nɔ mɛ́hɛ́, mɔ́ɔ Asaŋa a bɛ́ɛmba nabɔ́.
66021004	A ŋga fúúnée biósino bábɔ́ biimée, mɔtɔ a dɛ ŋgá gɔnɔ gúe. Akɛ́ nigúe, akɛ́ mbéséégí, akɛ́ biósino, akɛ́ gɛɔ́bɛgɔ, mó do ná gɔnɔ bɛ́ɛmba, mammana, moóma muimée má cóá mó lɛ́ ságɛ́náalú go púmúpúmúu.»
66021005	Kɔ́ɔ mɔ́ɔnyɔ a mbaá lɔ́mɔ́ ndukíi naá oŋgɛ́yɔ́, a gálɛdamɔ́ daŋɛ́daŋɛ a amɔ́: «Ɛ́ná, ŋgaá gundíe boóma buimée bofáa.» Go gɔnɔ gídene a amɔ́: «Ɔ́ŋɔ́ go amɔ́, dogálɔ dɔ́ɔdɔ dó lɛ́ mammana, dó lɛ́ dá goŋaá mɔtɔ a ága odɛ́má yɛ́hɛ́ uŋkimée kɔ́ɔ.»
66021006	Gɛ́hɛ́ go gɔnɔ ŋgoyana a amɔ́: Bó á háá! Ndɛ́ Áláfa gɔnɔ́ Omɛ́ga, nɔ́ɔnɔ go lɛ́ aá, mabayɛga gɔnɔ́ mesúgudinye. Mɔ́ɔnyɔ a lɔ́mɔ́ na inyúidi, nná mo fáa miimpo má nobɛ́láa nɔ́ɔnɔ nó déndelemú miimpo má gɛɔyɔ, a bónyo godugúnú.
66021007	Bɔ́ɔbɔ bɔ́ bó lɔ́mɔ́ bonɔ́mɛ bɔ́ɔbɔ ka ŋgaá fáá mɔ́ɔnyɔ a ŋgaá mánɛ́gɛ́ná; Mbɛ́ɛmba Asaŋa bɛhɛ́, mɔ́ɔ a bɛ́ɛmba moɔnɔ́ bamɛ.
66021008	Kanɛ́ go beegundegúndée, batɔ bá kanɛ pídefide, beŋií bɛɛmba, buúníní batɔ, biindí hanyɔ́, basɛɔsɛ́ɔ, bagɔgɔ́gɔgɔ na bebelíbélí biimée, bodáŋɔ bábɔ́ bó ŋgaá bɛ́ɛ́mbá ɛbɛ́lá ná gɛbɔlɔ́gɔdɔ gá íyuke há ndusú; bó lɔ́mɔ́ nigúe ná gáandɛ́ɛ.
66021009	Gɔ́ɔ, ummue naá bɛɛ́ŋgɛlɛsɛ bátáanɔ na báandɛ́ báaba bá mbaá lɛ bá nona kɔ́bɔ ɛ́táanɔ na ɛ́handɛ́ dácɛ dácɛ na bɛɛmba bá mesúgudinye bɛ́táanɔ na bɛ́andɛ́, a ncomɔ́ kálɛda a amɔ́ gámɛ a amɔ́: «Úle, ka á go dúfíe gɛɔŋɛnɔ, ogánɛ́ Moɔnɔ́ ba gɛdómbáa.»
66021010	Giliíli go kumbene, ɛ́ŋgɛlɛsɛ a bɛ́ɛ́ ɛ́dá namɛ naá gɛantá gɔnɔ́ giyóŋóŋkóo gá ogɔndɔ. A báá ŋgínígíe hɔ́ɔ gimmúmpúu gá tɛ́sɔnɔ, Yolósalɛmɛ, ɛ siisene go mmoɛná, yɛ ɛ́da go úlene naá boayá bá Asaŋa.
66021011	Ɛ mba lɛ́ ɛ geyime na nigúmi moatɛ́ moatɛ ná Asaŋa. Gosána gá yɛ́ gó mba lɛ́ aŋa gá ɛdánɛ́ ná ntɔ́nɔ, aŋa gá ɛdánɛ́ ná Yásɛpɛ nɛ́ɛnɛ nɛ́ lɔ́mɔ́ begibegi aŋa gɛlásɛ.
66021012	Ɛ mba lɛ́ dúménéelú na gɛantá gɔnɔ́ giyóŋóŋkóo gá omɛndɛ́, bɛasɛ́ kɔ́ɔ bɛ́ɔ́dɔ́ na bɛ́andɛ́, bɛɛ́ŋgɛlɛsɛ bɔ́ɔ́dɔ́ na báandɛ́ bá bɛ́ beŋebeŋe. Bá mba dɛláa naá bɛasɛ́, ifíno ya egúli yá Ɛ́sɛlahɛ́ɛlɛ yɔ́ɔ́dɔ́ na áhandɛ́.
66021013	Bɛasɛ́ bɛ́ mba lɛ́ bɛ́dadɔ́ cɛŋɛ na boayá bá ŋgémíné buisí, bɛ́dadɔ́ cɛŋɛ na boayá bá kúlúgéné buisí, bɛ́dadɔ́ cɛŋɛ na boayá bá mbádá, bɛ́dadɔ́ cɛŋɛ na boayá bá mmoɛná.
66021014	Omɛndɛ́ yó mba lɛ́ dúméelú naá mogoná móɔ́dɔ́ na móandɛ́ mɔ́ɔmɔ mó mbaá lɛ na ifíno ya baapótɛlɛ bɔ́ɔ́dɔ́ na báandɛ́ bá Moɔnɔ́ ba gɛdómbáa.
66021015	Mɔ́ɔnyɔ a mbaá lɛ a kálagala, a mba lɛ́ a nona mɛ́da má ombalɔ yá góolo, go go mɛ́da tɛ́sɔnɔ, bɛasɛ́ bá yɛ́ na omɛndɛ́ yá yɛ́ kɛ́.
66021016	Tɛ́sɔnɔ ɛ mba lɛ́ fóágáalú, maayá má yɛ́ miimée ménni cɔ́bɛcɔ́bɛ, aŋa tɛ́nɛ́ɛ aŋa mmɛndɛ́ɛ. Ɛ́ŋgɛlɛsɛ go mɛ́da kanɛ́ tɛ́sɔnɔ na ombalɔ yɛ́hɛ́; go ɛ́na goŋaá, tɛ́nɛ́ɛ, mmɛndɛ́ɛ na goɔmpɔ gá yɛ́, mó mba lɛ́ cɔ́bɛcɔ́bɛ, bakɛ́lomɛ́da batɔ́sɛnɔ báandɛ́ na mantɛdɛ máandɛ́.
66021017	A báá mɛ́dáa tɔ́nɔ omɛndɛ́, a bɛ́ɛ́ ɛ́ná goŋaá yó mba lɛ́ mɛ́da otíno ádadɔ́ na mɔ́ɔ́dɔ́ na máandɛ́. Mɛ́da máama ɛ́ŋgɛlɛsɛ a mbaá gɔ́lɔ́, má lɔ́mɔ́ máama batɔ bá yɔgɔnɔmɔ́ na má.
66021018	Omɛndɛ́ yó mba lɛ́ fóágáalú na mbɔ́dɔ ya adánɛ́ yáaya bá dɔ́ŋɔnɔmɔ́ bá amɔ́ yásɛpɛ. Tɛ́sɔnɔ yɛ́, fóágáalú na góolo moatɛ́ moatɛ, ɛ geyime aŋa gɛlásɛ moatɛ́ moatɛ.
66021019	Mogoná má omɛndɛ́ yá tɛ́sɔnɔ mó mba lɛ́ lɛŋálɛŋá na mbɔ́dɔ iŋkimée sá adánɛ́ yá ntɔ́nɔ: ɛgoná há busío na yásɛpɛ, há gáandɛ́ na selífe, há gádadɔ́ na kalɛsɛdóanɛ, há génni na emelóode,
66021020	há gátáanɔ na saladóanɛ, há gátáanɔ na gémmue na kolonelíne, há gátáanɔ na gáandɛ́ɛ na kilisolíte, há gánnámanyɛ́ na bélile, há gánnámanyɛ́ na gémmue na tópasɛ, há gɔ́ɔ́dɔ́ na kɛlɛsopɛ́lasɛ, há gɔ́ɔ́dɔ́ na gémmue na iyesínte, há gɔ́ɔ́dɔ́ na gáandɛ́ɛ na emetisíte.
66021021	Bɛasɛ́ bɛ́ɔ́dɔ́ na bɛ́andɛ́ bɛ́ mba lɛ́ ndɛŋɔ sɛ́ɔ́dɔ́ na ɛ́handɛ́; gɛasɛ́ giimée gɛ́ mba lɛ́ gedíelú na ndɛŋɔ táŋɛ́ mmue. Hoóma há nɛbábánda ná tɛ́sɔnɔ há mba lɛ́ gedíelú na góolo moatɛ́ moatɛ, há ɛ́nanɛna maayá miimée aŋa gɛlásɛ.
66021022	Kanɛ́ ndɛ́ kanɛ go ɛ́na naá tɛ́sɔnɔ akɛ́ Nnyaŋá ya Asaŋa ya mmue, goŋaá Nnyaŋá ya Asaŋa yɛ́ ɛ lɔ́mɔ́ Daadáa, Asaŋa bogaaga buimée olɔŋɔ na Moɔnɔ́ ba Gɛdómbáa.
66021023	Tɛ́sɔnɔ ɛ dɛ báá mbií goŋaá, akɛ́ buisí, akɛ́ ofɛ́, mó yɛ seemenye, goakɛ́ nigúmi ná Asaŋa nɛ́ yɛ bonya, gɔnɔ́ Moɔnɔ́ ba gɛdómbáa a lɛ́ aŋa lámba ya yɛ́.
66021024	Mɛɛ́nɔ má ŋgɛ ɛndáa na gise gá yɛ́, tɔ́nɔ mefuŋe má cí má ŋgu úlénée, má nco yɛ fáa nigúmi ná má.
66021025	Buisí buimée buimée, bɛasɛ́ bɛ́ ŋga lɔbɔ́nɔ́ɔ biŋgólíi, mammana, budúgú bó do ŋgá gɔnɔ bɛ́ɛmba.
66021026	Bá ŋgu úlénée hɔ́ɔ na buimée bɔ́ɔbɔ bó lɔ́mɔ́ nigúmi na mbúlugie go mɛɛ́nɔ.
66021027	Buimée bɔ́ɔbɔ bó lɔ́mɔ́ na biílo bó do ná bóso go íŋene hɔ́ɔ, akɛ́ uŋií bɛɛmba táŋɛ́ ummue, akɛ́ umbelíbélí a dɛ ná bóso go íŋene hɔ́ɔ. Bá go íŋene hɔ́ɔ, bá lɔ́mɔ́ goana báaba ifíno yabɔ́ ɛ lɔ́mɔ́ ɔ́ŋɔ́ɔlú naá kálata ya gɛɔyɔ ya Moɔnɔ́ ba gɛdómbáa.
66022001	Naá nnyimé hɔ́ɔlɔ́, ɛ́ŋgɛlɛsɛ go túfie osaá yá miimpo má gɛɔyɔ. Má mba lɛ́ seŋgélégédé aŋa gɛlásɛ, má húmene naá oŋgɛ́yɔ́ yá Asaŋa na Moɔnɔ́ ba Gɛdómbáa.
66022002	Naá kadɛ́gadɛ́ɛ ya hoóma há nɛbábánda ná tɛ́sɔnɔ, naá tɛ́mádɛ́má ya bɛnana bɛ́andɛ́ bá osaá, boɛ́tɛ bá gɛɔyɔ bó lɛ́ hɔ́ɔ. Bú úme bɛsamɔ́ ɛfɛ́ iŋkimée, ɛŋɛndɔ yɔɔdɔ́ na ɛhandɛ́ go nnyómá. Bɛáncɛ bá bɔ́ bɛ́ éŋugenye ɛgɔnɔ́ ya mɛɛ́nɔ.
66022003	Ɛyɔmɛnɔ hɛ́ dɛ ŋgá gɔnɔ bɛ́ɛmba. Oŋgɛ́yɔ́ yá Asaŋa na yá Moɔnɔ́ ba gɛdómbáa yó ŋga bɛ́ɛ́mbá naá tɛ́sɔnɔ moánɛ. Boyogóní bɛ́hɛ́ bá ŋga mo búlúgényée,
66022004	bá núune busío bɛ́hɛ́, ufíno yɛ́hɛ́ ɔ́ŋɔ́ɔlú naá dobɔlɔ dábɔ́.
66022005	Budúgú bó do ná gɔnɔ bɛ́ɛmba. Batɔ bá dɛ ná gɔnɔ bɛ́ɛmba mbií akɛ́ go gise gá lámba, akɛ́ go gɛ́ɛgɛ gá buisí, goakɛ́ Daadáa Asaŋa a ŋga bó numénínyée gise gɛ́hɛ́. Bá ŋga gúmée go bɛcamɛna biimée.
66022006	Ɛ́ŋgɛlɛsɛ go gɔnɔ ŋgoyana a amɔ́: «Dogálɔ dɔ́ɔdɔ dó lɛ́ mammana, dó lɛ́ dá goŋaá mɔtɔ a ága odɛ́má yɛ́hɛ́ uŋkimée kɔ́ɔ. Daadáa Asaŋa mɔ́ɔnyɔ a mbaá lɔmɔ́ a dóogoninyo mbúsí sɛ́hɛ́ moóma, a mba dómá ɛ́ŋgɛlɛsɛ bɛhɛ́, go go nco dúfie boyogóní bɛ́hɛ́ boóma bɔ́ɔbɔ bó sɛmɛgananamɔ́ go bola godɔ́ɔdɔ godɔ́ɔdɔ.»
66022007	Yésusu a amɔ́: «Ɛ́ná, ŋgúlene godɔ́ɔdɔ godɔ́ɔdɔ! Besé makɔ́nɔ́ na mɔ́ɔnyɔ a bɛ́dɛganamɔ́ dogálɔ dá tóogio dɔ́ɔdɔ dó lɔ́mɔ́ ɔ́ŋɔ́ɔlú naá kálata yɛ́ɛyɛ.»
66022008	Yɔmɔ́ɔ Sáŋa, ndɛ́ ɔ́bɔ́ɔlú, mbɛ́ɛ́ ɛ́ná buimée bɔ́ɔbɔ. Kɔ́ɔ, naá nnyimé ya go ɔ́bɔ na go ɛ́na buimée bɔ́ɔbɔ, gámɛ go gule enúu go cí naá bɛgɔ́ndɔ́ bá ɛ́ŋgɛlɛsɛ mɔ́ɔnyɔ a mbaá túfényée moóma moánɛ, caá ŋgɛ́da go mo búlugenye.
66022009	Ɛ́ŋgɛlɛsɛ go ŋgoyana a amɔ́: «Akɛ́ɛ, o do ŋaáa nɔ́ɔnɔ! Yɔmɔ́ɔ, maamɔ́ɔ na batɛ́ɔbɛnɔ, mbúsí sá Asaŋa na biimée báaba bá bɛ́dɛganamɔ́ dogálɔ dá kálata yɛ́ɛyɛ, dɛ lɛ́ olɔŋɔ naá buelí búmmue eé búmmue. Búlúgényée Asaŋa!»
66022010	Gɛ́hɛ́ go gɔnɔ ŋgoyana a amɔ́: «O do hóámá o do ɔsɛ́gɔ́ dogálɔ dá tóogio dɔ́ɔdɔ naá kálata yɛ́ɛyɛ, mammana, gɛcamɛna gá dɔ́ go bóhóogio gɛ́ ná lɛ́ mekúígíi.
66022011	Ŋgáa uŋií mobɛ́ a dúmbenye na go ŋanana bobɛ́ bɛ́hɛ́; ŋgáa mɔ́ɔnyɔ a ŋananamɔ́ moóma má biílo, ɛ ɛ́da naá busío na gobɔ́dɔ́bɔ gɛ́hɛ́. Kanɛ́ mɔ́ɔnyɔ a lɔ́mɔ́ gɛtɛ́nɛ́ɛ, ɛ ɛ́da naá busío, a ŋanana moóma má botɛ́nɛ́ɛ, gɔnɔ́, mɔ́ɔnyɔ ɔ ɔyɔmɔ́ go busío bá Asaŋa, ɛ ɛ́da naá busío, ɔ ɔyɔ go busío bá Asaŋa.»
66022012	Yésusu a amɔ́: «Ɛɛ́ɛŋ, ŋgúlene godɔ́ɔdɔ godɔ́ɔdɔ. Ŋgúlene na bɛsoɛná go go gundeninye onyɔ moánɛ aŋa a mbaá yɔgɔ́nɔ́ɔ.
66022013	Ndɛ́ Áláfa na Omɛ́ga, ba Busío na ba Mesúgudinye, mabayɛga na mesúge.»
66022014	Besé makɔ́nɔ́ na báaba bá sogamɔ́ bɛla bábɔ́. Nɔ́ɔnɔ bá ŋga bɛáa bogaaga bá go nyáa bɛsamɔ́ bá boɛ́tɛ bɔ́ɔbɔ bó fáananamɔ́ gɛɔyɔ, bá gɔnɔ báca bɛasɛ́ bá go íŋene naá tɛ́sɔnɔ.
66022015	Kanɛ́ báaba bá ŋgaá lɔbɛ́nɔ́ naá hanyɔ́ bá lɔ́mɔ́: batɔ báaba bɔ́ ɔyɔmɔ́ aŋa mbóa, basɛɔsɛ́ɔ, batɔ bá go lɛ́galɛga gɛɔyɔ gá hanyɔ́, buúníní batɔ, bagɔgɔ́gɔgɔ, na biimée báaba bá maamanamɔ́ mebelébélíe, bá gunde bá belebele.
66022016	«Yɔmɔ́ɔ, Yésusu, ndɛ́ dómáalú ɛ́ŋgɛlɛsɛ bamɛ go go nyó dúfie bɛɛnyɔ́ɔ Biimbó bá boolímínyí caá moóma mɔ́ɔmɔ mó lɛ́ mammana. Ndɛ́ naá nogɔgɔ́ ná Défidi; yɔmɔ́ɔ mɔ́ɔ ndɔ́mɔ́ gɛbonyaga gá hiotóti há ŋgúle mbála.»
66022017	Giliíli na ugiŋénú ba okɔ́dɔ go oyɛda bá amɔ́: «Úle!» Ŋgáa mɔ́ɔnyɔ ɔ ɔ́bɔnɔmɔ́ dogálɔ dɔ́ɔdɔ, o oyɛda a amɔ́: «Úle!» Ŋgáa mɔ́ɔnyɔ a lɔ́mɔ́ na inyúídi u úle, Ŋgáa mɔ́ɔnyɔ a maamanamɔ́ miimpo má gɛɔyɔ a má dáŋaba godugúnú.
66022018	Yɔmɔ́ɔ, ŋgoó oyɛ́dá boóma moánɛ daŋɛ́daŋɛ go biimée báaba bɔ́ ɔ́bɔnɔmɔ́ dogálɔ dá tóogio dɔ́ɔdɔ naá kálata yɛ́ɛyɛ caá: mɔtɔ a amɔ́ a gídene akɛ́ ŋkádɛ kɔ́ɔ, Asaŋa a ŋga mo gídéné bɛɛmba biimée bɛ́ɛbɛ bɛ́ lɔ́mɔ́ dáŋóná dáŋónáa naá kálata yɛ́ɛyɛ.
66022019	Mɔtɔ a amɔ́ u úlie boóma naá dogálɔ dá tóogio dɔ́ɔdɔ naá kálata yɛ́ɛyɛ, Asaŋa a dɛ ŋgá mo fáa bogaaga bá go nyáa bɛsamɔ́ bá boɛ́tɛ bɔ́ɔbɔ bó fáananamɔ́ gɛɔyɔ, ɛ́na akɛ́ go íŋene naá gimmúmpúu gá tɛ́sɔnɔ, mɔ́ɔmɔ mó lɔ́mɔ́ dáŋóná dáŋóná naá kálata yɛ́ɛyɛ.
66022020	Mɔ́ɔnyɔ a dúfenyemú goŋaá moóma mɔ́ɔmɔ mó lɛ́ mammana, o oya a amɔ́: «Ɛɛ́ɛŋ, ŋgúlene godɔ́ɔdɔ godɔ́ɔdɔ. Aamɛnɛ! Ŋgáa gó bɛ́ɛmba nɔ́ɔnɔ!» Úlé, Daadáa Yésusu!
66022021	Ŋgáa Daadáa Yésusu a ŋa mɔtɔ uŋkimée niibo nɛ́hɛ́.
