40001001	Noota nite Yesu Kiris, añi Dafit, añi yooŋ Aburaham nonde:
40001002	Aburaham aamo fu faaf ite Isak, Isak faaf ite Sakob, Sakob faaf ite Suda ni bakat'o,
40001003	Suda faaf ite Fares ni Sara (íñaayiin aamo fu Tamar), Fares faaf ite Esrom, Esrom faaf ite Aram,
40001004	Aram faaf ite Aminadab, Aminadab faaf ite Naason, Naason faaf ite Salmoŋ,
40001005	Salmoŋ eebuk Boos (íñaay ite Boos aamo fu Rahab), Boos faaf ite Obed (íñaay ute Obed aamo fu Rut), Obed faaf ite Seese,
40001006	Seese faaf ite Dafit áyi u. Dafit n'abuk Salomoŋ (íñaay ite Salomoŋ áseñaanie fu t'Uri),
40001007	Salomoŋ faaf ite Robowaŋ, Robowaŋ faaf ite Abiya, Abiya faaf ite Asa,
40001008	Asa faaf ite Sosafa, Sosafa faaf ite Soram, Soram faaf ite Osiyas,
40001009	Osiyas faaf ite Sowatam, Sowatam faaf ite Asaas, Asaas faaf ite Esekiyas,
40001010	Esekiyas faaf ite Manase, Manase faaf ite Amoŋ, Amoŋ faaf ite Sosiyas,
40001011	Sosiyas faaf ite Yekoniya ni bakat'o, kóyin ki kajoke ku bakate ku Israyel keeja nu boko Babilon.
40001012	Hi kajoke hu Israyel bija bu Babilon kahaban, Yekoniya n'áyeki Salasiyel, Salasiyel faaf ite Sorobabel,
40001013	Sorobabel faaf ite Abiyud, Abiyud faaf ite Eliyakim, Eliyakim faaf ite Asoor,
40001014	Asoor faaf ite Sadok, Sadok faaf ite Asiim, Asiim faaf ite Éliyud,
40001015	Éliyud faaf ite Eleyasaar, Eleyasaar faaf ite Matan, Matan faaf ite Sakob,
40001016	Sakob faaf ite Siseef eeemo u áyin ite Mari, íñaay ite Yesu ii kaane Afakana u.
40001017	Náami kaamo sumoŋu ni bakabaakiir kabaje fu huta hu t'Aburaham bija ti Dafit, sumoŋu ni bakabaakiir huta hu ti Dafit bija h'Israyel kajokee hu bija Babilon, sumoŋu ni bakabaakiir yooŋ huta hu kóŋkeyin bija h'Afakana u abukee hu.
40001018	Iye i Yesu Kiris abukee fu. Íñaayo Mari asibareesibar, asibaro huruwu hoone Siseef; bare t'asaooruto yooŋ, náami Mari asa har ti sembe site Búwejet Beenabe bu.
40001019	Siseef an ite bifeeneŋ. Ámaŋiit kásiku huruwu hite Mari asaan ésuk i. N'ayinoor aane boko kawasoor t'an ámeyiit.
40001020	Ondu ti biyinoor bondu, ake amalaka ite Atemit n'áŋaasin te o ti híyawutu abe n'aano: ---Siseef, añi Dafit, atum'á̱koleyi kasayi Mari, ábuki ti sembe site Búwejet Beenabe bu t'asee fu har hu.
40001021	O káyeki añi ahaawa, abe n'aŋ'a̱ruwo Yesu, ábuki o aja fu kafakan bakan koone tu wuhoofoor wooniin.
40001022	Iyu i bije fii fe kaanuku hirim hite Atemit h'ayiŋana u asoke hu heebaj. Aanaan:
40001023	«Arijamatan i! Ásuŋgute éemeyiit u ániine kaharat; o kabaju añi ahaawa, abe n'aŋ'aruwooree Emanuwel» (aamo fu: «Atambatun n'úne»).
40001024	Hi Siseef ániyeina hu, n'asa Mari naane amalaka ite Atemit asoko i.
40001025	Bare ámeyiito hikee anaare, bija naane áyihinee i añi ahaawa. Siseef n'awuno huruwu hite Yesu.
40002001	Yesu abukeebuk Betelehem, t'ésuk ite Súde kóyin k'Erod áyemie ku áyi u. Diŋgilis kep, n'abaj háyine kúwesina kéenuutina káasiŋ ki taanak tu tundu túnuutin, ni káreeŋin Serusalem,
40002002	abe ni kákandijen kaane: ---Ondu diin añi u eeyak u káyemi áyi ite Esuwif i, eebukee u memee? Ábuki irijukajuk káaloofiiloof koone hi kíŋaasina hu, abe n'iribin kaanuku iriisokorooro.
40002003	H'áyi u Erod ajame hu bondu, ehelo ebebut tuf, akina ni bakate ku Serusalem fe.
40002004	N'akuukan eseef ite esaraha i kareyi fe, n'émuse yite Eluwa yite Moyis, abe n'ákandijeniin diin t'Afakana u aware fu kabukiee.
40002005	Ni kaano: ---Betelehem, t'ésuk ite Súde, ábuki hirim honde h'ayiŋana ite Atambatun akiñje hu heenaan:
40002006	«Atambatun aane: abe awe Betelehem, t'ésuk ite Súde, káanukiiit awe a̱amo fu araan u ti kikinu kómbokun kite ku Súde, ábuki aseef kánuutina t'awe eeja u kahaawu Israyel bakan kúuma.»
40002007	Náami Erod eeboñ bite kúwesina ku keejukoor unooniin, abe n'ákandijeniin huta hu kaakaŋ ni káaloofiiloof ku kíŋaasina fu.
40002008	Hi kásafino hu kahaban, n'aboñiin aaniin: ---Arija Betelehem, abe n'ariŋes añi u áwariee. Af'arijuko, n'aŋ'aribin ariisokam, íñje yooŋ iija isokorooro.
40002009	H'áyi u asokiin hii ahaban, ni kaja. Náami káaloofiiloof ki kajuke ku yéeni tu boko kísitina yooŋ hágilaiin, ayak abin áami kujoŋoora liŋ n'enuuf i t'añi u aamo du, ni kisiiŋo.
40002010	Hi kajuke hu ko toko, kikawiin nu kutoof naane.
40002011	Ni kayooso t'enuuf i, abe ni kajuk añi u n'íñaayo Mari. Ni kasaaho kéejiŋgitan hágila añi u, abe ni kasokorooro. Kahaban, ni káfeŋgin kuboote kooniin, abe ni kawuno buroon beeseere: búwurus, ejuraay, ni mátiso meehunde, iŋi kaane mo miir.
40002012	Hunuut toko, h'aamo hu kaŋota, Atambatun n'asokiin ti híyawutu aaniin itim kabatuko t'Erod. Ho híkinineŋe fu ni kaŋaas bike bítim keeyeet bija t'ésuk yeeniin.
40002013	Hu kúwesina ku kayeete hu, Siseef n'ajuk amalaka ite Atambatun ti híyawutu. Amalaka u n'aano: ---A̱rito, a̱yit añi u n'íñaayo, abe n'aritey bija Esipt. Á̱riikein bo ayak abin áami eeni á̱batikein, ábuki Erod kaŋesu añi u kaanuku eeyoolo.
40002014	Siseef n'arito, eeyit añi u n'íñaayo, abe ni kaja nu huhuk hu hoho bija bu Esipt.
40002015	Ni káriikein bo ayak abin áami Erod aketa. Iyu i bondu bije fii kaanuku hirim hite Atemit, h'ayiŋana u asoke hu heebaj. Aanaan: «Iruwaruw añi úuma, eeno ánuutin Esipt.»
40002016	H'Erod ánandine hu kaanuku kúwesina ku kame fu kabuutobuut, n'átumb ayiŋat naane. N'aboñ esulaan i Betelehem nu tu músuk meeemo mu ne bo, aaniin kaja kayool biñi bu ehaawa i fe keebajoorut ku simit súsuba. Aliikaliik ti naane háyine hu kabine i kasoko hi káaloofiiloof ku kíŋaasina hu.
40002017	Náami báhamin bonde bi Seremi ayiŋana ite Atambatun abine bu asok bibaja. Aanaan:
40002018	«Kaaji kijameejam Rama, biyiy ni kasaboor. Rasel aamo ti biyiy bakañio, ámaŋiit an abuutooro, ábuki kaketa.»
40002019	H'aamo hu Erod aketa, Siseef n'ajuk, o t'ésuk ite Esipt, ake amalaka ite Atambatun ti híyawutu.
40002020	Amalaka u n'aano: ---A̱rito, a̱yit añi u n'íñaayo, abe n'aribatuko bija Israyel, ábuki kéemaŋie ku yéeni kayoolu añi u kaketa.
40002021	Siseef n'arito, eeyit añi u n'íñaayo, abe ni kabatuko bija Israyel.
40002022	Bare h'ajame hu kaanuku Ariselawus ite u Erod aamo fu hahiyu áyi ite Súde, n'ákoleyi bija t'ésuk yendu. N'aŋk'ajuk amalaka ti híyawutu eeeno atum'aja bo. Náami eeja eekin ti hike hikinu hite Gálile,
40002023	iŋi heenee Nasaret. Iyu i bije fu kaanuku man báhamin bonde b'eyiŋana yite Atambatun kasoke bu ni bibaj. Kaanaan: «Afakana u kaaniee an ite Nasaret.»
40003001	Abaj simit, Sambatiis n'abin t'eramba yite Súde, aŋ'awaare aane:
40003002	---Ariwatanooro kinij koonuun keejakut ku, ábuki Jáyi jite Atambatun júlohenno!
40003003	Saaŋ aamo fu an u i Esayi ayiŋana ite Atambatun asoke u aane: «O aamo fu an u aa ataŋk t'eramba i aŋ'aane: "Arifare bítim bu bija t'Anahaan u, árihino búhuhu beejoŋoore!"»
40003004	Saaŋ aŋ'asiimo kaawañ keerokee ni bihan bite éŋgelem. Abe n'aŋ'ayit nibaŋ eewuuj no hikeejio. Buhoofooro boone, kukus ni májiŋin.
40003005	Náami bakate ku Serusalem, nu Súde ereyi fe, nu tu músuk meeemo mu inde kaayelu kite Surdeŋ fe iŋi kaja kaŋaaboo.
40003006	Iŋi kasok tu buhooŋu bakaaku wuhoofoor wi káhine wu, abe Saaŋ n'aŋ'abosteiin ti kaayelu kiŋki kaane Surdeŋ.
40003007	Hi Saaŋ ajuke hu kaanuku Efarisiyeŋ keehooje n'Esaduseyeŋ iŋi kabin te o kaanuku eebosteiin, n'aaniin: ---Ñuroon ñondu! Aañ me aanuun fu árinooni kateyi Atambatun, makamu hunak hoone hite Kajoonan ku húlohenno?
40003008	Arinij ajakee, áriiwufoor kaanuku ariwatanooraa kinij koonuun keejakut ku.
40003009	Atum'ariene man kaanu kite: «Uni fu bakañi Aburaham» kúnooni kákinineŋ n'arifak i? Íñje isok fee n'aruun: Atambatun áyinooni káhinu bujuju bondu béeyemi biñi Aburaham!
40003010	Hineemak hu hifaraa bija kafiitu ñunukanuk ñu ti kíjiŋ ku. Nunukanuk fe neebukut miriyaay meejake, no kafiitiee, abe ni nífiitenee ti sineemak su.
40003011	Íñje, ibosteuunboste nu móhujo iŋi káwufoor kaanuku ariwatanoorawatanooro kinij koonuun. Bare ake bibin eehaŋam sembe. Ihaŋahaŋ káteti te o kaanuku íijendin sikaku soone. O kabosteuun nu Búwejet Beenabe bu, ni sineemak.
40003012	Ondu ni káwuranu ku tu sumoŋio, abe o káwaajin bajal bu n'éhaafiin i. O kanaŋu bajal boone ti níhindaa noone. Bare éhaafiin i, o kásufu yo ti sineemak séeketaariit.
40003013	Tu kunak kondu, Yesu n'ánuutin Gálile eeja ti kaayelu kite Surdeŋ. N'aja ti Saaŋ kaanuku eebostoo.
40003014	Saaŋ n'aŋes biteñeko. N'aano: ---Eeman awe a̱waram fu kaboste? N'a̱sooñ a̱bin t'íñje?
40003015	Bare Yesu n'aano: ---Wáahin iye honde. Iyu i waaware fu káhinu man b'Atambatun ákandijene bu ni bibaj. Náami Saaŋ eeene hee.
40003016	Yesu abostee ahaban kep, n'ánuutin tu móhujo mu. Náami bufor bu bihaŋa bífeŋgino bija te o. N'ajuk Búwejet bite Atambatun nu búwanein naane búnokoorum bite húleebaan, abe ni bilelan te o.
40003017	Kaaji ni kíhaminn t'etiir bufor bu keene: ---An onde aamo fu añi úuma i ímaŋie u. Te o ti hikawam hutoofe fu.
40004001	Náami Búwejet Beenabe bu ni bija ni Yesu t'eramba i kaanuku Setani eeŋeso káhinu eehoofoor.
40004002	N'ariiko kunak bakan bákasuba lám áñoofaariit; bujoñjol nu bujoko.
40004003	Setani n'atof aŋaaboo abe n'aano: ---Kane arko múniyo awe a̱amo fu Añi ite Atambatun, a̱sok bujuju bonde beehosanooro, béeyemi kumburu.
40004004	Bare Yesu n'ásafino aano: ---Busokeesok ti Míkiñjin mu kaanuku: «Búñoofoiit barebare biyino fu kákinineŋ húŋgowulan n'aroŋ, bare ni kirim ku fe k'Atambatun kaŋk'asok.»
40004005	Ahaban, Setani n'aja ne o Serusalem, hikinu heenabe hu. N'asiiŋano t'ewulen ite Enuuf ite Atambatun
40004006	abe n'aano: ---Arko múniyo awe a̱amo fu Añi ite Atambatun, a̱julan bija t'etaam; ábuki busokeesok ti Míkiñjin mu kaanuku: «Atambatun kasoku emalaka yeene keejukari, abe boko kayitii tu sumoŋiiin kaanuku humuum kuwoti itim kíbiŋan t'ejuju n'a̱nuf.»
40004007	Yesu n'ásafino aano: ---Busokeesok yooŋ ti Míkiñjin mu kaanuku: «Atum'a̱jeeŋan Atemit Atambatun úuwe.»
40004008	Setani n'asooñ aja ne o ti hike hirij heeliite-liit. N'áwufooro aduna i ereyi fe, n'ebaj i yeeemo i te yo
40004009	abe n'aano: ---Buroon bondu fe, íñje kawunii bo kane arko á̱asukaayam abe n'a̱sokorooram.
40004010	Náami Yesu eeeno: ---A̱ja Setani! Ábuki busokeesok ti Míkiñjin mu kaanuku: «Á̱sukaay Atemit Atambatun úuwe, abe n'á̱jiŋgitan hágilao, o unoono taŋ.»
40004011	Ahaban, Setani n'awaso toko eeja. Náami emalaka kabina ti Yesu abe ni katofotooro.
40004012	Hi Yesu ajame hu kaanuku Saaŋ akuleekul, n'aja Gálile.
40004013	Ariikeit Nasaret, bare n'aja akin Káfernawom, eke ésuk yeeemo ti kaakaŋa han hite Gálile, t'etaam ite Sabulon ni Neftali.
40004014	Iyu i bije fii kaanuku hirim honde h'Esayi ayiŋana ite Atambatun abine hu asok ni hibaj. Aanaan:
40004015	«Etaam ite Sabulon, n'etaam ite Neftali, inde han hu, ni kane a̱kan kaayelu kite Surdeŋ, Gálile, ésuk ite keenooto ku Esuwif!
40004016	Bokondu kéeyemie ku t'ébaani kajukajuk meejaaŋe wililil! Abe kéekinaanie ku t'ésuk yéebaanie i yite eket i, meejaaŋe mu míŋaasino!»
40004017	Áfiitin tu kóŋkeyin ni Yesu ajabe fu kawaare, aŋ'aane ésuk i: ---Ariwatanooro kinij koonuun keejakut ku, ábuki Jáyi jite Atambatun júlohenno!
40004018	Yesu áyemia ti bija bu ti katafa kite han hite Gálile, n'ajuk embaala bákasuba, Simoŋ (ii kaane Piyeer) n'at'o Andere ti káfiiten embaalu ti han hu.
40004019	N'aaniin: ---Áririboorin n'íñje, abe n'iŋ'íhinuun áriiyemi embaala kúŋgowulan.
40004020	Toko-toko yooŋ, ni kawasan simbaalu sooniin keeriboor ne o.
40004021	Katofa diŋgilis, n'ajuk Saakiin n'at'o Saaŋ, biñi bite Sebede, boko tu busoona booniin ni faafiin Sebede ti kajokoor simbaalu sooniin. N'aruwiin.
40004022	Toko-toko yooŋ, ni kawas faafiin nu busoona bu keeriboor ne o.
40004023	Yesu n'añaahoor Gálile ereyi fe, aŋ'aliiken ésuk i ti ñáalawum ñu, n'awaare Hirim Heetoofe hu hite Jáyi jite Atambatun, abe n'aritan ésomuta i, bakate wúsomut wánowan, ni kéetime ku fe.
40004024	Huruwu hoone ni hijamo t'ésuk ite Siri fe, abe ésuk i n'iŋi kabino ni bakan bakate wúsomut wánowan, ni keeemo ku ti sílaam su: butum ki sirab sujoke ku, kiŋki kaney, ni kéetime ku. Abe Yesu n'aŋ'aritaniin kareyi fe.
40004025	Bakan keehooje-hooj n'iŋi kanabano, kéenuutina Gálile, Serusalem, Súde, ni bimbi kaane Kikinu Sumoŋu, ni kane a̱kan kaayelu kite Surdeŋ.
40005001	Yesu ajuka hahooja hondu fe, n'asiro ti hirij hu, abe n'ariiko. Eriboora yeene ni katof kaŋaaboo.
40005002	N'áyemi ti kaliiken ésuk i kareyi fe.
40005003	Yesu n'aaniin: ---Atoof ti kéemeyie ku kaanuku kasawulasawulo Atambatun, ábuki Jáyi joone jooniin ju!
40005004	Atoof ti keeemo ku ti biyiy bu, ábuki Atambatun kabuutooriin!
40005005	Atoof ti kéeneenie ku, ábuki Atambatun kawuniiin etaam i kéekini yo!
40005006	Atoof ti kéemaŋie ku káhabanein káhinu b'Atambatun ámaŋie bu, ábuki akina kawuniiin bo kafaman!
40005007	Atoof ti kiŋki kayubiyen bakaaku, ábuki Atambatun kayubiyeniin yooŋ!
40005008	Atoof ti bakate ñúwejet ñeekuure ñu, ábuki boko kajuku Atambatun!
40005009	Atoof ti kiŋki kaŋes káhinu ésuk i keebukan, ábuki Atambatun kajokiiin naane bakañio!
40005010	Atoof ti kéehihinooree ku aŋarkeyi naane káhinahin naane Atambatun ámaŋie i, ábuki Jáyi joone jooniin ju!
40005011	«Atoof t'aruun kane ésuk i kálafatinuun, káhihinooruun, abe n'iŋi kajuus keesok t'aruun beejakut uŋu húuma hu.
40005012	Kikawuun kutoof dómbokun, ábuki hisiibanu hómbokun hondu ti kanahanuun t'etiir. Múniyo iyu yooŋ e ésuk i káhihinoore fu eyiŋana yite Atambatun kéegilanuun ku.
40005013	---Aruun ariemo fu misis mu tu kúŋgowulan ku. Misis ifi mija ayak abin áami míneenia, iŋkut mijam, buŋ bu muwaree fu káhinu meesooñ meejam? It'iŋki mijak bija tu doon fe. Mo káfiitenee, ésuk i eŋ'ebin ekak te mo.
40005014	«Aruun ariemo fu meejaaŋe mu tu kúŋgowulan ku. Hikinu heenutee t'etiir hirij hiyinaat kánuusiee.
40005015	Naane yooŋ ejaaŋana: an árifaariit ejaaŋana, abe n'árut yo n'ésiwo, bare aŋ'ánind yo ti kaasooru ku kaanuku yeejaaŋan keeemo ku t'enuuf i fe.
40005016	Iyu yooŋ i meejaaŋe moonuun muware fu kajaaŋan ésuk i, kaanuku man ni kajuk meejake mamm'árihin, abe ni kasokoroor Faafuun eeemo u t'etiir.
40005017	---Atum'ariene man íñje ibine kanuutan naane Eluwa yite Moyis esoke i, ni báhamin bite eyiŋana yite Atambatun. Ibinut kanuutan bo, bare kaanuku beesokee bu fe ni bibaj.
40005018	Iisokuun bifeeneŋ bu: naane bufor bu biyak i bifiyo fe n'etaam i, núhuunu neehaŋe nu káteti fe ti beekiñjee bu ti kaawiit kite Eluwa i utu nútowuto hikee-kee, ayak abin áami yooŋ beesokee bu te yo fe bibaja.
40005019	Iŋ'ite ho aamo fu an af'awas hutoof yooŋ eluwa yeehaŋe i káteti fe, abe n'aŋ'aliiken bakaaku kéehin naane akina, o káyemi araan u ti Jáyi jite Atambatun. Bare an éejeŋgine eluwa i, abe n'aŋ'aliiken bakaaku kéehin naane akina, o káyemi an ómbokun ti Jáyi jite Atambatun.
40005020	Íñje isok fee n'aruun: afut'aŋ'árihin naane Atambatun ámaŋie i arihaŋ Efarisiyeŋ i n'émuse yite Eluwa yite Moyis, at'ariyooso hikee ti Jáyi joone.
40005021	---Arijamajam kaanuku bonde busokee fu sifaaf úne: «Atum'a̱yool húŋgowulan; an af'ayool húŋgowulan, n'aŋ'ajoonanee.»
40005022	Íñje bare eenuun: an fe eeyiŋate t'áwiyo, o kajoonanee. An af'aane áwiyo: «A̱yakut hikaw!», n'aŋ'ajee ne o ti sifaaf site ejoonana i. An n'aane áwiyo: «Esoŋ yendu!», n'aŋ'áfiitenee sambuun.
40005023	Náami af'a̱ja t'Enuuf ite Atambatun kaanuku á̱ahin kaasarah t'ataabul u tundu wúhinee, abe n'á̱baŋino kaanuku áwiyi ayiŋatayiŋat t'awe,
40005024	a̱naŋ doon d'a̱ja du kasarah hágila ataabul u, abe n'a̱ja ariijab aribukan aruun n'áwiyi; a̱haban, n'aŋ'a̱batuko a̱aja á̱hin kaasarah kúuwe.
40005025	«An af'aane eeja n'awe keejoonanuun, a̱moken ariijamoor aruun ti bítim bu. Káhinaate ii, an u n'aŋ'ásiki aja asaan ajoonana u, ajoonana u n'ásiki asaan esulaan i, abe n'aŋ'a̱kulee.
40005026	Abe íñje isok fee n'awe: at'á̱nuutin hikee t'ekulu i, a̱jendan kajaamu bija t'érirem eraan i tej.
40005027	---Arijamajam kaanuku bonde busokee fu: «Atum'a̱ŋot n'an ariseñeit.»
40005028	Íñje bare eenuun: an af'aŋolool anaare, áhina kaahoofoor, ábuki aheeka eeŋot ne o tu búwejeto.
40005029	Arko díkini daatos du ifi díkinineŋ n'a̱ney ti kaahoofoor, a̱nuutan do, abe n'á̱fiiten do akambee. Ahaŋ kajaku doon difeeneŋ nu dútowuto t'awe, bala á̱fiitenee enii ereyi fe sambuun.
40005030	Arko emoŋii yaatos i ef'ékinineŋ n'a̱ney ti kaahoofoor, a̱faran yo, abe n'á̱fiiten yo akambee. Ahaŋ kajaku doon difeeneŋ nu dútowuto t'awe, bala enii ereyi fe eja sambuun.
40005031	---Busokeesok yooŋ kaanuku: «An af'ahoor anaar'o, awarowar kakiñju kaawiit kite káwufoor kaanuku karoŋut.»
40005032	Íñje bare eenuun: an af'ahoor anaar'o t'ajokutee n'ániine, atiŋgo ti kaahoofoor kane arko eeseño t'ake. Abe an af'asa anaare eehooree, áhina yooŋ kaahoofoor.
40005033	---Arijamajam yooŋ kaanuku bonde busokee fu sifaaf úne: «Af'a̱waat, atum'a̱jeeŋoor, bare á̱hin doon d'a̱waate du hágila Atemit a̱ane awe káhinu do.»
40005034	Íñje bare eenuun: af'ariene aruun káhinu dike doon, atum'ariwaat hikee. Atum'ariene: «Iwaati bufor bu», ábuki Atambatun ondu bo ti híyiaate.
40005035	Atum'ariene: «Iwaati etaam i», ábuki báakakum boone. Atum'ariene: «Iwaati Serusalem», ábuki hikinu hite Áyi u ómbokun u.
40005036	Atum'a̱ane yooŋ: «Iwaati hikawam», ábuki a̱yinaat káhinu kaawani kifeeneŋ keefañj man yooŋ kéebaani.
40005037	A̱ane kep «hee» kane arko hee, «aaa» kane arko aaa. B'a̱yak bu kasoku fe á̱wutiyen, ti Setani tu búnuutina.
40005038	---Arijamajam kaanuku bonde busokee fu: «An af'ábuji díkin, doone du yooŋ duwareewar kábuju; abe an n'ábuji káaŋiiŋ, koone ku yooŋ kuwareewar kábuju.»
40005039	Íñje bare eenuun: an af'áhinuun beejakut, atum'arinukan. An af'ámiñi ti kaarofaŋ kaatos ku, a̱waso yooŋ éemiñi ti kaamay ku.
40005040	An af'akalamei kaanuku éesik kájufa kúuwe, a̱waso yooŋ éesik éfartuus íiwe.
40005041	Abe asulaan af'asejani aniŋee, eenoŋkoorani a̱aja simeetar seereeŋe éñjune, a̱ja seereeŋe súñjune súsuba.
40005042	An eelawi dike doon, a̱wuno; abe an n'aani a̱maageno doon, atum'a̱teñeko.
40005043	---Arijamajam kaanuku bonde busokee fu: «A̱warawar kámaŋi áwiyi húŋgowulan, abe n'a̱huuf anatoora úuwe.»
40005044	Íñje bare eenuun: árimaŋi enatoora yeenuun, abe n'arilaw bija ti kiŋki káhihinooruun.
40005045	Iyu, n'aŋ'áriwufoor kaanuku aruun ariemo fu biñi bite Faafuun eeemo u t'etiir. Ábuki aŋ'áhin taanak toone téerumin ti keejake ku ni ti kéenafute ku, n'áhin yooŋ etiir i yéenubin ti kiŋki kanij ajakee ni kéenijaariit ku.
40005046	Af'árimaŋi bakan kéemaŋiuun ku barebare, hiin hisiibanu h'arija fu kabaju t'Atambatun? Humuum esaa yite búhal bu, iyu ifi káhin!
40005047	Arko ebuke yeenuun barebare k'af'arisaaf, aŋ'ariene árihinahin doon dómbokun? Humuum kéemeyiit ku Atambatun, iyu ifi káhin!
40005048	Faafuun eeemo u t'etiir aŋ'akuur but; aruun yooŋ áriyemi naane akina.
40006001	---Bamb'árihin bite ti bítim bite Atambatun, áriwasiyoor ti káhinu kite te bo tu buhooŋu ésuk i kaanuku keejukuun. Af'aŋ'árihin bo hágilaiin, at'aribaj hisiibanu ti Faafuun eeemo u t'etiir.
40006002	«Af'á̱yemi ti kasarah an eebajut, atum'a̱heñjoor ésuk i kéeheelini, naane ñatuuk ñu ii káhin ti ñáalawum ñite ñ'úne, nu tu búhuhu bu. Iŋi káhin iyu kaanuku ésuk i keesokorooriin. Iisokuun bifeeneŋ bu: kaheeka keebaj hisiibanu hooniin.
40006003	Bare awe af'á̱yemi ti kasarah keebajut ku, emoŋii yaamay i etum'émeyi doon d'emoŋii yaatos i eemo du ti káhinu,
40006004	man kawunu kondu ni kíyemi kawunu kéenuusee. Abe Faafi aa ajuk bamb'á̱hin béenuusee bu n'aŋ'asiibani.
40006005	---Af'áriyemi ti kalawu, atum'aŋ'árihin naane ñatuuk ñu. Iŋi kámaŋi bisiiŋo keelaw ti ñáalawum ñite ñ'úne, man yooŋ ti sifiñjan su, t'ésuk i eyino kajukiiin. Iisokuun bifeeneŋ bu: kaheeka keebaj hisiibanu hooniin.
40006006	Bare awe af'á̱maŋi kalawu, a̱yooso t'eŋotu íiwe, a̱feŋk karuŋ ku, abe n'a̱law Faafi eeemo u toko t'ánuusee du. Abe Faafi aa ajuk bamb'á̱hin béenuusee bu n'aŋ'asiibani.
40006007	«Af'áriyemi ti kalawu, atum'arisok kirim keehooje keeñunut naane kéemeyiit ku Atambatun. Iŋi kaane man akina kájeŋginiin ábuki káhaminahamin afiyee.
40006008	Atum'ariliikool nu boko, ábuki t'arilawoorut yooŋ, Atambatun ámeyia esawula yeenuun.
40006009	Iye a ariware fu kalawu: "Faaf uni eeemo u t'etiir, á̱hin ésuk i kéemeyi kaanuku awe a̱amo fu Atambatun eenabe u;
40006010	á̱hin Jáyi júuwe jeebin; á̱hin b'á̱maŋie bu beebaj t'etaam ye naane bibaje i t'etiir.
40006011	A̱wun uni húnakonak fe buñoofo b'irisawulee bu.
40006012	A̱boŋket uni wuhoofoor w'írihine wu, naane ii iriboŋket yooŋ kiŋki kahoofoor uni.
40006013	Abe atum'a̱was uni iriiñakee ti kaahoofoor, bare a̱ram uni ti Setani."
40006014	«Af'ariboŋket ésuk i kane kahoofooruun, Faafuun eeemo u t'etiir kaboŋketuun yooŋ.
40006015	Bare afut'aŋ'ariboŋket ésuk i kane kahoofooruun, Faafuun at'aboŋketuun yooŋ wuhoofoor woonuun.
40006016	---Af'ariwoor, atum'áritaañian ñuhooŋuuun naane ñatuuk ñu. Iŋi kákojian ñuhooŋiiin, kéewufoor ésuk i kaanuku bokondu ti baawoor. Iisokuun bifeeneŋ bu: kaheeka keebaj hisiibanu hooniin.
40006017	Bare awe af'a̱woor, á̱buyino, abe n'a̱feñe hikawi,
40006018	an atum'abin ámeyi kaanuku aw'ondu ti baawoor, kane arko taŋ Atambatun Faafi eeemo u toko t'ánuusee du. Abe Faafi aa ajuk bamb'á̱hin béenuusee bu n'aŋ'asiibani.
40006019	---Atum'arikuukan ebaj t'etaam ye, t'aamo du busobit bu uŋu búbuj, n'esem, abe búkuw bu iŋi káfuw kiñaan ku kéekuwat.
40006020	Ho húkoyie n'arikuukan ebaj t'etiir, t'aamo du busobit bu biyinaat kábuju, ésemaariit yooŋ, abe búkuw bu kayinaat káfuwu kiñaan ku kéekuwat.
40006021	Ábuki t'ebaj íiwe eemo du, toko yooŋ t'ehel íiwe eja fu káyemi.
40006022	---Díkin aamo fu ejaaŋana yite eni i. Arko ñíkini ñijakajak, enii ereyi fe n'eŋ'éyemi ti meejaaŋe.
40006023	Bare arko ñíkini ñijakut, enii ereyi fe n'eŋ'éyemi t'ébaani. Arko meejaaŋe munooto t'awe, t'áami ébaani barebare, efin eyak buŋ kahahu ébaani!
40006024	---Abajut an éeyinie kájeŋgin kunahaan bákasuba y'afeeneŋ. O kahaŋu kámaŋi ake, o yooŋ kahaŋu kájeŋgin ake. Ariyinaat kajoku t'Atambatun, abe n'arijok yooŋ ti sírirem.
40006025	---Iŋ'ite ho h'eenuun fu: atum'ariyinoor uŋu buroŋ bu ni siniuun. Atum'ariyinoor uŋu doon d'ariware du buñoofo nu búhujo, nu wañ w'ariware wu bisiimo. Buroŋ bu biliikutee nu buñoofo bu, eni i yooŋ eliikutee nu wañ wu, bare me?
40006026	Arijuk bilele bu: búyoosenaariit, búhotukanaariit, bínaŋaariit yooŋ ti ñíhindaa doon dite buhoofooro. Bare Faafuun eeemo u t'etiir aŋ'ákuuman bo! Ariliikeeliik ne bo?
40006027	Aañ t'aruun ayino fu, naane aŋ'ayak kayinoor iŋ'ite te bo fe, káwutiyen ti diŋgiŋgilis kunak koone kite buroŋ bu?
40006028	«Náami iŋi naŋ n'af'ariyinoor iŋi wañ w'ariware wu bisiimo? Arijondoman ti naane kibandaroofa ku uu kúlooñin: kúrokaariit, kíkiikaariit yooŋ wañ.
40006029	Bare íñje isok fee n'aruun: humuum hite áyi u Salomoŋ, n'ebaj yeene yómbokun i fe, ámusut bisiimo áwari areeŋ hifeeneŋ ti kibandaroofa ku.
40006030	Atambatun af'asiim ii úmiye mahos meeemo mu ti kitaaŋaat ku, abe kuwaatu mo kásufiee. Buŋ b'atuf'asiimuun ahaŋ diyu ariike, aruun kumuumuun? Háayee, káyilen koonuun kítetia teereŋ!
40006031	Náami ariraan biyinoor bu uŋu buñoofo boonuun, nu búhujo boonuun, nu wañ w'ariware wu bisiimo.
40006032	Ábuki kéemeyiit ku Atambatun ifi kaŋes buroon bondu bireyi fe. Bare aruun aribajabaj Faaf eeemo t'etiir, éemeyie kaanuku arisawulasawulo bo.
40006033	Arijab ariŋes Jáyi jite Atambatun ni b'ákandijene bu, abe n'aŋ'awunuun buroon bondu fe áriiwutiyen.
40006034	Náami atum'ariyinoor iŋ'ite hu kuwaatu. Kuwaatu enoŋk yeeyinoor iŋ'ite te yo. Hunak fe ni bakola bite te ho.
40007001	---Atum'arijoonan an, kaanuku man Atambatun yooŋ atum'abin ajoonanuun.
40007002	Ábuki fu ti naane aa arijoonan bakaaku t'Atambatun aja fu kaliiku eejoonanuun.
40007003	Buŋ b'a̱yino fu kajuku kaahos keeemo ku ti díkin dite atii, abe a̱finut a̱juk egol yeeemo i tu dúuwe du?
40007004	Buŋ b'a̱yino fu kaanio: «A̱bin iinuutani kaahos kondu keeemo ku ti díkini», abe bare egol eemo fu tu dúuwe du?
40007005	Batuuk bondu! A̱jab tíme a̱nuutan egol yeeemo i ti díkini, n'aŋ'a̱tik á̱yini kajuku áwariee a̱anuutano kaahos keeemo ku tu doone du.
40007006	«Atum'ariwun búkuruk bu buroon beenabe bu. Af'árihin ii, n'iŋi bijendan búwetekeina boonuun beetakouun. Atum'árifiiten búwurus boonuun tu bufuruka bu. Af'árihin ii, n'iŋi bijendan kakakaroor bo.
40007007	---Arilaw, n'aŋ'ariwunee; ariŋes, n'aŋ'aribaj; arikoŋkoŋan, n'aŋ'árifeŋginee.
40007008	Ábuki an fe eelawe, aŋ'awunee; an eeŋese, aŋ'abaj; abe an eekoŋkoŋane, aŋ'áfeŋginee.
40007009	Aañ t'aruun aja fu kawunu añio ejuju kane alawo humburu?
40007010	Man yooŋ kane alawo asaan, n'awuno fíya doon dúbuunaay?
40007011	Naane árijakaatie i fe, árimoomi kawunu bakañuuun buroon beejake. Náami buŋ bi Faafuun eeemo u t'etiir atuf'áhin ahaŋ diyu ariike, eewun buroon beejake kiŋki kalawo bo?
40007012	«Árihin bakaaku buroon b'árimaŋie bu káhin bija t'aruun. Bondu b'Eluwa yite Moyis ékandijene fu, bija wuwiit wute eyiŋana yite Atambatun fe.
40007013	---Ariŋaas ti karuŋ keeyiite ku! Ábuki karuŋ kite bútowuto bu hiraanu kiŋabaŋab, éhuhu yeeje i bo yooŋ ejaaŋajaaŋ, abe kiŋki kaŋaas toko kahoojahooj.
40007014	Bare karuŋ kite buroŋ béehabanaariit bu kiyiitayiit, éhuhu yeeje i bo yooŋ érimarim, abe kiŋki kajuk yo kahoojut.
40007015	---Arinaŋ kikawuun ti kiŋki kajuus kaane boko kaamo eyiŋana yite Atambatun. Iŋi káneenianooro naane bimetek, bare tu ñúwejet ñooniin, bindaafaan béefetie bi kaamo fu.
40007016	Aruun kakeetaniin ti máhinar mooniin. An átujaariit bihemb ti ñisisa, man yooŋ kimaŋgara ti ñisejend.
40007017	Nunukanuk neejake aŋ'abuk miriyaay meejake, bare nunukanuk neejakut aŋ'abuk miriyaay meejakut.
40007018	Nunukanuk neejake ayinaat kabuku miriyaay meejakut, abe nunukanuk neejakut ayinaat kabuku miriyaay meejake.
40007019	Nunukanuk fe neebukut miriyaay meejake, no kafiitiee, abe ni nífiitenee ti sineemak su.
40007020	Náami ti máhinar mooniin t'arija fu kakeetan ejuusa yendu.
40007021	---Káanukiiit huruw fe eeenam: «Anahaan u, Anahaan u», aja fu buyooso ti Jáyi jite Atambatun, kane arko taŋ an éehine buroon bi Faafam eeemo u t'etiir ámaŋie bu.
40007022	Hunak hite Kajoonan ku, keehooje kaaniam: «Anahaan u, héyi? Eeman tu huruwu húuwe t'iriyiŋane fu hirim hite Atambatun, n'írikutoor ne ho sirab, ne ho yooŋ n'írihine fu buroon beehooje beehaŋe ésuk i kikaw, bare me?»
40007023	Náami n'iŋ'ijoŋoor nu boko eeeniin: «Ímusutuun kámeyi hikee. Arikambam, aruun kaŋk'árihin wuhoofoor!»
40007024	---Náami an fe eejame báhamin bonde b'isoke bee, abe n'áhin naane isoke i bo, aliikeeliik naane an éewasie, eenute enuuf yeene t'elaaliñj.
40007025	Etiir i n'énubin, móhujo mite ejolob i ni míreeŋin yo, abe eyam i n'etib ni sembe t'enuuf yendu. Bare eneyut, ábuki esiiŋaneesiiŋan t'elaaliñj.
40007026	Abe an fe eejame bonde b'isoke bee, abe áhinut naane isoke i bo, aliikeeliik n'an eesoŋotee, eenute enuuf yeene ti baaliisiw.
40007027	Etiir i n'énubin, móhujo mite ejolob i ni míreeŋin yo, eyam i n'etib ni sembe t'enuuf yendu. Abe n'eney: étumb ébujarooro fe.
40007028	Hi Yesu átibane hu, kéeyemie ku toko kareyi fe ni kajahale ti maliikenar moone mite bítim bu.
40007029	Ábuki aliikenutiin naane émuse yeeniin bakate Eluwa yite Moyis, bare aŋ'aliikeniin ayan faŋ.
40008001	Hi Yesu áwaneina hu ti hirij hu, bakan keehooje-hooj ni kanabano.
40008002	Náami ake ániine eebaje yafot n'átofin áŋaabeino. N'asaaho éejiŋgitan hágilao abe n'aane: ---Ámuse u, af'á̱maŋi, á̱nooniam káhinu íikoyi.
40008003	Yesu n'araaw emoŋio, eegoro abe n'aane: ---Ímaŋamaŋi fu, á̱koyi! Toko-toko yooŋ, náami ániine u akuura but ti yafot i.
40008004	Abe Yesu n'aano: ---A̱jamatan jak! Atum'a̱sok bo an fe, bare a̱ja t'asaraha u á̱awufooro naane a̱amo i, abe n'á̱hin kaasarah ki Moyis asoke ku, beekuur ésuk i fe kaanuku á̱koyia.
40008005	Yesu áyemia ti bija buyooso Káfernawom, ake t'eseef ite esulaan i bakate ku Rom n'abin kéefimboor, abe n'áwasiyano
40008006	aano: ---Ámuse u, ásukateen úuma ondu t'enuuf ásomutasomut. Ayinaat birito, abe ákooki sílaam sómbokun.
40008007	Yesu n'aano: ---Waaja, iija iritano.
40008008	Bare aseef ite esulaan i n'aano: ---Ámuse u, inooto ni bakan k'a̱ware ku buyooso tu sunuuf sooniin. Bare waasi, a̱sok hirim hifeeneŋ taŋ, abe ásukateen úuma n'aŋ'ákoyi.
40008009	Íñje humuumam ibajabaj bakan kéegilanam, iŋ'ijam tu boko, abe abajeebaj yooŋ esulaan k'ígilane, t'íñje t'ifi kajam. Iŋ'eene an onde aja, n'aŋ'aja; n'eene áwiyo abin, n'aŋ'abin; abe n'eene ásukateen úuma áhin doon donde, n'aŋ'áhin do.
40008010	Hi Yesu ajame hu kirim kondu, hikawo nu hutoof naane. N'aane keesao ku ti hiñaawu: ---Iisokuun bifeeneŋ bu: ti bakate ku Israyel fe, ímusut kajuku an eebaje káyilen naane konde.
40008011	Abe íñje isok fee n'aruun: bakan keehooje kánuutina tánotan fe t'etaam ye, abe boko buñoofo t'afeeneŋ n'Aburaham, n'Isak, ni Sakob ti Jáyi jite Atambatun.
40008012	Bare keeware ku yéeni káyemi bo káfiitenee tíyaŋ t'ébaani i; boko kayiyu toko, abe ni katakooro wuŋaan iŋi kayiŋat taŋ.
40008013	Ahaban, n'aane aseef ite esulaan i: ---A̱yeet, yala b'á̱yilene bii, n'a̱baj bo. Ásukateen u n'ákoyi yooŋ t'ewahatu yendu.
40008014	Yesu n'aja t'enuuf ite Piyeer. N'aŋaabo íñaay ite anaare Piyeer t'ahurusee, bitiba bu te o.
40008015	N'agoro t'emoŋu, bitiba bu yooŋ ni biraan. Anaare u n'arito, abe n'áyemio ti katofotoor.
40008016	H'aamo hu tinendana, ésuk i ni kabino ni bakan keehooje ki sirab sujoke. Ni hirim hoone n'ákutoore fu sirab su, abe n'aritan kéesomute ku fe.
40008017	Iyu i bije fii kaanuku hirim honde h'Esayi ayiŋana ite Atambatun abine hu asok ni hibaj. Aanaan: «Ásikasik te o kátimu kite k'úne, abe n'asejo wúsomut wute w'úne.»
40008018	Yesu ajuka naane hahooja hu húkuuto i, n'aane eriboora yeene: ---Úsik busoona núukan nera.
40008019	Ake t'émuse yite Eluwa yite Moyis n'átofin abe n'aano: ---Ámuse u, íñje káseini ti hiñaawu t'a̱yak fe bija.
40008020	Yesu n'aano: ---Búlutoon bu bibajabaj wuyeen, bilele bu yooŋ bibajabaj búwuulu. Bare Añi ute Húŋgowulan hu abajut tiŋ t'ayino buhuruso eeyihan enio.
40008021	Ake t'eriboora yeene n'aano: ---Ámuse u, a̱wunam bonde: iija, iijab ihok faafam.
40008022	Yesu n'aano: ---Á̱seinam ti hiñaawu a̱awas keekete ku keehok bakan kooniin keekete ku.
40008023	Yesu n'ájufo tu busoona bu, eriboora yeene ni kájufo yooŋ.
40008024	Kaja kajuku, náami eyam yómbokun étibino toko ti han hu. Kúsuw ku iŋi kirito, ni kiney tu busoona bu. Yesu t'aŋote.
40008025	Eriboora i ni kátofin kéeniyaro abe ni kaano: ---Anahaan u, a̱ram uni! Úne fu kaketu!
40008026	Yesu n'aaniin: ---Iŋi naŋ n'árikoleyie fu? Káyilen koonuun kítetia teereŋ! Náami eerito, abe n'akamoor t'eyam i ni ti han hu. N'asooñ akoowanee kem.
40008027	Kareyi fe ni kajahale, abe n'iŋi kaane: ---An buŋ me ondu? Humuum eyam i ejama te o, bija yooŋ han hu fe!
40008028	H'aamo hu Yesu akana han hu, ondu tu músuk mite Egadareniyeŋ i, háyine bákasuba keebaje sirab ni kánuutin tu búlum bu keebin kéefimboor. Iŋi kátumb káfeti naane, ésuk i kasooñen kákañenaariit kaŋaasu ti bítim bondu.
40008029	Náami keetaŋk t'etiir kaane: ---Añi ite Atambatun, kame baŋka úne? Káhihinoor uni k'a̱bine fu t'ewahatu i ereeŋoorut?
40008030	Náami abajeebaj naane iya kaahaaw kómbokun kite bufuruka tu buhoofooro.
40008031	Sirab su nu súwasiyan Yesu seeno: ---Makamu awe kákutoor uni, waasi, kame a̱was uni iriiyooso ti kaahaaw kite bufuruka bondu.
40008032	Yesu n'aane so hee, sija. Nu súnuutin ti háyine hu, abe nu suyooso tu bufuruka bu. Toko-toko yooŋ, kaahaaw ku kireyi fe ni kíteyin huta hu ti hirij hu kija kútuuso ti han hu. Bufuruka bu nu bumoj bireyi fe.
40008033	Kéeyemie ku ti jíhaaw ju ni katey. Ni kaja ti hikinu hu, abe n'iŋi kakam beebaje bu, bija yooŋ bite háyine hu keebaje ku yéeni sirab su.
40008034	Náami bakate hikinu hu fe keenaban Yesu. Hi kajuko hu, ni káwasiyano kaano waasi, anuut t'ésuk yeeniin.
40009001	Yesu n'ájufo tu busoona bu eesooñ éekanin bibin t'ésuk yeeniin.
40009002	Bakaake ni kabino n'ake ániine eeyinaat bija, eehurusee ti kabaŋ. Hi Yesu ajuke hu káyilen kooniin, n'aane ániine eeyinaat u bija: ---Óom, a̱jok alitee. Wuhoofoor wúuwe wuboŋketee.
40009003	Náami bakaake t'émuse yite Eluwa yite Moyis n'iŋi kaanoor toko: ---Áyin ondu fu ondu ti kálafatin Atambatun!
40009004	Yesu n'ámeyi kaayinoor kooniin. N'aaniin: ---Iŋi naŋ n'aribaje fu biyinoor bondu beejakut bii ti siheluun?
40009005	Kame naŋ nihaŋe fu katoofu kasoku tu bonde? Kaanu kite: «Wuhoofoor wúuwe wuboŋketee», man yooŋ: «A̱rito a̱aja»?
40009006	Bare íñje káwufooruun kaanuku Añi ute Húŋgowulan hu ákooki t'etaam ye sembe site kaboŋket wuhoofoor. Náami eeene ániine eeyinaat u bija: ---A̱rito, abe n'a̱yit kabaŋ kúuwe a̱ayeet!
40009007	Ániine u n'arito abe n'ayeet.
40009008	Hi hahooja hu hujuke hu bondu, ni kákoleyi kareyi fe. N'iŋi kasokoroor Atambatun naane awune i kúŋgowulan ku sembe sondu.
40009009	Yesu n'anuut toko eeja. O ti bija bu, n'ajuk ake ániine huruwu hoone Májiye t'ariikee tand'arok t'ásukut u tindi kajaam búhal bu. N'aano: ---Á̱seinam ti hiñaawu! Májiye n'arito eesao ti hiñaawu.
40009010	Yesu n'áyemi tu buñoofo t'enuuf ti Májiye. Keehooje ti kiŋki kasa búhal bu, ni bísambaŋ bu ni kabin keeñoofo ne o, n'eriboora yeene.
40009011	Efarisiyeŋ i kajuka bondu, ni kaane eriboora yeene: ---Iŋi naŋ n'ámuse oonuun añoofo fu t'afeeneŋ n'esaa yite búhal bu, ni bísambaŋ bu?
40009012	Yesu n'ajam. N'ásafiniin aaniin: ---Bakan keeemo káasuumaayiin kasawuleit asontena. Kéesomute ku kasawuloo fu.
40009013	Ariliiken kámeyi bonde b'Atambatun asoke bu ti Míkiñjin mu. Aanaan: «Arijak ti bakaaku; bondu b'ímaŋie fu, bare wusarah wíiit.» Ábuki ibinut karuwu bakan keejoŋoore ku, bare bísambaŋ bu.
40009014	Náami eriboora yite Sambatiis ni kabin ti Yesu abe ni kaano: ---Buŋ b'aamo fu uni iŋ'iriwoor, Efarisiyeŋ i yooŋ, abe bare eriboora íiwe káwooraariit?
40009015	Yesu n'aaniin: ---Bakan keeje kamaatu biseño kánooni fíya kátaañian, an eeemo u ti bisayi bu o toko nu boko? Aaa fu! Bare bibin birko, an eeemo u ti bisayi bu karamiee tu sumoŋiiin. Kóŋkeyin n'iŋi kawoor.
40009016	«An ákiikaariit eres éyeni ti kaawañ keehaane, ábuki eres éyeni i n'eŋ'ébuj kaawañ kihaan ku, abe n'iŋi kihaŋ bijeho.
40009017	An yooŋ áyunanaariit bunuk bíyeni ti bikeen beehaane. Af'áhin ii, sikeen su buwelejo, abe bunuk bu búyuuso. N'aŋ'áami sikeen su súbujaa. Aaa! Bunuk bíyeni uŋu búyunanee ti bikeen bíyeni: doon fe man dúbujo.»
40009018	Yesu ondu ti kasoku kooniin báhamin bondu, ake t'eseef ite Esuwif i n'ahaŋ áreeŋin. N'asaaho éejiŋgitan hágila Yesu abe n'aano: ---Ásuŋgute úuma aketa memememee; bare a̱bin á̱asit sumoŋii te o, abe n'aŋ'aroŋ.
40009019	Yesu n'arito, abe ni kasao ti hiñaawu, akina n'eriboora yeene.
40009020	Ake anaare ámoomi toko, emito yendu sumoŋu nu súsuba aŋ'ahalan dómbokun. N'aane ni hikawo: «If'íyini kagoru wañ wute Yesu kep, íñje kákoyi.» Náami eetof inde hiñaawio, abe n'agor balis bite wañ woone.
40009022	Yesu n'aweteko, n'ajuko abe n'aane: ---Waay, a̱jok alitee! Káyilen kúuwe kíkinineŋa n'á̱koyi. T'ewahatu yendu yooŋ anaare u n'ákoyi.
40009023	Hi Yesu areeŋe hu t'enuuf ite aseef u, n'ajuk esoka yite ti kiñjeŋ ku káafarein bija ehok, hahooja hu ti kalolobool.
40009024	N'aane: ---Arinuut, ábuki ásuŋgute u aketut, am aŋote barebare. Ésuk i n'ésuwo.
40009025	H'aamo hu kanuutana hahooja hu, Yesu n'ayooso t'enuuf i, abe n'ajok emoŋu yite ásuŋgute u. Ásuŋgute u n'arito.
40009026	Bondu ni bijamo tu búsuk bite bu ne bo fe.
40009027	Hi Yesu anuute hu toko éeyemi ti bija bu, háyine bákasuba kéefuume ni kasao ti hiñaawu, iŋi kakaro kataŋk t'etiir kaane: ---Añi Dafit, a̱yubiyen uni!
40009028	Yesu ayoosaa t'enuuf i, kéefuume ku ni katof kaloho. N'aaniin: ---Bukuuruunkuur kaanuku íyinooniuun káhinu ariijuk? Ni kaano: ---Hee, Ámuse u.
40009029	Náami Yesu eegoriin ti ñíkin abe n'aaniin: ---Bibaj naane áriyilene i bo!
40009030	Náami ñíkiniin ñíyinia kajuku. Yesu n'áhaminiin ayan aaniin: ---Arijamatan jak, atum'arisok bo an.
40009031	Bare kanuuta kep, ni kasok bite bu Yesu tu búsuk bite bu ne bo fe.
40009032	Yesu n'eriboora yeene ti kanuutu ku, bakan ni kabin te o n'ake ániine eeyinaat báhamin, ábuki erab ejokojok.
40009033	Yesu n'ákutoor erab i, abe ámuuma u n'áhamin. Hahooja hu fe ni hijahale dómbokun abe n'iŋi kaane: ---Bondu búmusut kabaju t'Israyel!
40009034	Bare Efarisiyeŋ i ni kafin kaane: ---Ti sembe site Setani áyi ite sirab su t'af'ákutoor sirab su!
40009035	Yesu n'añaahoor ti kikinu ku kireyi fe, aŋ'aliiken ésuk i ti ñáalawum ñu, n'awaare Hirim Heetoofe hu hite Jáyi jite Atambatun, abe n'aritan bakate wúsomut wánowan, ni kéetime ku fe.
40009036	H'ajuke hu hahooja hu, n'átumb fu ayubiyeniin naane, ábuki siheliin sibebut, abe kámeyiit naane kaja i, naane bíkarniina beebajut ahaawa.
40009037	Náami eeene eriboora yeene: ---Éhotukan i ehahahah, bare éhotukana i kafamut.
40009038	Arilaw ate múwañiin mu man n'áwutiyen bakan keebin kéehotukano.
40010001	Yesu n'aruw eriboora yeene sumoŋu ni bákasuba ku, abe n'awuniin sembe site kákutoor sirab, ni karitan yooŋ bakate wúsomut wánowan, ni kéetime ku fe.
40010002	Kuruwu kite epotor i sumoŋu ni bákasuba ku konde: átiyar u, Simoŋ (ii kaane Piyeer) n'at'o Andere; Saakiin n'at'o Saaŋ biñi bite Sebede;
40010003	Filip ni Bartelemi; Taamas ni Májiye, asaa ite búhal bu; Saak añi ite Alfe, ni Tade;
40010004	Simoŋ (akina, boko kaamo fu t'étuum i iŋ'ite ésuk yeeniin), nu Suda Iskariyot, eeja u kajoohen Yesu.
40010005	Yesu n'aboñ háyine hu sumoŋu ni bákasuba kondu. Hirim honde h'asaaniin fu: ---Atum'arija tu búsuk bite keenooto ku Esuwif, abe atum'arija yooŋ ti kikinu kite Samari.
40010006	Arija kep ti bakate ku Israyel keeemo ku naane bíkarniina béetowutee.
40010007	Aŋ'arikaro ariwaare ariene: «Jáyi jite Atambatun júlohenno!»
40010008	Ariritan kéesomute ku ni keekete ku, árihin keebaje ku yafot i kéekoyi, árikutoor yooŋ sirab su. Aribajabaj t'arijoohenut, ariwun yooŋ abe atum'árikandijen bajaam.
40010009	Atum'arija ni sírirem tu kuboote koonuun;
40010010	atum'arija ni kisaakos, man yooŋ nu wújufa wúsuba, ni sikaku, nu kútaŋkaru; ábuki aroka awarawar kasaanee buñoofo boone.
40010011	«Hikinu fe h'ariyak buyooso te ho, arijab árikandijen aañ áyiniuun fu kajoku áwariee, abe atum'arikañj t'ake bija naane ariyak i kanuutu ti hikinu hu.
40010012	Af'áriyemi tu buyooso t'enuuf yeene, ariene: "Káasuumaay kibaj."
40010013	Ifi kajokuun áwariee, kañaanu koonuun kite káasuumaay ku kajoku. Bare if'iti kajokuun áwariee, arinuutan kañaanu koonuun.
40010014	Af'ariyooso t'enuuf man yooŋ ti hikinu, abe ni kateñeko kajokuuun áwariee man yooŋ kajamatanuun, arinuut toko, abe n'arihaŋk hafor heeemo hu tu wuwotuun.
40010015	Iisokuun bifeeneŋ bu: hunak h'Atambatun aja hu Kajoonan te ho, sílaam site bakate ti hikinu hondu kahaŋu site bakate ku Sodom nu Gomoor.
40010016	---Arijamatan, iiboñuun naane bíkarniina t'etut bindaafaan bu. Áriwasiyoor naane ñuroon ñu, abe n'árineeni naane kúleebaan ku.
40010017	Arinaŋ kikawuun t'ésuk i. Ábuki bakan kajokuuun kaanuku keeja keejoonanuun. Aruun kámiñiee kikarawas ti ñáalawum ñite ñ'úne.
40010018	Boko kañakuuun kaja kasaan eseef i ni bákayi ku uŋu húuma hu. Iyu, n'aŋ'aribaj bítim ariiseede bifeeneŋ bu t'íñje, tu buhooŋiiin ni bakaaku yooŋ keenooto ku Esuwif.
40010019	Ifi kajokuun kaja kasaan eseef i kaanuku keejoonanuun, atum'arijahale ti b'arija bu kasoku, man yooŋ naane arija i káhamin. Kirim k'ariyak ku kasoku fe, aruun káwufooree ko t'ewahatu yendu.
40010020	Ábuki kirim k'arija ku kasoku iti kíyemi koonuun, bare kite Búwejet bite bu Faafuun.
40010021	«Bakan kásiku bakatiiin kasaan eseef i kayool. Sifaaf su yooŋ, iyu i kaja fu ni bakañiiin. Biñi bu kárahanna ti sifaafiin ni síñaayiin, abe boko kásikiiin kasaan bakan kayool.
40010022	Ésuk i fe kahuufuuun uŋu húuma hu. Bare an eeja u kajoku alit tip bija tu hunak hiraanu hu, Atambatun kafakano.
40010023	Ifi káhihinooruun ti heehe hikinu, aritey bija ti hike. Iisokuun bifeeneŋ bu: Añi ute Húŋgowulan hu bibin t'áritumboorut arihaban kawaare koonuun tu búsuk bite Israyel bireyi fe.
40010024	«Abajut aliikena eehaŋe ámuse oone; abajut yooŋ aroka eehaŋe aseef oone.
40010025	Aliikena awarawar káhinu éeyemi naane ámuse oone, aroka u man n'áyemi naane aseef oone. Ésuk i ifi kaja ayak abin áami kaana ate enuuf i Belsebul, buŋ fíya bi kaja fu karuwu bakate ku t'enuuf yeene?
40010026	---Náami atum'árikoleyi kiŋki kasok t'aruun! Béenuusee bu bireyi fe kajukiee, abe beesokutee bu yooŋ kámeyiee.
40010027	Bimb'isokuun t'ébaani i, arisok bo mijiniŋga raŋgaw; bamb'arijiisanee yooŋ, ariyiŋan bo ti sifiñjan su.
40010028	Atum'árikoleyi kiŋki kayool eni i, abe kayinaat kayoolu yaan i. Ho húkoyie árikoleyi Atambatun eeemo u áyinooni kábuju eni i ni yaan i sambuun.
40010029	Eeman kereŋ míndiri músuba uŋu mujoohenee érirem? Abe bare mayet afeeneŋ te mo akete ti Faafuun aanut hee.
40010030	Aruun bare, humuum wan woonuun wufineefin.
40010031	Náami atum'árikoleyi: t'Atambatun, arihaŋahaŋ fuf bíndiri úkaan!
40010032	---An af'ásiiŋoorein n'íñje tu buhooŋu ésuk i, íñje yooŋ bísiiŋooreina ne o hágila Faafam eeemo u t'etiir.
40010033	Bare an af'ateñekaam tu buhooŋu ésuk i, íñje yooŋ biteñekoo hágila Faafam eeemo u t'etiir.
40010034	---Atum'ariene man kaajamoor k'ibine fu ne ko t'etaam ye i? Káajamooriit k'ibine fu ne ko, bare kábura.
40010035	Ibinabin káwaajinoor ahaawa ni faafo, ásuŋgute n'íñaayo, anaare n'íñaay ite áyino.
40010036	Ebuke yeenuun kaja fu káyemi enatoora yeenuun.
40010037	«An af'ámaŋi faafo man yooŋ íñaayo ahaŋ naane ámaŋiam i, ayinaat káyemi ariboora úuma. An n'ámaŋi ahaawa oone, man yooŋ ásuŋgute oone ahaŋ naane ámaŋiam i, ayinaat káyemi ariboora úuma.
40010038	An eekandeit ekuruwa yeene abe n'áseinam ti hiñaawu, ayinaat káyemi ariboora úuma.
40010039	An af'ámaŋi kafakan síhiinio, o bútowuto. An n'afin aket uŋu húuma hu, o karoŋu.
40010040	---An af'ajokuun áwariee, íñje a ajoke fu áwariee; abe an eejokam áwariee, an éeboñinam u a ajoke fu áwariee.
40010041	An af'ajok áwariee ayiŋana ite Atambatun aŋarkeyi naane Atambatun áboñino, o kasiibanee naane ayiŋana ite Atambatun. Abe an n'ajok áwariee an éejube aŋarkeyi naane an ondu ájubajub, o kasiibanee naane an éejube.
40010042	Iisokuun bifeeneŋ bu: an af'ajok áwariee ake t'eraan i ti kéeyilene ku t'íñje, hutoof ekot efeeneŋ ite móhujo y'awuno éehujo aŋarkeyi naane akina ariboora úuma, Atambatun kasiibano.
40011001	Hi Yesu ahabane hu kasoku kite bonde eriboora yeene sumoŋu ni bákasuba ku, n'anuut toko eeja ti kikinu keeemo ku ne bo, aŋ'aliiken ésuk i abe n'awaareiin.
40011002	Sambatiis t'ekulu i, n'ajam buroon bi Kiris bamb'áhin. N'aboñ bakaake t'eriboora yeene te o
40011003	kaanuku kéekandijeno kaano: ---Awe me a̱amo fu an eeware u bibin, man yooŋ iriwarawar kanahan ake?
40011004	Yesu n'ásafiniin aaniin: ---Arija arisok Saaŋ b'arijame bu ni b'arijuke bu:
40011005	kéefuume ku kasiŋa kajuk, keeyinaat ku bija káyinia bija, ki yafot i ejoke ku kákoyia, bútuut bu bisiŋa bijam, keekete ku iŋi karitanee t'eket i, abe keebajut ku doon fe iŋi kajamatan Hirim Heetoofe hu.
40011006	Atoof t'an at'awas káyilen k'abaje ku t'íñje!
40011007	H'eriboora yite Saaŋ kaje hu, Yesu n'asok hahooja hu bite bu Saaŋ. N'aaniin: ---Naŋ n'arije fu bajuk bu t'eramba i? Yariyoon y'á̱meyie kaanuku eyam i katibu, n'eŋ'eyoŋoŋanooro? Aaa fu!
40011008	Náami aañ arije fu bajuk bu? An eesiimee wañ wéewarie? Kiŋki kasiimo bare wañ wéewarie, iŋi kakin tu sunuuf séewarie naane site bakan kómbokun ku.
40011009	Náami aañ arije fu bajuk bu? Eeman ayiŋana ite Atambatun? Hee fu, íñje isok fee n'aruun, abe ahaŋahaŋ yooŋ ayiŋana ite Atambatun.
40011010	Ábuki Saaŋ aamo fu an i kasoke u ti Míkiñjin mu kaane: «Arijamatan! Íñje Atambatun, íñje káboñina ayiŋana úuma éegilani toko, eeja eefarei bítim bu.»
40011011	Yesu n'asooñ aaniin: ---Iisokuun bifeeneŋ bu: tu kúŋgowulan kéewuwina ku fe, abajut an eereeŋe Sambatiis. Bare an eehaŋe u fe káteti ti Jáyi jite Atambatun ahaŋahaŋ Saaŋ.
40011012	Huta hu Sambatiis aŋ'aja abin bija t'úmiye, Jáyi jite Atambatun jondu ti kajuku kúnuur, abe kiŋki káhin ni sembe kásike fu jo.
40011013	Eyiŋana yite Atambatun nu Moyis fe t'Eluwa i kasokasok mite Jáyi jite Atambatun bija naane Saaŋ abine i.
40011014	Abe af'árimaŋi, n'aŋ'áriyilenam: Saaŋ aamo fu Eli, eesokee u kaanuku awarawar bibin.
40011015	Arko aribajabaj wúkondin, árinandin naŋ n'isoke fu!
40011016	«Te naŋ fíya t'íyinie fu kaliiku bakate ku hahiye? Kámoomi naane biñi keeriikee t'efiñjan i, bokonde iŋi kataŋk kaane bakaaku:
40011017	"Ti biseño bu íriyifayif, bare ariyokoñut! N'íriyiyin hiketu, bare ariyiyut!"
40011018	Ábuki Saaŋ abinabin, áñoofaariit atoofee, áhujaariit yooŋ ehob; ésuk i ni kaane: "Jaa, ákooki fu erab!"
40011019	Añi ute Húŋgowulan hu n'abin, aŋ'añoofo abe n'áhujo, ni kaane: "Áriheelin t'áyin ondu! Buñoofo taŋ n'éwusan! Esaa yite búhal bu ni bísambaŋ bu kaamo fu bákawiyo!" Bare káwasi kite Atambatun, tu burok boone beejake bu t'ifi kikeetanee.»
40011020	Yesu n'áyemi ti kawatan bakate ti kikinu ku t'ahaŋe du káhinu buroon beehaŋe bu ésuk i kikaw, ábuki kawasut kinij kooniin keejakut ku.
40011021	N'aane: ---Átaañi t'aruun bakate ku Korasen! Átaañi yooŋ t'aruun bakate ku Betsayida! Ábuki fu arko yéeni béehinee bu t'aruun beejahaluun bu, Tiir ni Sidon ti bíhinee fu, bare afiyee naane bakate ku bo kasiimee i kisaaku, abe ni kahorotanooro hábumba, kéewufoor kaanuku kawatanooraa wuhoofoor wooniin.
40011022	Iŋ'ite ho h'isok fee n'aruun: hunak h'Atambatun aja hu Kajoonan te ho, sílaam soonuun kahaŋu site su bakate ku Tiir ni Sidon.
40011023	Aruun me bakate ku Káfernawom, arienaan man aruun kayitiee t'etiir bufor bu? Aaa! Aruun káfiitenee sambuun. Ábuki fu arko béehinee bu t'aruun beejahaluun bu, Sodom ti bíhinee fu, hikinu hondu n'uŋu huroŋ yéeni bija tu hunak hite úmiye.
40011024	Iŋ'ite ho h'isok fee n'aruun: hunak h'Atambatun aja hu Kajoonan te ho, sílaam soonuun kahaŋu site su Sodom.
40011025	Tu kunak kondu Yesu n'aane: ---Faafa, Atemit ite bufor bu n'etaam i, íñj'endu ti kaanii eyeehen naane á̱wufoore i kéemeyiit ku doon fe múniyo m'á̱nuuse mu bakan kéewesinatee ku, ni kéewuwe ku.
40011026	Hee Faafa, ho hutoofi ni bija iyu.
40011027	Abe n'aane kéeyemie ku toko: ---Faafam anaŋanaŋ buroon bu fe tu sumoŋiam. An ámeyiit íñj'eemo fu aañ, íñje eeemo u Añi u, bare Faaf u ámoomi. An yooŋ ámeyiit Faaf u aamo fu aañ, bare ímoomi, íñje Añi u; abe k'ijifane ku yooŋ kaanuku íiwufooriino kámoomi.
40011028	«Aribin t'íñje aruun fe kéelaame ku abe n'ariniŋan, n'iŋ'íyihinanuun.
40011029	Arijam t'íñje, abe n'ariwasam íiwuforooruun, ábuki íneenaneeni abe iŋ'ímuñ yooŋ; n'aŋ'ariyih.
40011030	Ábuki b'ija bu kaliiken koonuun, bítaañiit, abe b'ija bu kasejan koonuun, biniŋut.»
40012001	Tu kunak kondu, t'erimaas ite Esuwif i, Yesu n'aŋaas ti kitaaŋaat ku ti kawañe dike doon aŋ'a̱juk kite maanu. Eriboora yeene bujoñjol tu boko; n'iŋi kahat te do keeteŋ.
40012002	Bakaake t'Efarisiyeŋ i kajuka bondu, ni kaane Yesu: ---Á̱heelin fee, eriboora íiwe bokondu ti káhinu doon d'Eluwa yite y'úne eteñekee du an áhin tu hunak hite erimaas i!
40012003	Yesu n'aaniin: ---Eeman kereŋ arijaŋgajaŋga bi Dafit áhine bu, akina ni bakano, hu bujoñjol bujokiin hu?
40012004	Ayoosayooso t'Anuuf ite Káafimboor ku, éeyitin kumburu keebelee ku bija t'Atambatun, abe n'ateŋ, akina ni bakan koone. Abe bare t'Eluwa yite y'úne, kawarut ko yéeni kateŋu. Esaraha i taŋ kaware fu ko kateŋu.
40012005	Man yooŋ arijaŋgeit t'Eluwa yite Moyis kaanuku erimaas-rimaas fe, esaraha i t'Enuuf ite Atambatun, naane ii karok toko fe, katina t'Eluwa i, bare Atambatun ajokut bo kaahoofoor?
40012006	Íñje isok fee n'aruun: abajeebaj diye doon deehaŋe Enuuf ite Atambatun!
40012007	Kane árinandin yéeni bonde b'Atambatun asoke bu ti Míkiñjin mu aane: «Arijak ti bakaaku; bondu b'ímaŋie fu, bare wusarah wíiit», man ariwatan bokonde keetinut ku.
40012008	Ábuki Añi ute Húŋgowulan hu akino fu erimaas i.
40012009	Yesu anuuta toko, n'ayooso ti bike ti ñáalawum ñooniin.
40012010	Ake ániine ámoomi toko, emoŋio étimatim. Kéeyemie ku toko ni kámaŋi katinan Yesu. Ni kákandijeno kaano: ---Eluwa yite y'úne ewunawun an karitan ásomuta t'erimaas i?
40012011	Yesu n'aaniin: ---Arko ake t'aruun abaje fee ékarniina efeeneŋ, abe n'eney ti kaayeen kéesulie tu hunak hite erimaas i, buŋ b'aja fu? At'aja ajok yo ánuutann?
40012012	Abe húŋgowulan ahaŋahaŋ ékarniina fuf! Náami Eluwa yite y'úne ewunawun an káhinu meejake t'erimaas i.
40012013	Náami eeene ániine u: ---A̱raaw emoŋii. Ániine u n'araaw yo, náami ékoyia, ebatikaa naane hítiyar hu, yéeyemi naane yaayu.
40012014	Efarisiyeŋ i kéeyemie ku toko ni kánuutin, abe ni kajukoor keejuk naane kaja i káhinu keeyool Yesu.
40012015	Hi Yesu ajame hu bondu, n'anuut toko. Bakan keehooje-hooj ni kasao ti hiñaawu. N'aritan kéesomute ku fe,
40012016	abe n'áhaminiin ayan faŋ, aaniin itim kasok an akina aamo fu aañ.
40012017	Iyu i bije fii kaanuku hirim honde h'Esayi ayiŋana ite Atambatun asoke hu heebaj. Aanaan:
40012018	«Atambatun aane: an onde af'áhin naane isoke i, akina i ijifane fu, o i ímaŋie fu, te o ti hikawam hutoofe fu. Íñje kahoojano nu Búwejet búuma, abe o káwufoor bakate t'etaam i fe bítim beejake bu.
40012019	At'ajeeŋoor n'an, abe at'ayit kaajio t'etiir, at'áwuforooro ti sifiñjan su.
40012020	At'afiit yariyoon yeeleebee, at'ahok yooŋ ejaaŋana yeelohene kaketu. Iyu a aja fu ayak abin áami b'ímaŋie bu bisiiŋaa;
40012021	abe kéemeyiitam ku fe kanaŋu eyakar yeeniin te o.»
40012022	Bakan ni kabin ti Yesu n'ake ániine éefuume, ayinaat yooŋ báhamin, ábuki erab ejokojok. Yesu n'áhino éekoyi ayak aŋ'áhamin abe n'aŋ'ajuk.
40012023	Hahooja hu fe ni hijahale, abe n'iŋi kaane: ---Añi Dafit fíya?
40012024	Bare Efarisiyeŋ i kajama bondu ni kaane: ---Jaa! Ti sembe site fu Belsebul, áyi ite sirab su t'áyin ondu af'ákutoor sirab su.
40012025	Bare Yesu ámoomi béeyemie bu ti kikawiin. N'aaniin: ---Bakate t'ésuk efeeneŋ ifi kayawoor, ésuk yendu búbujo. Bakate ti hikinu hifeeneŋ, man yooŋ butoŋ bifeeneŋ ifi kayawoor, boko bihabano.
40012026	Setani af'ákutoor doon d'akino, n'aŋ'áami fu ásokumooraa. Jáyi joone fíya hite te jo man hihabano?
40012027	Ariene íñje iŋ'íkutoor sirab su aŋarkeyi naane Belsebul awunam fu sembe su. Kame bakan koonuun, ti sembe site aañ t'ifi kákutoor so? Boko kumuumiin káwufooruun kaanuku arikooŋut!
40012028	Bare naane aamo i Búwejet bite Atambatun buwunam fu sembe site kákutoor sirab su, Jáyi joone kame jíreeŋinuun.
40012029	«An ayinaat buyooso t'enuuf ite an eebaje sembe éekuwato, t'ajabut afaak an ondu ite sembe su. Ajendano kafaaku, n'atik áyini kákuwat doon deeemo toko fe.
40012030	«An éesiiŋooreinoot n'íñje, an ondu ásokumam; abe an éeyokunanutam iriikuukan, an ondu ayisaloolana.
40012031	Iŋ'ite ho h'isok fee n'aruun: Atambatun áyinooni kaboŋket ésuk i wuhoofoor wooniin, ni naane kayako i fe kálafatin. Bare an eeyak u kálafatin Búwejet Beenabe bu, at'aboŋketee.
40012032	An af'asok t'Añi ute Húŋgowulan hu, áyinooniee kaboŋket; bare an n'asok tu Búwejet Beenabe bu, at'aboŋketee úmiye, at'aboŋketee yooŋ kuwaatu kane Atambatun asiiŋan Jáyi joone.
40012033	---Ariliik tu nunukanuk neejake: miriyaay mite te no iŋi mijak; nunukanuk neejakut, miriyaay mite te no míjakaariit. Nunukanuk aŋ'akeetanee ti miriyaay mite te no.
40012034	Ñuroon ñondu! Buŋ b'ariyino fu káhamin atoofee, abe bare arijakut? Ábuki fu butum af'ánuutann beeemo bu tu búwejet bu.
40012035	Húŋgowulan heejake aŋ'asok buroon beejake aŋarkeyi naane búwejet boone bukuurakuur. Bare húŋgowulan heejakut aŋ'asok buroon beejakut aŋarkeyi naane búwejet boone bukuurut.
40012036	Íñje isok fee n'aruun: hunak h'Atambatun aja hu Kajoonan te ho, huruw fe kakamu Atambatun iŋi naŋ n'asoke fu kirim k'awarut ku yéeni kasoku.
40012037	Ábuki ti kirim kúuwe t'a̱yak fu kajoonanee: man aw'ondu t'ekooŋ, man yooŋ a̱nooto t'ekooŋ.
40012038	Náami bakaake t'émuse yite Eluwa yite Moyis, ni bakaake t'Efarisiyeŋ i ni kaane Yesu: ---Ámuse u, írimaŋamaŋi á̱hin bike beehaŋe uni kikaw, beekuur uni kaanuku Atambatun áboñini fu.
40012039	Yesu n'aaniin: ---Aruun bakate ku hahiye arijakut, áriwuŋgawuŋg yooŋ Atambatun kiñaawu, abe bare n'árimaŋi kajuku beehaŋuun kikaw. Bare at'áriwufooree mayet bifeeneŋ, kane arko taŋ beebaje bu Sonas ayiŋana ite Atambatun.
40012040	Ábuki naane Sonas abaje i kunak kíhaaji lám ti har hite asaan ómbokun, iyu yooŋ a Añi ute Húŋgowulan hu aja fu kahokiee, eebaj kunak kíhaaji t'etaam i.
40012041	Hunak h'Atambatun aja hu Kajoonan ésuk i, bakate ku Niniif bisiiŋo kajoŋoor n'aruun bakate ku hahiye keetinanuun. Ábuki kawatanoorawatanooro wuhoofoor wooniin hi kajame hu bu Sonas awaareiin bu; abe bare arijuk, abajeebaj diye bike beehaŋe Sonas!
40012042	Hunak h'Atambatun aja hu Kajoonan ésuk i, anaare éeyemiaanie u aseef ite Saba bisiiiŋo ajoŋoor n'aruun bakate ku hahiye eetinanuun. Ábuki fu abinabina ánuutin t'akambe-kamb, bibin kajamu naane Salomoŋ áwesinatee i; abe bare arijuk, abajeebaj diye bike beehaŋe Salomoŋ!
40012043	---Erab ef'enuutanee t'an, eŋ'ehiilool t'eramba i tu móhujo munooto du, kaŋesu t'eware du kakinu. Arko ebajut,
40012044	n'eŋ'eyinoor eene: «Iibatuko t'enuuf íima t'ínuutina du.» N'eŋ'ebatuko, abe n'eŋ'eŋaabo enuuf i fuufu te yo, káafeewinee, abe n'éhinee áwari fe.
40012045	Náami n'eŋ'eja éruwin sike sirab seemo hutok nu súsuba seehaŋe yo kánafut. N'eŋ'ébatikein ne so, seekin toko sireyi fe. Sílaam s'an ondu aja su kajuku, so kahaŋu sítiyar su. Iyu yooŋ i bija fu káyemi ni bakate ku hahiye keejakut ku.
40012046	Yesu ondu ti báhamin bondu ni hahooja hu, bakat'o n'íñaayo ni káreeŋin, abe ni kásiiŋein tíyaŋ keeboñ boone.
40012047	Ake n'aano: ---A̱jam fee, íñaayi ni bakatii bokondu tíyaŋ, kaane t'awe ti kabine.
40012048	Yesu n'ásafino aano: ---Aañ aamo fu íñaayam? Aañiin kaamo fu bakat'am?
40012049	Ahaban, n'añoŋ t'eriboora yeene abe n'aane: ---Áriheelin, íñaayam ni bakat'am bokonde!
40012050	An aa áhin bi Faafam eeemo u t'etiir ámaŋie bu, an ondu aamo fu at'am, ániinam, n'íñaayam toko.
40013001	Hunak hondu hoho, Yesu n'ánuutin t'enuuf i, abe n'aja ariiko ti katafa kite han hite Gálile kaanuku eeliiken ésuk i.
40013002	Bakan keehooje-hooj ni kátumb kákuuto, asooñen n'ájufo tu busoona eeriiko te bo. Ésuk i n'éyemi t'etiir t'asuuje du.
40013003	N'asokiin toko buroon úkaan, abe aŋ'akolofan báhamin bu. N'aaniin: ---Abajeebaj ake ániine eeje muwiis.
40013004	Ondu ti káfiiten ku, sike sinawaay ni siney ti ñijinu ñu. Bilele bu ni bibin beeher so fe.
40013005	Sike ni siney t'arkee bilaaliñj. Baaliisiw bu buhoojut toko. Memee jab náami wúnuutino, ábuki baaliisiw bu t'etiir wo bifamut.
40013006	Bare taanak tu tírabino, nu túsuf maanu wu abe nu wusay, ábuki ñuyoot ñu ñijeit akambee.
40013007	Sike ni siney t'arkee esisa. Esisa i n'élooñin ne wo y'afeeneŋ, abe n'ebuuf wo.
40013008	Sike ni siney t'etaam yeejake i. Maanu nu wubukoor: kifeeneŋ n'iŋi kibaj bajal beereeŋe téemeer, kike beereeŋe bakan bákahaaji, kike butuman nu sumoŋu.
40013009	Abe n'áwutiyen aane: ---Arko aribajabaj wúkondin, árinandin naŋ n'isoke fu!
40013010	Eriboora i ni kátofin ti Yesu, abe ni kákandijeno kaano: ---Iŋi naŋ n'af'áhaminiin akolofan?
40013011	Yesu n'aaniin: ---Aruun k'Atambatun áhine fu áriimeyi béenuusee bite ti Jáyi joone, bare áhinut bo bokondu.
40013012	Ábuki an eebaje, o káwutiyenee ahaŋ doon d'abaje du, ebaj i yeeheek te o. Bare an éetumbut u abaj, humuum diŋgiŋgilis d'abaje du karamiee.
40013013	Iŋ'ite ho h'if'íhaminiin ikolofan, ábuki iŋi káheelin, bare kájukaariit, iŋi kajam, bare kájokaariit.
40013014	Iyu i bije fii tu boko kaanuku bonde b'Esayi ayiŋana ite Atambatun asoke bu beebaj. Aanaan: «Íñje Atambatun eene: bakate ku hahiye kajamu jak, bare iti kajok; boko káheelin féet, bare iti kajuk.
40013015	Ábuki kayaŋgayaŋg aa kikaw, iŋ'ite ho hu ñúwejet ñooniin ñínandinaariit fu; kalofalof wúkondiniin, kaanuku utum'uŋu wujam; kaŋotaŋot ñíkiniin, kaanuku itim'iŋi ñujuk. Káhinahin ii kaanuku itim kabin káwuŋgan inde íñje, íihiniin kéekoyi.»
40013016	«Bare aruun, kikawuun kutoofatoof, ábuki ñíkinuun uŋu ñujuk, wúkondinuun uŋu wujam!
40013017	Iisokuun bifeeneŋ bu: keehooje t'eyiŋana yite Atambatun, ni bakan kéejube kámaŋaanamaŋaani kajuku bamb'arijuk iye, bare kajukut bo. Ni kámaŋi yooŋ kajamu bamb'arijam iye, bare kajamut bo.
40013018	---Aruun arijam iihatuun b'ikolofane bu bite an eeemo u tu muwiis mu.
40013019	Kiŋki kajam mite Jáyi jite Atambatun abe kájokaariit naane mije i, kámoomi naane ñijinu ñu ti sinawaay su sineye du. Setani n'aŋ'abin eenuutan doon deenawee du ti siheliin.
40013020	Bakaaku kámoomi naane t'arkee du bilaaliñj ti sinawaay su sineye du. Ifi kajam hirim hu kep, toko-toko yooŋ n'iŋi kajok ho atoof.
40013021	Bare híbajaariit ñuyoot ti siheliin, náami kájokaariit ho afiyee. Bakola ifi bibin kep, man yooŋ sílaam iŋ'ite hirim hite Atambatun, n'iŋi kawasan káyilen kooniin.
40013022	Bakaaku kámoomi naane sinawaay seeneye su t'arkee du esisa. Boko kaamo fu kiŋki kajam hirim hu jak. Bare biyinoor bite t'etaam ye, ni sírirem sunsu subuut iye, bondu uŋu bubuuf ho, abe utu hubukoor.
40013023	Bakaaku kámoomi naane sinawaay seeneye su t'etaam yeejake i. Boko kaamo fu kiŋki kajam hirim hu, abe n'iŋi kajok naane hije i. N'iŋi kabukoor miriyaay, bakaake meereeŋe téemeer, bakaake bakan bákahaaji, bakaake butuman nu sumoŋu.
40013024	Yesu n'asooñ asokiin bike beekolofanee: ---Jáyi jite Atambatun júmoomi naane an eewiise hitaaŋaat hoone.
40013025	Ésuk i kaŋota, anatoora oone n'abin áreeŋin, n'áfiiten sinawaay site husuwa t'ániine u awiise du, abe n'aja.
40013026	Maanu wu wúhaatino ayak abin áami wubukoora, náami yooŋ husuwa hondu.
40013027	Kiŋki karok bija t'ate múwañiin mu ni kabin, káreeŋin ni kaano: «Óom, maanu w'a̱wiise fu ti hitaaŋaat húuwe; kame náami husuwa heeemo haa toko héenuutin diin?»
40013028	N'aaniin: «Anatoora áhine fii.» Ni kaano: «Á̱maŋamaŋi irija iriwat ho?»
40013029	N'aaniin: «Aaa, ábuki af'ariwat ho, n'aŋ'arijendan yooŋ kawatu maanu.
40013030	Ariwas ho heehaat t'afeeneŋ ni maanu ayak abin áami éhotukan i ereeŋa. Kóŋkeyin, n'iŋ'eene éhotukana i kajab kanuutan husuwa hu, abe ni kakob ho héesufee. Kahaban, ni káhotukan, abe ni kayoosan maanu ti níhindaa núuma.»
40013031	Yesu n'asooñ asokiin beekolofanee bonde: ---Jáyi jite Atambatun júmoomi naane afeeneŋ ti sinawaay site emutard, a an ayite eenawo t'etool yeene.
40013032	Sinawaay sondu sihaŋe káteti site t'etaam ye fe. Bare af'áhaatin, o kahaŋu maamu munukanuk fe. O káhinu nunukanuk, humuum bilele bu bibin béewuul ti biland boone.
40013033	Yesu n'asooñ asokiin beekolofanee bonde: ---Jáyi jite Atambatun júmoomi naane élefir, y'anaare ásike éegiilool n'éfariŋ ti hibeñuwar heehooje ayak abin áami ereyi fe ékundufuloolaa.
40013034	Bondu fe, Yesu asokasok bo hahooja hu ti báhamin beekolofanee. Áliikenaariitiin doon fe t'akolofanut.
40013035	Iyu i bije fii kaanuku hirim honde h'ayiŋana ite Atambatun abine hu asok ni hibaj. Aanaan: «Íñje káhaminiin ikolofan, Íñje káwufooriin béenuusee bu huta h'etaam i eŋ'ebin éwuwanee.»
40013036	Yesu n'awas hahooja hu, abe n'aja t'enuuf i. Eriboora yeene ni kátofin abe ni kaano: ---A̱hat uni b'a̱kolofane bu bite husuwa hu ti hitaaŋaat hu.
40013037	N'aaniin: ---An u eewiise u maanu aamo fu Añi ute Húŋgowulan hu;
40013038	hitaaŋaat hu heemo fu aduna i; sinawaay su seemo fu bakate ku ti Jáyi jite Atambatun; husuwa hu heemo fu bakate ku Setani;
40013039	anatoora u éefiitene u sinawaay site husuwa hu aamo fu Setani; éhotukan i eemo fu kamoosen kite etaam i; éhotukana i kaamo fu emalaka i.
40013040	Naane husuwa aa awatee héesufee, iyu yooŋ i bija fu káyemi ti kamoosen kite etaam i:
40013041	Añi ute Húŋgowulan hu kaboñu emalaka yeene keenuutan ti Jáyi joone ésuk i fe kiŋki kaneyan bakaaku tu wuhoofoor, ni kéenijaariit ku ajakee,
40013042	abe ni káfiiteniin ti sineemak seeyane su. Boko kayiyu toko, abe ni katakooro wuŋaan iŋi kayiŋat taŋ.
40013043	Náami kéejube ku kasilan naane taanak tu ti Jáyi jite ju Faafiin. Arko aribajabaj wúkondin, árinandin naŋ n'isoke fu!
40013044	---Jáyi jite Atambatun júmoomi naane ebaj yéenuusee ti hitaaŋaat. Ake n'ajuk yo, n'afin ánuus. Hikawo kátumbu hutoof asooñen n'aŋ'aja ajay buroon b'abaje bu fe, abe n'aŋ'ábatikein eejoohen hitaaŋaat hondu.
40013045	---Jáyi jite Atambatun júmoomi yooŋ naane ájulaata eeemo ti hiŋes bukuur béewarie bite hujoohen.
40013046	Af'ajuk eke yeeseere-seer, o bija eejay buroon b'abaje bu fe, eejoohen ekuur yendu.
40013047	---Jáyi jite Atambatun júmoomi yooŋ naane embaalu y'embaala káfiitene ti han hu, abe eŋ'ejok asaan ánoan.
40013048	Ef'ehooj, n'iŋi kañak yo ti katafa ku, abe n'iŋi kasiiŋo keejif bisaan bu: n'iŋi kanaŋ béekunde bu tu wutekel, bare beejose bu n'iŋi káfiiten bo.
40013049	Iyu yooŋ i bija fu ti kamoosen kite etaam i: emalaka i bibin kéewaajinoor keejakut ku ni kéejube ku,
40013050	abe n'iŋi káfiiten keejakut ku ti sineemak seeyane su. Boko kayiyu toko, abe ni katakooro wuŋaan iŋi kayiŋat taŋ.
40013051	Yesu n'ákandijen eriboora yeene aaniin: ---Arijokajok beekolofanee bee fe? Ni kaano: ---Hee.
40013052	N'aaniin: ---Náami yooŋ ámuse fe ite Eluwa yite Moyis, i kaliikene múniyo mite Jáyi jite Atambatun, anokooranokoor naane ate enuuf éebisinna buroon bíyeni nu buroon beehaane t'ebaj yeene.
40013053	Hi Yesu átibane hu báhamin beekolofanee bondu, n'anuut toko
40013054	eebatuko ti hikinu hu t'ákuumanee du. N'áyemi ti kaliiken bakate ku bo mite m'Atambatun ti báalawum booniin. Kéeyemie ku toko ni kajahale naane. N'iŋi kaanoor: ---Aañ fíya awuno fu káwasi kondu, ni sembe site káhinu buroon beehaŋe bu úne kikaw?
40013055	Kame añi úteiit kereŋ aroka ite wusan wu? Máriiit aamo fu kereŋ íñaayo? At'úteiit Saakiin, ni Siseef, ni Simoŋ, nu Sud?
40013056	Bákaniino, úneiit úkine fee beebe? Aañ fíya awuno fu káwasi kondu, ni sembe sondu?
40013057	Ni kateñeko káyilen te o. Náami Yesu eeeniin: ---Ayiŋana ite Atambatun, ésuk i fe iŋi kajoko nu sumoŋu súsuba, abin aŋeñen t'ésuk yeeniin, nu tu butoŋ booniin.
40013058	Yesu ahaŋut áhin bo beehooje beehaŋiin kikaw, iŋi naane káyilenut i te o.
40014001	Kóŋkeyin, Erod, áyi ite Gálile n'ajam huruwu hite Yesu.
40014002	N'aane bakan koone: ---An ondu fu Sambatiis! Akina áriteina fii t'eket i! Iŋ'ite ho h'abaje fii sembe site káhinu buroon beehaŋe ésuk i kikaw.
40014003	Múniyo Erod aboñaboñ keejok Saaŋ keekobo, abe ni kaja kakul. Áhinahin bondu iŋ'ite hu Erojad, anaare ite at'o Filip a árutine u.
40014004	Ábuki Saaŋ aŋ'aane yéeni Erod: ---A̱waruto kasayi; eluwa i ewunuti bondu!
40014005	Erod n'ámaŋi kayoolu Saaŋ, bare ákolakoleyi hahooja hu, ábuki kajokajok Saaŋ naane ayiŋana ite Atambatun.
40014006	T'efeet ite hunak h'Erod abukee hu te ho, ásuŋgute ite Erojad n'ayokoñ hágila bakan k'Erod aruwe ku. Nu hútumb fu hutoof Erod naane
40014007	asooñen n'awaat aane ásuŋgute u o kawunio doon fe d'ámaŋie.
40014008	Íñaayo n'atiŋgo eelaw áyi u bonde: ---A̱wunam diye ti kaafalaat hikaw hite Sambatiis!
40014009	Áyi u n'átaañian naane. Bare makamu aheekaheek eewaat tu buhooŋu emoosoora yeene, n'aane káhin naane ásuŋgute u asoke i.
40014010	N'aboñ ake eeja eefaran hikaw hite Sambatiis t'ekulu i.
40014011	N'abin ni hikaw hu ti kaafalaat, abe n'asaan ho ásuŋgute u. Ásuŋgute u n'afin asaan ho íñaayo.
40014012	Eriboora yite Saaŋ ni kaja kayit ehunuŋ yeene kaja kahok. Kahaban, ni kaja kasok Yesu beebaje bu.
40014013	Hi Yesu ajame hu bondu, n'anuut toko éejufo tu busoona eeja t'an anooto. Bakan keehooje ni kajam bo, ni kánuutin ti kikinu kooniin keenabano nu wuwot.
40014014	Hi Yesu awanee hu tu busoona bu, n'ajuk hahooja hu; n'átumb fu ayubiyeniin naane. N'aritan kéesomute ki kaje ku nu boko.
40014015	To ti bija kajonu, eriboora yeene ni kátofin kálohino abe ni kaano: ---Tujona fu, abe an akinut nere. A̱ane hahooja hu hibatuko ti mikinu mu man ni káyini kajoohen doon dite buñoofo.
40014016	Yesu n'aaniin: ---Kasawuleit bija baabu fe; ariwuniin keeñoofo aruun kumuumuun!
40014017	Bare ni kaano: ---Kumburu keemo hutok taŋ k'iribaje fu diye, ni misaan músuba.
40014018	Yesu n'aaniin: ---Áriwuni fee.
40014019	Ahaban, n'aane hahooja hu hiriiko ti mahos mu. N'ayit kumburu ku hutok hu ni misaan músuba mu, abe n'áheelin t'etiir. N'aane Atambatun eyeehen. Ahaban, n'afiitar kumburu ku, abe n'asaan ko eriboora yeene kéeruboor hahooja hu.
40014020	Kareyi fe ni kateŋ kayak kabir bib. Eriboora i ni kahoojan wutekel sumoŋu nu wúsuba ni mifiit meeŋeñene mu.
40014021	Ti bakan keeteŋe kii kumburu ku ni misaan mu, háyine hu kareeŋareeŋ súñjune hutok. Haare hu ni biñi bu kafinutee.
40014022	Bondu buwas, Yesu n'anoŋkooran eriboora yeene kéejufo tu busoona bu, kéegilano toko keekan han hu, akina eefin eeyeetan hahooja hu.
40014023	H'ayeetaniin hu ahaban, n'asiro unoono ti hike hirij kaanuku eelaw. H'aamo hu tujona, náami akina unoono áyemie fu toko.
40014024	Busoona bu káabaaŋein ni sembe. Kúsuw ku ti kálaaman bo kep, ábuki eyam i ésokumasokum bo.
40014025	Nu hurabu hu, Yesu n'aja asooñan nu booniin, aŋ'añaah t'etiir móhujo mu.
40014026	Hi kajuko hu ti kañaahu ku t'etiir móhujo mu, ni kátumb kákoleyi naane. Ni kaane: ---Atand ondu! Náami iŋi kajaŋg toko kep ekoloowe taŋ.
40014027	Bare Yesu n'áhamin toko-toko aaniin: ---Kikawuun kiyaŋg! Íñje fu, atum'árikoleyi!
40014028	Náami Piyeer eeeno: ---Anahaan u, arko múniyo awe, a̱sok iibin t'awe t'etiir móhujo mu.
40014029	Yesu n'aano: ---A̱bin! Piyeer n'ánuutin tu busoona bu, eeñaah tu móhujo mu bija bu ti Yesu.
40014030	Bare h'ajuke hu kaanuku eyam i etibatib ni sembe, n'ákoleyi. Náami ajaba bísiimo. N'ataŋk aane: ---Anahaan u, a̱ramam!
40014031	Yesu n'amaaren emoŋio toko-toko, eejoko abe n'aano: ---Káyilen kúuwe kítetia teereŋ! Iŋi naŋ n'a̱jeeŋe fu?
40014032	Ni kájufo t'ésubaiin tu busoona bu, eyam i n'ehaŋ ewano.
40014033	Náami eriboora i kéeyemie ku tu busoona bu ni kasokoroor Yesu abe ni kaano: ---Múniyo awe á̱tumbe fu á̱yemi Añi ite Atambatun!
40014034	H'aamo hu Yesu n'eriboora yeene kakana han hu, ni kaya busoona bu t'ésuk i yiyi kaane Senesaret.
40014035	Bakate ku bo ni kakeetano. Ni kasok ti kikinu kite ne bo fe kaanuku ondu bo, abe n'iŋi kabino ni kéesomute ku fe.
40014036	Iŋi káwasiyano kaanuku man n'awasiin kep keegor balis bite wañ woone; abe keegore ku bo fe iŋi kákoyi.
40015001	Náami bakaake Efarisiyeŋ, n'émuse yite Eluwa yite Moyis ni kánuutin Serusalem bibin ti Yesu, abe ni kákandijeno kaano:
40015002	---Iŋi naŋ n'eriboora íiwe ifi kateñeko káhinu naane joosan ite sifaaf úne esoke i? Káñawaariit fu sumoŋiiin bala kañoofo naane bítim bite b'úne busoke i.
40015003	Yesu n'aaniin: ---Aruun me, iŋi naŋ n'af'ariteñeko káhinu eluwa yite Atambatun, abe n'arifin arijok t'ejoosan yeenuun?
40015004	Ábuki Atambatun aanaan: «Á̱jeŋgin faafi n'íñaayi.» N'aane yooŋ: «An af'álafatin faafo, man yooŋ íñaayo, awarawar kámiñiee aket.»
40015005	Bare aruun n'aŋ'arifin ariene: an af'abaj dike doon d'áyinie káyokunan te do faafo man yooŋ íñaayo abe n'aane: «Iwaatawaat eene íñje kawunu do Atambatun»,
40015006	an ondu asawuleit iŋki káyokunan faafo man yooŋ íñaayo. Iyu af'ariwas b'Atambatun asoke bu, ariifin arijok ti máhinar moonuun!
40015007	Ñatuuk ñondu! Esayi aŋaasaŋaas t'aruun saas h'abine hu ayiŋan bonde t'aruun aane:
40015008	«Íñje Atambatun, íñje isoke fee: bokondu iŋi kájeŋginam nu butum barebare, bare ti siheliin, kakambamkamb dómbombokun.
40015009	Naane ii kasokorooram fe, áhinaariitam kis, ábuki iŋi kaliiken ésuk i buluwa bi kanoŋke kéetuut, kite íñje isaaniin fu bo.»
40015010	Ahaban, Yesu n'aruw hahooja hu abe n'aaniin: ---Arijamatan jak áriimeyi bonde:
40015011	káanukiiit doon d'an áhine tu butumo ifi díkinineŋ náami an ondu akuurut t'Atambatun. Bumbu búnuutin tu butumo ifi bíkinineŋ n'ákuuraati t'Atambatun.
40015012	Eriboora yeene ni kátofin abe ni kaano: ---Á̱moomi me kaanuku Efarisiyeŋ i kayiŋatayiŋat iŋi báhamin b'a̱soke bee?
40015013	N'aaniin: ---Nunukanuk fe ni Faafam eeemo u t'etiir anawut karondiee.
40015014	Ariwasiin ii: boko bakan kéefuume kéegilane bakan kéefuume, kéewufooriin bítim bu! Abe an éefuume af'aja n'áwiyo éefuume, éewufooro bítim bu, boko kaneyu t'ésubaiin fe ti kaayeen.
40015015	Piyeer n'aano: ---A̱hat uni b'a̱kolofane bee t'Efarisiyeŋ i.
40015016	Yesu n'aane: ---Butum aruun yooŋ arijokut?
40015017	Árimeyiit kaanuku doon fe d'an áhine tu butumo uŋu duyuun ti haro, deetik dibin dunuutanee?
40015018	Bare bumbu búnuutin tu butum bu, tu búwejet bu t'ufu búnuutin, abe bondu ifi bíkinineŋ húŋgowulan n'ákuuraati t'Atambatun.
40015019	Ábuki fu tu búwejeto ti biyinoor beejakut bu t'ufu búnuutin, beeyoosano tu búyoolool bu, huŋotu hu n'an i kaseñeit, bufurukato bu, ékuwe i, haajuus hu asaan bakan, nu husoku hu ti bakaaku.
40015020	Bondu ifi bíkinineŋ an u n'ákuuraati. Bare buñoofo t'an u añawut sumoŋio naane joosan i esoke i, biyinaat kákinineŋ an u n'ákuuraati.
40015021	Yesu n'anuut toko abe n'aja inde Tiir ni Sidon.
40015022	Ake anaare ite Kaanaŋ eekine bo, n'abin te o, abe n'ataŋk aano: ---Anahaan u, Añi Dafit, waasi, a̱yubiyenam. Ásuŋgute úuma ondu ti sílaam sómbokun, ábuki erab ejokojok!
40015023	Bare Yesu ásafinuto mayet hirim hifeeneŋ. Eriboora yeene ni kátofin, abe ni kalawo kaano: ---A̱ano ayeet, ábuki ondu ti kasayi úne ti hiñaawu, ti kafiiŋan úne yooŋ kep.
40015024	Yesu n'aane: ---Ti bakate ku Israyel, keeemo ku naane bíkarniina béetowutee t'iboñee fu barebare.
40015025	Bare anaare u n'abin, eesaaho éejiŋgitan hágilao abe n'aano: ---Anahaan u, waasi, á̱yokunanam!
40015026	Yesu n'aano: ---Ajakutee an n'ayit buñoofo bite biñi bu, éefiiten bo múkuruk mu.
40015027	Anaare u n'aano: ---Nu múniyo Anahaan u, bare humuum múkuruk mu iŋi miteŋ mifiit mu mimmi miney, kane bakate te mo káyemi tu buñoofo.
40015028	Náami Yesu eeeno: ---Ániin, káyilen kúuwe kihahahah! Bija bibaj naane á̱maŋie i bo. Ásuŋgute oone n'ahaŋ ákoyi t'ewahatu yendu.
40015029	Yesu n'anuut toko, abe n'aja ti kaakaŋa han hite Gálile. N'asiro ti hirij eeriiko bo.
40015030	Bakan keehooje-hooj ni kabin te o, iŋi káyitino bakan keeyinaat bija, ni kéefuume, ni kéetime, n'émuuma, n'ésomuta keehooje. Iŋi kariikaniin hágila Yesu, abe n'aŋ'áhiniin kéekoyi.
40015031	Ésuk i ni kajahale fu dómbokun hi kajuke hu émuuma i ti báhamin, kéetime ku ni kákoyi, keeyinaat ku bija yooŋ ti bija, abe kéefuume ku n'iŋi kajuk. Náami keesokoroor Atambatun ite Israyel.
40015032	Yesu n'aruw eriboora yeene abe n'aaniin: ---Ítumbatumba iyubiyen hahooja hondu, ábuki abajee hahiyu kunak kíhaaji bokondu n'íñje, abe karoŋut nu doon dite buñoofo. Ímaŋiitiin yooŋ kayeetan iyu ti kañoofeit, n'iŋi kajendan káliimu ti bítim bu.
40015033	Eriboora i ni kaano: ---Núubajin yooŋ diin doon dite kákuuman hahooja naane hondu t'eramba yende?
40015034	Yesu n'aaniin: ---Kumburu kiyem k'aribaje fu? Ni kaano: ---Hutok nu kúsuba, ni misaan iye meefamut.
40015035	Náami eeene hahooja hu hiriiko.
40015036	Ahaban, n'ayit kumburu ku hutok nu kúsuba ku, ni misaan mu, abe n'aane Atambatun eyeehen. N'afiitar ko ni misaan mu, abe n'asaan eriboora yeene kéeruboor hahooja hu.
40015037	Kareyi fe ni kateŋ ayak abin áami kabira bib. Eriboora yeene ni kaher mifiit meeŋeñene mu. Nu muhoojan wutekel hutok nu wúsuba.
40015038	Keeteŋe ku kumburu ku ni misaan mu, háyine hu kaamo súñjune sibaakiir. Haare hu ni biñi bu kafinutee.
40015039	Hi Yesu ayeetane hu hahooja hu ahaban, n'ájufo tu busoona bu eeja t'ésuk i yiyi kaane Magadan.
40016001	Efarisiyeŋ i n'Esaduseyeŋ i ni kátofin bibin ti Yesu kaanuku keebuuto. Ni kaano áhin bike beehaŋiin kikaw, beekuuriin kaanuku sembe soone t'Atambatun tu súnuutina fu.
40016002	Yesu n'aaniin: ---Uŋu túlumo, abe bufor bu ni bilaañan, n'aŋ'ariene: «Bufor bu kajaaŋu kuwaatu.»
40016003	Nu nuwasanoor, eŋ'ébaaniin, n'aŋ'ariene: «Yo kanubu.» Aŋ'arijondoman tu bufor bu, n'aŋ'árinandin beeware bu kabaju, bare arifinut áriyini kánandin bite bu hahiye!
40016004	Aruun bakate ku hahiye arijakut, áriwuŋgawuŋg yooŋ Atambatun kiñaawu, abe bare n'árimaŋi kajuku beehaŋuun kikaw. Bare at'áriwufooree mayet bifeeneŋ, kane arko taŋ beebaje bu Sonas. Ahaban, n'awasiin toko eeja.
40016005	Yesu n'eriboora yeene kakana han hu, náami eriboora i kafiilafiil bija nu kumburu.
40016006	Yesu n'aaniin: ---Áriwasiyoor, arinaŋ kikawuun t'élefir ite Efarisiyeŋ i, ni yite Esaduseyeŋ i.
40016007	Eriboora i n'iŋi kaanoor toko: ---Úbinut tíme nu kumburu, iŋ'ite ho h'af'asok ii.
40016008	Yesu n'ámeyi bi kaamo bu te bo. N'aaniin: ---Iŋi naŋ n'af'arienoor iyu: aŋarkeyi naane úbinut nu kumburu? Káyilen koonuun kítetia teereŋ!
40016009	Áritumboorut arijok mayet? Áribaŋineit kumburu hutok hu k'ifiitare ku bija ti háyine hu kaamo súñjune hutok hu? Wutekel wuyem wute kifiit keeŋeñene w'ariyite fu?
40016010	Áribaŋineit yooŋ kumburu ku hutok nu kúsuba kéerubooree ku bija ti háyine hu kaamo súñjune sibaakiir su? Wutekel wuyem wute kifiit keeŋeñene w'ariyite fu?
40016011	Buŋ b'arijokut fu ariike kaanuku kúmburiiit k'isokuun fu? Arinaŋ kikawuun t'élefir ite Efarisiyeŋ i, ni yite Esaduseyeŋ i.
40016012	Náami eriboora i kajoka kaanuku aanutiin káwasiyoor élefir yey'éhinee tu kumburu ku, bare káwasiyoor tu buroon b'Efarisiyeŋ i n'Esaduseyeŋ i bimbi kaliiken ésuk i.
40016013	Yesu areeŋa inde ésuk i yiyi kaane Sesare-Filip, n'ákandijen eriboora yeene aaniin: ---Kame ésuk i, iŋi kaane Añi ute Húŋgowulan hu aamo fu aañ?
40016014	Ni kaano: ---Bakaake kaane awe a̱amo fu Sambatiis, bakaaku ni kaane Eli, bakaaku n'iŋi kafin kaane Seremi, man yooŋ ake ti bakaaku eyiŋana yite Atambatun.
40016015	N'aaniin: ---Náami aruun, aŋ'ariene íñj'eemo fu aañ?
40016016	Simoŋ Piyeer n'ásafino aano: ---Awe a̱amo fu Afakana u, Añi ite Atambatun eekino u buroŋ bu.
40016017	Náami Yesu eeeno: ---Atoof t'awe Simoŋ, añi ite Sonas, ábuki húŋgowulaniit áwufoori fu bondu, bare Faafam eeemo u t'etiir.
40016018	Abe íñje isok fee n'awe: Piyeer, awe elaaliñj, abe t'elaaliñj yendu t'ija fu kasiiŋan kéeyilenam ku fe, abe eket i et'éyini tu boko doon.
40016019	Íñje kasaani sijaab site Jáyi jite j'Atambatun: bamb'aŋ'a̱yak kasiiŋan kaanuku ésuk i kawarut bo káhinu t'etaam ye, Atambatun kariboor n'awe; bamb'aŋ'a̱yak kasiiŋan kaanuku káyinooni káhinu bo t'etaam ye, Atambatun kariboor n'awe.
40016020	Ahaban, n'áhaminiin toko ayan aaniin: ---Atum'arisok an kaanuku íñj'eemo fu Afakana u.
40016021	Áfiitin tu hunak hondu, Yesu n'ásit káwufoor eriboora yeene kaanuku awarawar bija Serusalem, abe sifaaf su, n'eseef ite esaraha i, n'émuse yite Eluwa yite Moyis káhinio eejuk bo sílaam sómbokun. Boko káhinu ésuk i keeyoolo, bare hunak híhaajiyan hu, n'aŋ'aritanee t'eket i.
40016022	Náami Piyeer eeruwo kéekajino naane iya, abe n'akamoor te o aano: ---Áyine Anahaan u, Atambatun kajukari tu bondu! Aaa, bondu iti bibaji!
40016023	Bare Yesu n'aweteko abe n'aane Piyeer: ---A̱kambam «Setani»! Aw'ondiam ti kafitu, ábuki aŋ'a̱yinoor naane kúŋgowulan ku, bare náaneiit Atambatun.
40016024	Ahaban, Yesu n'aane eriboora yeene: ---An af'ámaŋi kariboor n'íñje, atum'aŋk'ákini buroŋ boone. Akando ekuruwa yeene éeseinam ti hiñaawu.
40016025	Ábuki an af'ámaŋi kafakan síhiinio, o bútowuto. An n'afin aket uŋu húuma hu, o karoŋu.
40016026	An af'aja ayak abin áami ákinia ebaj ite t'etaam ye fe, abe abajut buroŋ bu, yo fíya káñjeriŋo? Aaa! Naŋ nu húŋgowulan áyinie fu kajaamu kaanuku eefakan síhiinio?
40016027	Isokuunsok bonde ábuki Añi ute Húŋgowulan hu bibin ti sembe sómbokun site Faafo n'emalaka yeene, abe n'aŋ'abatikan huruw fe doon d'aroke du.
40016028	Iisokuun bifeeneŋ bu: bakaake ti keeemo kee diye iti kaket ti kajukut Añi ute Húŋgowulan hu ti bibin ti Jáyi joone.
40017001	Abaj kunak hutok ni hifeeneŋ, Yesu n'ariboor ni Piyeer, ni Saak n'at'o Saaŋ, abe n'aja nu boko ti hike hirij heeliite naane, kéeyemi bo unooniin.
40017002	N'ahosanooro toko hágilaiin. Buhooŋio uŋu bútumb bisilan naane taanak tu, abe wañ woone nu wufañj daŋ naane hiim hu.
40017003	Eriboora i t'éhaajiiin kaja kajuku, náami Moyis ondu, n'Eli ti báhamin ni Yesu.
40017004	Náami Piyeer eeene Yesu: ---Anahaan u, ajakeejak naane iriemo i diye. Af'á̱maŋi, n'iŋ'irok diye múwuureey míhaaji, ake bija t'awe, ake bija tu Moyis, ake bija t'Eli.
40017005	Ondu ti báhamin bu, náami kaafor keejaaŋe ni kímifeniin. Kaaji ni kíhaminn ti kaafor ku iŋi keene: ---An onde aamo fu Añi úuma i ímaŋie u. Te o ti hikawam hutoofe fu. Arijamatano jak!
40017006	H'eriboora i kajame hu kaaji kondu, ni kátumb fu kákoleyi kasooñen ni kaney, ñuhooŋiiin ñiya t'etaam.
40017007	Yesu n'átofin, n'atib tu boko abe n'aaniin: ---Aririto, atum'árikoleyi.
40017008	Ni kayit kikawiin, bare kajukut mayet an kane arko Yesu unoono.
40017009	Káyemia tu búwaneina bu hirij hu, Yesu n'áhaminiin ayan aaniin: ---Atum'arisok an doon fe d'arijuke du, ajendan káyemi Añi ute Húŋgowulan hu aritanee t'eket i.
40017010	Eriboora yeene ni kaano: ---Iŋi naŋ n'émuse yite Eluwa yite Moyis ifi kaane Eli aware kajabu abin?
40017011	Yesu n'aaniin: ---Múniyo Eli aware kajabu abin, eefare buroon bu fe.
40017012	Bare íñje isok fee n'aruun: Eli aheeka eebin, abe ésuk i kakeetanuto, bare ni kanij te o naane hutoofiin i. Iyu yooŋ i kaja fu káhihinoor Añi ute Húŋgowulan hu.
40017013	Náami eriboora i kánandina kaanuku Sambatiis a ámaŋiiin fu kasoku.
40017014	Hi Yesu n'eriboora i bákahaaji ku kábatikeina hu bibin ti hahooja hu, ake ániine n'átofin ti Yesu, n'asaaho éejiŋgitan hágilao
40017015	abe n'aano: ---Ámuse u, waasi, a̱yubiyen añi úuma. Aŋ'aney, abe álaamalaam dómbokun. Aŋ'afand kaneyu ti sineemak, man yooŋ tu móhujo.
40017016	Ibinabin ne o t'eriboora íiwe, bare kayinaato káhinu éekoyi.
40017017	Yesu n'aane: ---Áribajaatia teereŋ káyilen! Ariyaŋgayaŋg faa kikaw, aruun bakate ku hahiye! Bija kaakaŋ n'ija fu iŋki biriiko n'aruun? Íñj'endu ti kajoku hikawam kep bija kaakaŋ? Aribinam n'añi u diye.
40017018	Hi kabine hu ne o, Yesu n'akamoor t'erab i. N'enuut t'añi u, n'ahaŋ ákoyi toko-toko.
40017019	Náami eriboora i ni kátofin unooniin ti Yesu, abe ni kákandijeno kaano: ---Iŋi naŋ n'iriyinaat fu kákutoor erab i?
40017020	Yesu n'aaniin: ---Aŋarkeyi naane káyilen koonuun kifamut. Iisokuun bifeeneŋ bu: af'aribaj káyilen, hutoof yooŋ kíteti naane anawaay ite emutard, aruun kaanu hirij hondu: «A̱nuut diyu a̱aja baaba», ho katofu. Doon iti dijahaluun mayet.
40017022	Hike hunak, eriboora i kareyi fe ni kakuukanooro Gálile. Yesu n'aaniin: ---Añi ute Húŋgowulan hu kásikiee asaanee ésuk i.
40017023	Boko kayoolio, bare hunak híhaajiyan hu, n'aŋ'aritanee t'eket i. Eriboora i ni kátaañian fu naane.
40017024	Hi Yesu n'eriboora yeene kareeŋe hu Káfernawom, kiŋki kasa búhal bu bija t'Enuuf ite Atambatun ni katof ti Piyeer abe ni kaano: ---Eeman kereŋ ámuse oonuun aŋ'ajaam búhal bite t'Enuuf ite Atambatun?
40017025	Piyeer n'aaniin: ---Hee, aŋ'ajaam bo. Piyeer áyemia tu buyooso bu t'enuuf i, Yesu n'aheekanooro aano: ---A̱sokam fee Simoŋ, bákayi kite t'etaam ye, t'aañiin t'ifi kasa búhal bu? Ti bakan kooniin, man yooŋ t'emoosoora i?
40017026	Piyeer n'aano: ---T'emoosoora i. Yesu n'aano: ---Náami bakan kooniin kawarut kajaamu doon fe.
40017027	Bare utum waatin tu bokondu. A̱ja ti han hu, abe n'á̱fiiten kaabuutu kúuwe. Asaan a a̱ja u kajabu a̱jok, á̱faaŋin butum bu, n'aŋ'a̱juk toko sírirem. Á̱sik so a̱ajaam búhal bu bija tu wane.
40018001	T'ewahatu yendu, eriboora i ni kátofin ti Yesu abe ni kaano: ---Aañ ahaŋe fu ti Jáyi jite Atambatun?
40018002	Yesu n'aruw ake añi, n'asiiŋano t'etutiin
40018003	abe n'aaniin: ---Iisokuun bifeeneŋ bu: afut'arihosanooro áriiyemi naane biñi, at'ariyooso hikee-kee ti Jáyi jite Atambatun.
40018004	An eehaŋe u ti Jáyi jite Atambatun aamo fu an eeyitooreit u, éeyemi naane añi onde.
40018005	Abe an af'ajok áwariee añi naane onde uŋu húuma hu, íñje humuumam a ajoke fu áwariee.
40018006	---An eeyak u kákinineŋ hutoof ake t'eraan i ti kéeyilene ku t'íñje n'aney ti kaahoofoor, ahaŋ kajaku te o n'akobee elaaliñj yómbokun tu nukun, abe n'áfiitenee t'ahaŋe du kásuli ti han hu eemoj.
40018007	Átaañiee teereŋ tu kúŋgowulan ku naane aamo i abajeebaj bike beeyak kákinineŋ ni kahoofoor! Bibaa yooŋ kabaju, bare átaañi t'an eeja u kánuutanna bo!
40018008	«Arko emoŋii man yooŋ kuwoti ifi kíkinineŋ n'a̱ney ti kaahoofoor, a̱faran, abe n'á̱fiiten akambee. Ahaŋ kajaku t'awe n'a̱yooso tu buroŋ béehabanaariit bu n'emoŋu efeeneŋ, man yooŋ kuwot kifeeneŋ, bala á̱yeki sumoŋii t'ésuba te so nu wuwoti, abe n'á̱fiitenee ti sineemak séehokaariit su.
40018009	Arko dike ti ñíkini ifi díkinineŋ n'a̱ney ti kaahoofoor, a̱nuutan do, abe n'á̱fiiten do akambee. Ahaŋ kajaku t'awe n'a̱yooso tu buroŋ béehabanaariit bu káafeelin, bala á̱fiitenee sambuun ni ñíkini t'ésuba te ño.
40018010	---Áriwasiyoor ti kahuufu kite ake t'eraan i ti kéeyilene ku t'íñje. Ábuki íñje isok fee n'aruun: emalaka yeeniin bokondu t'etiir, iŋi kasiiŋo kep hágila Faafam.
40018012	«Buŋ b'arisoke? An af'abaj síkarniina seemo téemeer, abe efeeneŋ te so n'étowuto, buŋ b'ayak fu káhinu? Eeman akina kawasu saasu, bakan bakabaakiir nu sumoŋu nu hutok ni sibaakiir su ti hirij hu, eeja eeŋes yéetowutee i?
40018013	Abe af'ajuk yo, íñje isok fee n'aruun, hikawo kátumbu hutoof naane iŋ'ite te yo, ahaŋ iŋ'ite séetowuteit su.
40018014	Iyu yooŋ i Faafuun eeemo u t'etiir ámaŋiit fu mayet afeeneŋ ti kiŋgilij ku kéeyilene ku t'íñje átowuto.
40018015	---An eeemo atii, bítimuun bifeeneŋ, af'atin t'awe, a̱ja a̱juko a̱asoko bo aruun kúsubauun barebare. Af'ajam, n'aŋ'áami aribukana.
40018016	Bare af'ateñekei kajamu, a̱ruw afeeneŋ man yooŋ bákasuba keeriboor n'awe ariija ariijuko. Á̱hin ii ábuki Míkiñjin mu meenaan: «Bala an atinanee, bákasuba man yooŋ bákahaaji kawarawar kajabu kaseede kaane kajukojuk.»
40018017	N'afin ateñekeiin kajamu, a̱sok bo kéeyilene ku fe. Af'ateñeko yooŋ kajamu kéeyilene ku, a̱joko naane an éemeyiit Atambatun, man yooŋ asaa búhal.
40018018	---Iisokuun bifeeneŋ bu: bamb'aŋ'ariyak kasiiŋan kaanuku ésuk i kawarut bo káhinu t'etaam ye, Atambatun kariboor n'aruun; bamb'aŋ'ariyak kasiiŋan kaanuku káyinooni bo káhinu t'etaam ye, Atambatun kariboor n'aruun.
40018019	«Iisokuun yooŋ bonde: bákasuba t'aruun ifi kajok ti bifeeneŋ, abe ni kalaw bo Atambatun Faafam eeemo u t'etiir, o kawuniiin bo.
40018020	Ábuki ti bákasuba man yooŋ bákahaaji kakuukanooree tu huruwu húuma, íñj'endu t'etutiin.»
40018021	Náami Piyeer éelohin Yesu abe n'aano: ---Anahaan u, abuk'am af'aŋ'aboo katinu t'íñje, kiyem k'iwaro fu kaboŋket? Kireeŋ hutok nu kúsuba, bare?
40018022	Yesu n'aano: ---It'eeni hutok nu kúsuba, bare keemo bakan bákahaaji nu sumoŋu kireeŋ hutok nu kúsuba.
40018023	H'isokuun hee, ábuki Jáyi jite Atambatun júmoomi naane bonde: abajeebaj ake áyi éemaŋie kajuku doon d'eroka yeene káyekio du.
40018024	Ajaba kafinu ku, ni kabino n'ake éeyekio similiyoŋ úkaan.
40018025	Náami makamu ániine ondu abajut eebatikan sírirem sondu, áyi u n'aane kajooheno naane ásukateen, akina, n'anaar'o, ni bakañio, nu doon d'abaje du fe, éeyini kajaamu kaamaag koone.
40018026	Aroka u n'aney t'etaam hágila áyi u, abe n'áwasiyano aano: «Waasi, a̱yubiyenam, íñje kabatikani fe!»
40018027	Áyi u n'ayubiyeno. N'aboŋketo kaamaag koone, abe n'awaso eeja.
40018028	«Aroka u afina ánuutin kep, n'ajuk ake ti bákawiyo eroka i éeyekio éñjune. N'ajoko tu nukun, abe n'akulujo ti kaanio: "A̱batikanam doon d'á̱yekiam du!"
40018029	Áwiyo n'ájiŋgitan hágilao, abe n'áwasiyano aano: "Waasi, a̱yubiyenam, íñje kabatikani!"
40018030	Bare áyin u n'ateñeko. N'akalamoo keekulo bija kóyin k'aja ku kajaamu kaamaag koone.
40018031	Hi bakaaku eroka kajuke hu bondu, ni bítaañiiin naane. Ni kaja t'áyi u keekamo bo fe.
40018032	Áyi u n'aboñ bite aroka ondu abe n'aano: "Á̱nafutanafut faa aroka! Iboŋketiboŋket kaamaag kúuwe kireyi fe, aŋarkeyi naane á̱wasiyanamwasiyan.
40018033	Eeman yooŋ a̱warawar yéeni kayubiyen áwiyi naane iyubiyeni i?"
40018034	Áyi u átumbatumba fu ayiŋat naane, asooñen n'ayoosan aroka ondu t'ekulu i, kéehihinooro toko bija kóyin k'aja ku kajaamu kaamaag koone fe.»
40018035	Abe Yesu n'áwutiyen aane: ---Iyu yooŋ i Faafam eeemo u t'etiir aja fu n'aruun fe kane arko huruw t'aruun aboŋketut áhabanein abukoo eetine te o.
40019001	Hi Yesu asoke hu bondu ahaban, n'anuut Gálile eeja bija tu búsuk bite Súde, yeeemo i kane a̱kan kaayelu kite Surdeŋ.
40019002	Bakan keehooje-hooj ni kanabano, abe n'aritaniin toko ésomuta yeeniin.
40019003	Bakaake t'Efarisiyeŋ i ni kabin te o kaanuku man ni kabuuto. Ni kákandijeno kaano: ---Eluwa yite y'úne ewunawun fíya ániine kanuutan anaar'o kane hutoofo?
40019004	Yesu n'aaniin: ---Eeman kereŋ arijaŋgajaŋga bonde ti Míkiñjin mu? Meenaan: «H'Atambatun ajabe hu káwuwan dóonodoon fe, n'áhiniin ániine n'anaare.»
40019005	Abe Atambatun n'asooñ aane: «Iŋ'ite ho h'ániine aja fu kanuutu ti faafo n'íñaayo, eeja keekin n'anaar'o, kéeyemi halan hifeeneŋ taŋ.»
40019006	Hahiyu it'iŋki káyemi bákasuba, bare afeeneŋ taŋ. Náami an atum'áwaajinoor doon d'Atambatun ágiiloole.
40019007	Efarisiyeŋ i ni kaano: ---Kame iŋi naŋ nu Moyis akiñje fu t'eluwa i aane an af'ámaŋi kanuutan anaar'o, asaano kaawiit kite káwufoor kaanuku karoŋut?
40019008	Yesu n'aaniin: ---Moyis akiñjakiñj kaanuku árinooni kanuutan haare hoonuun aŋarkeyi naane ariyaŋgayaŋg aa kikaw. Bare ti kájabina ku, bijeit ii.
40019009	Íñje isok fee n'aruun: an af'ahoor anaar'o t'ajokutee n'ániine, abe n'asa ake, áhina kaahoofoor.
40019010	Eriboora yeene ni kaano: ---Arko iyu i beemo fu t'ániine n'anaar'o, ho húkoyie kame an atum'asa.
40019011	Yesu n'aaniin: ---Ésukiit ereyi eyino fu kaanu hee tu bondu, kane arko bakan k'Atambatun awune ku bo.
40019012	Abajeebaj bakan keeyinaat kasayi anaare, ábuki iyu i kabukee fu. Bakaake, bakaniin kúŋgowulan káhiniin fii. Bakaaku iŋi kateñeko bisayi iŋ'ite Jáyi jite Atambatun. An éeyinie u káhinu bonde aja áhin bo!
40019013	Bakaake ni kabin ti Yesu ni biñi kaanuku man n'ásit tu boko sumoŋio, abe n'alaw bija tu boko. Bare eriboora i ni kakamoor ti keebine ku nu boko.
40019014	Yesu n'aaniin: ---Ariwas biñi bu keebin t'íñje! Atum'aribatikaniin, ábuki bakan naane boko kakino fu Jáyi jite Atambatun.
40019015	N'ásit tu boko sumoŋio, abe n'anuut toko eeja.
40019016	N'abaj an éetofina ti Yesu abe n'aano: ---Ámuse u, naŋ n'iware fu káhinu neejake kaanuku iibaj buroŋ béehabanaariit bu?
40019017	Yesu n'aano: ---Iŋi naŋ n'á̱kandijenam fu ti meejake mu? Atambatun taŋ ajake fu. Af'á̱maŋi buyooso tu buroŋ béehabanaariit bu, á̱hin naane suluwa su susoke i.
40019018	Ábaakiit u n'aano: ---Kame siin su? Yesu n'aano: ---Atum'a̱yool húŋgowulan; atum'a̱ŋot n'an ariseñeit; atum'á̱kuwat; atum'a̱juus a̱saan ake;
40019019	á̱jeŋgin faafi n'íñaayi; á̱maŋi áwiyi húŋgowulan naane á̱maŋie i hikawi.
40019020	Ábaakiit u n'aano: ---Ifesut hikee tu suluwa sondu fe. Naŋ n'iware fu kasooñu íhin?
40019021	Yesu n'aano: ---Af'á̱maŋi kakuuru but, a̱ja a̱joohen buroon b'a̱baje bu fe, abe n'á̱sik sírirem su a̱wun keebajut ku. Af'á̱hin ii, n'aŋ'a̱baj t'etiir ebaj. A̱haban, n'aŋ'a̱bin á̱aseinam ti hiñaawu.
40019022	Bare h'ábaakiit u ajame hu bondu, n'aja káataañianin naane, ábuki fu ebaj yeene ehahahah.
40019023	Náami Yesu eeene eriboora yeene: ---Iisokuun bifeeneŋ bu: buyooso bite ti Jáyi jite Atambatun bítaañataañi faa t'an eebaje.
40019024	Iisokuun yooŋ bonde: éŋgelem áyinooni fíya buyooso t'efulu yite kaakiiku? Mayet fu! Bare buyooso bite an eebaje ti Jáyi jite Atambatun bihaŋe kátaañi.
40019025	H'eriboora yeene kajame hu bondu, ni kátumb fu kajahale naane. Ni kaano: ---Kame náami aañ áyinie fu kafaku?
40019026	Yesu n'áheeliniin abe n'aaniin: ---Bondu bijaaŋajaaŋo kúŋgowulan ku, bare Atambatun áyinooni káhinu dóonodoon fe.
40019027	Náami Piyeer eeeno: ---A̱juk, uni íriwasinowasin areyi fe íriiseini ti hiñaawu. Naŋ n'iriyak fu kabaju?
40019028	Yesu n'aaniin: ---Iisokuun bifeeneŋ bu: etaam éyeni i ef'esiiŋo, abe Añi ute Húŋgowulan hu n'ariiko t'eriikeey yeene yite híyiaate hu yéenike i, aruun sumoŋu ni bákasuba ku keesao ku ti hiñaawu, aruun yooŋ biriiko ti biriikeey bite bákayi, áriiyemi eseef ite sunuuf site Israyel sumoŋu nu súsuba su.
40019029	Bakan ifi kawas sunuuf sooniin, man yooŋ bakatiiin, bákaniiniin, sifaafiin, síñaayiin, bakañiiin, ni kitaaŋaat kooniin uŋu húuma hu, boko kabaju buroon bondu kireeŋ téemeer, abe n'iŋi kawunee yooŋ buroŋ béehabanaariit bu.
40019030	Bare keehooje ti keeemo ku hahiye étiyar i, boko bibin káyemi eraan i, abe keeemo ku hahiye eraan i ni káyemi étiyar i.
40020001	---Iye i Jáyi jite Atambatun jeemo fu. Ake ániine abajabaj etool ite kireseŋ. N'aja nu bújom bu bib hiŋes eroka.
40020002	N'ajamoor nu boko kaanuku eebin eejaamiin naane aroka aa ajaamee tu hunak hu. Ahaban, n'aboñiin burok t'etool yeene.
40020003	N'aŋk'asooñ ánuutin hi tírabina hu, n'ajuk bakaake ti kasiiŋee t'efiñjan i, káyemiit tu doon fe.
40020004	N'aaniin: «Aruun yooŋ, arija arirok t'etool íima, íñje kajaamuuun ajakee.»
40020005	Ni kaja. Ate etool i n'asooñ ánuutin taanak tu ti hikaw, ni to káafesin, n'ajuk bakaake, n'asokiin mo mifeeneŋ mu.
40020006	Kaanendan ku, n'asooñ t'efiñjan i, n'aŋk'ajuk bakaake ti kasiiŋee toko. N'aaniin: «Kame h'aririikee hee diye hunak hu hireyi fe t'árihinut doon?»
40020007	Ni kaano: «Aŋarkeyi an ayitut uni burok.» N'aaniin: «Yooh, arija ariirok yooŋ t'etool íima.»
40020008	«Tireeŋa bísaarino, n'aane áyin oone aa ajaam: "A̱ruw eroka i a̱asaaniin bajaam booniin. A̱jab bare ti keebine ku eraan i, abe n'a̱habanooro ti keebine ku étiyar i."
40020009	Eroka i kéesifee ku kaanendan ku ni kajab kabin, abe ni kajaamee huruw bajaam bite hunak ñeeba.
40020010	Hi kéesifee ku étiyar i kabine hu, n'iŋi kaane man boko kajaamiee ahaŋ diyu; bare ni kasaanee yooŋ huruw bajaam bite hunak ñeeba.
40020011	Hi kase hu bajaam booniin, ni kasok t'ate etool i
40020012	abe ni kaano: "Eroka yendu keebine ku eraan i karoka ewahatu efeeneŋ taŋ, n'a̱jaamiin kare n'uni, uni keeroke ku burok béetaañie bu huta hu bújom, abe yooŋ ni taanak téesufe tee!"
40020013	Bare ate etool i n'aane ake tu boko: "Óom, ítumbut fu ihoohi. Waajamoorut kereŋ kaanuku iibin ijaami bajaam bite hunak ñeeba?
40020014	Á̱sik bajaam búuwe a̱aja. Ímaŋamaŋi kajaamu bokonde kéesifee ku eraan i naane ijaami i.
40020015	Kame iyinaat káhinu doon deetoofam du ni sírirem súuma? Bare me naŋ, kabetu aŋarkeyi naane ijakajak?"»
40020016	Yesu n'áwutiyen aane: ---Náami eraan i, boko káyemi étiyar i, abe étiyar i ni káyemi eraan i.
40020017	Yesu n'abin áyemi ti bija Serusalem, n'ákajino n'eriboora i sumoŋu ni bákasuba ku abe n'aaniin:
40020018	---Arijamatan, úne bokondu ti bija Serusalem. Añi ute Húŋgowulan hu kásikiee bo asaanee eseef ite esaraha i, n'émuse yite Eluwa yite Moyis. Boko kaanu awarawar kámiñiee aket,
40020019	abe boko kásikio kasaan keenooto ku Esuwif. Bokondu kásuwio, ni kámiño ni hikarawas, kahaban ni katibo t'ekuruwa eeket. Bare hunak híhaajiyan hu, n'aŋ'aritanee t'eket i.
40020020	Anaare ite Sebede n'átofin ni bakañio ti Yesu. N'asaaho éejiŋgitan hágilao kaanuku eelawo bike.
40020021	Yesu n'aano: ---Naŋ n'á̱maŋie fu? Anaare u n'aano: ---A̱waatam kaanuku kane a̱bin á̱yemi áyi, bakañiam t'ésubaiin bokonde biriiko n'awe, ake inde baatosi, áwiyo inde baamayi.
40020022	Yesu n'aane bakañio: ---Árimeyiit fu b'arilawe bu. Árinooni búhujo t'ekot ite sílaam su y'ija i búhujo te yo? Ni kaano: ---Hee, írinooni.
40020023	Náami Yesu eeeniin: ---Múniyo aruun búhujo t'ekot íima. Bare hite biriiko bu inde baatosam n'inde baamayam, bondu búuma bíiit. Báariikeim bondu bíhineehin bija ti bakan ki Faafam afaree ku bo.
40020024	Hi bakaaku eriboora sumoŋu i kajame hu bo, ni kayiŋat naane ti bakati ku t'ésubaiin.
40020025	Náami Yesu éeruwiniin kareyi fe abe n'aaniin: ---Árimoomi kaanuku bakan keeemo ku eseef i tu búsuk bite kéemeyiit ku Atambatun, bokondu ifi káhihinoor ésuk i.
40020026	Bare bondu buwarut kabaju t'etutuun. Ake t'aruun af'ámaŋi kahaŋu bakano, aja áyemi aroka ite bakaaku.
40020027	Ake t'aruun n'afin ámaŋi káyemi átiyar u, aja áyemi ásukateen ite bakaaku.
40020028	Iyu yooŋ a Añi ute Húŋgowulan hu abine fu, káanukiiit eebaj búsukateen, bare kaanuku éeyemi ásukateen, abe n'awun buroŋ boone beejaam man keehooje ni kafak.
40020029	Hi Yesu n'eriboora yeene kanuute hu Seriko, bakan keehooje-hooj ni kaseiin ti hiñaawu.
40020030	Háyine bákasuba kéefuume ti kariikee ti kaakaŋa bítim bu. Hi kajame hu kaanuku Yesu aja fii, ni kataŋk t'etiir kaane: ---Anahaan u, Añi Dafit, a̱yubiyen uni!
40020031	Hahooja hu ni hikamoor tu boko kaaniin kakoowan, bare ni kahaŋ mi kataŋke: ---Anahaan u, Añi Dafit, a̱yubiyen uni!
40020032	Yesu n'asiiŋo; n'aruwiin abe n'aaniin: ---Naŋ n'árimaŋie fu íhin bija t'aruun?
40020033	Ni kaano: ---Anahaan u, á̱hin uni iŋ'irijuk.
40020034	Yesu n'ayubiyeniin, abe n'agoriin ti ñíkin. Toko-toko yooŋ náami kasiŋa kajuk, abe ni kasa Yesu ti hiñaawu.
40021001	Yesu n'eriboora yeene ni kaja ayak abin áami kalohena Serusalem. H'aamo hu kareeŋa hikinu hite Befase, inde hirij hite Ñúolifiye ñu, n'aboñ bákasuba tu boko hágila.
40021002	N'aaniin: ---Arija ti hikinu hondu heeemo hii hágilauun. Af'ariyooso te ho kep, aruun kajuku embam t'ekobee, n'afuw ite te yo. Árijendin so, abe n'aribinam ne so.
40021003	An af'asokuun doon, arieno: «Anahaan u asawulasawulo so.» Toko-toko yooŋ, n'aŋ'awas so seebin.
40021004	Iyu i bondu bije fii kaanuku hirim honde h'ayiŋana ite Atambatun asoke hu heebaj. Aanaan:
40021005	«Ariene bakate ku Siyoŋ: "Arijuk, áyi oonuun abin fii t'aruun. Aŋ'áneeni naane, abe asirasiro t'afuw ite embam."»
40021006	Náami eriboora i bákasuba ku keeja, abe ni káhin naane Yesu asokiin i.
40021007	Ni kabin n'embam i, n'afuw ite te yo. Ni kanuutan bífartuus booniin kanaŋ ti simbam su, abe Yesu n'arabo te bo.
40021008	Bakan keehooje-hooj yooŋ ni katan bífartuus booniin ti bítim bu, bakaake buŋoy beeleebejane bi káfiitina tu ñunukanuk ñu.
40021009	Kéeyemie ku hágila Yesu, ni kéeyemie ku inde hiñaawio n'iŋi kataŋk t'etiir kaane: «Añi Dafit ánikanee! Awe eebin ii tu huruwu hite Atemit a̱ja á̱soniyanee! Atambatun eeemo u t'etiir-t'etiir ánikanee!»
40021010	Hi Yesu ayoosee hu Serusalem, ésuk i fe n'étumb ewetekooro naane. N'iŋi kákandijen kaane: ---Kame an ondu aamo fu aañ?
40021011	Hahooja hu héeriboorina hu ni Yesu n'iŋi heeniin: ---Yesu fu, ayiŋana ite Atambatun, ite u Nasaret yite i Gálile.
40021012	Yesu n'ayooso ti haanas hu t'Enuuf ite Atambatun, abe n'ákutoor éjulaata i, ni kiŋki kabin hujoohen hu. N'ajok sitaabul site etita yite sírirem su áfiiten, ni siriikeey site ejoohena yite kúleebaan kite wusarah wu.
40021013	Abe n'aaniin: ---Busokeesok ti Míkiñjin mu kaanuku Atambatun aane: «Enuuf íima kaaniee báalawum.» Bare aruun árihina yo báanuuseima bite búkuw!
40021014	Bakan kéefuume ni kéetime ni kátofin ti Yesu toko t'Enuuf ite Atambatun, abe n'áhiniin kéekoyi.
40021015	Eseef ite esaraha i, n'émuse yite Eluwa yite Moyis ni kayiŋat hi kajuke hu Yesu n'áhin bondu beehahe bii, ni naane biñi bu ii kataŋk toko t'Enuuf ite Atambatun kaano: «Añi Dafit ánikanee!»
40021016	Ni kaane Yesu: ---Aŋ'a̱jam me naane ii kasok? Yesu n'aaniin: ---Hee. Eeman kereŋ arijaŋgajaŋga ti Míkiñjin mu hirim honde heeene hu: «Atambatun áhinahin biñi bu ni bilekej bu keesokorooro»?
40021017	Ahaban, n'awasiin toko eeja. N'anuut hikinu hu eeja Betani, abe n'áŋotin bo.
40021018	Tifiit nu bújom bu, Yesu ti bíbatikeina bu ti hikinu hu, bujoñjol nu bujoko.
40021019	Ajuka nífigiye ti kaakaŋa bítim bu, n'atof areeŋ, bare búsuus taŋ b'ajuke fu te no. Náami eeene nífigiye nu: ---A̱roŋut hikee-kee kabuku miriyaay! Toko-toko yooŋ, náami nisaya kaŋ.
40021020	Eriboora i kajuka bondu, ni kajahale dómbokun. Ni kaano: ---Buŋ bi nífigiye nondu nusooñe fu nisay ahil ii?
40021021	Yesu n'aaniin: ---Iisokuun bifeeneŋ bu: af'aribaj káyilen, abe árihinut sihel súsuba, aruun káyini káhinu b'íhine bee nífigiye nondu. Aruun yooŋ kaanu hirij hondu: «A̱nuut diyu a̱aja á̱tuuso káajuŋeey», bo yooŋ kabaju.
40021022	Af'áriyilen t'Atambatun, doon d'arilawe fe, aruun kawuniee do.
40021023	Yesu n'ayooso ti haanas hu t'Enuuf ite Atambatun, abe n'áyemi ti kaliiken ésuk i mite m'Atambatun. Eseef ite esaraha i, ni sifaaf su ni kaja kaŋaaboo abe ni kaano: ---Awe á̱tumbe fu á̱yemi aañ ayak á̱hin naane á̱hine i? Aañ yooŋ aani fu a̱bin á̱hin iyu?
40021024	Yesu n'aaniin: ---Íñje yooŋ íikandijenuun bifeeneŋ. Af'árisafinam ajoŋooree, n'iŋ'isokuun aañ aanam fu ibin íhin bondu.
40021025	Aañ aboñe fu Saaŋ kaboste ku? Man Atambatun, man yooŋ kúŋgowulan ku? Ni káyemi toko ti báhamin boko kumuumiin iŋi kaanoor: ---Uf'úeno: «Atambatun aboñe fu Saaŋ», n'aŋ'aane úne: «Kame iŋi naŋ n'áriyilenuto fu?»
40021026	N'úfin úeno: «Kúŋgowulan ku», úkoleyi ésuk i, ábuki kareyi fe bukuuriinkuur kaanuku Saaŋ ayiŋana ite Atambatun.
40021027	Náami keeene Yesu: ---Uni írimeyie? Yesu n'aaniin: ---Íñje yooŋ it'isokuun aañ aanam fu ibin íhin buroon bondu.
40021028	Yesu n'asooñ aane: ---Buŋ b'arisoke tu bonde? Abajeebaj. Ake ániine, bakañio bákasuba. N'aane aneemak u: «Áñuumo, a̱ja a̱rok úmiye t'etool i yite kireseŋ ku.»
40021029	Ahaawa u n'aano: «Aaa, it'ija», bare afiyo dikee, n'awatanooro, n'aja arok.
40021030	Faaf u n'aja ajuk añio ásooboriyan u, abe n'asoko mo mifeeneŋ mu. Ahaawa u n'aano: «Hee faafa, íñje bija», bare ajeit.
40021031	Yesu n'ákandijen eseef ite esaraha i, ni sifaaf su aaniin: ---Aañ tu boko áhine fu bi faafiin ámaŋie bu? Ni kaano: ---Aneemak u. Náami Yesu eeeniin: ---Iisokuun bifeeneŋ bu: esaa yite búhal bu, ni kiŋki kafurukato kajabu kayoosouun ti Jáyi jite Atambatun.
40021032	Ábuki Sambatiis abinabin t'aruun, abe n'áwufooruun bítim beejoŋoore bu. Áriyilenuto, bare esaa yite búhal bu, ni kiŋki kafurukato káyilenoyilen. Naane arijuke i bondu fe ni ñíkinuun, ariwatanooreit yooŋ wuhoofoor woonuun áriiyileno.
40021033	Yesu n'asooñ aane: ---Arisooñ arijam ti beekolofanee bonde: abajeebaj. Ake ániine abine áhin etool ite kireseŋ. N'asiis yo, abe n'awak kaayeen t'elaaliñj yómbokun kaanuku iŋi kabin katuusan toko kireseŋ ku. N'arok yooŋ ásukut bija tu bujukar bu. Ahaban, n'aŋes eroka anaŋ toko kaanuku iŋi kabin káruboor ne o, abe n'aja kátuki.
40021034	Kireseŋ ku kilaaña, n'aboñ búsukateen boone t'eroka i kaanuku keesaano húrub hoone.
40021035	Bare eroka i ni kajok búsukateen boone, kámiñ ake, ni kayool aau, áhaajiyan u ni kámiño nu bujuju.
40021036	N'asooñ aboñ bakaake búsukateen keehaŋe étiyar i kahooju, bare eroka i ni káhiniin mo mifeeneŋ mu.
40021037	Hireeŋ toko, n'aboñiin añi oone ti kaanu ni hikawo: «Boko kájeŋgin añi úuma.»
40021038	Bare h'eroka i kajuke hu añi u, ni kaanoor: «Ondu aja fu bibin biŋeñeno n'etool i. Úyoolo, n'uŋ'úkini yo!»
40021039	Ni kajoko, kañak tíyaŋ etool i, abe ni kayoolo.
40021040	Yesu n'ákandijeniin aaniin: ---Ate etool i af'aja abin, buŋ fíya b'aja fu n'eroka yendu?
40021041	Ni kaano: ---Akina kayoolu énafuta yendu fe, abe n'aŋes bakaake eroka anaŋ toko, bokondu iŋi kabin kasaano húrub hoone kane areeŋee.
40021042	Yesu n'aaniin: ---Eeman arijaŋgajaŋga bonde beesokee bu ti Míkiñjin mu? Meenaan: «Elaaliñj i y'enuta i káfiitene i yéeni, yo esooñe fu éyemi meeyane mite enuuf i. Atemit áhine fu bondu, abe bijahalajahal úne dómbokun!»
40021043	Yesu n'áwutiyen aane: ---Iŋ'ite ho h'eenuun fu: Jáyi jite Atambatun kanuutanee t'aruun jeesaanee bakaake keeyak káhinu meejake.
40021045	H'eseef ite esaraha i, n'Efarisiyeŋ i kajame hu beekolofanee bondu kahaban, ni kánandin kaanuku tu boko ti Yesu aamo fu.
40021046	Ni kaŋes naane kaja i káhinu kaanuku man ni kajoko, bare ni kákoleyi hahooja hu, ábuki ésuk i fe kajokajok Yesu naane ayiŋana ite Atambatun.
40022001	Yesu n'asooñ áhaminiin akolofan. N'aaniin:
40022002	---Iye i Jáyi jite Atambatun jeemo fu. Ake áyi añunañun tu búfos bite añi oone.
40022003	N'aboñ eroka yeene aaniin kanaban keeruwee ku buñoofo bu. Bare keeruwee ku ni kateñeko bibin.
40022004	N'asooñ aboñ bakaake eroka aaniin: «Arija arienam k'iruwe ku buñoofo bu bifaraa. Kúyond kúuma kumootee, ni saasu sunuk séeyoŋgie su. Afaree fe, kabin bite búfos bu!»
40022005	Bare keeruwee ku ni káhin kite bókoiit. Ni kaja bakaake ti hitaaŋaat, bakaaku kájula.
40022006	Bakaaku ni kajok eroka i káhihinoor, abe ni kayooliin.
40022007	Áyi u n'ayiŋat abin ahooj bib. N'aboñ esulaan yeene keeja keeyool bokonda fe kéemiñe ku eroka yeene, abe ni kásuf hikinu hooniin.
40022008	Ahaban, n'aane eroka yeene bakaaku: «Afaree fe bija buñoofo, bare k'iruwe ku kajarut yéeni karuwiee.
40022009	Hahiyu arija ti sifiñjan su, abe n'ariruw buñoofo k'ariyak ku fe kajuku.»
40022010	Náami eroka i keeja tu búhuhu bu, abe ni karuw ki kajuke ku fe, keejake ku bija yooŋ kéenafute ku, esaal i esooñen n'ehooj bib ni bakan.
40022011	«Áyi u n'ayooso kaanuku éehamin ni kéeyemie ku toko, n'aŋandan ake eesiimeit wañ wute bija tu búfos.
40022012	N'aano: "Óom, buŋ b'á̱hine fu á̱ayoosein diye t'a̱siimeit wañ wute búfos?" Bare áyin u ásafinut.
40022013	Náami áyi u eeene eroka i: "Arikobo sumoŋu nu wuwot, abe n'árifiiteno tíyaŋ t'ébaani i; o kayiyu toko, abe n'atakooro wuŋaan iŋi kayiŋat taŋ."»
40022014	Yesu n'áwutiyen aane: ---Keehooje-hooj karuwee fu, bare keefamut kajifanee fu.
40022015	Efarisiyeŋ i ni kaja kajamoor keejuk naane kaja i káhinu man ni kabuut Yesu.
40022016	Ni kaboñ te o bakaake t'eriboora yeeniin, ni bakaake ti kéesiiŋooreina ku n'Erod. Kareeŋ ni kaane Yesu: ---Ámuse u, írimoomi kaanuku awe an ite bifeeneŋ, abe aŋ'a̱liiken ésuk i múniyo mu ti bítim bite Atambatun. Á̱koleyiit yooŋ an fe, ábuki á̱anaariit man an onde an ómbokun man yooŋ.
40022017	A̱sok uni fee buŋ b'a̱yinoore tu bonde: uf'újaam áyi ómbokun eeemo u Rom búhal, n'uŋ'útin t'Eluwa yite Moyis, man yooŋ bayi?
40022018	Bare Yesu ámoomi biyinoor booniin beejakut bu. N'aaniin: ---Ñatuuk ñondu! Íñje a ariŋes fee kabuutu?
40022019	Áriwufooram fee érirem ti sinsi sísikee t'ajaamee búhal bu. Ni káyitino efeeneŋ.
40022020	Náami Yesu eeeniin: ---Buhooŋu bonde t'érirem i bite bu aañ, nu huruwu hu?
40022021	Ni kaano: ---Áyi ómbokun eeemo u Rom. Náami Yesu eeeniin: ---Yooh! Kame arijaam áyi ómbokun eeemo u Rom buroon b'akino bu, Atambatun yooŋ buroon boone.
40022022	Hi kajame hu bondu, ni kátumb fu kajahale naane. Ni kawaso keeja.
40022023	Hunak hondu hoho, bakaake t'Esaduseyeŋ i ni kabin kajuk Yesu. (Boko kaamo fu kiŋki kaane keekete ku karoŋut birito.) Ni kákandijeno kaano:
40022024	---Ámuse u, Moyis akiñjakiñj t'Eluwa i aane: «Ániine eesee af'aket t'abajut añi, at'o awarawar kasayi anaare u keebaj biñi, t'áami hahiyu bakate ku at'o eekete u.»
40022025	Náami bare abajeebaj t'uni bakati kaamo hutok ni bákasuba. Aneemak u n'asa, abe n'aket ti kabajut añi. Náami anaar'o eeseño t'at'o.
40022026	Ásooboriyan u n'áhaajiyan u yooŋ mo mifeeneŋ mu, ni kaket yooŋ, bija t'atoken u ni bákasuba.
40022027	Kaketa kahaban, anaare u yooŋ n'aket.
40022028	Makamu kareyi fe hutok ni bákasuba ku kasaosa, hunak hite bíriteina bu t'eket i, o káyemi ite u aañ tu boko?
40022029	Yesu n'aaniin: ---Árijuuma fu, ábuki árimeyiit Míkiñjin mu, árimeyiit yooŋ sembe site Atambatun.
40022030	Keekete ku ifi káritein, háyine hu iti kasa, haare hu yooŋ iti kaseño, bare buroŋ booniin káyemi naane bite emalaka i keeemo ku t'etiir.
40022031	Hite bíriteina bite keekete ku, kame arijaŋgeit b'Atambatun asokuun bu? Aanaan:
40022032	«Íñj'eemo fu Atambatun ite Aburaham, n'Isak, ni Sakob.» Atambatun, akina Atambatun ite keeroŋe ku, bija ni keeenee ku boko kakete fe, ábuki buroŋ bu t'éketiit ti biraane fu.
40022033	Hi hahooja hu hijame hu bondu, ni kátumb fu kajahale naane tu buroon b'aliikeniin bu.
40022034	H'Efarisiyeŋ i kajame hu kaanuku Yesu akulakul Esaduseyeŋ i ti báhamin bu, ni kakuukanooro keeja te o.
40022035	Ake tu boko, akina ámuse ite Eluwa yite Moyis, n'ámaŋi kabuutu Yesu. N'aano:
40022036	---Ámuse u, tu suluwa su fe, yiin ehaŋe fu?
40022037	Yesu n'aano: ---«A̱warawar kámaŋi Atemit Atambatun úuwe á̱habanein: t'eholi, ti yaan yúuwe, ni ti kaayinoor kúuwe.»
40022038	Yende yeemo fu eluwa étiyar i yeehaŋe i fe.
40022039	Ésooboriyan i yeenokoore naane yo yende: «A̱warawar kámaŋi áwiyi húŋgowulan naane á̱maŋie i hikawi.»
40022040	B'Eluwa yite Moyis esoke bu, bija eyiŋana yite Atambatun fe beemo fu tu suluwa súsuba sonde.
40022041	Naane aamo i Efarisiyeŋ i bokondu ti kakuukanooree, Yesu n'ákandijeniin bonde:
40022042	---Buŋ b'arisoke t'Afakana u? Akina ite tu noota nite aañ? Ni kaano: ---Ite tu noota nite Dafit.
40022043	Yesu n'aaniin: ---Buŋ b'aamo fu Dafit, Búwejet Beenabe bu bitiŋgotiŋg ayak abin áami aŋ'aano «Anahaan u»? Ábuki fu Dafit aanaan:
40022044	«Atemit aanaan Anahaan úuma: "A̱riiko inde baatosam ayak abin áami ikalaa enatoora íiwe tuus, awe á̱ayemi áyi u."»
40022045	«Náami Dafit af'aja ayak abin áami aŋ'aano "Anahaan u", buŋ b'Afakana u ayino fu kasooñu áyemi añio?»
40022046	Mayet afeeneŋ tu boko áyinio kásafin hirim hifeeneŋ. Áfiitin tu hunak hondu, an aŋkut akañen kákandijeno bike.
40023001	Bondu buwas, Yesu n'aane hahooja hu n'eriboora yeene:
40023002	---Émuse yite Eluwa yite Moyis, n'Efarisiyeŋ i, burokiin kaliikenuun Eluwa yite Moyis.
40023003	Náami ariwariinwar kájeŋgin, abe n'árihin yooŋ bimbi kaliikenuun fe. Bare atum'ariliikool ti máhinar mooniin, ábuki bimbi kawaare, káhinaariit bo.
40023004	Iŋi kakob buroon beeniŋe-niŋ, keesejan bo ésuk i, abe káŋaaŋaariitiin káyokunan n'añuuru aŋgilij u keesejo bo.
40023005	Buroon bimbi káhin fe bite búwuforooro: arijuk naane muroon mimmi kakob tu kúyuutiin ni ti sitekiin, méeyekie mu kike kirim kite Míkiñjin mu mihahe i; iŋi káhin yooŋ balis bite wújufa wooniin bihaŋ bite b'ésuk i kakambu.
40023006	Hiriy ifi hibaj, iŋi kámaŋi kajab kariiko keewun ésuk i; ti ñáalawum ñu, boko ifi kariiko hágila.
40023007	Iŋi kámaŋi ésuk i eŋ'erito yeesaafiin ti sifiñjan su, abe n'eŋ'eeniin «Ámuse u».
40023008	Bare aruun fe baatiaay; iŋ'ite ho aamo fu ariwarut kajokiee naane émuse, ábuki Ámuse afeeneŋ taŋ a aribaje fu.
40023009	Atum'arijok an t'etaam ye naane faafuun, ábuki Faaf afeeneŋ taŋ a aribaje fu, eeemo u t'etiir.
40023010	Atum'árihin yooŋ ariijokee naane eseef, ábuki Aseef afeeneŋ taŋ a aribaje fu, eeemo u Afakana u.
40023011	Eehaŋe u t'aruun aja áyemi ásukateen oonuun.
40023012	An fe eeyitooree, o kawananee; abe an fe eewananooree, o kayitiee.
40023013	---Átaañi t'aruun émuse yite Eluwa yite Moyis, n'aruun Efarisiyeŋ i! Ñatuuk ñondu! Arikulakul ésuk i tíyaŋ Jáyi jite Atambatun. Ariyooseit toko aruun kumuumuun, abe n'ariteñeko yooŋ kawasu kéemaŋie ku keeyooso.
40023015	«Átaañi t'aruun émuse yite Eluwa yite Moyis, n'aruun Efarisiyeŋ i! Ñatuuk ñondu! Aŋ'ariñaahoor etaam i fe, ni kan ku, kaanuku man n'aribaj afeeneŋ taŋ, ariiyoosano ti bítim boonuun. Abe af'aribajo, n'aŋ'árihino eehaŋuun káyemi an ite sambuun tu kúsuba.
40023016	«Átaañi t'aruun, aruun égila i kéefuume ku! Aruun kaŋk'ariene an af'awaat Enuuf ite Atambatun, diyu dóoniit. Bare n'afin awaat éwurus i yeeemo i níbahindaa toko, awarawar káhinu doon d'awaate du.
40023017	Aruun busoŋ, árijukaariit! Kame naŋ nihaŋe fu? Eeman Enuuf ite Atambatun, yéekinineŋe i éwurus i n'éñeyi?
40023018	N'aŋ'arisooñ ariene an af'awaat ataabul ite wusarah wu, diyu dóoniit. Bare n'afin awaat doon deesarahee du Atambatun t'ataabul u, awarawar káhinu doon d'awaate du.
40023019	Aruun fu bakan kéefuume! Kame naŋ nihaŋe fu? Eeman ataabul u, éekinineŋe u doon deesarahee du ni díñeyi?
40023020	Náami an eewaate ataabul ite wusarah wu, awaata ataabul u, nu buroon beeemo bu t'etiir te o fe.
40023021	An eewaate Enuuf ite Atambatun, awaata Enuuf i, n'Atambatun eekine u te yo.
40023022	An eewaate bufor bu, awaata eriikeey ite Atambatun yite híyiaate hu, n'Atambatun eeriikee u te yo.
40023023	«Átaañi t'aruun émuse yite Eluwa yite Moyis, n'aruun Efarisiyeŋ i! Ñatuuk ñondu! Aŋ'ariyit buroon bite kajaman kite maanu wu naane kuloolomen ku, efoobar i, ni maamu muroon meejose mu fe, áriihin kúrub keemo sumoŋu, abe n'árisik hifeeneŋ ariisarah ho Atambatun. Bare n'aŋ'arifin ariwas beehaŋe bu fe t'Eluwa yite Moyis, naane káyemi bakate bifeeneŋ, n'ariyubiyeniin, abe n'áriyemi bakan keejoŋoore. Abe bare buroon bondu b'ariware fu yéeni káhinu, abe baabu yooŋ atum'arifiil bo.
40023024	Aruun égila kéefuume! Aŋ'arijind doon d'ariware du búhujo iŋ'ite efaas, bare n'aŋ'arimer bíŋgelem!
40023025	«Átaañi t'aruun émuse yite Eluwa yite Moyis, n'aruun Efarisiyeŋ i! Ñatuuk ñondu! Aŋ'ariñaw akuur but meejukanee mite ekot i bija ebool i fe, bare níbahindaa, aŋ'ahooj bib nu wúfaŋi wute kákuwat, ni biyinoor boonuun beejakut bu.
40023026	Aruun Efarisiyeŋ i bakan kéefuume! Arijab tíme ariñaw ekot i níbahindaa, man meejukanee mu nu mukuur yooŋ.
40023027	«Átaañi t'aruun émuse yite Eluwa yite Moyis, n'aruun Efarisiyeŋ i! Ñatuuk ñondu! Aŋ'arinokoor nu búlum beefañjanee, kajuku bo tíyaŋ náami béewarie naane, bare níbahindaa, uŋu buhooj bib nu kujoj kite bakan keekete, nu buroon bánoban beefute.
40023028	Aruun yooŋ, arinokooranokoor t'ésuk i naane bakan kéejube, bare níbahindaa, aŋ'arihooj bib nu butuuko, nu wuhoofoor.
40023029	«Átaañi t'aruun émuse yite Eluwa yite Moyis, n'aruun Efarisiyeŋ i! Ñatuuk ñondu! Aŋ'arinut áwari búlum bite eyiŋana yite Atambatun, abe n'aŋ'arisaŋgan bite kéejube ku.
40023030	Abe n'aŋ'ariene: "Kane arko yéeni uni íriwuwina fu kóyin sifaaf uni, man írisiiŋoorein nu boko iriiyool eyiŋana yite Atambatun."
40023031	Kame fu me árimoomi kaanuku aruun biñi bite bakan keeyoole ku eyiŋana yite Atambatun?
40023032	Úja tíme! Arihabanoor bi sifaafuun kómbokun kajabe bu!
40023033	Ñuroon ñondu! Búsunduk! Buŋ b'af'arisooñ ariyinoor n'aŋ'ariene aruun kafaku tu kúnuur kite sambuun su?
40023034	Iŋ'ite ho aamo fu íñje káboñinauun eyiŋana, ni bakan kéewesinatee, n'émuse yite bítim bite Atambatun. Aruun kayoolu bakaake, n'aritib bakaaku tu bukuruwa kaket, n'árimiñ bakaaku kikarawas ti ñáalawum ñoonuun, abe n'árihihinooriin ti kikinu ku fe ti kayino kateyi.
40023035	Náami t'aruun t'Atambatun aja fu kaniju iŋi bakan kéejube ku keeyoolee ku fe, huta hu t'Abel éejube u, bija yooŋ ti Sakari añi ite Barasi, eeyoolee u t'Enuuf ite Atambatun, t'etut t'Anabe du n'ataabul u tindi kásuf ejuraay i.
40023036	Iisokuun bifeeneŋ bu: kúnuur kondu fe, aruun bakate ku hahiye arija fu ko kajuku iŋi bokondu keeyoolee kii fe!
40023037	---Yéeh, aruun bakate ku Serusalem, aruun kaŋk'ariyool eyiŋana yite Atambatun, abe kaŋk'áboñin t'aruun, n'árimiñiin nu bujuju kaket! Kuhooja teereŋ k'ímaŋie fu kakuukanuun naane emañjuk aa ákumbalool bufuw boone ni síbend soone, náami bare árimaŋiit!
40023038	Hahiyu aruun kawasiee ni hikinu hoonuun áriiweet.
40023039	Ábuki fu iisokuun: ariroŋut káheelin t'íñje bija hunak h'arija hu kaanu: «Atambatun ásoniyan an eebin u tu huruwu hite Atemit!»
40024001	Yesu n'anuut t'Enuuf ite Atambatun. Áyemia ti bija bu, eriboora yeene ni katof te o, keeeno ajuk naane kiñaan kite Enuuf ite Atambatun kunutee i áwariee.
40024002	Náami eeeniin: ---Arijuka kiñaan kondu fe? Iisokuun bifeeneŋ bu: bibin birko, an at'aŋk'ajuk diyu ejuju yeelaŋgatanee t'eke; kiñaan ku kireyi fe káfiitenee.
40024003	Yesu n'aja ariiko ti hirij hite Ñúolifiye ñu. Eriboora yeene ni kaja kajuko unooniin abe ni kaano: ---A̱sok uni fee kaakaŋ nu bondu bija fu kabaju, ni te naŋ t'ésuk i eja fu kakeetan kaanuku bibin búuwe bireeŋa, ni kamoosen kite etaam i.
40024004	Yesu n'aaniin: ---Arinaŋ toko kikawuun, an atum'abuutuun.
40024005	Ábuki bakan keehooje bibin nu huruwu húuma iŋi kaane boko kaamo fu Afakana u, abe boko kabuutu bakan keehooje-hooj.
40024006	Aruun kajamu kitiik, man yooŋ kitiik kibajabaj tike tiŋ. Atum'árikoleyi, ábuki buwarawar kabaju, bare kamoosen kíteiit etaam i.
40024007	Ésuk birito yeetiik n'ésuk, hikinu birito heetiik ni hikinu. Bujoñjol kabaju, abe etaam i buyoŋoŋanooro tu búsuk beehooje.
40024008	Bondu fe búmoomi naane káseñji kítiyar kite anaare eeemo ti bíyihino.
40024009	«Bakan kajokuuun, keeja kéehihinooruun, abe ni kayooluun. Ésuk i fe kahuufuuun uŋu húuma hu.
40024010	Kóŋkeyin, bakan keehooje karaan káyilen ku t'íñje; boko kajoohenoor, abe boko kahuufoor.
40024011	Kabaju yooŋ keehooje keeyak kajuusu kaane boko kaamo eyiŋana yite Atambatun, abe boko kabuutu bakan keehooje.
40024012	Meejakut mondu kátumbu muhooj ayak abin áami bakan keehooje-hooj it'iŋki kámaŋioori.
40024013	Bare an eeja u kajoku alit tip bija tu hunak hiraanu hu, Atambatun kafakano.
40024014	Hirim hondu Heetoofe hu hite Jáyi jite Atambatun kawaaree t'etaam i ereyi fe, kaanuku ésuk i fe keejam ho. N'aŋ'atik áami kamoosen kite etaam i.
40024015	---Aruun bibin kajuku «Ábujaroora éekolinanie u», i Dañel ayiŋana ite Atambatun asoke u n'áyemi t'Anabe du. (An eeemo u ti bijaŋga bu aja ánandin bo.)
40024016	Náami keeyak ku káyemi Súde kawarawar kateyi bija ti kirij ku.
40024017	An af'áyemi ti kaanaaj koone, awarut buyooso t'enuuf bite bike buroon.
40024018	An af'áyemi yooŋ ti hitaaŋaat, awarut bíbatikeina t'enuuf bite kájufa k'ayakare ku te ko.
40024019	Afin ayak buŋ kátaañi kunak kondu ti haare hu keenooto ku fuufiiin, ni keeemo ku ti kájuwan!
40024020	Arilaw Atambatun man búteyi boonuun itim bibaj ni haajam, man yooŋ tu hunak hite erimaas!
40024021	Ábuki kóŋkeyin, sílaam sómbombokun kabaju, s'an ámusut kajuku huta h'etaam i eŋ'ebin éwuwanee bija yooŋ t'úmiye, abe utu susooñ yooŋ sibaj hikee-kee.
40024022	Abe arko Atambatun aanut fu yéeni éekasinan tu kunak kondu, an fe man aroŋ. Bare o kákasinan te ko iŋ'ite bakan k'ajifane ku.
40024023	«Náami an af'aanuun: "Arijuk, Afakana u ondu diye!" man yooŋ: "Ondu diya!", atum'áriyileno.
40024024	Ábuki bakaake bibin, abe n'iŋi kajuus kaane boko kaamo fu Afakana u, man yooŋ eyiŋana yite Atambatun. Boko káhinu buroon úkaan beejahale ésuk i, kaanuku keebuut ti káyinie, humuum bakan k'Atambatun ajifane ku.
40024025	Hahiyu isoŋkuun bo busok.
40024026	«Náami an af'aanuun: "Arijuk, Añi ute Húŋgowulan hu ondu t'eramba i!", atum'arija bo. Man yooŋ n'aanuun: "Arijuk, ondu níbahindaa t'ánuusee!", atum'áriyilen.
40024027	Ábuki naane etiir i ee esib huta hu tu bufor bu bíjabina du bija yooŋ ti biraane du, iyu yooŋ i Añi ute Húŋgowulan hu abin fu.
40024028	Tu doon fe dikete, toko ti bílaajiin bu t'ufu bukuukanooro.
40024029	---Sílaam site tu kunak kondu bihabano kep, taanak tu kákumbu, hiim hu huroŋut kajaaŋan, búloofiiloof bu káneyina, abe sembe site t'etiir buyoŋoŋanooro.
40024030	Náami éluwenuma yite Añi ute Húŋgowulan hu káŋaasina tu bufor bu. Ésuk i ereyi fe kalolobool, abe n'iŋi kajuk Añi ute Húŋgowulan hu ti bibin tu bufor bu ni sembe, o káanikin naane.
40024031	Káabiinu kómbokun kasoku, abe n'aŋ'áboñin emalaka yeene t'etaam i ereyi fe. Boko kakuukan bakan k'ajifane ku, huta hu t'etaam i éjabina du, bija yooŋ t'eraane du.
40024032	---Arijondoman ti nífigiye ariijuk. Af'aja ayak abin áami biland boone bíyeyino, búsuus bu busooña búlooñin, aŋ'árimeyi kaanuku haajam hu húlohenno.
40024033	Náami af'arijuk yooŋ buroon bondu fe, árimeyi kaanuku Añi ute Húŋgowulan hu álohenno, memee n'aŋ'áreeŋin.
40024034	Iisokuun bifeeneŋ bu: bakate ku hahiye iti kaket kareyi tu bondu fe bibajoorut.
40024035	Etaam i nu bufor bu kamoosen, bare báhamin búuma iti biket hikee-kee.
40024036	---An ámeyiit hunak hu hondu kaakaŋ, n'ewahatu i; humuum emalaka i t'etiir bufor bu, bija Añi u fe kámeyiit, kane arko Faaf u unoono taŋ.
40024037	Beebaje bu kóyin Nowe bija fu yooŋ kabaju ti bíbatikeina bite Añi ute Húŋgowulan hu.
40024038	Ábuki bala etiir yómbombokun i yeerame i etaam i fe énubin, tu kunak kondu ésuk i iŋi kañoofo kep abe ni káhujo, háyine hu ti bisayi, haare hu ti biseño, bija yooŋ hunak hu Nowe ayoosee hu t'esahar i.
40024039	Kámeyiit toko doon fe bija naane móhujo mu mije i nu boko meeyooliin kareyi fe. Iyu yooŋ i bija fu káyemi kane Añi ute Húŋgowulan hu abin.
40024040	Náami kóŋkeyin, háyine bákasuba káyemi tu buwañ t'afeeneŋ, ake bijee ne o, aau n'awasee toko.
40024041	Haare bákasuba káyemi ti bítigis, ake bijee ne o, aau n'awasee toko.
40024042	Náami áriheelin féet, ábuki árimeyiit hiin hunak h'Anahaan oonuun abin fu.
40024043	Árimeyi bonde: kane ate enuuf i ámeyi yéeni ti yiin ewahatu yite i nu huhuk t'ákuw u aware fu bibin, n'aŋ'ajukar, at'awaso éeyoosein t'enuuf yeene.
40024044	Iŋ'ite ho aamo fu aruun yooŋ arifare, ábuki Añi ute Húŋgowulan hu bibin t'ewahatu y'ariyinoorut i.
40024045	---Náami aañ aamo fu aroka eejoŋoore u, abe n'áwesinato yooŋ? O aamo fu an u a ate enuuf i asaane u bujukar bite enuuf i, abe n'asoko yooŋ kaanuku aŋ'abin awun bakaaku eroka keeñoofo kane ewahatu i ereeŋ.
40024046	Atoof t'aroka ondu kane ate enuuf i ábatikein, n'áŋaabeino tu burok b'asaano bu!
40024047	Iisokuun bifeeneŋ bu: ate enuuf i kasaano yooŋ buroon b'áyekie bu fe aŋ'ajukaro bo.
40024048	Bare arko aroka ondu an éenafute, o kayinoor n'aŋ'aane: «Jaa, ate enuuf i ahaŋa fu bífiyeina»,
40024049	o kajoku bakaaku eroka ámiñ, abe n'aŋ'aŋ'ariiko aŋ'añoofo abe n'áhujo t'afeeneŋ n'éwusana i.
40024050	Náami ate enuuf i bíbatikeina hunak h'aroka ondu ayinoorut, n'ewahatu y'ámeyiit.
40024051	Akina kajoŋoorano ásuf, naane ñatuuk ñu ii káhinee. O kayiyu toko, abe n'atakooro wuŋaan iŋi kayiŋat taŋ.
40025001	---Ti bíbatikeina bite Añi ute Húŋgowulan hu, Jáyi jite Atambatun káyemi naane iye: abajeebaj. Búsuŋgute kaamo sumoŋu kayitayit sijaaŋana sooniin keeja huyoosan, abe ni káyemi ti kanahan ániine u.
40025002	Kaamo hutok tu boko káwesinateit, hutok hu bakaaku kéewesinatee.
40025003	Kéewesinateit ku ni kaja ni sijaaŋana sooniin, bare kajuŋkeit t'efetelool;
40025004	kéewesinatee ku ni kafin kaja ni sijaaŋana sooniin, abe ni kajuŋko t'efetelool.
40025005	Náami makamu ániine u ahaŋa bífiyeina, huŋotu nu hujokiin. Kareyi fe ni kaŋot.
40025006	«Nu huhuk hu, ake n'ataŋk aane: "Ániine u onda! Arija áriifimboor!"
40025007	Náami búsuŋgute bu kareyi fe kéeniyo, abe ni káyemi ti bifare sijaaŋana sooniin.
40025008	Kéewesinateit ku ni kaane kéewesinatee ku: "Ariwun uni t'efetelool yeenuun diŋgilis, sijaaŋana site s'uni sondu ti bija kaketu."
40025009	Kéewesinatee ku ni kaaniin: "Aaa, man úfaman. Ho húkoyie n'arija árijoohenn bija t'aruun."
40025010	Náami kéewesinateit ku kaja kaanuku kéejoohenn, ániine u n'afin áreeŋin. Kaamo hutok hu keefaree ku ni kayooso ne o t'enuuf i ti kawanane du húkuben hu, abe karuŋ ku nu kukulee.
40025011	Afiyo dikee, bakaaku búsuŋgute ni kafin káreeŋin, abe ni kataŋk kaane: "Anahaan u, Anahaan u, á̱feŋgin uni!"
40025012	Bare ániine u n'aaniin: "Iisokuun bifeeneŋ bu: ímeyiituun."»
40025013	Yesu n'áwutiyen aane: ---Áriheelin féet, ábuki árimeyiit hunak hu, n'ewahatu i y'Añi ute Húŋgowulan hu abin i.
40025014	---Ti bíbatikeina bite Añi ute Húŋgowulan hu, Jáyi jite Atambatun káyemi naane iye: abajeebaj. Ake ániine ámoomi ti bija kátuki. N'aruw eroka yeene, abe n'aaniin hahiyu buroon boone bondu.
40025015	N'asaaniin yooŋ sírirem aliik huruw fe tu doon d'áyinie du karoku: átiyar u n'asaano similiyoŋ seemo hutok, ásooboriyan u súsuba, áhaajiyan u efeeneŋ; ahaban n'aja.
40025016	Aroka eesaanee u similiyoŋ su hutok hu n'ásit kájula ni sírirem sondu. N'áwutiyen abaj similiyoŋ seemo hutok.
40025017	Eesaanee u súsuba su n'áhin mo mifeeneŋ mu, n'asooñ abaj súsuba.
40025018	Bare aroka eesaanee u efeeneŋ i n'aja awak kaayeen, abe n'ánuus toko sírirem site an u tand'arok.
40025019	«Abin afiyo, áyin u n'abin, abe n'ámaŋi kámeyi buŋ bi káhine fu ni sírirem su.
40025020	Eesaanee u similiyoŋ su hutok hu n'átofin, abe n'áwufooro sike yooŋ seemo hutok, o ti kaanio: "Maan, a̱saanamsaan similiyoŋ seemo hutok. A̱juk, ibaja yooŋ sike seemo hutok."
40025021	Ániine u n'aano: "Iyu kep, awe aroka eejake, á̱jubajub. Makamu á̱jubajub tu buroon biŋgilis, hahiyu íñje kanaŋu tu sumoŋii buroon beehaŋe diyu. A̱bin, hikawi heetoof naane íñje."
40025022	«Aroka eesaanee u súsuba su n'átofin abe n'aane: "Maan, a̱saanamsaan similiyoŋ súsuba. A̱juk, ibaja yooŋ súsuba."
40025023	Ániine u n'aano: "Iyu kep, awe aroka eejake, á̱jubajub. Makamu á̱jubajub tu buroon biŋgilis, hahiyu íñje kanaŋu tu sumoŋii buroon beehaŋe diyu. A̱bin, hikawi heetoof naane íñje."
40025024	«Eesaanee u efeeneŋ i n'atik abin abe n'aane: "Maan, ifiyafiya ímeyi kaanuku a̱toofut. Aŋ'á̱hotukan t'a̱wañut du, aŋ'a̱kuukan yooŋ t'a̱nawut du.
40025025	Íkolakoleyi kaanuku sírirem súuwe n'uŋu sútowuto; náami iiwak íinuus so. A̱juk, a̱yi sírirem súuwe."
40025026	Ániine u n'aano: "Añek ondu, á̱nafutanafut faa! A̱fiyafiya á̱meyi kaanuku iŋ'íhotukan t'iwañut du, iŋ'ikuukan yooŋ t'inawut du.
40025027	Náami a̱warawar yéeni kayoosan sírirem súuma tiŋ t'á̱meyie kaanuku if'íbatikein, n'iŋ'iyit sírirem súuma nu doon du subukoore du."
40025028	Ahaban, n'aane bakaaku eroka: "Ariram emiliyoŋ y'isaano i, abe n'arisaan yo aau eebaje u sumoŋu su.
40025029	Ábuki an eebaje, o káwutiyenee ahaŋ doon d'abaje du, ebaj i yeeheek te o. Bare an éetumbut u abaj, humuum diŋgiŋgilis d'abaje du karamiee.
40025030	Náami aroka ondu eebajut ii éñjeriŋ, árifiiteno tíyaŋ t'ébaani i. O kayiyu toko, abe n'atakooro wuŋaan iŋi kayiŋat taŋ."
40025031	---Añi ute Húŋgowulan hu af'aja abin naane áyi, akina n'emalaka i kareyi fe, o biriiko t'eriikeey yeene yéenike i.
40025032	Ésuk i fe bukuukanooro hágilao, abe n'aŋ'áwaajinooriin, aŋ'ákajin bokonde ti bakaaku, naane ahaawa sunuk aa áwaajinoor síkarniina ni sijaameel.
40025033	O káhinu síkarniina su séeyemi inde baatoso, abe sijaameel su ni síyemi inde baamayo.
40025034	Náami áyi u kaanu keeemo ku inde baatoso: «Aruun ki Faafam ásoniyane ku, aribin áriikini Jáyi jeefaree ju bija t'aruun huta h'etaam i eŋ'ebin éwuwanee.
40025035	Ábuki ijoñjolatajoñjolat, n'ariwunam iiñoofo; nukunam nisayasay, n'ariwunam íihujo; ibinabin t'aruun, n'arijokam áwariee t'árimeyiitam;
40025036	ímoomi fuufiam, n'arisiimaatam; ísomutasomut, n'aritofotooram; n'íyemi t'ekulu i, n'aribinam kajuku.»
40025037	Kéejube ku kaanio: «Anahaan u, kame kaakaŋ n'irijuki fu káajoñjolatin, n'iriwuni a̱añoofo, man yooŋ nukuni káasayin, n'iriwuni á̱ahujo?
40025038	Kaakaŋ n'a̱bine fu t'uni, n'irijoki áwariee t'írimeyiiti, man yooŋ n'irijuki fu fuufii, n'irisiimaati?
40025039	Kaakaŋ n'irijuki fu káasomutin, man yooŋ t'ekulu i, n'iribini kajuku?»
40025040	Áyi u kásafiniin aaniin: «Iisokuun bifeeneŋ bu: híhinin fe h'árihine bo ake ti keehaŋe ku káteti tu bokonde keeemo ku naane bakat'am, íñje árihine fu bo.»
40025041	«Ahaban, n'aŋ'aane keeemo ku inde baamayo: "Arikambam, aruun k'Atambatun áwuume ku! Arija ti sineemak séehokaariit su, seefaree su bija ti Setani n'emalaka yeene!
40025042	Ábuki ijoñjolatajoñjolat, ariwunutam iiñoofo; nukunam nisayasay, ariwunutam íihujo;
40025043	ibinabin t'aruun t'árimeyiitam, arijokutam áwariee; ímoomi fuufiam, arisiimaatutam; ísomutasomut abe n'íyemi t'ekulu i, aritofotoorutam."
40025044	Náami n'iŋi kásafino kaano: "Anahaan u, kame kaakaŋ n'irijuki fu káajoñjolatin, man yooŋ nukuni káasayin, man yooŋ kane a̱bin t'uni t'írimeyiiti, man yooŋ fuufii, man yooŋ káasomutin, man yooŋ t'ekulu i, abe íriyokunanuti?"
40025045	Áyi u n'aŋ'aaniin: "Iisokuun bifeeneŋ bu: híhinin fe h'ariteñekee káhinu bo ake ti keehaŋe ku káteti, íñje ariteñekee fu káhinu bo."»
40025046	Yesu n'áwutiyen aane: ---Abe boko bija tu kúnuur kéehabanaariit ku, kéejube ku keefin keeja tu buroŋ béehabanaariit bu.
40026001	H'aamo hu Yesu ahabana kasoku kite eriboora yeene báhamin bondu fe, n'asooñ aaniin:
40026002	---Árimoomi kaanuku efeet ite Kánuutina ku Esipt eŋeñena kunak kúsuba. Kóŋkeyin, Añi ute Húŋgowulan hu kásikiee asaanee bakan kaanuku eetibee t'ekuruwa.
40026003	Náami eseef ite esaraha i, ni sifaaf site Esuwif i ni kakuukanooro t'enuuf ite Kayif, asaraha ómbokun u.
40026004	Ni kajamoor kaanuku boko kajoku Yesu t'an ámeyiit, abe ni kayoolo.
40026005	Ni kaane: ---Úwaruto kajoku t'efeet i, ésuk i n'eŋ'ejendan kárahanna.
40026006	Yesu n'áyemi Betani, t'enuuf ite Simoŋ éebajaanie u yafot i.
40026007	Ondu tu buñoofo bu, ake anaare n'atof aŋaaboo, o n'éndiis yeerokee nu bujuju bimbi kaane albaatar, káahoojin bib ni mátiso meeseere-seer. Anaare u n'áyuuso mátiso mu ti hikaw.
40026008	H'eriboora i kajuke hu bondu, ni kayiŋat abe ni kaane: ---Iŋi naŋ ni mátiso mondu múbujarooree fu?
40026009	Tiŋkan yéeni u mujoohenee fu aseeree, sírirem su séesikee t'asaan keebajut ku!
40026010	Yesu n'ámeyi bi kasoke bu. Náami eeeniin: ---Iŋi naŋ n'árilaaman fu n'anaare ondu? B'áhinam bee bijakajak faa.
40026011	Keebajut ku káyemi n'aruun ko kireyi fe, bare íñje it'íyemi n'aruun ko kireyi.
40026012	Anaare ondu áyuusayuus mátiso mu t'íñje kaanuku eniam yeefaree bija t'ehok íima.
40026013	Iisokuun bifeeneŋ bu: tánotan fe t'etaam ye ti Hirim Heetoofe hu hiyakee du kawaare, ésuk i kasoku b'anaare onde áhine bee kaanuku iŋi kabin kábaŋinoo.
40026014	Hunuut toko, Suda Iskariyot, ake t'eriboora i sumoŋu ni bákasuba ku n'aja ajuk eseef ite esaraha i
40026015	abe n'aaniin: ---If'ísik Yesu isaanuun, naŋ n'ariyakam fu kawunu? Náami keefin areeŋ butuman nu sumoŋu ti sírirem sooniin, abe ni kasaano so.
40026016	Áfiitin t'ewahatu yendu, Suda n'áyemi ti kaŋesu naane aja i káhinu éesik Yesu asaaniin.
40026017	Hunak hítiyar hu hite efeet ite Kumburu Kéehinaariitee ku Élefir, eriboora i ni kabin kákandijen Yesu kaano: ---Diin t'á̱maŋie fu irifarei buñoofo bite efeet ite Kánuutina ku Esipt?
40026018	Yesu n'aaniin: ---Arija ti hikinu hu. Af'arireeŋ t'ándijiman, n'aŋ'arieno: «Ámuse u aane ewahatu yeene ereeŋa; t'awe t'aja fu káhinu efeet ite Kánuutina ku Esipt, akina n'eriboora yeene.»
40026019	Eriboora i ni káhin naane Yesu asokiin i, abe ni kafare buñoofo booniin bite efeet i.
40026020	To ti bija kábaani ku, Yesu n'ariiko buñoofo n'eriboora i sumoŋu ni bákasuba ku.
40026021	Bokondu tu buñoofo bu, n'aaniin: ---Iisokuun bifeeneŋ bu: ake t'aruun kásikiam asaan bakan.
40026022	Eriboora i ni kátumb fu kátaañian naane. N'iŋi kákandijeno n'afeeneŋ kaano: ---Anahaan u, eenaan íñjeiit, bare?
40026023	Yesu n'aaniin: ---An u irijoloŋane u kumburu kite k'uni t'efind i, an ondu aja fu kajoohen kúuma.
40026024	Añi ute Húŋgowulan hu eeja kaketu naane Míkiñjin mu musoke i uŋu hoone hu. Bare afin ayak buŋ kátaañi t'an ondu eeja u kajoohen Añi ute Húŋgowulan hu! Ahaŋ yéeni kajaku te o náami áwuwinoot!
40026025	Suda eejooheno u n'ákandijeno aano: ---Ámuse u, eenaan íñjeiit, bare? Yesu n'aano: ---Awe a̱soke fii.
40026026	Bokondu tu buñoofo bu, Yesu n'ayit humburu abe n'aane Atambatun eyeehen. N'afiitar ho, abe n'asaan eriboora yeene ti kaaniiin: ---Árisik ariiteŋ, diye eniam.
40026027	Ahaban, n'ásik ekot ite ébiñ abe n'aane Atambatun eyeehen. N'asaaniin yo ti kaaniiin: ---Árihujo arireyi fe,
40026028	ábuki diye halan húuma héekinineŋe hu kaajamoor ni kibaj t'etut Atambatun ni bakan koone. Ho búyuuso bija ti keehooje-hooj, kaanuku man Atambatun n'aboŋketiin wuhoofoor wu.
40026029	Iisokuun bo: áfiitin ti hahiye, iroŋut kasooñu íhujo ébiñ yende, bija yooŋ hunak h'ija hu búhujo n'aruun éyeni ti Jáyi jite Faafam.
40026030	Ahaban, ni kahooñ kuhooñu kite efeet i, abe ni kaja ti hirij hite Ñúolifiye ñu.
40026031	Náami Yesu eeene eriboora yeene: ---Beeyak bu kabajiam káajiim ke kákinineŋ n'aritey fe áriifiitenam. Ábuki Míkiñjin mu meenaan: «Íñje kayoolu an eeemo u ti jíhaaw jite síkarniina su, abe kaahaaw ku biyisaloolo.»
40026032	Abe Yesu n'áwutiyen aane: ---Bare kane ibin iritanee t'eket i, íñje kágilanuun Gálile.
40026033	Piyeer n'aano: ---Arko yooŋ bakaaku fe keetey kéefiiteni, íñje bare it'ífiiteni hikee.
40026034	Yesu n'aano: ---Iisoki bifeeneŋ bu: humuum káajiim konde, bala káajuloon ku kusok, awe kaanu á̱meyiitam kireeŋ kíhaaji.
40026035	Piyeer n'aano: ---Hutoof yooŋ iwarawar kaketu n'awe, at'a̱jam mo hikee íñj'eene ímeyiiti. Bakaaku eriboora kareyi fe ni kasok yooŋ mo mifeeneŋ mu.
40026036	Yesu n'eriboora yeene ni kareeŋ tike tiŋ iŋi kaane toko Getsemane. N'aaniin: ---Aririiko diye, íñje iija baaba kalawu.
40026037	N'aja ni Piyeer, ni biñi bite Sebede t'ésubaiin. Náami ajaba kátaañian, abe ehelo n'ehabano fe.
40026038	N'aaniin: ---Ehelam étumba ehabano fe, ilohen kaketu. Aririiko diye, abe n'áriheelin féet naane íñje.
40026039	N'atof diŋgilis, n'ájiŋgitan ayak abin áami buhooŋio biyaa t'etaam, abe n'alaw aane: ---Faafa, t'á̱maŋie, á̱hin ekot yendu yite sílaam su yeekambam. Káanukiiit á̱ahin beetoofam bu, bare á̱hin beetoofi bu.
40026040	Ahaban, n'ábatikein bibin t'eriboora i t'éhaajiiin, n'áŋaabeiniin ti kaŋote. N'aane Piyeer: ---Ariyinaat yooŋ biriiko n'íñje ewahatu efeeneŋ taŋ t'ariŋotut?
40026041	Áriheelin féet, abe n'arilaw kaanuku man atum'ariney ti kaahoofoor. Ñúwejet ñoonuun iŋi ñímaŋi káhinu ajakee, bare siniuun sibajut sembe sondu.
40026042	N'asooñ atof húsooboriyan, abe n'alaw aane: ---Faafa, arko ekot yende eyinaatee kanuutan t'íhujeit te yo, á̱hin kame ti kámaŋi kúuwe!
40026043	N'asooñ ábatikein bibin t'eriboora yeene, n'aŋk'áŋaabeiniin ti kaŋote, ábuki huŋotu hu káajokiniin naane.
40026044	Yesu n'asooñ awasiin toko, abe n'atof eeja eelaw híhaajiyan, aneefan kirim ku koko.
40026045	Ahaban, n'ábatikein t'eriboora yeene abe n'aaniin: ---Kame ariroŋa t'ariŋote ti kayihu kep? Ewahatu i ereeŋa! Arijuk, Añi ute Húŋgowulan hu kásikiee asaanee ehoofoora i.
40026046	Aririto núuja! Arijuk, an eejoohen u n'íñje ondu!
40026047	Ti Yesu átibanoorut yooŋ báhamin bu, Suda, ake t'eriboora i sumoŋu ni bákasuba ku n'áreeŋin, áriboorin ni bakan keehooje-hooj keejuŋkee, bakaake wúbura, bakaaku bugol. Eseef ite esaraha i, ni sifaaf site Esuwif i káboñiniin fu.
40026048	Suda eejoohene u Yesu, ajabajaba asok hahooja hondu buŋ bi kaja fu keekeetano. Aaniinyen: «An i ija u káfoonu t'etok, árimeyi kaanuku akina. Arijoko.»
40026049	N'ajumban júl bija ti Yesu abe n'aano: ---Ámuse u, káasuumaay? Abe n'áfoono.
40026050	Yesu n'aano: ---Óom, béekinineŋe bu n'a̱bin, á̱hin bo.
40026051	Ake ti keeriboore ku ni Yesu n'áruusin kábura koone. N'asib ásukateen ite asaraha ómbokun u, eejilo káakondin.
40026052	Náami Yesu eeeno: ---A̱batikan kábura kúuwe t'á̱ruusina du ko, ábuki kiŋki kalob nu wúbura, wúbura yooŋ wuja fu kayooliiin.
40026053	Á̱meyiit kaanuku íyinooni kalawu Faafam eebin éeyokunanam, abe n'aŋ'áboñinam toko-toko emalaka keeyinaatee kafinu kaanuku keeramam?
40026054	Bare káhinu iyu, buŋ bi beesokee bu ti Míkiñjin mu bija fu kabaju? Meenaan fu iyu i biware fu bija.
40026055	Ahaban, Yesu n'aane hahooja hu: ---Íñje ítumbe íyemi ánukenoora h'aribine hee búuma nu wúbura, nu bugol yooŋ? Húnakonak fe úne uf'úyemi, iŋ'iliiken ésuk i t'Enuuf ite Atambatun, abe arijokutam.
40026056	Bare bondu fe bijaja iyu kaanuku man naane eyiŋana yite Atambatun kasoke i ti Míkiñjin mu ni bibaj. Náami eriboora yeene fe kateya kéefiiteno.
40026057	Bakan keejoke ku Yesu ni kaja ne o ti Kayif, asaraha ómbokun u. Émuse yite Eluwa yite Moyis, ni sifaaf site Esuwif i kámoomi toko ti kakuukanooree.
40026058	Piyeer n'ásiiŋein akambee aŋ'anaban Yesu, bija yooŋ ti haanas hite asaraha ómbokun u. N'ayooso yooŋ, abe n'ariiko n'esulaan i eejuk naane bija i.
40026059	Eseef ite esaraha i, ni sifaaf site ejoonana i kareyi fe ni káyemi ti kaŋesu ti biin ti kaware fu bukuuso keeyool Yesu, hutoof yooŋ bíteiit toko.
40026060	Bare kabajut, bija yooŋ naane bakan keehooje kabine i keejuus kasaano fe. Hireeŋ toko, bákasuba ni karito
40026061	abe ni kaane: ---Áyin ondu aanaan áyinooni kawelej Enuuf ite Atambatun, abe tu kunak kíhaaji taŋ, n'aŋ'anut yo.
40026062	Asaraha ómbokun u n'arito abe n'aane Yesu: ---A̱bajut bike bite kásafin ti bi kasoke bee t'awe?
40026063	Bare Yesu n'akoowan kem. Náami asaraha ómbokun u eeeno: ---Inuuri Atambatun eeemo u buroŋ, a̱sok uni man awe a̱amo fu Afakana u, Añi ite Atambatun.
40026064	Yesu n'aano: ---Awe a̱soke fii. Abe íñje isok fee n'aruun: áfiitin ti hahiye, aruun kajuku Añi ute Húŋgowulan hu t'ariikee inde baatos bite Atambatun Ate Sembe su. Aruun yooŋ kajukio ti bibin tu bufor bu.
40026065	Náami asaraha ómbokun u ajeha wañ woone abe n'aane: ---Álafatina Atambatun! Uŋkut fu úsawulo eseede! Arijamajam naane álafatine i Atambatun.
40026066	Buŋ b'arisoke? Ni kaano: ---Awareewar kayoolu.
40026067	Náami kéenundo tu buhooŋu, abe n'iŋi kámiño bútuka. Bakaake n'iŋi karofaŋato
40026068	ti kaanio: ---Awe Afakana u, á̱jooli fee aañ ámiñi fu!
40026069	Piyeer ámoomi tíyaŋ ti haanas hu t'ariikee. Ake ásuŋgute awenoora ite toko n'átofin abe n'aano: ---Awe yooŋ, aruun áriyemie fu ni Yesu ite u Gálile.
40026070	Bare Piyeer n'ajeeŋoor toko hágila ésuk i fe aane: ---Ímeyiit naŋ n'á̱maŋie fu kasoku.
40026071	Ahaban, n'aja inde karuŋ kite haanas hu. Ake yooŋ awenoora n'ajuko abe n'aane kéeyemie ku toko: ---Ániine ondu ámoomi ni Yesu ite u Nasaret.
40026072	Piyeer n'aŋk'ajeeŋoor. N'aane: ---Ímeyiit ániine ondu, iwaatuun fíya naŋ?
40026073	Diŋgilis kep, náami kéeyemie ku toko ni kabin ti Piyeer abe ni kaano: ---Mánoman awe ite t'eriboora yeene! Kajamu yooŋ ti máhaminar múuwe, an u n'aŋ'ámeyi t'á̱nuutina du.
40026074	Náami Piyeer eeene: ---Iwaatuun fíya naŋ? Atambatun abin anoŋk eenij t'íñje kane arko íñje ijuuse! Ímeyiit áyin ondu! Káajuloon ni kihaŋ kusok.
40026075	Piyeer n'ábaŋino bi Yesu abine bu asoko aano: «Bala káajuloon ku kusok, awe kaanu á̱meyiitam kireeŋ kíhaaji.» N'anuut, abe n'ayiy átaañi aa.
40027001	Nu bújom bu bib, eseef ite esaraha i, ni sifaaf site Esuwif i ni kajamoor kaanuku keeyool Yesu.
40027002	Ni kakobo sumoŋu, abe ni kaja ne o kaja kasaan Pilat águwernoor u.
40027003	Hi Suda ajuke hu kaanuku Yesu a ajoohene u ajoonanee, kayoolio taŋ kiŋeñene, n'awatanooro. N'asooñ aja t'eseef ite esaraha i, ni sifaaf site Esuwif i eebatikaniin sírirem si kajaamo su, butuman nu sumoŋu su ti sírirem sooniin.
40027004	N'aaniin: ---Ihoofoorahoofoor, ábuki ísikasik an éehinut doon isaan kaanuku eeyoolee! Bare ni kaano: ---Butum uni beemo toko? Bondu búuwe!
40027005	Suda n'áfiiten sírirem su t'Enuuf ite Atambatun, abe n'anuut. N'aja akob núruuk ti kaaland kite nunukanuk, neesotooro tu nukuno eeyooloolo.
40027006	Eseef ite esaraha i ni kaher sírirem su abe ni kaane: ---Eluwa i ewunut úne núunaŋ sírirem sonde t'ekees ite t'Enuuf ite Atambatun, ábuki seejoohenee síhiinu site an.
40027007	Ni kajamoor kahaban, ni kásik so keejoohen hitaaŋaat hite aroka ite wujama wu, kaanuku kéehin ho húhokuma bija t'emoosoora i.
40027008	Iŋ'ite ho i hitaaŋaat hondu ifi heenee bija t'úmiye «hitaaŋaat hite halan hu.»
40027009	Náami báhamin bonde bi Seremi ayiŋana ite Atambatun abine bu asok bibaja. Aanaan: «Kásikasik butuman nu sumoŋu ti sírirem sooniin (s'Israyel kajamoore su kaanuku keejooheno),
40027010	abe ni kajoohen ne so hitaaŋaat hite aroka ite wujama wu, naane Atemit asokam i.»
40027011	Yesu n'asiiŋo hágila Pilat águwernoor u. Águwernoor u n'ákandijeno aano: ---Awe a̱amo fu Áyi ite Esuwif i? Yesu n'aano: ---A̱soka bo.
40027012	Eseef ite esaraha i, ni sifaaf site Esuwif i ni kasok toko báhamin beehooje ti Yesu, bare n'aŋ'akoowan yooŋ kem.
40027013	Náami Pilat eeeno: ---Kame a̱jamut bonde fe bi kasoke bee t'awe?
40027014	Bare Yesu ásafinuto mayet hirim hifeeneŋ; águwernoor u ayak ajahale dómbokun.
40027015	T'efeet-feet fe yite Kánuutina ku Esipt, águwernoor u aŋ'awasan ti bakan keekulee ku afeeneŋ e ésuk i eyako u kasoku.
40027016	Náami bare kóŋkeyin, abajeebaj ti keekulee ku ake ániine aŋ'ajamo naane, huruwu hoone Yesu Barabas.
40027017	Náami hi hahooja hu hukuukanooree hu toko, Pilat n'aaniin: ---Aañ árimaŋie fu iwasanuun? Yesu Barabas, man yooŋ Yesu ii kaane Kiris?
40027018	Pilat asokasok bondu ábuki ámoomi kaanuku kahiñan taŋ kíkinineŋe fu eseef ite Esuwif i ni kásik Yesu kasaano.
40027019	Hi Pilat áyemie hu toko ti kajoonan ku, anaar'o n'áboñin aane kabin kaano: «Atum'a̱yooso ti bite ániine ondu eetinut u tu doon fe, ábuki íyawutoyawut huhuk he, abe ílaamalaam aa.»
40027020	Eseef ite esaraha i, ni sifaaf su ni katiŋg hahooja hu kaaniin kasok Pilat tiŋkan awasan Barabas, abe n'áhin Yesu eeyoolee.
40027021	Águwernoor u n'aaniin: ---Aañ árimaŋie fu iwasanuun ti bákasuba konde? Ni kaano: ---Barabas!
40027022	Pilat n'aaniin: ---Náami buŋ b'ija fu ni Yesu ii kaane Kiris? Kareyi fe ni kaano: ---A̱tibo t'ekuruwa eeket!
40027023	Pilat n'aaniin: ---Kame naŋ n'áhine fu neejakut? Bare ni kahaŋ mi kataŋke: ---A̱tibo t'ekuruwa eeket!
40027024	Hi Pilat ajuke hu kaanuku ayinaat toko doon, ésuk i ehaŋa kárahanna, n'ayit móhujo eeñaw sumoŋio tu buhooŋu hahooja hu abe n'aane: ---Ikuura but t'eket ite ániine ondu! Bondu boonuun!
40027025	Ésuk i fe ni kaano: ---Beeyak bu kabaju t'eket yeene fe, yala ni bitees t'uni ni biñi bite b'uni!
40027026	Náami Pilat eewasaniin Barabas. N'áhin Yesu éemiñee ni hikarawas, abe n'ásiko asaan esulaan i kaanuku keetibo t'ekuruwa.
40027027	Esulaan ite Pilat ni kaja ni Yesu t'enuuf ite águwernoor u, abe ni kakuukanooro toko ni bakaaku esulaan fe kéekuuto.
40027028	Ni kanuutano wañ woone keesolo kájufa kéeyuuse keelaañe.
40027029	Kahaban, ni kayit miland meebaje bisisa keeniir mo naane ékuhe yite áyi, abe ni káhino yo ti hikaw. Ni kásik hunuk kéehino ho t'emoŋu yaatos. N'iŋi kásukaayo, abe ni kásuwo kaano: ---Írihamin n'awe, Áyi ite Esuwif i!
40027030	N'iŋi kánund te o, abe ni kásik hunuk hu kéemiño ti hikaw.
40027031	Kásuwo kahaban, ni kanuutano kájufa kéeyuuse ku, abe ni kabatikano wañ woone. Abe ni kaja ne o kaanuku keetibo t'ekuruwa.
40027032	H'esulaan i kaje hu ni Yesu ayak abin áami kanuuta hikinu hu, ni káfimboor n'ake ániine ite Siren, huruwu hoone Simoŋ. Ni kanoŋkoorano eeyit ekuruwa yite Yesu.
40027033	Ni kareeŋ tindi kaane Golgota, aamo fu «t'Esendeen i».
40027034	Ni kawuno ébiñ yeekeese yéegiiloolee n'eke éenee yéetike kaanuku éehujo. Bare hi Yesu áhine hu ti káalelufo, n'aane at'áhujo.
40027035	Ni katibo t'ekuruwa i. Kaanuku kéeruboor wañ woone w'asiimee wu, ni kaya bukuuj keeyit keejuk huruw doon d'aware du kabaju.
40027036	Kahaban, ni kariiko toko keejukaro.
40027037	Kakiñjakiñj t'etiir bite hikawo béekinineŋe bu náami awarawar kaketu. Kaanaan: «An onde aamo fu Yesu, Áyi ite Esuwif i.»
40027038	Ni katib yooŋ toko kaagoroor ne o énukenoora bákasuba, ake inde baatoso, aau inde baamayo.
40027039	Kiŋki kaŋaas toko iŋi kánis kikawiin, abe n'iŋi kálafatino
40027040	kaano: ---Awe eeene u yéeni awe kawelej Enuuf ite Atambatun, abe kunak kíhaaji n'a̱nut yo, a̱fakanooro tíme! Kane arko múniyo awe a̱amo fu Añi ite Atambatun, á̱wanein t'ekuruwa i!
40027041	Eseef ite esaraha i, n'émuse yite Eluwa yite Moyis, ni sifaaf su iŋi kásuwo yooŋ abe ni kaane:
40027042	---Afakanafakan bakaaku, abe ayinaat bifakanooro! Arko múniyo akina aamo fu Áyi ite Israyel, áwanein hahiyu t'ekuruwa i, n'uŋ'úyilen te o.
40027043	Aane hikawo hiyaŋgayaŋg t'Atambatun, abe n'aane yooŋ akina aamo fu Añi oone. Újuk hahiyu man Atambatun bibin kafakano!
40027044	Énukenoora i ki katibe ku toko n'iŋi kálafatino yooŋ.
40027045	Hi taanak tu tireeŋe hu ti hikaw, ébaani n'éyemi t'etaam i ereyi fe ayak abin áami yooŋ tifesa.
40027046	Abe hi tifese hii, Yesu n'ataŋk t'etiir aane: ---Eli, Eli, lema sabaktani? (aamo fu: «Atambatun úuma, Atambatun úuma, iŋi naŋ n'a̱wasanam fu?»)
40027047	Bakaake ti kéeyemie ku toko ni kajam. Ni kaane: ---Ondu ti karuwu Eli!
40027048	Ake tu boko n'aŋ'amoken atey bite hupoons éehujan ho ébiñ yeekeese. N'aya ho tu hunuk, abe n'amaaren ho Yesu kaanuku man n'ajojoban ho.
40027049	Bare bakaaku ni kaane: ---A̱nahan! Újuk fee man Eli bibin eefakano!
40027050	Yesu n'asooñ ataŋk hifeeneŋ t'etiir, abe n'aket.
40027051	T'ewahatu yendu yooŋ, hírido heeemo hu níbahindaa t'Enuuf ite Atambatun ni hijeho huta hu t'etiir bibin yooŋ t'etaam héehin kúsuba. Etaam i n'eyoŋoŋanooro, bilaaliñj bu n'iŋi bijeho,
40027052	abe búlum bu n'iŋi bífeŋgino. Keehooje-hooj ti keenabe ku keekete ku ni karitanee t'eket i,
40027053	abe ni kánuutin tu búlum bu. Hi Yesu abine hu aritanee t'eket i, ni kayooso Serusalem hikinu heenabe hu, abe bakan keehooje-hooj ni kajukiin.
40027054	H'aseef ite esulaan i, ni bakan koone kéeyemie ku ti kajukar kite Yesu kajuke hu naane etaam i eyoŋoŋanooree i, ni baabu beebaje bu fe, ni kátumb kákoleyi naane abe ni kaane: «Múniyo ániine ondu áyemie fu Añi ite Atambatun!»
40027055	Haare keehooje yooŋ kámoomi toko kéesiiŋeina akambee iŋi káheelinn. Iŋi kariboor yéeni ni Yesu huta hu akina Gálile kaanuku keetofotooro.
40027056	Mari ite u Magdala ámoomi ti haare hondu, ni Mari íñaay ite Saakiin ni Siseef, n'íñaay ite biñi bite Sebede.
40027057	Kaanendan ku, ake ániine husaanum ite Arimate n'áreeŋin. Huruwu hoone Siseef, abe ite yooŋ t'eriboora yite Yesu.
40027058	N'aja ajuk Pilat, abe n'alawo ehunuŋ ite Yesu kaanuku eeja eehok yo. Pilat n'aane kasaano yo.
40027059	Siseef n'ásik ehunuŋ i, abe n'ahut yo ti kaahuuy keekuure.
40027060	N'aja ahok yo t'élum éyeni, y'aboñe keewak t'elaaliñj yómbokun bija yéeni te o humuumo. Ahaban, n'arindiŋooran ejuju yómbokun éefib karuŋ ku, abe n'ayeet.
40027061	Mari ite u Magdala, ni Mari aau kámoomi toko ti kariikee kajoŋoor n'élum i.
40027062	Tifiit, butum tu hunak héeseina hu ti h'Esuwif i hihi kafare erimaas yeeniin, eseef ite esaraha i, n'Efarisiyeŋ i ni kariboor keeja ti Pilat
40027063	abe ni kaano: ---Maan, íribaŋinabaŋino kaanuku ajuusa ondu aanaan akina buroŋ: «Kabaju kunak kíhaaji, n'iŋ'iritanee t'eket i.»
40027064	Waasi, á̱hin élum i yeejukaree ayanee bija tu hunak híhaajiyan hu, eriboora yeene itim kaja kabin kákuwat ehunuŋ i, abe ni kaane ésuk i am áriteina t'eket i. Haajuus hiraanu hondu n'iŋi hihaŋ hítiyar hu.
40027065	Pilat n'aaniin: ---Esulaan bokondu. Arija nu boko, abe n'árihin élum i yeejukaree naane árimaŋie i.
40027066	Náami keeja t'élum i, abe ni káhin yeejukaree: ni kásik núruuk keekob ejuju yómbokun i yite karuŋ ku kágiilool n'elaaliñj i, abe ni kasiiŋan toko esulaan i kaanuku keejukar.
40028001	Ti dimaas i, hunak héeseina hu t'erimaas ite Esuwif i, Mari ite u Magdala, ni Mari aau ni kasoŋk kániyo, abe ni kaja kajuku élum ite Yesu.
40028002	Kaja kajuku, náami etaam i eyoŋoŋanooraa ni sembe, abe ake amalaka ite Atemit n'áwanein, ánuutin tu bufor bu. N'aja t'élum i; n'arindiŋooran ejuju yómbokun i yéefibe i karuŋ kite élum i, abe n'ariiko te yo.
40028003	Átumb asilan kajuku n'aŋ'a̱ane etiir i esibe, abe wañ woone aŋ'afañj daŋ.
40028004	Esulaan i n'iŋi kábit toko, ekoloowe taŋ, abe ni kasooñ kanokoor ni bakan keekete.
40028005	Bare amalaka u n'aane haare hu: ---Atum'árikoleyi. Ímoomi kaanuku Yesu eeyoolee u t'ekuruwa i a ariŋes fii.
40028006	Anooto diye, ábuki aritanee t'eket i naane asoke i. Aribin ariijuk t'ehunuŋ yeene enaŋee du yéeni.
40028007	Hahiyu arimoken ariija ariene eriboora yeene: «Aritanee t'eket i, abe ágilanuun toko bija Gálile. Bo b'arija fu kajukio.» Bonde b'ibaje fu yéeni bite kasokuuun.
40028008	Haare hu ni kamoken keenuut t'élum i keeja. Kátumb kákoleyi naane, bare kikawiin nu kutoof yooŋ. Ni katey kaanuku keeja keesok bo eriboora yeene.
40028009	Kaja kajuku, Yesu n'abin kéefimboor abe n'aane: ---Íhamin n'aruun! Ni katof kaloho, keegor wuwoto abe ni kásukaayo.
40028010	Náami Yesu eeeniin: ---Atum'árikoleyi. Arija ariene eriboora íima kaja Gálile. Bo bi kayakam fu kajuku.
40028011	Hi haare hu káyemie hu ti bija bu t'eriboora i, bakaake t'esulaan i kéeyemie ku ti kajukar kite élum i ni kábatikein ti hikinu hu, abe ni kasok eseef ite esaraha i beebaje bu fe.
40028012	Náami eseef ite esaraha i ni sifaaf su ni kakuukanooro. Kajamoora kahaban, ni kawun esulaan i sírirem seefame-fam
40028013	abe ni kaaniin: ---Bonde b'arija fu kasoku ésuk i; aruun kaaniiin eriboora yeene kabinabin nu huhuk hu, abe ni kákuwat ehunuŋ yeene aruun t'ariŋote.
40028014	Abe águwernoor u af'ajam bo, n'iŋ'iribuutoor ne o kaanuku atum'aribaj sílaam.
40028015	Esulaan i ni kásik sírirem su, abe ni káhin naane kasokee i. Náami báhamin bondu ni bijamo t'Esuwif i bija yooŋ tu hunak hite úmiye.
40028016	Eriboora i sumoŋu n'afeeneŋ u ni kaja Gálile ti hirij hu hi Yesu asokiin hu.
40028017	Hi kajuko hu toko, ni kásukaayo. Bare bakaake tu boko kajeeŋajeeŋ kaanuku múniyo akina.
40028018	Yesu n'átofin abe n'aaniin: ---Iwuneewun sembe tu buroon bu fe t'etiir bufor bu ni t'etaam i.
40028019	Náami arija tánotan fe t'etaam ye, abe n'árihin ésuk i kéeyemi eriboora íima: aribosteiin tu huruwu hite Faaf u, n'Añi u, nu Búwejet Beenabe bu,
40028020	abe n'ariliikeniin kéehin buroon b'isokuun bu fe. Abe n'árimeyi bonde: íñje káyemi n'aruun ko kireyi fe, ayak abin áami yooŋ etaam i emoosena.
41001001	Iye i Hirim Heetoofe hu heesoke hu mite mu Yesu Kiris, Añi ite Atambatun híjabina fu.
41001002	Naane Esayi ayiŋana ite Atambatun akiñje i bo aane: «Arijamatan! Íñje Atambatun, íñje káboñina ayiŋana úuma éegilani toko, eeja eefarei bítim bu.
41001003	O aamo fu an u aa ataŋk t'eramba i aŋ'aane: "Arifare bítim bu bija t'Anahaan u; árihino búhuhu beejoŋoore!"»
41001004	T'iyu, Saaŋ n'abin. Aŋ'aboste t'eramba i, abe n'aŋ'awaare aane: ---Ariwatanooro kinij koonuun keejakut ku, abe n'árihin ariibostee, áriiwufoor kaanuku ariwayaa, aŋkut áriyemi naane hítiyar hu. Abe Atambatun n'aboŋketuun wuhoofoor wu.
41001005	Bakate ku Súde kareyi fe, ni bakate ku Serusalem iŋi kaja kaŋaaboo. Iŋi kasok tu buhooŋu bakaaku wuhoofoor wi káhine wu, abe Saaŋ n'aŋ'abosteiin ti kaayelu ku kiŋki kaane Surdeŋ.
41001006	Saaŋ aŋ'asiimo kaawañ keerokee ni bihan bite éŋgelem. Abe n'aŋ'ayit nibaŋ eewuuj no hikeejio. Buhoofooro boone, kukus, ni májiŋin.
41001007	Naane iye af'awaare ésuk i: ---Ake aroŋa inde hiñaawiam eeyak bibin, abe ahaŋamhaŋ sembe. Ihaŋahaŋ káteti te o kaanuku íiruŋgunan íijendin sikaku soone.
41001008	Íñje, ibosteuunboste nu móhujo; bare akina, o kabosteuun nu Búwejet Beenabe bu.
41001009	Tu kunak kondu, Yesu n'ánuutin ti hike hikinu hite Gálile, iŋi heenee Nasaret. Saaŋ n'abostoo ti kaayelu kite Surdeŋ.
41001010	Yesu ti kánuutina ku tu móhujo mu, n'ajuk kane bufor bu bífeŋgino, abe Búwejet Beenabe bu nu búwanein naane búnokoorum bite húleebaan bibin te o.
41001011	Kaaji ni kíhaminn t'etiir bufor bu keene: ---Awe a̱amo fu añi úuma i ímaŋie u. T'awe ti hikawam hutoofe fu.
41001012	Afiyeit yooŋ, náami Búwejet Beenabe bu ni bitiŋg Yesu eeja t'eramba i.
41001013	N'ariiko bo kunak bakan bákasuba. Setani n'aŋes káhinio eehoofoor. Yesu ámoomi bo ni bíndakakureŋ bu, abe emalaka i ifi katofotooro.
41001014	H'abine hu áami Saaŋ akulee, Yesu n'aja Gálile. N'awaare bo Hirim Heetoofe hu héenuutina hu t'Atambatun.
41001015	Aŋ'aane: ---Tireeŋa toko, Jáyi jite Atambatun júlohenno! Ariwatanooro kinij koonuun keejakut ku, abe n'áriyilen ti Hirim Heetoofe hu!
41001016	Áyemia ti bija bu ti katafa kite han hite Gálile, n'ajuk embaala bákasuba, Simoŋ n'at'o Andere ti káfiiten embaalu.
41001017	Yesu n'aaniin: ---Áririboorin n'íñje, abe n'iŋ'íhinuun áriiyemi embaala kúŋgowulan.
41001018	Toko-toko yooŋ, ni kawasan simbaalu sooniin keeriboor ne o.
41001019	Katofa diŋgilis, n'ajuk Saakiin n'at'o Saaŋ, biñi bite Sebede, boko tu busoona booniin ti kajokoor simbaalu.
41001020	N'ahaŋ aruwiin. Ni kawas faafiin Sebede n'eroka yeene toko tu busoona bu keeriboor ne o.
41001021	Yesu n'eriboora yeene ni kaja Káfernawom. T'erimaas ite Esuwif i, Yesu n'ayooso ti báalawum booniin. N'áyemi toko ti kaliikeniin mite m'Atambatun.
41001022	Keejame ku ni kajahale kareyi fe. Ábuki aliikenutiin naane émuse yite Eluwa yite Moyis, bare aŋ'aliikeniin ayan faŋ.
41001023	Ake ániine eebaje erab n'ahaŋ áyoosein toko ti báalawum bondu. N'ataŋk t'etiir aane:
41001024	---Híiña, Yesu ite u Nasaret, kame baŋka úne? Kame kátowutan uni k'a̱bine fu? Ímoomi awe a̱amo fu aañ: an eenabe u a Atambatun áboñina u!
41001025	Yesu n'akamoor t'erab i abe n'aane yo: ---A̱koowan, abe n'a̱nuut t'ániine ondu!
41001026	Erab i n'éhin ániine u éebit ni sembe, abe n'enuut te o ti kajaŋgu t'etiir.
41001027	Bondu nu bútumb bihaŋ ésuk i kikaw kayak iŋi kaanoor toko: ---Kame bonde buŋ? Áwufoora úne bike b'úmusut kajuku! Aŋ'aŋ'áhamin ayan faŋ ni birab bu, ni bíhin yooŋ naane asoke i!
41001028	Diŋgilis kep, náami huruwu hoone hijamaa tu búsuk bite Gálile fe.
41001029	Yesuiin ni kánuutin ti báalawum bu, abe ni kahaŋ kaja t'enuuf ite Simoŋiin n'Andere. Boko kariboore ni Saak, ni Saaŋ.
41001030	Íñaay ite anaare Simoŋ t'ahurusee, ábuki bitiba bu te o. Hi Yesu areeŋe hu kep, ni kasoko iŋ'ite hu anaare u.
41001031	N'atof areeŋ, n'ajoko t'emoŋu, abe n'aritano. Anaare u n'ahaŋ ákoyi, abe n'áyemiiin ti katofotoor.
41001032	H'aamo hu tinendana, taanak tu káalumein, ésuk i ni kabino ni kéesomute ku, bija ki sirab su sujoke ku fe.
41001033	Bakate ti hikinu hu kareyi káyemie fu toko tíyaŋ ti karuŋ ku.
41001034	N'aritan bakan úkaan, bakate wúsomut wánowan. Bakate sirab su yooŋ úkaan, n'anuutaniin so. Abe n'áhin so seekoowan, ábuki súmoomi akina aamo fu aañ.
41001035	Tifiit, Yesu n'arito nu hurabu hu, abe n'ánuutin. N'aja t'eramba i, éeyemi bo ti kalawu.
41001036	Simoŋ ni bakano ni kajoo hiŋes.
41001037	Hi kajuko hu ni kaano: ---Ésuk i fe bokondii ti hiŋes.
41001038	N'ásafiniin aaniin: ---Útof núuja ti kaaku kikinu keeemo ku nere. Iwarawar yooŋ kawaare bo, ábuki iŋ'ite ho h'ibine fu.
41001039	Iyu a aje fu añaahoor Gálile ereyi fe, aŋ'awaare ti ñáalawum ñu, abe n'ákutoor sirab su.
41001040	Ake ániine eebaje yafot n'átofin áŋaabein Yesu. N'asaaho éejiŋgitan hágilao, abe n'áwasiyano aano: ---Af'á̱maŋi, á̱nooniam káhinu íikoyi.
41001041	Yesu n'ayubiyen ániine u naane. N'araaw emoŋio, eegoro abe n'aane: ---Ímaŋamaŋi fu, á̱koyi!
41001042	Toko-toko, yafot i n'étowuto, ániine u n'ákoyi.
41001043	Yesu n'ajab áhamino ásuf, aano: ---A̱jamatan jak! Atum'a̱sok bo an fe, bare a̱ja t'asaraha u á̱awufooro naane a̱amo i, abe n'á̱hin kaasarah ki Moyis asoke ku, beekuur ésuk i fe kaanuku á̱koyia. Ahaban, n'aano ayeet.
41001045	Ániine u afina aja, n'aŋ'akam bo t'aje-je fe, Yesu asooñen aŋkut áyini buyooso ti hikinu t'ánuuseit. Bare aŋ'áriikein t'eramba i, ésuk i iŋi kánuutin tánotan keeja keeŋaaboo bo.
41002001	Abaj kunak, Yesu n'asooñ bija Káfernawom. N'ajamo kaanuku ondu t'enuuf.
41002002	Ésuk i n'étumb éhoojin toko ayak abin áami an aŋkut are, bija yooŋ tu húruman hu fe. Aŋ'asokiin toko hirim hite Atambatun.
41002003	Bakaake ni kabino n'ake ániine eeyinaat bija. Bakabaakiir kayito fu.
41002004	Bare kaanuku keereeŋ ne o ti Yesu, kayinaat, iŋ'ite hahooja hu. Ni kasiro ne o t'ewulen ite enuuf i, kéehin toko efulu kaarewoor ni ti Yesu ariikee du, abe ni kawanan ániine eeyinaat u bija ti kabaŋ ku ti kahurusano du.
41002005	Hi Yesu ajuke hu káyilen kooniin, n'aane ániine eeyinaat u bija: ---Óom, wuhoofoor wúuwe wuboŋketee.
41002006	Bakaake t'émuse yite Eluwa yite Moyis kámoomi toko ti kariikee. Ni kayinoor ti kikawiin iŋi kaane:
41002007	«Kame áyin ondu, buŋ b'af'asooñ áhamin ii? Ondu ti kálafatin Atambatun! Aañ ayino kaboŋket wuhoofoor t'arkut Atambatun unoono?»
41002008	Toko-toko yooŋ, Yesu n'ámeyi kaayinoor kooniin tu búwejeto. N'aaniin: ---Iŋi naŋ n'af'ariyinoor ii ti kikawuun?
41002009	Kame naŋ nihaŋe fu katoofu kasoku tu bonde: kaanu kite ániine onde eeyinaat u bija: «Wuhoofoor wúuwe wuboŋketee», man yooŋ: «A̱rito, abe n'a̱yit kabaŋ kúuwe a̱aja»?
41002010	Bare íñje káwufooruun kaanuku Añi ute Húŋgowulan hu ákooki t'etaam ye sembe site kaboŋket wuhoofoor. Náami eeene ániine eeyinaat u bija:
41002011	---Íñje isok fee n'awe: a̱rito, abe n'a̱yit kabaŋ kúuwe a̱ayeet!
41002012	Toko-toko, ániine u n'arito tu buhooŋu ésuk i fe, eeyit kabaŋ koone, abe n'ayeet. Kareyi fe ni kajahale dómbokun. Ni kasokoroor Atambatun iŋi kaane: ---Úmusut kajuku bike naane bonde!
41002013	Yesu n'asooñ aja inde han hite Gálile. Bakan keehooje ni kaja kaŋaaboo, aŋ'aliikeniin mite m'Atambatun.
41002014	H'ahabane hu, o ti bija bu, n'ajuk Lefi añi ite ániine u ii kaane Alfe t'ariikee tand'arok t'ásukut u tindi kajaam búhal bu. N'aano: ---Á̱seinam ti hiñaawu! Lefi n'arito eesao ti hiñaawu.
41002015	Yesu n'áyemi tu buñoofo t'enuuf ti Lefi. Keehooje ti kiŋki kasa búhal bu, ni bísambaŋ bu kámoomi toko tu buñoofo bu ne o, n'eriboora yeene, ábuki úkaan ti bakan kondu iŋi kasao ti hiñaawu.
41002016	Émuse yite Eluwa yite Moyis, ni bakate ti bítim bite Efarisiyeŋ i ni kajuko tu buñoofo bu ni bakan kondu. Ni kaane eriboora yeene: ---Iŋi naŋ n'añoofo fu abe n'áhujo t'afeeneŋ n'esaa yite búhal bu, ni bísambaŋ bu?
41002017	Yesu n'ajam. N'ásafiniin aaniin: ---Bakan keeemo káasuumaayiin kasawuleit asontena. Kéesomute ku kasawuloo fu. Ibinut karuwu bakan keejoŋoore ku, bare bísambaŋ bu kákinineŋe fu n'ibin.
41002018	Hike hunak, eriboora yite Saaŋ n'Efarisiyeŋ i ni kawoor. Bakaake ni kabin kákandijen Yesu kaano: ---Buŋ b'aamo fu eriboora yite Saaŋ ni bakate ku Efarisiyeŋ i iŋi kawoor, abe bákuuwe ku káwooraariit?
41002019	Yesu n'aaniin: ---Bakan keeje kamaatu biseño kánooni fíya kawooru, an eeemo u ti bisayi bu o toko nu boko? Aaa fu! Naane aŋ'ayak bifiyo nu boko fe, kayinaat kawooru.
41002020	Bare bibin birko, an eeemo u ti bisayi bu karamiee tu sumoŋiiin. Náami hunak hondu, n'iŋi katik kawoor.
41002021	«An ákiikaariit eres éyeni ti kaawañ keehaane. Af'áhin ii, abe n'añaw ko, eres éyeni i kábuju ko, abe n'iŋi kihaŋ bijeho.
41002022	An yooŋ áyunanaariit bunuk bíyeni ti bikeen beehaane. Af'áhin ii, bunuk bíyeni bu kawelej sikeen su. Bo búyuuso, sikeen su yooŋ buwelejo. Aaa! Bunuk bíyeni uŋu búyunanee ti bikeen bíyeni!»
41002023	Hike hunak, t'erimaas ite Esuwif i, Yesu n'aŋaas ti kitaaŋaat ku ti kawañe dike doon aŋ'a̱juk kite maanu. Eriboora yeene n'iŋi kakaro kahat te do.
41002024	Efarisiyeŋ i ni kaano: ---Á̱heelin fee, iŋi naŋ n'eriboora yúuwe ifi káhin doon d'Eluwa yite y'úne eteñekee du an áhin tu hunak hite erimaas i?
41002025	Yesu n'aaniin: ---Kame árimusut bijaŋga bi Dafit áhine bu, akina ni bakano, h'aamo hu bujoñjol bujokiin, abe kabajut doon keeñoofo?
41002026	Kóŋkeyin, Abiyatar áyemie fu asaraha ómbokun u. Dafit ayoosayooso t'Anuuf ite Káafimboor ku, n'ateŋ kumburu keebelee ku bija t'Atambatun. Abe t'Eluwa yite y'úne, awarut ko yéeni kateŋu. Esaraha i taŋ kaware fu ko kateŋu. Awunawun yooŋ bakano.
41002027	Abe Yesu n'áwutiyen aaniin: ---Erimaas éhineehin iŋ'ite húŋgowulan; húŋgowulaniit áhinee fu iŋ'ite erimaas.
41002028	Iŋ'ite ho aamo fu erimaas, Añi ute Húŋgowulan hu akino fu yo.
41003001	Yesu n'asooñ ayooso ti báalawum. Ake ániine ámoomi toko, emoŋio étimatim.
41003002	Kéeyemie ku toko ni kajondoman ti Yesu, keejuk man akina káhinu ániine u éekoyi tu hunak hite erimaas i, kaanuku keeja keerej.
41003003	Yesu n'aane ániine ite emoŋu yéetime i: ---A̱rito a̱asiiŋo fee t'etut diye.
41003004	Abe n'aane kéeyemie ku toko: ---Naŋ n'Eluwa yite y'úne esoke fu? Naŋ n'úware fu káhinu t'erimaas i: meejake, man yooŋ meejakut? Kafakan húŋgowulan, man yooŋ kayoolio? Bare ni kakoowan.
41003005	Yesu n'áheeliniin káayiŋatin naane. Átaañianataañian yooŋ naane ñúwejet ñooniin ñíbaanie i. N'aane ániine u: ---A̱raaw emoŋii. Ániine u n'araaw yo, náami ékoyia, ebatikaa naane hítiyar hu.
41003006	Efarisiyeŋ i ni kánuutin, abe n'iŋi kamoken jab keejukoor ni bakan keeriboore ku n'Erod, keejuk naane kaja i káhinu keeyool Yesu.
41003007	Yesu n'aja n'eriboora yeene ti han hite Gálile. Bakan keehooje-hooj ni kanabano, kánuutin Gálile, Súde,
41003008	Serusalem, n'inde Idume. Bakaake ni kákanin kaayelu kite Surdeŋ, bakaake ni kánuutin inde Tiir ni Sidon. Hahooja hondu hibinabin ti Yesu ábuki kajamajam buroon bamb'áhin.
41003009	Yesu n'aane eriboora yeene káyitino busoona iŋ'ite hahooja hu, kaanuku itim kabin káliibo te o.
41003010	Ábuki fu naane aamo i aŋ'áhin bakan úkaan kéekoyi, keebaje ku wúsomut wu fe iŋi katiŋgoor kaanuku man ni kagoro.
41003011	Keebaje ku birab bu ifi kajuko, iŋi kasaaho kéejiŋgitan hágilao, abe n'iŋi kataŋk kaane: «Awe a̱amo fu Añi ite Atambatun!»
41003012	Bare Yesu aŋ'áhaminiin ayan faŋ, aaniin itim kasok an akina aamo fu aañ.
41003013	Hunuut toko, Yesu n'asiro ti hike hirij, abe n'aruw háyine hu k'ámaŋie ku. Náami keeja kaŋaaboo.
41003014	Iyu a ajifane fu eriboora i sumoŋu ni bákasuba ku keeyak ku kakotio aŋ'abin aboñiin kawaare,
41003015	ni kákutoor sirab ti sembe soone.
41003016	Eriboora i sumoŋu ni bákasuba ku k'ajifane ku kaamo fu bokonde: Simoŋ (Yesu n'awuno husokoroor hite Piyeer),
41003017	Saakiin n'at'o Saaŋ biñi bite Sebede (Yesu n'awuniin husokoroor hite Bowanerses, aamo fu «biñi bite karanda ku»),
41003018	Andere, Filip, Bartelemi, Májiye, Taamas, Saak añi ite Alfe, Tade, Simoŋ (akina, boko kaamo fu t'étuum i iŋ'ite ésuk yeeniin),
41003019	nu Suda Iskariyot, eeja u kajoohen Yesu.
41003020	Kahaban, Yesu n'eriboora yeene ni kabatuko bija t'enuuf. Ésuk i ni kasooñ káhoojiniin toko bib, kasooñen kayinaat buñoofo.
41003021	H'ebuke yeene kajame hu bondu, ni kabin boone kaanuku keeja ne o, ábuki iŋi kátumbo: «Awenawen!»
41003022	Émuse yite Eluwa yite Moyis kéenuutina ku Serusalem n'iŋi kaane: ---Belsebul, áyi ite sirab su ondu ne o! Ti sembe soone t'af'ákutoor sirab su!
41003023	Yesu n'aruwiin, abe n'áhaminiin akolofan. N'aaniin: ---Buŋ bi Setani ayino fu kákutoor Setani?
41003024	Bakate t'ésuk efeeneŋ ifi kayawoor, ésuk yendu búbujo.
41003025	Butoŋ bifeeneŋ yooŋ ifi kayawoor, boko bihabano.
41003026	Setani af'áwaajin sembe soone, t'áami butum séetuumoor, n'aŋ'ábujooro, ábuki hoone hu n'iŋi hihabano.
41003027	«An ayinaat buyooso t'enuuf ite an eebaje sembe éekuwato, t'ajabut afaak an ondu ite sembe su. Ajendano kafaaku, n'atik áyini kákuwat doon deeemo toko fe.
41003028	«Iisokuun bifeeneŋ bu: Atambatun áyinooni kaboŋket ésuk i wuhoofoor wooniin, ni naane kayako i fe kálafatin.
41003029	Bare at'aboŋket hikee-kee an éelafatine Búwejet Beenabe bu, ábuki kaahoofoor kondu kibaa te o.»
41003030	Yesu asokasok bondu ábuki kaanaan: «Ákooki erab.»
41003031	Bakati kite Yesu n'íñaayo ni kahaŋ káreeŋin; ni kásiiŋein tíyaŋ keeboñ ake éeruwino.
41003032	Bakan keehooje níbahindaa enuuf i ti kariikee kéehin Yesu t'etut. Ni kaano: ---A̱jam fee, íñaayi ni bakatii bokondu tíyaŋ, kaane t'awe ti kabine.
41003033	N'ásafin aane: ---Aañ aamo fu íñaayam? Aañiin kaamo fu bakat'am?
41003034	Ahaban, n'áheelin keeriikee ku káhino t'etut abe n'aane: ---Áriheelin, íñaayam ni bakat'am bokonde!
41003035	An aa áhin b'Atambatun ámaŋie bu, an ondu aamo fu at'am, ániinam, n'íñaayam toko.
41004001	Yesu n'asooñ áyemi ti kaliiken ésuk i mite m'Atambatun ti katafa kite han hite Gálile. Bakan keehooje-hooj ni kátumb kákuuto, asooñen n'ájufo tu busoona eeriiko te bo. Busoona bu búmoomi tu móhujo mu, ésuk i ni káyemi t'asuuje du.
41004002	N'aliikeniin toko buroon úkaan, abe n'aŋ'akolofan báhamin bu. N'aaniin o ti kaliiken kooniin:
41004003	---Arijamatan! Abajeebaj ake ániine eeje muwiis.
41004004	Bare akina ti káfiiten ku, sike sinawaay ni siney ti ñijinu ñu. Bilele bu ni bibin beeher so fe.
41004005	Sike ni siney t'arkee bilaaliñj. Baaliisiw bu buhoojut toko. Memee jab náami wúnuutino, ábuki baaliisiw bu t'etiir wo bifamut.
41004006	Bare taanak tu tírabino, nu túsuf maanu wu abe nu wusay, ábuki ñuyoot ñu ñijeit akambee.
41004007	Sike ni siney t'arkee esisa. Esisa i n'élooñin ne wo y'afeeneŋ, abe n'ebuuf wo; maanu wuyinaat kabukoor.
41004008	Sike ni siney t'etaam yeejake i. Nu wuhaat, wubukoor, wuyak wunuutan. Ti kaamaanu kifeeneŋ, bajal bu n'iŋi bireeŋ butuman nu sumoŋu, kike bakan bákahaaji, kike téemeer.
41004009	Yesu átibana, n'aaniin: ---Arko aribajabaj wúkondin, árinandin naŋ n'isoke fu!
41004010	Hi Yesu ánuutina hu ti hahooja hondu, keeriikee ku kéehino t'etut, n'eriboora yeene sumoŋu ni bákasuba ku ni kaano ahatiin báhamin b'akolofane bu.
41004011	Yesu n'aaniin: ---Aruun arisaanee fu kaanuku áriimeyi béenuusee bite ti Jáyi jite Atambatun. Bare bakaaku, iŋi kakolofanee bo
41004012	kaanuku bi Míkiñjin mu musoke bu ni bibaj. Meenaan: «Iŋi káheelin féet, bare iti kajuk; iŋi kajam áwariee, bare iti kajok; ábuki n'iŋi kajendan káwuŋgan inde Atambatun, abe n'aŋ'aboŋketiin!»
41004013	Abe Yesu n'aaniin: ---Arijokut b'ikolofane bee? Kame náami buŋ b'arija fu kajoku baabu?
41004014	An eeemo u tu muwiis mu anawa hirim hite Atambatun.
41004015	Bakaake kámoomi naane ñijinu ñu ti sinawaay su sineye du. Ifi kajam hirim hu kep, Setani n'aŋ'abin eenuutan ho ti siheliin.
41004016	Bakaaku kámoomi naane t'arkee du bilaaliñj ti sinawaay su sineye du. Ifi kajam hirim hu kep, toko-toko yooŋ n'iŋi kajok ho atoof.
41004017	Bare híbajaariit ñuyoot ti siheliin, náami kájokaariit ho afiyee. Bakola ifi bibin kep, man yooŋ sílaam iŋ'ite hirim hite Atambatun, n'iŋi kawasan káyilen kooniin.
41004018	Bakaake kámoomi naane t'arkee du esisa ti saasu sineye du. Boko kaamo fu kiŋki kajam hirim hu jak.
41004019	Bare biyinoor bite t'etaam ye, sírirem su sunsu subuut iye, ni bimero bite baabu buroon uŋu bubuuf ho, abe utu hubukoor.
41004020	Bakaaku bare kámoomi naane etaam yeejake i ti sinawaay su sineye du. Boko kaamo fu kiŋki kajam hirim hu, ni kajok ho káhabanein, abe ni kabukoor. Afeeneŋ n'aŋ'abuk kaamo butuman nu sumoŋu, ake bakan bákahaaji, ake téemeer.
41004021	Yesu n'asooñ aaniin: ---Aañ aŋ'arif ejaaŋana, abe n'árut yo n'ésiwo, man yooŋ n'anaŋ yo t'etaam elal? Eeman aŋ'ánind yo ti kaasooru ku?
41004022	Ábuki doon déenuusee, do bibin kajukiee; beesokutee bu yooŋ, bo bibin kámeyiee.
41004023	Arko aribajabaj wúkondin, árinandin naŋ n'isoke fu!
41004024	N'asooñ aaniin: ---Arinaŋ kikawuun ti bamb'arijam! Ti kinij koonuun t'Atambatun aja fu kaneefan eenij yooŋ t'aruun; abe boonuun bu kahaŋu.
41004025	Ábuki an eebaje, o káwutiyenee ahaŋ doon d'abaje du; bare an éetumbut u abaj, humuum diŋgiŋgilis d'abaje du karamiee.
41004026	Yesu n'asooñ aaniin: ---Jáyi jite Atambatun júmoomi naane an eewiise hitaaŋaat hoone.
41004027	Kaajiŋgan man yooŋ káajiim, af'aŋot man yooŋ n'ariiko, wondu ti kálooñina kep; wo yooŋ kahaatu t'ámeyiit buŋ bu wúhine fu.
41004028	Etaam i ef'enoŋk yéehin wo wéelooñin: wo káfumbanna, n'uŋu wukufo, abe n'uŋu wunuutan.
41004029	Ufu wuja ayak abin áami wulaaña, an u n'aŋ'abin n'emañu yeene eebin éehotukan, ábuki tireeŋa toko.
41004030	Yesu n'asooñ aane: ---Ne naŋ fíya ni Jáyi jite Atambatun junokoore fu? Man yooŋ ti biin báhamin beekolofanee t'úyino fu káhamin iŋ'ite te jo?
41004031	Júmoomi naane sinawaay site emutard. Af'a̱yit afeeneŋ a̱anawo, akina ahaŋe fu káteti sinawaay site t'etaam ye fe.
41004032	Bare af'aja ayak abin áami anawee, o kahaatu ahaŋ maamu munukanuk fe. Biland boone yooŋ kahahu; humuum bilele bu búnooni káwuulu te bo.
41004033	Ti báhamin úkaan beekolofanee naane bondu ti Yesu af'afandiin kasoku hirim hite Atambatun. Áhaminaariitiin biniŋ esaan-saan kaanuku kéeyini kajoku.
41004034	Áliikenaariitiin doon fe t'akolofanut. Bare af'áyemi unoono n'eriboora yeene, n'aŋ'ahatiin bo fe.
41004035	Hunak hondu hoho kaanendan ku, Yesu n'aane eriboora yeene: ---Úkan nera.
41004036	Eriboora yeene ni kawas toko hahooja hu, abe ni kaja kaŋaaboo tu busoona bu t'áyemie du keeja ne o. Ñike ñusoona yooŋ ni ñija.
41004037	Diŋgilis kep, náami eyam yómbombokun étibino. Kúsuw ku iŋi kirito, ni kiney tu busoona bu. Memee náami bulohena kahooju.
41004038	Yesu t'aŋote inde hulom hu, abe n'áhin hikawo ti higegenaay. Eriboora yeene ni kániyaro abe ni kaano: ---Ámuse u, úne fu kaketu! Kame híhinuti doon?
41004039	Yesu n'ániyo. N'akamoor t'eyam i, abe n'aane han hu: ---A̱beb! Toko-toko eyam i n'eraan, han hu yooŋ. N'asooñ akoowanee kem.
41004040	N'aane eriboora yeene: ---Iŋi naŋ n'árikoleyie fu? Káyilen koonuun kondu diin?
41004041	Bi Yesu áhine bii ni bijahaliin dómbokun. N'iŋi kaanoor toko: ---An buŋ me ondu? Humuum eyam i ejama te o, bija yooŋ han hu fe!
41005001	Yesu n'eriboora yeene ni kareeŋ ti yaayu eraab ite han hite Gálile, tu búsuk bite Egergeseniyeŋ i.
41005002	Hi Yesu awanee hu tu busoona bu kep, ake ániine n'ánuutin tu búlum bu, abe n'abin kéefimboor. Ániine ondu ákooki erab.
41005003	Tu búlum bu t'akine fu, abe an ayinaato kakobu, hutoof yooŋ ni baasel.
41005004	Iŋi kafand yéeni kayitu ñañ keekob wuwoto; ni kayit yooŋ baasel keefaak sumoŋio. Bare aŋ'afaran ñañ ñu ni baasel bu fe. An yooŋ abajut sembe site kajokio.
41005005	Ko kireyi fe, nu bújom ni káajiim, aŋ'añaahoor tu búlum bu ni ti birij bu, aŋ'akileen kep, abe n'aŋ'anufanooro nu bujuju.
41005006	H'áŋandanna hu Yesu, n'áteyin. N'asaaho éejiŋgitan hágilao.
41005007	Yesu n'aŋ'aane toko: ---Erab ye, a̱nuut t'ániine ondu! Ániine u n'ataŋk t'etiir aane: ---Yesu, Añi ite Atambatun eeemo u t'etiir-t'etiir, kame baŋka wane? Íiwasiyani tu huruwu hite Atambatun, atum'á̱hihinooram!
41005009	Yesu n'ákandijeno aano: ---Huruwu húuwe buŋ? N'ásafino aano: ---Huruwu húuma «Hahooja», ábuki irihoojahooj.
41005010	Abe n'aŋ'áwasiyano aano: ---Waasi, atum'a̱nuutan uni ti hikinu honde.
41005011	Náami bare kaahaaw kómbokun kite bufuruka naane iyu ti hirij hu tu buhoofooro.
41005012	Sirab su ni silaw Yesu seeno: ---A̱was uni iriija tu bufuruka bondu man n'iriyooso te bo.
41005013	Yesu n'aane so hee, sija. Náami sirab su nu súnuutin t'ániine u seeyooso tu bufuruka bu. Kaahaaw ku ni kíteyin, kúnuutin huta hu ti hirij hu kija kútuuso ti han hu. Sufuruka seereeŋe súñjune súsuba. Nu sumoj sireyi fe.
41005014	Kéeyemie ku ti jíhaaw jite te so ni katey, abe n'iŋi kakam bo t'ésuk yómbokun i, ni ti mikinu mu. Ésuk i ni kabin kaanuku keejuk beebaje bu.
41005015	Ni káreeŋin toko ti Yesu, ni kajuk ániine u éebajaanie u sirab su úkaan u t'ariikee, káasiimein, abe káasuumaayo jaŋ. Náami kátumba kákoleyi naane.
41005016	Keejuke ku ni ñíkiniin naane bije i, ni kakamiin beebaje bu ániine ite sirab su nu bufuruka bu.
41005017	Náami iŋi káwasiyan Yesu kaano anuut t'ésuk yeeniin.
41005018	Áyemia tu bújufo tu busoona bu, ániine éebajaanie u sirab su n'alawo aano: ---A̱ja n'íñje.
41005019	Bare Yesu awunuto bondu. N'aano: ---A̱yeet bija t'aruun, abe n'a̱sok bakan kúuwe doon d'Anahaan u áhini du fe, ni naane ayubiyeni i.
41005020	Náami ániine u eeja bija bimbi kaane «Kikinu Sumoŋu», abe n'aŋ'akam bo doon di Yesu áhino du fe. Kareyi fe ni kajahale.
41005021	Yesu n'asooñ ákanin han hu tu busoona n'eriboora yeene. Ésuk i n'éhoojino bib toko kaagoroor ni han hu.
41005022	Ake t'eseef ite báalawum booniin n'ahaŋ áreeŋin, huruwu hoone Sayirus. H'ajuke hu Yesu, n'asaaho éejiŋgitan hágilao,
41005023	abe n'áwasiyanooro toko aŋ'aano: ---Ásuŋgute úuma ondu ti bija kaketu. Waasi, a̱bin á̱asit sumoŋii te o man n'ákoyi abe n'aroŋ!
41005024	Yesu n'aja keeriboor. Keehooje yooŋ ni kaja nu boko ti katiŋgoor kep.
41005025	Ake anaare ámoomi toko, emito yendu sumoŋu nu súsuba aŋ'ahalan dómbokun.
41005026	Álaamalaam yooŋ dómbokun t'esontena i. Ebaj yeene fe ayoosanayoosan yo tu busontenooro bu, bare ákoyiit; n'asooñ ahaŋee.
41005027	H'ajame hu b'ésuk i bimbi kasok ti Yesu, n'abin ti hahooja hu inde hiñaawio, abe n'agor tu wañ woone.
41005028	Áhinahin ii ábuki ayinoorayinoor n'aane: «If'íyini kagoru wañ woone kep, íñje kákoyi.»
41005029	Halan hu ni hihaŋ hiraan káteyina ku te o. N'ajuk t'enio kaanuku kásomut koone kúkoyia.
41005030	Yesu n'ámeyi toko-toko kaanuku sembe sunuuta te o. N'aweteko tu buhooŋu hahooja hu abe n'aane: ---Aañ agore fu wañ wúuma?
41005031	Eriboora yeene ni kaano: ---Aŋ'a̱juk kaanuku hahooja hu hondu ti sítiŋgoor uŋu húuwe hu, n'aŋ'a̱sooñ a̱ane: «Aañ agoram fu?»
41005032	Bare akina n'aŋ'áheelinool toko kaanuku eejuk an éehine u bondu.
41005033	Anaare u n'aŋ'ábit kákoleyi taŋ, ábuki ámoomi beebajo bu. N'asaaho éejiŋgitan hágilao, abe n'asoko bifeeneŋ bu bireyi fe.
41005034	Yesu n'aano: ---Waay, káyilen kúuwe kíkinineŋa n'á̱koyi. A̱ja káasuumaay; a̱roŋut kabaju kásomut kondu.
41005035	T'átibanoorut yooŋ, bakaake ni kahaŋ káreeŋin, kánuutin t'enuuf ite Sayirus, ániine eeemo u ni sifaaf site báalawum bu. Ni kaane ániine u: ---Ásuŋgute úuwe aketa. Atum'aŋk'a̱ja kálaaman Ámuse u.
41005036	Yesu n'ajam, bare n'awiinen bo. N'aane Sayirus: ---Atum'á̱koleyi, á̱yilen kep.
41005037	Awasut an eeriboor ne o, kane arko Saakiin n'at'o Saaŋ, ni Piyeer.
41005038	Hi kareeŋe hu ti Sayirus, Yesu n'ajuk naane arkee i toko hitik. Bakaake ti biyiy abe n'iŋi kakileen.
41005039	N'ayooso abe n'aaniin: ---Naŋ n'árikiriboor fee? Baŋka b'ariyiy fu? Añi ondu fu aketut, am aŋote barebare.
41005040	Ésuk i n'ésuwo. Náami eenuutaniin kareyi fe, abe n'ayooso t'añi u áyemie du, akina ni faaf ite añi u, n'íñaayo, ni kéeriboorina ku ne o.
41005041	N'ajoko t'emoŋu abe n'aano: ---Talita kumi! (aamo fu: «Básuŋgut, a̱rito, íñje isoki fee!»)
41005042	Ásuŋgute u n'ahaŋ arito abe n'áyemi ti kañaahoor (abaja simit sumoŋu nu súsuba). Ésuk i ni kajahale fu dómbokun.
41005043	Yesu n'áhaminiin ayan, aaniin itim kasok bo an. Abe n'aaniin kawun ásuŋgute u eeñoofo.
41006001	Yesu n'anuut toko eebatuko ti hikinu hu t'ákuumanee du. Eriboora yeene ni kasao ti hiñaawu.
41006002	Erimaas ite Esuwif i ereeŋa, Yesu n'áyemi ti báalawum bu ti kaliiken ésuk i mite m'Atambatun. Hahooja héeyemie hu toko ti bajamatan bu ni hijahale dómbokun. Iŋi kaane: ---Diin fíya t'af'ájamin ii? Káwasi kondu haanen? Buŋ b'af'áhin buroon bondu beehaŋe bu úne kikaw?
41006003	Kame ákinaiit af'arok wusan wu, añi ite Mari? At'úteiit Saakiin, nu Soos, nu Sud, ni Simoŋ? Bákaniino, úneiit úkine fee beebe? Abe ni kateñeko káyilen te o.
41006004	Náami Yesu eeeniin: ---Ayiŋana ite Atambatun, ésuk i fe iŋi kajoko nu sumoŋu súsuba, abin aŋeñen t'ésuk yeeniin, n'ebuke yeene, nu tu butoŋ booniin.
41006005	Yesu ahaŋut áyini káhinu bo doon fe deehaŋiin kikaw, kane arko kásitu sumoŋio ti bakaake kéesomute, ni kákoyi.
41006006	N'ajahale naane káyilenut i te o. Yesu n'aja ti kaaku kikinu keeemo ku ne bo aŋ'aliikeniin mite m'Atambatun.
41006007	Náami éeruwin eriboora yeene sumoŋu ni bákasuba ku, aŋ'aboñiin ni bákasuba. N'awuniin sembe site kákutoor sirab.
41006008	N'aaniin: ---Atum'arija nu doon fe: dóoniit dite buñoofo, hísaakosiit, síriremiit yooŋ tu kuboote koonuun; ariyit kútaŋkaru barebare.
41006009	Arisol sikaku, bare atum'arija nu wújufa wúsuba.
41006010	N'asooñ aaniin: ---T'arija du kawanan, atum'arikañj t'ake bija naane ariyak i kanuutu ti hikinu hu.
41006011	Bare ni kafin kateñekouun tike tiŋ, man yooŋ ni kateñeko kajamatanuun, arihaŋk hafor heeemo hu tu wuwotuun fe, abe n'arinuut toko, keejuk ni ñíkiniin kaanuku Atambatun ondu ti kanahaniin.
41006012	Náami keeja. Ni kawaare ésuk i iŋi kaaniin kawatanooro kinij kooniin keejakut ku.
41006013	Ni kákutoor yooŋ sirab úkaan, abe n'iŋi kátis éluuliin t'ésomuta keehooje, kéehiniin kéekoyi.
41006014	Áyi u Erod n'ajam huruwu hite Yesu, ábuki ho ti kahaŋu bijamo kep. Bakaake iŋi kaane: ---Sambatiis fu áriteina fii t'eket i! Iŋ'ite ho h'abaje fii sembe site káhinu buroon beehaŋe ésuk i kikaw.
41006015	Bakaaku ni kaane: ---Eli fu. Bakaaku ni kaane: ---Ayiŋana fu ite Atambatun, naane keebaje ku kóŋkeyin.
41006016	Bare h'Erod ajame hu bondu, n'aane: ---An ondu Sambatiis! Íñje inoŋke fu iiboñ keefaran hikawo, bare áriteino t'eket i!
41006017	Múniyo Erod aboñaboñ keejok Saaŋ keekobo, abe ni kaja kakul. Áhinahin bondu iŋ'ite hu Erojad, anaare ite at'o Filip a árutine u.
41006018	Ábuki Saaŋ aŋ'aane yéeni Erod: «A̱warut kasayi anaare ite atii. Eluwa i ewunuti bondu!»
41006019	Erojad n'átumb ayiŋat te o naane. N'aŋes húkuuseima kaanuku man Saaŋ n'aket. Bare ayinaat,
41006020	ábuki Erod ámaŋiit doon fe dibaj Saaŋ. Aŋ'áhino kákoleyi, ábuki ámoomi kaanuku Saaŋ an ite bifeeneŋ, abe yooŋ an eenabe. Saaŋ af'áyemi ti báhamin, Erod ehelo ébebaariit tuf, bare aŋ'ámaŋi naane kajamatano.
41006021	Areeŋ bare hike hunak, Erojad n'abaj b'aware bukuuso te bo, t'efeet ite hunak h'Erod abukee hu te ho. Erod aruwaruw eseef i, sifaaf site esulaan i, ni bakan kómbokun ku bakate ku Gálile kaanuku keebin keeñoofo te o.
41006022	Ásuŋgute ite Erojad n'ayooso t'esaal i abe n'ayokoñ. Nu hutoof Erod dómbokun, ni bakan k'aruwe ku fe. Áyi u Erod n'aane ásuŋgute u: ---A̱lawam doon d'á̱maŋie du fe, abe íñje kawunii do.
41006023	N'asooñ awaat aano: ---Doon d'a̱yakam du kalawu fe, íñje kawunii do, hutoof yooŋ n'a̱ane wáaruboor búsuk búuma.
41006024	Náami ásuŋgute u eenuut abe n'aane íñaayo: ---Naŋ n'á̱maŋie fu ilawo? Íñaayo n'aano: ---Hikaw hite Sambatiis.
41006025	Ásuŋgute u n'amoken abatuko ahil jab bija t'áyi u abe n'aano: ---Ímaŋamaŋi a̱wunam hahiye hikaw hite Sambatiis ti kaafalaat!
41006026	Áyi u n'átaañian naane. Bare makamu aheekaheek eewaat tu buhooŋu emoosoora yeene, ámaŋiit biteñeko.
41006027	Náami eeboñ toko-toko asulaan, aano aja áyitino hikaw hite Sambatiis. Asulaan u n'aja t'ekulu i, areeŋ, n'afaran hikaw hite Saaŋ.
41006028	Ahaban, n'abin ne ho ti kaafalaat abin asaan ásuŋgute u. Ásuŋgute u n'afin asaan ho íñaayo.
41006029	H'eriboora yite Saaŋ kajame hu bondu, ni kaja kayit ehunuŋ yeene kaja kahok.
41006030	H'epotor i kábatikeina hu, ni kakuukanooro ti Yesu aamo du, abe ni kasoko buroon bi káhine bu fe, ni bi kaliikene bu ésuk i.
41006031	Kiŋki kabin ni kiŋki kabatuko kátumbatumba kahooj, Yesu n'eriboora yeene kasooñen kabajut ejot ite buñoofo. Náami Yesu eeene eriboora yeene: ---Aribin núuja tike tiŋ t'an anooto ariiyih dikee.
41006032	Ni kájufo tu busoona bu keeja t'an anooto.
41006033	Bare bakan keehooje ni kajukiin ti bija bu, ni kakeetaniin. Náami ésuk i iŋi kánuutin ti kikinu ku kireyi fe, iŋi káteyin ayak abin áami kajaba kareeŋiin ti kaja du.
41006034	Hi Yesu awanee hu tu busoona bu, n'ajuk hahooja hu; n'átumb fu ayubiyeniin naane. Ábuki kanokooranokoor naane bíkarniina beebajut ahaawa. Náami ásita kaliikeniin buroon úkaan t'Atambatun.
41006035	To ti bija kajonu, eriboora yeene ni kátofin kálohino abe ni kaano: ---Tujona fu, abe an akinut nere.
41006036	A̱aniin kabatuko ti mikinu mu nu músuk meeemo mu nere, man ni káyini kajoohen doon dite buñoofo.
41006037	Bare Yesu n'aaniin: ---Ariwuniin keeñoofo aruun kumuumuun! Ni kaano: ---Naŋ n'á̱maŋie fu? Butum íriisik bajaam bite an bite kiim hutok ni kíhaaji t'ájoohennee kumburu, abe n'irisaaniin keeteŋ?
41006038	Yesu n'aaniin: ---Kumburu kiyem k'aribaje fu? Arija arijuk fee. Ni kákandijenn abe ni kaano: ---Iribaja kumburu keemo hutok, ni misaan músuba.
41006039	Náami Yesu eeeniin káwaajinoor ésuk i, abe ni káhiniin keeriiko ti mahos meeleebejane mu.
41006040	Ni kariiko kareyi fe, diye kaamo téemeer, diya bakan bákasuba nu sumoŋu, diye téemeer, diya bakan bákasuba nu sumoŋu.
41006041	Yesu n'ayit kumburu ku hutok hu ni misaan músuba mu, abe n'áheelin t'etiir. N'aane Atambatun eyeehen. Ahaban, n'afiitar kumburu ku, abe n'asaan ko eriboora yeene kéeruboor hahooja hu. N'árubooriin yooŋ misaan mu.
41006042	Kareyi fe ni kateŋ kayak kabir bib.
41006043	Eriboora i ni kahoojan wutekel sumoŋu nu wúsuba ni mifiit mite kumburu ku meeŋeñene ku, ni mite misaan mu yooŋ.
41006044	Ti bakan keeteŋe kii kumburu ku, háyine hu kaamo súñjune hutok.
41006045	Bondu buwas, Yesu n'anoŋkooran eriboora yeene kéejufo tu busoona bu, kéegilano toko bija Betsayida, ti yaayu eraab ite han hu, akina eefin eeyeetan hahooja hu.
41006046	H'aamo hu kawasoora, n'asiro ti hike hirij kaanuku eelaw.
41006047	Hu tujone hu, busoona bu t'etut han hu, Yesu n'afin áyemi t'asuuje du unoono.
41006048	N'ajuk kaanuku eriboora yeene kálaama ti kákawuj ku, ábuki eyam i ésokumiinsokum. Nu hurabu hu, n'aja asooñan nu booniin, aŋ'añaah t'etiir móhujo mu. N'ámaŋi yéeni kayuunu.
41006049	Hi kajuko hu ti kañaahu ku t'etiir móhujo mu, n'iŋi kaane man atand. Náami keejaŋg toko kep,
41006050	ábuki kareyi fe iŋi káheelin te o, abe kákolakoleyi. Bare Yesu n'áhamin toko-toko aaniin: ---Kikawuun kiyaŋg! Íñje fu, atum'árikoleyi!
41006051	Ahaban, n'ájufo aŋaabeiin tu busoona bu, eyam i n'ehaŋ ewano. Ni kajahale fu dómbombokun,
41006052	ábuki kajokut bite kumburu ku bi Yesu áhine bu; ñúwejet ñooniin ñiyinaat kánandin bo.
41006053	H'aamo hu Yesu n'eriboora yeene kakana han hu, ni kareeŋ t'ésuk i yiyi kaane Senesaret. Bo bi kaye fu busoona booniin.
41006054	Hi káwaneina hu te bo kep, ésuk i ni kahaŋ kakeetan Yesu.
41006055	Ni katey tu búsuk beeemo bu ne bo fe, abe n'iŋi káyitin kéesomute ku ti bilal booniin bibin ti kajame du kaanuku ondu toko.
41006056	Ti Yesu aje fe, tu búsuk bómbokun bu, man yooŋ ti biŋgilij bu, man yooŋ ti mikinu mandot mu, iŋi káyitin kéesomute ku bibin ti sifiñjan su. Iŋi káwasiyano kaanuku man n'awasiin kep keegor balis bite wañ woone; abe keegore ku bo fe iŋi kákoyi.
41007001	Efarisiyeŋ i, ni bakaake t'émuse yite Eluwa yite Moyis kéenuutina Serusalem ni kákuut Yesu.
41007002	Ni kajuk bakaake t'eriboora yeene tu buñoofo nu sumoŋu seekuurut, aamo fu kañawut so.
41007003	Múniyo Efarisiyeŋ i, n'Esuwif i bakaaku káñoofaariit ti kañawut sumoŋiiin, naane joosan yeeniin esoke i.
41007004	Abe doon fe déenuutina marse, káteŋaariit do ti diñawutee. Abajeebaj buroon úkaan bite tu joosan iŋi káhin bo, naane kañawu kite bukobuleet bu, ni bíndiis bu, nu wurereŋ wu, ni bilal bu.
41007005	Efarisiyeŋ i, n'émuse yite Eluwa i ni kaane Yesu: ---Iŋi naŋ n'eriboora íiwe káhinaariit fu naane joosan ite sifaaf úne esoke i, iŋi kafin kañoofo nu sumoŋu seekuurut?
41007006	Yesu n'ásafiniin aaniin: ---Ñatuuk ñondu! Esayi aŋaasaŋaas t'aruun saas h'abine hu ayiŋan bonde t'aruun. Akiñjakiñj ti kaawiit ku aane: «Íñje Atambatun, íñje isoke fee: bokonde iŋi kájeŋginam nu butum barebare, bare ti siheliin, kakambamkamb dómbombokun.
41007007	Naane ii kasokorooram fe, áhinaariitam kis, ábuki iŋi kaliiken ésuk i buluwa bi kanoŋke kéetuut, kite íñje isaaniin fu bo.»
41007008	Yesu n'asooñ aaniin: ---Aŋ'ariwas eluwa yite Atambatun, abe n'arifin arijok ti máhinar mite kúŋgowulan ku.
41007009	Árihinahin fu ajak aa naane árifiitene i eluwa yite Atambatun, áriihin bu joosan yeenuun esoke bu!
41007010	Ábuki Moyis aanaan: «Á̱jeŋgin faafi n'íñaayi.» N'aane yooŋ: «An af'álafatin faafo, man yooŋ íñaayo, awarawar kámiñiee aket.»
41007011	Bare aruun n'aŋ'arifin ariene: an af'abaj dike doon d'áyinie káyokunan te do faafo man yooŋ íñaayo abe n'aane: «Iwaatawaat eene íñje kawunu do Atambatun»,
41007012	at'aŋk'ariwaso éeyokunan faafo man yooŋ íñaayo.
41007013	Iyu af'ariwas b'Atambatun asoke bu, ariifin arijok ti máhinar moonuun mamm'áritifenoor iye. Abe aŋ'árihin yooŋ buroon úkaan naane bondu.
41007014	Ahaban, Yesu n'asooñ aruw hahooja hu abe n'aaniin: ---Arijamatan jak arireyi fe áriimeyi bonde:
41007015	doon d'an áhine tu butumo diyinaat kákinineŋ náami an ondu akuurut t'Atambatun. Bumbu búnuutin ti hikawo ifi bíkinineŋ n'ákuuraati t'Atambatun.
41007017	H'aamo hu Yesu ayoosaa t'enuuf i, hahooja hu iŋkut híyemi ne o, eriboora yeene ni kaano ahatiin báhamin b'akolofane bu.
41007018	N'aaniin: ---Butum aruun yooŋ arijokut? Árimeyiit kaanuku doon d'an áhine tu butumo diyinaat kákinineŋ náami an ondu akuurut t'Atambatun?
41007019	Ábuki fu díjaariit ti yaan yeene, bare ti haro, deetik dibin dunuutanee. (Ti báhamin bondu ti Yesu áwufooriin fu kaanuku abajut doon déeñeyie deeemo kawarut do buhoofooro.)
41007020	N'asooñ aane: ---Bumbu búnuutin tu húŋgowulan ifi bíkinineŋ n'ákuuraati t'Atambatun.
41007021	Ábuki t'enio, nu tu búwejet boone ti biyinoor beejakut bu t'ufu búnuutin, beeyoosano tu bufurukato bu, ékuwe i, búyoolool bu,
41007022	huŋotu hu n'an i kaseñeit, bimero bite buroon bite bakaaku, bánafut bu, kabuutu kite ésuk i, kajoŋooraate ku, bíhiñanoor bu, husoku hu ti bakaaku, biyitooro bu, nu busoŋotooro bu.
41007023	Beejakut bondu fe uŋu búnuutin tu húŋgowulan. Bo ifi bíkinineŋ an u n'ákuuraati.
41007024	Yesu n'anuut toko abe n'aja inde Tiir. N'ariiko bo t'eke enuuf. Ámaŋiit yéeni an ámeyi kaanuku ondu toko, bare átumbut áyini búnuuso.
41007025	Ake anaare, ásuŋgute oone ákooki erab, n'ajam kaanuku Yesu ondu bo. N'aŋ'amoken abin. Áreeŋin, n'asaaho éejiŋgitan hágilao.
41007026	Anaare ondu anooto Asuwif; akina ite Fenisi, t'ésuk ite Siri. N'áwasiyan Yesu kaanuku man waasi, n'ákutoor erab i t'ásuŋgute oone.
41007027	Bare Yesu n'aano: ---A̱was biñi bu keejab kabir, ábuki ajakutee an n'ayit buñoofo bite biñi bu, éefiiten bo múkuruk mu.
41007028	Anaare u n'aano: ---Nu múniyo Anahaan u, bare humuum múkuruk mu iŋi miher t'etaam etaabul i mifiit mu mimmi mifak ti biñi bu.
41007029	Náami Yesu eeeno: ---Iŋi b'a̱soke bee, a̱ja a̱yeet; erab i enuuta t'ásuŋgute úuwe.
41007030	Anaare u n'ayeet bija te o, n'aŋaabo ásuŋgute oone t'ahurusee; erab i káanuutin te o.
41007031	Hunuut toko, Yesu n'ánuutin t'ésuk ite Tiir, éeŋaasin Sidon, ni bimbi kaane «Kikinu Sumoŋu», eebin inde han hite Gálile.
41007032	Bakaake ni kabino n'ake éejamaariit, abe báhamin boone yooŋ butoofut. Ni kalawo kaanuku man waasi, ásit sumoŋio te o.
41007033	Yesu n'aja ne o, keekamboor ni hahooja hu. N'ajoloŋan kuñuurio tu wúkondin wute ániine u. Ahaban, n'alejan ko nu ñúnund ñoone, abe n'agoro ti káaleluf.
41007034	Ahaban, n'áheelin t'etiir; n'ayih rooh abe n'aane: ---Efaataa! (aamo fu: «Á̱feŋgino!»)
41007035	Toko-toko, náami ániine u asiŋa ajam, n'áyini yooŋ báhamin. N'aŋ'áhamin toko akuur but.
41007036	Hi kábatikeina hu, Yesu n'aane kéeyemie ku toko itim kasok bo an. Bare m'af'aaniin itim kasok bo an, ni kahaŋ mi kasiineeŋe bo.
41007037	Ésuk i n'ejahale dómbombokun. N'iŋi kaane: ---Bamb'áhin bireyi fe beejake! Aŋ'áhin kéejamaariit ku keejam, keeyinaat ku báhamin yooŋ kéehamin!
41008001	Tu kunak kondu, bakan keehooje-hooj n'iŋki kaja kaŋaabo Yesu. Náami makamu kabajut doon dite buñoofo, Yesu n'aruw eriboora yeene abe n'aaniin:
41008002	---Ítumbatumba iyubiyen hahooja hondu, ábuki abajee hahiyu kunak kíhaaji bokondu n'íñje, abe karoŋut nu doon dite buñoofo.
41008003	If'eeniin yooŋ kayeet iyu ti kañoofeit, n'iŋi kajendan káliimu ti bítim bu, ábuki bakaake tu boko akambeekamb ti kánuutina du.
41008004	Eriboora yeene ni kaano: ---An fu akinut nere. Núubajin yooŋ diin doon dite kasaaniin keeñoofo?
41008005	Yesu n'aaniin: ---Kumburu kiyem k'aribaje fu? Ni kaano: ---Hutok nu kúsuba.
41008006	Náami eeene hahooja hu hiriiko. Ahaban, n'ayit kumburu ku hutok nu kúsuba ku, abe n'aane Atambatun eyeehen. N'afiitar ko, abe n'asaan eriboora yeene aaniin káruboor hahooja hu. Ni kárubooriin ko fe.
41008007	Kákooki yooŋ mike misaan. Yesu n'asooñ aane Atambatun eyeehen, abe n'aane eriboora yeene káruboor mo ésuk i.
41008008	Kareyi fe ni kateŋ ayak abin áami kabira bib. Eriboora yeene ni kaher mifiit meeŋeñene mu. Nu muhoojan wutekel hutok nu wúsuba.
41008009	Keeteŋe ku kumburu ku ni misaan mu kareeŋareeŋ súñjune sibaakiir. Abe Yesu n'ayeetaniin.
41008010	N'ájufo yooŋ toko-toko tu busoona n'eriboora yeene, keeja t'ésuk i yiyi kaane Dalmanuta.
41008011	Bakaake t'Efarisiyeŋ i ni káreeŋin, abe ni káyemi toko ti síjeeŋoor ni Yesu. Ni kaŋeso kabuutu. Ni kaano áhin bike beehaŋiin kikaw, beekuuriin kaanuku sembe soone t'Atambatun tu súnuutina fu.
41008012	Yesu n'ayih rooh abe n'aaniin: ---Iŋi naŋ ni bakate ku hahiye kámaŋie fu kajuku bike beehaŋiin kikaw? Aaa! Iisokuun bifeeneŋ bu: at'áriwufooree bike beehaŋuun kikaw!
41008013	Ahaban, n'awasiin toko eesooñ éejufo tu busoona bu, akina n'eriboora yeene, keekan han hu.
41008014	Eriboora i kafiilafiil bija nu kumburu. Hifeeneŋ taŋ hi káyekie fu tu busoona bu.
41008015	Yesu n'arimiin toko aaniin: ---Áriwasiyoor, arinaŋ kikawuun t'élefir ite Efarisiyeŋ i, ni yite i Erod.
41008016	Eriboora yeene n'iŋi kaanoor toko: ---Úbajut tíme kumburu, iŋ'ite ho h'af'asok ii.
41008017	Yesu n'ámeyi bi kaamo bu te bo. N'aaniin: ---Iŋi naŋ n'af'ariene iyu: aŋarkeyi úbajut kumburu? Áritumboorut arijok mayet? Árinandinoorut yooŋ? Ñúwejet ñoonuun ñífeŋgineit?
41008018	Aribajabaj ñíkin, abe árijukaariit? Aribajabaj wúkondin, abe árijamaariit?
41008019	H'ifiitare hu kumburu hutok hu bija ti háyine kaamo súñjune hutok, arifiilafiil wutekel wuyem weehooje ni kifiit keeŋeñene w'ariyite fu? Ni kaano: ---Sumoŋu nu wúsuba.
41008020	---H'ifiitare hu kumburu ku hutok nu kúsuba ku bija ti háyine hu kaamo súñjune sibaakiir, wutekel wuyem weehooje w'ariyite fu? Ni kaano: ---Hutok nu wúsuba.
41008021	Náami eeeniin: ---Arijokoorut yooŋ mondee?
41008022	Yesu n'eriboora yeene ni kareeŋ Betsayida. Bakaake ni kabino n'ake éefuume, abe ni káwasiyano kaanuku man n'ásit te o sumoŋio.
41008023	Yesu n'ajok ániine éefuume u t'emoŋu, abe n'aja ne o keenuut hikinu hu. N'átutufen ániine u ti ñíkin, abe n'ásit te o sumoŋio. Ahaban n'aano: ---Á̱yinia kajuku dike doon?
41008024	Ániine éejukaariit u n'ásaarin hikawo abe n'aano: ---Iŋ'iŋandan háyine keeemo ti bija; aŋ'a̱juk bare kite ñunukanuk.
41008025	Yesu n'asooñ agor ñíkin ñite ániine u nu sumoŋio. Ániine u n'áheelin féet. Náami ákoyia; aŋ'ajuk akuur but.
41008026	Yesu n'aano: ---A̱yeet, a̱tum bare a̱yooso ti hikinu hu.
41008027	Yesu n'aja n'eriboora yeene bija ti kikinu keeemo ku bimbi kaane Sesare-Filip. Boko ti bija bu, n'ákandijen eriboora yeene aaniin: ---Kame ésuk i, iŋi kaane íñj'eemo fu aañ?
41008028	Ni kaano: ---Bakaake kaane awe a̱amo fu Sambatiis, bakaaku ni kaane Eli, bakaaku n'iŋi kafin kaane ake t'eyiŋana yite Atambatun.
41008029	N'aaniin: ---Náami aruun, aŋ'ariene íñj'eemo fu aañ? Piyeer n'ásafino aano: ---Awe a̱amo fu Afakana u.
41008030	Yesu n'áhaminiin ayan, aaniin itim kasok bo an.
41008031	Yesu n'ásit kaliiken bonde eriboora yeene aŋ'aaniin: ---Añi ute Húŋgowulan hu awarawar kajuku sílaam sómbokun. Sifaaf su biteñekoo, n'eseef ite esaraha i, n'émuse yite Eluwa yite Moyis. Boko káhinu ésuk i keeyoolo, bare kunak kíhaaji, n'aŋ'aritanee t'eket i.
41008032	N'asokiin bondu ahat. Náami Piyeer eeruwo kéekajino naane iya, abe n'akamoor te o.
41008033	Bare Yesu n'aweteko. N'áheelin eriboora yeene, abe n'akamoor ti Piyeer aano: ---A̱kambam «Setani»! Ábuki aŋ'a̱yinoor naane kúŋgowulan ku, bare náaneiit Atambatun.
41008034	Ahaban, Yesu n'áruwin hahooja hu n'eriboora yeene abe n'aaniin: ---An af'ámaŋi kariboor n'íñje, atum'aŋk'ákini buroŋ boone. Akando ekuruwa yeene éeseinam ti hiñaawu.
41008035	Ábuki an af'ámaŋi kafakan síhiinio, o bútowuto. An n'afin aket uŋu húuma hu ni Hirim Heetoofe hu, o karoŋu.
41008036	An af'aja ayak abin áami ákinia ebaj ite t'etaam ye fe, abe abajut buroŋ bu, yo fíya káñjeriŋo? Aaa!
41008037	Naŋ nu húŋgowulan áyinie fu kajaamu kaanuku eefakan síhiinio?
41008038	Isokuunsok bonde ábuki ake ti bakate ku hahiye kéewuŋge ku Atambatun kiñaawu, ehoofoora yooŋ, af'aane ífuñinanafuñinani te o, íñje ni kirim kúuma, Añi ute Húŋgowulan hu yooŋ kaanu áfuñinanafuñinani te o kane aja abin ti kániku kite Faafo, akina n'emalaka i keenabe ku.
41009001	Abe n'asooñ aaniin: ---Nu múniyo, iisokuun bifeeneŋ bu: bakaake ti keeemo kee diye iti kaket ti kajukut Jáyi jite Atambatun ni jibin ni sembe séeraanna.
41009002	Abaj kunak hutok ni hifeeneŋ, Yesu n'ariboor ni Piyeer, ni Saak, ni Saaŋ, abe n'aja nu boko ti hike hirij heeliite naane, kéeyemi bo unooniin. N'ahosanooro toko hágilaiin;
41009003	wañ woone n'uŋu wusilan, abe nu wútumb wufañj daŋ. Abajut t'etaam ye añawa éeyinie kañawu ayak abin áami afañjee naane iyu.
41009004	Ni kajuk Eli, nu Moyis, boko ti báhamin ni Yesu.
41009005	Piyeer n'aane Yesu: ---Anahaan u, ajakeejak naane iriemo i diye. Iriirok múwuureey míhaaji, ake bija t'awe, ake bija tu Moyis, ake bija t'Eli.
41009006	Ámeyiit b'aware bu kasoku, ábuki kákolakoleyi naane.
41009007	Kaafor ni kíŋaasin, abe ni kímifeniin. Kaaji ni kíhaminn ti kaafor ku iŋi keene: ---An onde aamo fu Añi úuma i ímaŋie u. Arijamatano jak!
41009008	Toko-toko, eriboora yeene ni káheelinool fe, bare kajukut mayet an kane arko Yesu taŋ nu boko.
41009009	Káyemia tu búwaneina bu hirij hu, Yesu n'aaniin: ---Atum'arisok an doon fe d'arijuke du, ajendan káyemi Añi ute Húŋgowulan hu aritanee t'eket i.
41009010	Ni kanaŋ bo bija tu boko, bare n'iŋi kaanoor toko: ---«Bíriteina t'eket i» aamo fu fíya naŋ?
41009011	Ni kákandijeno kaano: ---Iŋi naŋ n'émuse yite Eluwa yite Moyis ifi kaane Eli aware kajabu abin?
41009012	Yesu n'aaniin: ---Múniyo Eli aware kajabu abin, eefare buroon bu fe. Iŋi naŋ ni Míkiñjin mu musoke fu meene: Añi ute Húŋgowulan hu kajuku sílaam, abe yooŋ o káhihinooree?
41009013	Bare íñje isok fee n'aruun: Eli aheeka eebin, abe ésuk i ni kanij te o naane hutoofiin i, naane Míkiñjin mu musoke i te o.
41009014	Hi Yesu n'eriboora i bákahaaji ku kábatikeina hu bibin ti bakaaku eriboora káyemie du, ni kajuk bakan úkaan kéekuutiin, abe émuse yite Eluwa yite Moyis ti síjeeŋoor toko nu boko.
41009015	Hi hahooja hu hujuke hu Yesu, ni kajahale dómbokun. Ni katey kayaajanooroo kaanuku keesaafo.
41009016	Yesu n'aane eriboora yeene: ---Naŋ n'áriyemie fu ti síjeeŋoor su nu boko?
41009017	Ake ániine éeyemie toko ti hahooja hu n'aano: ---Ámuse u, ibinibin n'añi úuma, ábuki ákooki erab yéehino ayinaat báhamin.
41009018	Ef'eritan kep, t'aŋa d'ayak káyemi fe, yo yooŋ káfiiteno t'etaam. Butumo káfuju, wúŋiiŋ wu ti kasoku, abe enio n'eŋ'esaas. Ilawalaw eriboora íiwe kaanuku man ni kákutoor erab i, bare kayinaat.
41009019	Yesu n'aaniin: ---Áribajaatia teereŋ káyilen, aruun bakate ku hahiye! Bija kaakaŋ n'ija fu iŋki biriiko n'aruun? Íñj'endu ti kajoku hikawam kep bija kaakaŋ? Aribinam n'añi u.
41009020	Ni kabino ne o. Bare h'erab i éheeline hu ti Yesu kep, n'eyoŋoŋan añi u ni sembe. Añi u n'aney, aŋ'abarandakooro t'etaam, abe butumo yooŋ ti káfuju kep.
41009021	Yesu n'ákandijen faafo aano: ---Huta hu kaakaŋ nu bondu bibajo fii? N'aano: ---Huta hu akina añi.
41009022	Aŋarko n'eŋ'éfiiteno ti sineemak, man yooŋ tu móhujo kaanuku yeeyoolo. Bare af'arko á̱yinooni toko doon, waasi, a̱yubiyen uni, á̱yokunan uni yooŋ!
41009023	Yesu n'aano: ---Iŋi naŋ n'a̱ane fu: «Af'arko á̱yinooni»? An eebaje káyilen, doon dijahaluto.
41009024	Toko-toko, faaf ite añi u n'ataŋk t'etiir aane: ---Íyilena! Bare á̱yokunanam, ábuki káyilen kúuma kifamut!
41009025	Yesu n'ajuk kaanuku ésuk i bokondu ti kahaŋu káhoojina. N'akamoor t'erab éemuuma i, abe n'aane yo enuut t'añi u, etum'eŋk'eyooso te o.
41009026	Erab i n'ejaŋg t'etiir, n'eyoŋoŋan añi u ni sembe, abe n'enuut te o. Añi u, aŋ'a̱juk naane an eekete. Kéeyemie ku toko kasooñen ni kaane: «Aketa fu!»
41009027	Bare Yesu n'ajoko t'emoŋu abe n'ásaarinoo. Náami añi u eesiiŋo.
41009028	Hi Yesu ayoosee hu t'enuuf, éeyemi toko unoono n'eriboora yeene, ni kákandijeno kaano: ---Iŋi naŋ n'iriyinaat fu kákutoor erab i?
41009029	Yesu n'ásafiniin aaniin: ---Kalawu taŋ kíyinie fu kákutoor erab naane yendu.
41009030	Yesu n'eriboora yeene ni kanuut toko, abe ni kajumban júl ayak abin áami kakana Gálile. Bare ámaŋiit an ámeyi t'aamo du,
41009031	ábuki ehelo fe émoomi ti kaanu ku eeliiken eriboora yeene mite m'Atambatun. N'aŋ'aaniin toko: ---Añi ute Húŋgowulan hu kásikiee asaanee ésuk i. Boko kayoolio, bare kabaju kunak kíhaaji, n'aŋ'aritanee t'eket i.
41009032	Bare eriboora yeene kajokut naŋ n'ámaŋie fu kasoku, abe yooŋ kákolakoleyi kákandijeno.
41009033	Yesu n'eriboora yeene ni kareeŋ Káfernawom. Hi kayoosee hu t'enuuf i, Yesu n'aaniin: ---Naŋ n'áriyemie fu ti síjeeŋoor su ti bítim bu?
41009034	Bare ni kakoowan, ábuki kámoomi ti síjeeŋoor seeyane ti bítim bu kaanuku kéemeyi aañ tu boko aamo fu átiyar u, butum eehaŋe u bakaaku.
41009035	Yesu n'ariiko, eeruw eriboora i sumoŋu ni bákasuba ku abe n'aaniin: ---An af'ámaŋi káyemi átiyar u, aja áyemi araan u tej, ásukateen ite ésuk i fe.
41009036	Ahaban, n'ájokin ake añi, abe n'asiiŋano t'etutiin. N'ayawuno abe n'aaniin:
41009037	---An af'ajok áwariee añi naane onde uŋu húuma hu, íñje humuumam a ajoke fu áwariee. Abe an af'ajokam áwariee, íñjeiit unoonam a ajoke fii áwariee, bare bija n'an éeboñinam u fe.
41009038	Saaŋ n'aane Yesu: ---Ámuse u, irijukajuk ake ániine aŋ'ákutoor sirab tu huruwu húuwe. N'irieno atum'aŋk'áhin bondu, ábuki eriboor úneiit.
41009039	Yesu n'aane: ---Atum'arieno awas, ábuki an ayinaat káhinu beehaŋe bu ésuk i kikaw tu huruwu húuma, anuut toko, n'asok béekojie t'íñje.
41009040	An eeteñekeit úne, an ondu úne.
41009041	Abe iisokuun bifeeneŋ bu: an fe eewunuun móhujo áriihujo aŋarkeyi naane aruun bakate ku Kiris, Atambatun kasiibano.
41009042	---An eeyak u kákinineŋ hutoof ake t'eraan i ti kéeyilene ku t'íñje n'aney ti kaahoofoor, ahaŋ kajaku te o n'akobee elaaliñj yómbokun tu nukun, abe n'áfiitenee ti han hu.
41009043	Arko eke tu sumoŋii ef'ékinineŋ n'a̱ney ti kaahoofoor, a̱faran yo! Ahaŋ kajaku t'awe n'a̱yooso tu buroŋ béehabanaariit bu n'emoŋu efeeneŋ, bala a̱yooso sambuun nu sumoŋu súsuba, ti sineemak su súhokaariit du.
41009045	Arko kike tu wuwoti ifi kíkinineŋ n'a̱ney ti kaahoofoor, a̱faran ko! Ahaŋ kajaku t'awe n'a̱yooso tu buroŋ béehabanaariit bu nu kuwot kifeeneŋ, bala á̱fiitenee sambuun nu wuwot wúsuba.
41009047	Arko dike ti ñíkini ifi díkinineŋ n'a̱ney ti kaahoofoor, a̱nuutan do! Ahaŋ kajaku t'awe n'a̱yooso ti Jáyi jite Atambatun káafeelin, bala á̱fiitenee sambuun ni ñíkini t'ésuba te ño,
41009048	«tu buloh bu bíketaariit du, sineemak su yooŋ súhokaariit toko.»
41009049	Ábuki huruw fe kasisanee ni sineemak, naane bakoloŋ aa asisanee ni misis.
41009050	«Misis ajakajak. Bare ifi mija ayak abin áami míneenia, iŋkut mijam, buŋ b'arija fu ne mo ayak abin áami musooña mijam? Áriyemi naane misis, abe n'aribaj káasuumaay t'etutuun.»
41010001	Yesu anuuta toko, n'aja bija tu búsuk bite Súde, yeeemo i kane a̱kan kaayelu kite Surdeŋ. Ésuk i úkaan n'iŋki káhoojino bib. N'áyemiiin ti kaliiken naane aa afiy áhin.
41010002	Bakaake t'Efarisiyeŋ i ni kabin te o kaanuku man ni kabuuto. Ni kákandijeno kaano: ---Eluwa yite y'úne ewunawun fíya ániine kanuutan anaar'o?
41010003	Yesu n'aaniin: ---Naŋ nu Moyis asokuun fu t'Eluwa i?
41010004	Ni kaano: ---Moyis aane ániine áyinooni kanuutan anaar'o, bare awarawar kakiñjio kaawiit kite káwufoor kaanuku karoŋut.
41010005	Yesu n'aaniin: ---Moyis akiñjakiñj eluwa yendu uŋu hoonuun hu aŋarkeyi naane ariyaŋgayaŋg aa kikaw.
41010006	Bare h'Atambatun ajabe hu káwuwan dóonodoon fe, «n'áhiniin ániine n'anaare» naane Míkiñjin mu musoke i.
41010007	«Iŋ'ite ho h'ániine aja fu kanuutu ti faafo n'íñaayo, eeja keekin n'anaar'o,
41010008	kéeyemi halan hifeeneŋ taŋ.» Hahiyu it'iŋki káyemi bákasuba, bare afeeneŋ taŋ.
41010009	Náami an atum'áwaajinoor doon d'Atambatun ágiiloole.
41010010	Hi kábatikeina hu t'enuuf i, eriboora i ni kasooñ kákandijeno ti b'asoke bu.
41010011	N'aaniin: ---An af'ahoor anaar'o eesa ake, áhina kaahoofoor t'anaar'o a ahoore u.
41010012	Anaare yooŋ n'anuut t'áyino eeseño t'ake, áhina yooŋ kaahoofoor.
41010013	Bakaake ni kabin ni biñi ti Yesu kaanuku man n'ásit tu boko sumoŋio. Bare eriboora i ni kakamoor ti keebine ku nu boko.
41010014	Hi Yesu ajuke hu bondu, n'ayiŋat naane. N'aane eriboora yeene: ---Ariwas biñi bu keebin t'íñje! Atum'aribatikaniin, ábuki bakan naane boko kakino fu Jáyi jite Atambatun.
41010015	Iisokuun bifeeneŋ bu: an afut'áhinooro naane añi, eejok Jáyi jite Atambatun, at'ayooso te jo hikee-kee.
41010016	Ahaban, n'ajok biñi bu, n'ásit sumoŋio tu huruw fe tu boko, abe n'ásoniyaniin.
41010017	Yesu ásitina bija bu, ake ániine n'áteyin abin áreeŋin, n'asaaho éejiŋgitan hágilao abe n'aano: ---Ámuse u, awe eejake u, naŋ n'iware fu káhinu kaanuku iibaj buroŋ béehabanaariit bu?
41010018	Yesu n'aano: ---Iŋi naŋ n'a̱anam fu íñje ijake? Abajut fu an eejake, kane arko Atambatun unoono taŋ.
41010019	Á̱moomi naane Atambatun asoke i t'Eluwa yite Moyis. Aanaan: atum'a̱yool húŋgowulan; atum'a̱ŋot n'an ariseñeit; atum'á̱kuwat; atum'a̱juus a̱saan ake; atum'a̱buut bakani; á̱jeŋgin faafi n'íñaayi.
41010020	Ániine u n'aano: ---Ámuse u, huta hu íñje añi, ifesut hikee tu bondu fe.
41010021	Yesu n'áheelino, náami ániine u atoofo dómbokun. N'aano: ---Aroŋee doon difeeneŋ d'a̱ware káhinu: a̱ja a̱joohen buroon b'a̱baje bu fe, abe n'á̱sik sírirem su a̱wun keebajut ku. Af'á̱hin ii, n'aŋ'a̱baj t'etiir ebaj. A̱haban, n'aŋ'a̱bin á̱aseinam ti hiñaawu.
41010022	Bare h'ániine u ajame hu bondu, buhooŋio nu buwayo. N'aja káataañianin naane, ábuki fu ebaj yeene ehahahah.
41010023	Yesu n'áheelinool abe n'aane eriboora yeene: ---Buyooso bite ti Jáyi jite Atambatun bítaañataañi faa ti keebaje ku.
41010024	Eriboora yeene ni kajahale dómbokun naane asoke ii. Bare Yesu n'asooñ aaniin: ---Kújakuwe, buyooso bite ti Jáyi jite Atambatun bítaañataañi faa!
41010025	Éŋgelem áyinooni fíya buyooso t'efulu yite kaakiiku? Mayet fu! Bare buyooso bite an eebaje ti Jáyi jite Atambatun bihaŋe kátaañi.
41010026	Eriboora yeene ni kahaŋ mi kajahalee. N'iŋi kaanoor toko: ---Kame náami aañ áyinie fu kafaku?
41010027	Yesu n'áheeliniin abe n'aaniin: ---Bondu bijaaŋajaaŋo kúŋgowulan ku, bare Átambatuniit, ábuki Atambatun áyinooni káhinu dóonodoon fe.
41010028	Náami Piyeer eeeno: ---A̱juk, uni íriwasinowasin areyi fe íriiseini ti hiñaawu.
41010029	Yesu n'aaniin: ---Iisokuun bifeeneŋ bu: an af'awas enuuf yeene, man yooŋ bakat'o, bákaniino, íñaayo, faafo, bakañio, man yooŋ kitaaŋaat koone uŋu húuma hu ni Hirim Heetoofe hu,
41010030	o kabaju hahiye buroon bondu kireeŋ téemeer: sunuuf, bakati, bákaniin, síñaay, biñi, ni kitaaŋaat; éehihinooree yooŋ bare. Abe kóyinokoyin, n'aŋ'awunee buroŋ béehabanaariit bu.
41010031	Bare keehooje ti keeemo ku hahiye étiyar i, boko bibin káyemi eraan i, abe keeemo ku hahiye eraan i ni káyemi étiyar i.
41010032	Yesu n'eriboora yeene ni kaja ti bítim beesirane bu bija Serusalem. Yesu áyemie fu hágila. Eriboora yeene sumoŋu ni bákasuba ku kásein, káajahalein naane. Keefine ku káseiniin ti hiñaawu ni kákoleyi. Yesu n'eriboora yeene ni kákajino naane iya, abe n'áyemiiin ti kasoku beewaro bu kabaju.
41010033	N'aaniin: ---Arijamatan, úne bokondu ti bija Serusalem. Añi ute Húŋgowulan hu kásikiee bo asaanee eseef ite esaraha i, n'émuse yite Eluwa yite Moyis. Boko kaanu awarawar kámiñiee aket, abe boko kásikio kasaan keenooto ku Esuwif.
41010034	Bokondu kásuwio, ni kánundo tu buhooŋu, ni kámiño ni hikarawas, kahaban ni kayoolo. Bare kabaju kunak kíhaaji kep, n'aŋ'aritanee t'eket i.
41010035	Saak ni Saaŋ, biñi bite Sebede, ni kátofin bibin ti Yesu abe ni kaano: ---Ámuse u, írimaŋamaŋi á̱hin bija t'uni bonde b'irija bee kalawii.
41010036	Yesu n'aaniin: ---Naŋ n'árimaŋie fu íhin bija t'aruun?
41010037	Ni kaano: ---Kane a̱bin á̱yemi áyi ni kániku kúuwe fe, írimaŋamaŋi á̱hin uni iriiriiko n'awe, ake inde baatosi, áwiyo inde baamayi.
41010038	Yesu n'aaniin: ---Árimeyiit fu b'arilawe bu. Árinooni búhujo t'ekot ite sílaam su y'ija i búhujo te yo? Man yooŋ, árinooniee kaboste naane iyakee i kaboste?
41010039	Ni kaano: ---Hee, írinooni. Náami Yesu eeeniin: ---Múniyo, aruun búhujo t'ekot ite sílaam su y'ija i búhujo ne yo, abe aruun kabostee yooŋ naane iyakee i kaboste.
41010040	Bare hite biriiko bu inde baatosam n'inde baamayam, bondu búuma bíiit. Báariikeim bondu bíhineehin bija ti bakan k'Atambatun afaree ku bo.
41010041	Hi bakaaku eriboora sumoŋu kajame hu bo, ni kayiŋat naane ti Saak ni Saaŋ.
41010042	Náami Yesu éeruwiniin kareyi fe abe n'aaniin: ---Árimoomi kaanuku bakan keeemo ku eseef i tu búsuk bite kéemeyiit ku Atambatun, bokondu ifi káhihinoor ésuk i.
41010043	Bare bondu buwarut kabaju t'etutuun. Ake t'aruun af'ámaŋi kahaŋu bakano, aja áyemi aroka ite bakaaku.
41010044	Ake t'aruun n'afin ámaŋi káyemi átiyar u, aja áyemi ásukateen ite ésuk i fe.
41010045	Ábuki Añi ute Húŋgowulan hu humuumo abinut kaanuku eebaj búsukateen, bare kaanuku éeyemi ásukateen, abe n'awun buroŋ boone beejaam man keehooje ni kafak.
41010046	Yesu n'eriboora yeene ni kareeŋ Seriko. Hi kánuutina hu bo, boko ni bakan keehooje-hooj, ake ániine éefuume t'ariikee ti kaakaŋa bítim bu, aŋ'alaw kaasarah. Huruwio Bartime, añi ite Time.
41010047	H'ajame hu kaanuku Yesu ite u Nasaret aja fii, n'ataŋk t'etiir aane: ---Yesu, Añi Dafit, a̱yubiyenam!
41010048	Keehooje ni kakamoor te o kaano akoowan, bare n'ahaŋ m'ataŋke: ---Añi Dafit, a̱yubiyenam!
41010049	Yesu n'asiiŋo abe n'aane: ---Áriruwino. Ni káruwin an éefuume u iŋi kaano: ---Hikawi hiyaŋg! A̱rito, aane a̱ja.
41010050	Náami an éefuume u n'áfiiten éfartuus yeene, abe n'arito juj eeja ti Yesu.
41010051	Yesu n'aano: ---Naŋ n'á̱maŋie fu íhin bija t'awe? An éefuume u n'aano: ---Anahaan u, á̱hinam iŋ'ijuk.
41010052	Yesu n'aano: ---Káyilen kúuwe kíkineneŋa n'á̱koyi. Á̱yinooni bija. Toko-toko yooŋ, náami asiŋa ajuk. N'anaban Yesu ti bítim bu.
41011001	Yesu n'eriboora yeene ni kaja ayak abin áami kalohena Serusalem. H'aamo hu bokondu inde kikinu kite Befase ni Betani, kaagoroor ni hirij hite Ñúolifiye ñu, n'aboñ bákasuba tu boko hágila.
41011002	N'aaniin: ---Arija ti hikinu hondu heeemo hii hágilauun. Af'ariyooso te ho kep, aruun kajuku ambam t'akobee, abe an ámusut birabo te o. Árijendino, abe n'aribin ne o.
41011003	Ake af'ákandijenuun aanuun: «Iŋi naŋ n'árihin fii?» arieno: «Anahaan u asawulasawulo ambam u; memee n'aŋ'ábatikanno.»
41011004	Ni kaja. Kareeŋ, ni kajuk ambam t'akobee tíyaŋ t'éhuhu i kaagoroor ni karuŋ. Káyemia ti kájendin koone,
41011005	bakaake kéeyemie toko ni kaaniin: ---Héyi! Áriijendin ambam ondu iŋi naŋ?
41011006	Ni kásafiniin naane Yesu asokiin i. Bákayin ku ni kawasiin keeja.
41011007	Ni kaja n'ambam u bija ti Yesu. Kareeŋ, ni kanuutan bífartuus booniin kanaŋ t'ambam u, abe Yesu n'arabo te o.
41011008	Bakaake úkaan yooŋ ni katan bífartuus booniin ti bítim bu, bakaaku buŋoy beeleebejane bi káhinina tu bujal bu.
41011009	Kéeyemie ku hágila Yesu, ni kéeyemie ku inde hiñaawio n'iŋi kataŋk t'etiir kaane: «Atambatun ánikanee! Awe eebin ii tu huruwu hite Atemit a̱ja á̱soniyanee!
41011010	Atambatun ásoniyan yooŋ Jáyi ju jeebin ju, Jáyi naane jite ju faaf úne Dafit! Atambatun asalee t'etiir bufor bu!»
41011011	Yesu areeŋa Serusalem, n'ayooso t'Enuuf ite Atambatun, abe n'áheelinool toko areyi fe. Bare makamu to ti bija kajonu, n'anuut toko abe n'aja Betani n'eriboora i sumoŋu ni bákasuba ku.
41011012	Tifiit, Yesu ti kanuutu ku Betani n'eriboora yeene, bujoñjol nu bujoko.
41011013	N'aŋandan nífigiye káahoojin bib nu búsuus. N'aja kaanuku man n'ajuk toko miriyaay. Bare h'areeŋe hu no, búsuus taŋ b'ajuke fu, ábuki ñífigiye ñu húbukin hite te ño ti hireeŋoorut.
41011014	Náami eeene nífigiye nu: ---An yooŋ aroŋut kateŋu ti miriyaay múuwe! Eriboora yeene ni kajam.
41011015	Yesu n'eriboora yeene ni kareeŋ Serusalem. N'ayooso ti haanas hu t'Enuuf ite Atambatun, abe n'áyemi toko ti kákutoor éjulaata i, ni kiŋki kabin hujoohen hu. N'ajok sitaabul site etita yite sírirem su áfiiten, ni siriikeey site ejoohena yite kúleebaan kite wusarah wu.
41011016	Awasut yooŋ an eeyite dike doon eeŋaas t'Enuuf ite Atambatun.
41011017	N'aŋ'aliikeniin aaniin: ---Eeman busokeesok ti Míkiñjin mu kaanuku Atambatun aane: «Enuuf íima kaaniee báalawum bija ti bakate ku t'etaam ye fe»? Bare aruun árihina yo báanuuseima bite búkuw.
41011018	Eseef ite esaraha i, n'émuse yite Eluwa yite Moyis ni kajam beebaje bu. Náami keeŋes naane kaja i káhinu kaanuku man ni kayool Yesu. Múniyo, kákoleyokoleyi, ábuki kirim koone uŋu kugor hahooja hu dómbokun.
41011019	To ti bija kábaani ku, Yesu n'eriboora yeene ni kanuut hikinu hu.
41011020	Tifiit nu bújom bu, Yesu ti bija bu n'eriboora yeene, ni kajuk nífigiye nu. No káasayin kaŋ, bija yooŋ ti kíjiŋ ku.
41011021	Piyeer n'ábaŋino naane bije i, n'aane Yesu: ---Ámuse u, á̱heelin fee ti nífigiye n'a̱ñaane nu, nútumba nisay kaŋ.
41011022	Yesu n'aaniin: ---Áriyilen t'Atambatun!
41011023	Iisokuun bifeeneŋ bu: an af'aane hirij hondu: «A̱nuut diyu a̱aja á̱tuuso káajuŋeey», abe áhinut sihel súsuba, bare n'áyilen kaanuku bo kabaju, akina kawuniee bo.
41011024	Iŋ'ite ho h'eenuun fu: af'áriyemi ti kalawu Atambatun dike doon, áriyilen kaanuku aribaja do kep, n'aŋ'ariwunee do.
41011025	Abe n'arisiiŋo kaanuku ariilaw, bakan keetine ku t'aruun fe ariboŋketiin, man Faafuun eeemo u t'etiir n'aboŋketuun yooŋ wuhoofoor woonuun.
41011027	Yesu n'eriboora yeene ni kasooñ kabatuko bija Serusalem. Áyemia ti kañaahoor ku t'Enuuf ite Atambatun, eseef ite esaraha i, n'émuse yite Eluwa yite Moyis, ni sifaaf su ni kaja kaŋaaboo.
41011028	Ni kákandijeno kaano: ---Awe á̱tumbe fu á̱yemi aañ ayak á̱hin naane á̱hine i? Aañ yooŋ aani fu a̱bin á̱hin iyu?
41011029	Yesu n'aaniin: ---Íñje yooŋ íikandijenuun bifeeneŋ. Af'árisafinam ajoŋooree, n'iŋ'isokuun aañ aanam fu ibin íhin bondu.
41011030	Aañ aboñe fu Saaŋ kaboste ku? Man Atambatun, man yooŋ kúŋgowulan ku? Arisokam fee.
41011031	Ni káyemi toko ti báhamin boko kumuumiin iŋi kaanoor: ---Uf'úeno: «Atambatun aboñe fu Saaŋ», n'aŋ'aane úne: «Kame iŋi naŋ n'áriyilenuto fu?»
41011032	N'úfin úeno: «Kúŋgowulan ku…»  (Kákolakoleyi hahooja hu, ábuki ésuk i fe kaanaan múniyo Saaŋ ayiŋana ite Atambatun.)
41011033	Náami keeene Yesu: ---Uni írimeyie? Yesu n'aaniin: ---Íñje yooŋ, it'isokuun aañ aanam fu ibin íhin buroon bondu.
41012001	Hunuut toko, Yesu n'asooñ áhamin n'eseef ite Esuwif i akolofan. N'aaniin: ---Abajeebaj. Ake ániine abine áhin etool ite kireseŋ. N'asiis yo, abe n'awak kaayeen t'elaaliñj yómbokun kaanuku iŋi kabin katuusan toko kireseŋ ku. N'arok yooŋ ásukut bija tu bujukar bu. Ahaban, n'aŋes eroka anaŋ toko kaanuku iŋi kabin káruboor ne o, abe n'aja kátuki.
41012002	Kireseŋ ku kilaaña, n'aboñ ake tu búsukateen boone t'eroka i kaanuku keesaano húrub hoone.
41012003	Bare ni kajok ásukateen u kámiñ, abe ni kayeetano ti kasaanuto doon fe.
41012004	N'asooñ aboñ ake ásukateen. Ni kanufan ondu ti hikaw, abe ni kálafatino.
41012005	N'aŋk'aboñ ake áhaajiyan. Ondu, ni kayoolo. N'aboñ bakaake úkaan. Bare ni kámiñ bokonde, bakaaku ni kayooliin.
41012006	Náami bare an afeeneŋ taŋ aroŋo fu toko a ayino kaboñu; o aamo fu añi oone a ámaŋie u. Náami eeboño ti kaanu ni hikawo: «Boko kájeŋgin añi úuma.»
41012007	Bare eroka i ni kaanoor toko: «Ondu aja fu bibin biŋeñeno n'etool i. Úyoolo, abe etool i n'eŋ'éyemi yite i úne!»
41012008	Ni kajoko kayool, abe ni káfiiten ehunuŋ i tíyaŋ etool i.
41012009	Yesu n'ákandijeniin aaniin: ---Naŋ n'ate etool i aja fu káhinu? Akina bibin, n'aŋ'ayool eroka yendu fe, abe n'aŋes bakaake anaŋ toko.
41012010	Eeman arijaŋgajaŋga bonde beesokee bu ti Míkiñjin mu? Meenaan: «Elaaliñj i y'enuta i káfiitene i yéeni, yo esooñe fu éyemi meeyane mite enuuf i.
41012011	Atemit áhine fu bondu, abe bijahalajahal úne dómbokun!»
41012012	Eseef ite Esuwif i ni kaŋes naane kaja i káhinu kaanuku man ni kajok Yesu, ábuki kámoomi kaanuku h'áhamine hii akolofan, boko k'asoke fu. Bare makamu kákolakoleyi hahooja hu, ni kawaso iyu keeyeet.
41012013	Bakaake t'Efarisiyeŋ i, ni bakaake ti kéesiiŋooreina ku n'Erod ni káboñinee ti Yesu kaanuku keebuuto.
41012014	Káreeŋin ni kaano: ---Ámuse u, írimoomi kaanuku awe an ite bifeeneŋ. Á̱koleyiit yooŋ an fe, ésuk i karare t'awe, ábuki á̱anaariit man an onde an ómbokun man yooŋ, abe aŋ'a̱liiken ésuk i múniyo mu ti bítim bite Atambatun. A̱sok uni fee, man uf'újaam áyi ómbokun eeemo u Rom búhal, n'uŋ'útin t'Eluwa yite Moyis, man yooŋ bayi? Úwarawar kajaamu bo, man yooŋ aaa?
41012015	Bare Yesu n'ámeyi kaanuku ti kabuutio ti kaamo fii. N'aaniin: ---Íñje a ariŋes fee kabuutu? Arisaanam fee érirem iijuk.
41012016	Ni káyitino efeeneŋ, abe Yesu n'aaniin: ---Buhooŋu bonde t'érirem i bite bu aañ, nu huruwu hu? Ni kaano: ---Áyi ómbokun eeemo u Rom.
41012017	Náami Yesu eeeniin: ---Yooh! Kame arijaam áyi ómbokun eeemo u Rom buroon b'akino bu, Atambatun yooŋ buroon boone. Hirim h'ásafiniin hu ni hijahaliin dómbokun.
41012018	Bakaake t'Esaduseyeŋ i ni kabin kajuk Yesu. (Boko kaamo fu kiŋki kaane keekete ku karoŋut birito.) Ni kaano:
41012019	---Ámuse u, Moyis akiñjakiñj t'Eluwa i aane úne: «Ániine eesee af'aket t'abajut añi, at'o awarawar kasayi anaare u keebaj biñi, t'áami hahiyu bakate ku at'o eekete u.»
41012020	Náami bare abajeebaj bakati kaamo hutok ni bákasuba. Aneemak u n'asa, abe n'aket ti kabajut añi.
41012021	Ásooboriyan u n'asa anaare u; n'aket yooŋ ti kabajut añi. Áhaajiyan u yooŋ, mo mifeeneŋ mu.
41012022	Kareyi fe hutok ni bákasuba ku ni kaket ti kabajut biñi. Kaketa kahaban, anaare u yooŋ n'aket.
41012023	Hunak hite bíriteina bu t'eket i, anaare u káyemi ite u aañ tu boko, makamu kareyi fe hutok ni bákasuba ku kasaosa?
41012024	Yesu n'aaniin: ---Árijuuma fu, abe árimoomi iŋi naŋ? Ábuki árimeyiit Míkiñjin mu, árimeyiit yooŋ sembe site Atambatun.
41012025	Keekete ku ifi káritein, háyine hu iti kasa, haare hu yooŋ iti kaseño, bare buroŋ booniin káyemi naane bite emalaka i keeemo ku t'etiir.
41012026	Hite bíriteina bite keekete ku, kame arijaŋgeit ti kaawiit ku Moyis akiñje ku, tu busokee du iŋ'ite añoyi éeyelie u abe ásufeit? Bikiñjeekiñj kaanuku Atambatun aanaan Moyis: «Íñj'eemo fu Atambatun ite Aburaham, n'Isak, ni Sakob.»
41012027	Atambatun, akina Atambatun ite keeroŋe ku, bija ni keeenee ku boko kakete fe, ábuki buroŋ bu t'éketiit ti biraane fu. Árijuumajuum dómbombokun!
41012028	Ake t'émuse yite Eluwa yite Moyis ajamajam Yesu ti síjeeŋoor su n'Esaduseyeŋ i. N'ajuk kaanuku Yesu ásafiniinsafin áwari aa. N'átofin abe n'ákandijeno aano: ---Tu suluwa su fe, yiin ehaŋe fu?
41012029	Yesu n'aano: ---Yeehaŋe i fe yeemo fu yende yeeene i: «Arijamatan, aruun bakate ku Israyel! Atemit aamo fu Atambatun ite úne, akina aamo fu Atambatun unoono.
41012030	A̱warawar kámaŋi Atemit Atambatun úuwe á̱habanein: t'eholi, ti yaan yúuwe, ti kaayinoor kúuwe, ni ti sembe súuwe fe.»
41012031	Ésooboriyan i eemo fu yende: «A̱warawar kámaŋi áwiyi húŋgowulan naane á̱maŋie i hikawi.» Abajut eke eluwa yeehaŋe sondu.
41012032	Ámuse ite Eluwa i n'aano: ---Iyu kep Ámuse u! B'a̱soke bu bite toko: Atambatun afeeneŋ taŋ abaje fu, abajut ake eewayee ne o.
41012033	Húŋgowulan awarawar kámaŋi Atambatun t'eholo, ti yaan yeene, ti kaayinoor koone, ni ti sembe soone fe. Awarawar yooŋ kámaŋi áwiyo húŋgowulan naane ámaŋie i hikawo. Bondu bihaŋe fu ti kásufu kite sunuk su bija t'Atambatun, nu wusarah wu fe.
41012034	Yesu n'ajuk kaanuku áwasawasi aa ti kásafin koone. N'aano: ---A̱kamboorut ni Jáyi jite Atambatun. H'asoke hu bondu ahaban, an yooŋ asooñut akañen kákandijeno bike.
41012035	Yesu n'áyemi ti kaliiken ésuk i hirim hu t'Enuuf ite Atambatun. N'ákandijen aane: ---Buŋ b'émuse yite Eluwa yite Moyis kayino fu kasoku kaane Afakana u añi Dafit?
41012036	Dafit humuumo, Búwejet Beenabe bu bitiŋgotiŋg ayak abin áami aana: «Atemit aanaan Anahaan úuma: "A̱riiko inde baatosam ayak abin áami ikalaa enatoora íiwe tuus, awe á̱ayemi áyi u."»
41012037	Dafit humuumo aŋ'aano «Anahaan u». Náami buŋ b'Afakana u ayino fu kasooñu áyemi añio? Bakan úkaan kámoomi ti kajamatano. Nu hutoofiin dómbokun.
41012038	Yesu n'aliiken ésuk i aaniin: ---Arinaŋ toko kikawuun t'émuse yite Eluwa yite Moyis, kéemaŋie kee kañaahoor nu wañ wéewarie, abe ni kámaŋi ésuk i eŋ'erito yeesaafiin ti sifiñjan su.
41012039	Boko ifi kariiko hágila ti ñáalawum ñu, abe hiriy ni hibaj, boko ifi kajab kariiko keewun ésuk i.
41012040	Iŋi kamer haare hu ki bákayiniin kakete ku, keeyit buroon booniin fe. Abe káyemi ti kalawu, n'iŋi kafiyo naane, t'abin aane boko kajake. Atambatun kaniju tu boko ahaŋ diyu.
41012041	Yesu n'ariiko ajoŋoor ni tindi kajoloŋan sírirem su, toko t'Enuuf ite Atambatun, eejondoman naane hahooja hu uu hujoloŋan toko sírirem su. Kusaanum keehooje ni kajoloŋan toko seefame-fam.
41012042	Ake anaare n'áreeŋin. Abajut doon fe, áyino yooŋ aketaket. N'ajoloŋan toko mírirem músuba meejarut doon dómbokun.
41012043	Yesu n'áruwin eriboora yeene abe n'aaniin: ---Iisokuun bifeeneŋ bu: anaare ondu eebajut ii, abe yooŋ áyino aketaket, doon d'ajoloŋane du diyu dihaŋahaŋ dite du bakaaku fe.
41012044	Ábuki doon di kajoloŋane du, tu boko dóoniit. Bare akina, ni kabajaate koone, asaanasaan doon d'áyekie du fe, d'abaje du yéeni dite búkuumanooro.
41013001	Yesu ti kánuutina ku t'Enuuf ite Atambatun, ake t'eriboora yeene n'aano: ---Ámuse u, á̱heelin tíme naane sujuju si kayite su keenut súwarie i! A̱juk naane sunuuf su siliite i!
41013002	Yesu n'aano: ---A̱juka sunuuf sondu seeliite sii? Bibin birko, an at'aŋk'ajuk diyu ejuju yeelaŋgatanee t'eke; kiñaan ku kireyi fe káfiitenee.
41013003	Yesu n'aja ariiko ti hirij hite Ñúolifiye ñu, ajoŋoor n'Enuuf ite Atambatun. Piyeer, Saak, Saaŋ, n'Andere ni kaja kajuko unooniin abe ni kaano:
41013004	---A̱sok uni fee kaakaŋ nu bondu bija fu kabaju, ni te naŋ t'ésuk i eja fu kakeetan kaanuku búlohenno?
41013005	Náami Yesu eeeniin: ---Arinaŋ toko kikawuun, an atum'abuutuun.
41013006	Ábuki bakan keehooje bibin nu huruwu húuma iŋi kaane boko kaamo fu Afakana u, abe boko kabuutu bakan keehooje-hooj.
41013007	Af'arijam kitiik, man yooŋ kitiik kibajabaj tike tiŋ, atum'árikoleyi, ábuki buwarawar kabaju, bare kamoosen kíteiit etaam i.
41013008	Ésuk birito yeetiik n'ésuk, hikinu birito heetiik ni hikinu. Etaam i buyoŋoŋanooro tu búsuk beehooje, abe bujoñjol kabaju. Bondu búmoomi naane káseñji kítiyar kite anaare eeemo ti bíyihino.
41013009	«Bare aruun, áriwasiyoor kikawuun. Ábuki bakan kajokuuun kaanuku keeja keejoonanuun. Aruun kámiñiee ti ñáalawum ñite ñ'úne. Boko yooŋ bija n'aruun t'eseef i ni bákayi ku uŋu húuma hu. Iyu, n'aŋ'aribaj bítim ariiseedeiin bifeeneŋ bu t'íñje.
41013010	Bala aduna i emoosen, Hirim Heetoofe hu huwareewar kawaare tánotan fe t'etaam ye.
41013011	Ifi kajokuun kaja kasaan eseef i kaanuku keejoonanuun, atum'arisoŋk bijahale ti b'arija bu kasoku. Bare af'arireeŋ, n'aŋ'arisok kirim k'Atambatun ayakuun ku káwufoor toko-toko. Ábuki kirim k'arija ku kasoku fe iti kíyemi koonuun, bare kite Búwejet Beenabe bu.
41013012	Bakan kásiku bakatiiin kasaan eseef i kayool. Sifaaf su yooŋ, iyu i kaja fu ni bakañiiin. Biñi bu kárahanna ti sifaafiin ni síñaayiin, abe boko kásikiiin kasaan bakan kayool.
41013013	Ésuk i fe kahuufuuun uŋu húuma hu. Bare an eeja u kajoku alit tip bija tu hunak hiraanu hu, Atambatun kafakano.
41013014	---Hike hunak, aruun kajuku «Ábujaroora éekolinanie u» n'áyemi t'awarut du káyemi. (An eeemo u ti bijaŋga bu aja ánandin bo.) Náami keeyak ku káyemi Súde kawarawar kateyi bija ti kirij ku.
41013015	An af'áyemi ti kaanaaj koone, awarut buyooso t'enuuf bite bike buroon.
41013016	An af'áyemi yooŋ ti hitaaŋaat, awarut bíbatikeina t'enuuf bite kájufa k'ayakare ku te ko.
41013017	Afin ayak buŋ kátaañi kunak kondu ti haare hu keenooto ku fuufiiin, ni keeemo ku ti kájuwan!
41013018	Arilaw Atambatun man bondu itim bibaj ni haajam!
41013019	Ábuki kunak kondu káyemi kunak kite sílaam sómbombokun, s'an ámusut kajuku huta h'Atambatun aŋ'abin áwuwan aduna i bija yooŋ t'úmiye, abe utu susooñ yooŋ sibaj hikee-kee.
41013020	Abe arko Atemit aanut fu yéeni éekasinan tu kunak kondu, an fe man aroŋ. Bare ákasinanakasinan te ko iŋ'ite bakan k'ajifane ku.
41013021	Náami an af'aanuun: «Arijuk, Afakana u ondu diye!» man yooŋ: «Ondu diya!», atum'áriyileno.
41013022	Ábuki bakaake bibin, abe n'iŋi kajuus kaane boko kaamo fu Afakana u, man yooŋ eyiŋana yite Atambatun. Boko káhinu buroon úkaan beejahale ésuk i, kaanuku keebuut ti káyinie, bakan k'Atambatun ajifane ku.
41013023	Náami arinaŋ toko kikawuun! Hahiyu isoŋkuun bo busok.
41013024	---Bare tu kunak kondu, kane sílaam sondu sihabano, taanak tu kákumbu, hiim hu huroŋut kajaaŋan,
41013025	búloofiiloof bu káneyina, abe sembe site t'etiir buyoŋoŋanooro.
41013026	Abe ésuk i n'iŋi kajuk Añi ute Húŋgowulan hu ti bibin tu bufor bu ni sembe sómbokun, o káanikin naane.
41013027	O kaboñu emalaka yeene t'etaam i ereyi fe keekuukan bakan k'ajifane ku, huta hu t'etaam i éjabina du, bija yooŋ t'éraanna du.
41013028	---Arijondoman ti nífigiye ariijuk. Af'aja ayak abin áami biland boone bíyeyino, búsuus bu busooña búlooñin, aŋ'árimeyi kaanuku haajam hu húlohenno.
41013029	Náami af'arijuk yooŋ kane buroon bondu bibaj, árimeyi kaanuku Añi ute Húŋgowulan hu álohenno, memee n'aŋ'áreeŋin.
41013030	Iisokuun bifeeneŋ bu: bakate ku hahiye iti kaket kareyi tu bondu fe bibajoorut.
41013031	Etaam i nu bufor bu kamoosen, bare báhamin búuma iti biket hikee-kee.
41013032	---An ámeyiit hunak hu hondu kaakaŋ, n'ewahatu i; humuum emalaka i t'etiir bufor bu, bija Añi u fe kámeyiit, kane arko Faaf u unoono taŋ.
41013033	Arinaŋ toko kikawuun. Áriheelin féet, ábuki árimeyiit kaakaŋ nu bondu bibaj fu.
41013034	Anokooreenokoor naane ániine eeemo ti bija kátuki. N'awas t'enuuf te o eroka yeene, abe n'asokiin huruw fe burok b'aware bu káhinu. Ahaban, n'aane ajukara u: «Hahiyu enuuf yendu.»
41013035	Náami áriheelin féet, ábuki árimeyiit kaakaŋ n'ate enuuf i abin fu: maske to ti bija kajonu, man yooŋ nu huhuk, man yooŋ bújuloon bu ti kasoku, man yooŋ nu nuwasanoor.
41013036	Bibin boone ufu búfuf, atum'áŋaabeinuun t'ariŋote.
41013037	B'isok bee n'aruun, ésuk i ereyi fe k'isok fu bo: áriheelin féet!
41014001	N'aŋeñen kunak kúsuba, efeet ite Kánuutina ku Esipt n'eŋ'ereeŋ, n'efeet ite Kumburu Kéehinaariitee ku Élefir. Eseef ite esaraha i, n'émuse yite Eluwa yite Moyis ni kaŋes naane kaja i kéeyini kajoku Yesu t'an ámeyiit, abe ni kayoolo.
41014002	Ni kaane: ---Úwaruto kajoku t'efeet i, ésuk i n'eŋ'ejendan kárahanna.
41014003	Yesu n'áyemi Betani, t'enuuf ite Simoŋ éebajaanie u yafot i. Ondu tu buñoofo bu, ake anaare n'áyoosein, o n'éndiis yeerokee nu bujuju bimbi kaane albaatar. Éndiis i ehoojahooj ni mátiso mite anukanuk ii kaane naar, abe iŋi miseer naane. N'awelej butum bite te yo, abe n'áyuus mátiso mu ti hikaw hite Yesu.
41014004	Bakaake ti kéeyemie ku toko ni kayiŋat. N'iŋi kaanoor: ---Iŋi naŋ ni mátiso mondu múbujarooree fu?
41014005	Tiŋkan yéeni u mujoohenee fu aseeree areeŋ bajaam bite aroka bite emit ñeeba, abe sírirem su ni sísikee t'asaan keebajut ku! Abe ni kakamoor t'anaare u.
41014006	Bare Yesu n'aaniin: ---Ariwas an u. Kame áriilaamano iŋi naŋ? B'áhinam bee bijakajak faa.
41014007	Keebajut ku káyemi n'aruun ko kireyi fe, abe árinooniiin káhinu meejake t'árimaŋie. Bare íñje it'íyemi n'aruun ko kireyi.
41014008	Anaare onde áhina doon d'áyinie du. Ahundana eniam hahiye bala ibin iwananee t'élum i.
41014009	Iisokuun bifeeneŋ bu: tánotan fe t'etaam ye ti Hirim Heetoofe hu hiyakee du kawaare, ésuk i kasoku b'anaare onde áhine bee kaanuku iŋi kabin kábaŋinoo.
41014010	Hunuut toko, Suda Iskariyot, ake t'eriboora i sumoŋu ni bákasuba ku n'aja ajuk eseef ite esaraha i, keejamoor kaanuku man n'abin ásik Yesu asaaniin.
41014011	H'asokiin hu bondu, nu hutoofiin fu naane. Ni kaano boko kawunio sírirem. Náami eeŋes naane aja i káhinu éesik Yesu asaaniin.
41014012	Hunak hítiyar hu hite efeet ite Kumburu Kéehinaariitee ku Élefir, hunak hu hihi kamoot te ho bimetek bu bija t'efeet ite Kánuutina ku Esipt, eriboora yite Yesu ni kaano: ---Diin t'á̱maŋie fu irija irifarei buñoofo bite efeet ite Kánuutina ku Esipt?
41014013	Náami Yesu eeboñ bákasuba t'eriboora yeene aaniin: ---Arija ti hikinu hu. Aruun káfimboor n'ake ániine eesejee éndiis ite móhujo. Arisao ti hiñaawu,
41014014	abe t'enuuf i t'aja du buyooso, ariene ate te yo ámuse u aane esaal i yendu diin, ti kaja du káhinu efeet i, akina n'eriboora yeene?
41014015	Abe n'aŋ'áwufooruun esaal yómbokun tu sunuuf sitiira su, káafareinee fe nu buroon b'úsawulee bu. Toko t'arija fu bifare buñoofo bite b'úne.
41014016	Eriboora i ni kaja. Kareeŋ hikinu hu, ni kaŋaabo buroon bu naane ti Yesu asokiin du. Náami keefare toko buñoofo booniin bite efeet i.
41014017	To ti bija kábaani ku, Yesu n'áreeŋin n'eriboora i sumoŋu ni bákasuba ku.
41014018	Bokondu tu buñoofo bu, Yesu n'aane: ---Iisokuun bifeeneŋ bu: ake t'aruun keeñoofo kee n'íñje kásikiam asaan bakan.
41014019	Eriboora i ni kátaañian; n'iŋi kákandijeno n'afeeneŋ kaano: ---Eenaan íñjeiit, bare?
41014020	N'aaniin: ---Ake t'aruun sumoŋu ni bákasuba ku, uni irijoloŋan fee kumburu kite k'uni t'efind i.
41014021	Añi ute Húŋgowulan hu eeja kaketu naane Míkiñjin mu musoke i uŋu hoone hu. Bare afin ayak buŋ kátaañi t'an ondu eeja u kajoohen Añi ute Húŋgowulan hu! Ahaŋ yéeni kajaku te o náami áwuwinoot!
41014022	Bokondu tu buñoofo bu, Yesu n'ayit humburu abe n'aane Atambatun eyeehen. N'afiitar ho, abe n'asaan eriboora yeene ti kaaniiin: ---Árisik, diye eniam.
41014023	Ahaban, n'ásik ekot ite ébiñ abe n'aane Atambatun eyeehen. N'asaaniin yo, ni káhujo kareyi fe.
41014024	N'aaniin: ---Diye halan húuma héekinineŋe hu kaajamoor ni kibaj t'etut Atambatun ni bakan koone. Ho búyuuso bija ti keehooje-hooj.
41014025	Iisokuun bifeeneŋ bu: iroŋut kasooñu íhujo ébiñ, bija yooŋ hunak h'ija hu búhujo éyeni ti Jáyi jite Atambatun.
41014026	Ahaban, ni kahooñ kuhooñu kite efeet i, abe ni kaja ti hirij hite Ñúolifiye ñu.
41014027	Yesu n'aane eriboora yeene: ---Aruun fe kateyi áriifiitenam. Ábuki Míkiñjin mu meenaan: «Íñje kayoolu an eeemo u ti jíhaaw ju, abe síkarniina su biyisaloolo.»
41014028	Bare kane ibin iritanee t'eket i, íñje kágilanuun Gálile.
41014029	Piyeer n'aano: ---Arko yooŋ bakaaku fe keetey kéefiiteni, íñje bare it'ífiiteni hikee.
41014030	Yesu n'aano: ---Iisoki bifeeneŋ bu: humuum káajiim konde, bala káajuloon ku kusok kiyak kibatikan, awe kaanu á̱meyiitam kireeŋ kíhaaji.
41014031	Bare Piyeer n'átumb fu ataŋk aano: ---Hutoof yooŋ iwarawar kaketu n'awe, at'a̱jam mo hikee íñj'eene ímeyiiti. Bakaaku eriboora kareyi fe ni kasok yooŋ mo mifeeneŋ mu.
41014032	Yesu n'eriboora yeene ni kareeŋ tike tiŋ iŋi kaane toko Getsemane. N'aaniin: ---Aririiko diye, íñje iija ilaw.
41014033	N'aja ni Piyeer, ni Saak, ni Saaŋ. Náami ajaba kátaañian, abe enio n'ejam.
41014034	N'aaniin: ---Ehelam étumba ehabano fe, ilohen kaketu. Aririiko diye, abe n'áriheelin féet.
41014035	N'atof diŋgilis, abe n'ájiŋgitan eelaw Atambatun kaanuku t'áyinie, n'áhino keekamboor n'ewahatu yendu yite sílaam su.
41014036	Aŋ'aane: ---Faafa, á̱yinooni káhinu dóonodoon fe. Á̱hin ekot yendu yite sílaam su yeekambam. Káanukiiit á̱ahin beetoofam bu, bare á̱hin beetoofi bu.
41014037	Ahaban, n'ábatikein bibin t'eriboora i t'éhaajiiin, n'áŋaabeiniin ti kaŋote. N'aane Piyeer: ---Simoŋ, kame huŋotu? A̱yinaat yooŋ biriiko ewahatu efeeneŋ taŋ t'a̱ŋotut?
41014038	Abe n'aaniin: ---Áriheelin féet, abe n'arilaw kaanuku man atum'ariney ti kaahoofoor. Ñúwejet ñoonuun iŋi ñímaŋi káhinu ajakee, bare siniuun sibajut sembe sondu.
41014039	N'asooñ atof, abe n'alaw aneefan naane hítiyar hu.
41014040	N'asooñ ábatikein bibin t'eriboora yeene, n'aŋk'áŋaabeiniin ti kaŋote, ábuki huŋotu hu káajokiniin naane. Kámeyiit yooŋ buŋ bi kawaro fu kásafin.
41014041	H'ábatikeina hu híhaajiyan hu, n'aaniin: ---Kame ariroŋa t'ariŋote ti kayihu kep? Hahiyu afamee, tireeŋa toko! Arijuk, Añi ute Húŋgowulan hu kásikiee asaanee ehoofoora i.
41014042	Aririto núuja! Arijuk, an eejoohen u n'íñje ondu!
41014043	Ti Yesu átibanoorut yooŋ báhamin bu, Suda, ake t'eriboora i sumoŋu ni bákasuba ku n'ahaŋ áreeŋin, áriboorin ni hahooja keejuŋkee, bakaake wúbura, bakaaku bugol. Eseef ite esaraha i, n'émuse yite Eluwa yite Moyis, ni sifaaf site Esuwif i káboñiniin fu.
41014044	Suda eejoohene u Yesu, ajabajaba asok hahooja hondu buŋ bi kaja fu kakeetano. Aaniinyen: «An i ija u káfoonu t'etok, árimeyi kaanuku akina. Arijoko, abe n'arija ne o. Arijukaro jak!»
41014045	Hi Suda áreeŋina hu, n'ajumban júl bija ti Yesu abe n'aano: ---Ámuse u! Abe n'áfoono.
41014046	Náami bakaaku keebin, káreeŋin ni kajok Yesu.
41014047	Bare ake t'eriboora yeene n'áruusin kábura koone. N'asib ásukateen ite asaraha ómbokun u, eejilo káakondin.
41014048	Yesu n'aaniin: ---Íñje ítumbe íyemi ánukenoora h'aribine hee búuma nu wúbura, nu bugol yooŋ?
41014049	Húnakonak fe úne uf'úyemi, iŋ'iliiken ésuk i hirim hu t'Enuuf ite Atambatun, abe arijokutam. Bare iyu yooŋ, kaanuku man beesokee bu ti Míkiñjin mu ni bibaj.
41014050	Náami eriboora yeene fe kateya kéefiiteno.
41014051	Ake ábaakiit n'anaban Yesu; ebara taŋ y'ayite fu éekumbaloolo. Ni kaŋes kajokio,
41014052	bare n'awas toko ebara i eetey fuufio tálaŋ.
41014053	Keejoke ku Yesu ni kaja ne o t'asaraha ómbokun u. Eseef ite esaraha i, ni sifaaf su, n'émuse yite Eluwa yite Moyis ni kaja káfimboor toko.
41014054	Piyeer n'ásiiŋein akambee aŋ'anaban Yesu. N'ayooso yooŋ ti haanas hite asaraha ómbokun u. N'ariiko n'esulaan i, éeyemi toko tu búsuumo.
41014055	Eseef ite esaraha i, ni sifaaf site ejoonana i kareyi fe ni káyemi ti kaŋesu ti biin ti kaware fu bukuuso keeyool Yesu, bare kabajut.
41014056	Ábuki keehooje-hooj kajuusajuus toko kasaano, bare báhamin booniin uŋu buwayoor.
41014057	Hireeŋareeŋ toko, bakaake ni karito keejuus bonde kasaano. Ni kaane:
41014058	---Irijamojam ti kaanu: «Enuuf yendu yite i Atambatun yeenutee i nu sumoŋu, íñje kawelej yo, abe kabaju kunak kíhaaji, n'iŋ'inut eke yet'enutee nu sumoŋu.»
41014059	Bare bija naane kásokina i bondu fe, báhamin booniin uŋu buwayoor.
41014060	Asaraha ómbokun u n'arito eesiiŋo t'etut abe n'aane Yesu: ---A̱bajut bike bite kásafin ti bi kasoke bee t'awe?
41014061	Bare Yesu n'akoowan kem, ásafinuto. Asaraha ómbokun u n'asooñ ákandijeno aano: ---Awe a̱amo fu Afakana u, Añi ite Atambatun eeware u kasokorooree?
41014062	Yesu n'ásafino aano: ---Hee, íñje fu! Abe aruun kajuku Añi ute Húŋgowulan hu t'ariikee inde baatos bite Atambatun Ate Sembe su. Aruun yooŋ kajukio ti bibin nu bufor bu.
41014063	Náami asaraha ómbokun u ajeha wañ woone abe n'aane: ---Uŋkut fu úsawulo eseede!
41014064	Arijamajam naane álafatine i Atambatun. Buŋ b'arisoke? Kareyi fe ni kaane awareewar kayoolu.
41014065	Bakaake náami kajaba kánundu te o. Ni kakobo ñíkin, abe n'iŋi kámiño bútuka ti kaanio: ---Á̱jooli fee aañ ámiñi fu! Esulaan i ni kaja ne o, abe ni karofaŋato.
41014066	Piyeer áyemia t'etaam toko ti haanas hu, ake ásuŋgute t'ewenoora yite asaraha ómbokun u n'áreeŋin.
41014067	H'ajuke hu Piyeer tu búsuumo bu, n'ajondoman te o afiyo abe n'aano: ---Awe yooŋ, aruun áriyemie fu ni Yesu ite u Nasaret!
41014068	Bare n'ajeeŋoor. N'aano: ---Ijokut, ímeyiit naŋ n'á̱maŋie fu kasoku. Abe n'anuut toko eeja bija ti karuŋ kite ku tíyaŋ. Náami káajuloon kusoka.
41014069	Bare ásuŋgute u oo aroka u n'ajuko. N'asooñ aane kéeyemie ku toko: ---Ániine ondu ite t'eriboora yeene!
41014070	Bare Piyeer n'aŋk'ajeeŋoor. Diŋgilis kep, kéeyemie ku toko ni kasooñ kaano: ---Mánoman awe ite t'eriboora yeene, ábuki awe yooŋ ite Gálile!
41014071	Náami Piyeer eeene: ---Iwaatuun fíya naŋ? Atambatun abin anoŋk eenij t'íñje kane arko íñje ijuuse! Ímeyiit áyin ondu aa arisok ii!
41014072	Asoka iyu ahaban kep, káajuloon nu kusok húsooboriyan. Piyeer n'ábaŋino bi Yesu asoko bu aano: «Bala káajuloon ku kusok kiyak kibatikan, awe kaanu á̱meyiitam kireeŋ kíhaaji.» N'ásit biyiy.
41015001	Nu bújom bu bib, eseef ite esaraha i, ni sifaaf site Esuwif i, n'émuse yite Eluwa yite Moyis, ni sifaaf site ejoonana i kareyi fe ni kariiko keejamoor naane kaja i ni Yesu. Ni kakobo sumoŋu, abe ni kaja ne o kaja kasaan Pilat.
41015002	Pilat n'ákandijeno aano: ---Awe a̱amo fu Áyi ite Esuwif i? Yesu n'aano: ---A̱soka bo.
41015003	Eseef ite esaraha i ni kasok toko báhamin beehooje ti Yesu.
41015004	Pilat n'asooñ ákandijeno aano: ---A̱yinaat kásafin? A̱jam bi kasoke bee t'awe fe!
41015005	Bare Yesu átumbut ásafin, Pilat ayak ajahale.
41015006	T'efeet-feet fe yite Kánuutina ku Esipt, Pilat aŋ'awasan ti bakan keekulee ku afeeneŋ e ésuk i eyako u kasoku.
41015007	Náami bare kóŋkeyin, abajeebaj t'ekulu i ake ániine huruwio Barabas, ni bakaake bakano. Kabinabina kárahan t'eseef ite hikinu hu, abe ni kayool an.
41015008	Hahooja hu ni hija ti Pilat, abe ni kaano áhin naane aa afiy áhin bija tu boko kane efeet yendu ereeŋ.
41015009	Pilat n'aaniin: ---Árimaŋamaŋi iwasanuun Áyi ite Esuwif i eeja?
41015010	Pilat asokasok bondu ábuki ámoomi kaanuku kahiñan taŋ kíkinineŋe fu eseef ite esaraha i ni kásik Yesu kasaano.
41015011	Bare eseef i bokondu ni katiŋg hahooja hu kaaniin kasok Pilat tiŋkan awasaniin Barabas.
41015012	Pilat n'asooñ aaniin: ---Náami buŋ b'ija fu n'an u aa ariene Áyi ite Esuwif i?
41015013	N'iŋki kásafino ti kataŋku kep: ---A̱tibo t'ekuruwa eeket!
41015014	Pilat n'aaniin: ---Kame naŋ n'áhine fu neejakut? Bare ni kahaŋ mi kataŋke: ---A̱tibo t'ekuruwa eeket!
41015015	Pilat n'ámaŋi káhinu hahooja hu siheliin seerooŋo. Náami eewasaniin Barabas. Ahaban, n'áhin Yesu éemiñee ni hikarawas, abe n'ásiko asaan esulaan i kaanuku keetibo t'ekuruwa.
41015016	Esulaan i ni kaja ni Yesu níbahindaa t'enuuf i, abe ni karuw bakaaku esulaan fe. (Enuuf yendu yite i águwernoor éenuutina u Rom).
41015017	Ni kasol Yesu kájufa kéeyuuse keelaañe, abe ni kayit miland meebaje bisisa keeniir mo naane ékuhe yite áyi. Kahaban, ni káhino yo ti hikaw.
41015018	Abe ni káhamin ne o iŋi kaano: ---Írihamin n'awe, Áyi ite Esuwif i!
41015019	N'iŋi kasawoor hunuk kéemiño ti hikaw, ni kánund te o, abe ni kasaaho kéejiŋgitan hágilao kaane kéesukaayo.
41015020	Kásuwo kahaban, ni kanuutano kájufa kéeyuuse ku keelaañe ku, abe ni kabatikano wañ woone. Kahaban, ni kaja ne o kanuut hikinu hu kaanuku keetibo t'ekuruwa.
41015021	Ake ániine ite Siren, huruwu hoone Simoŋ, n'áŋaasin ne bo kane ánuutin ti hitaaŋaat. Akina aamo fu faaf ite Aleksandur nu Rufus. Esulaan i ni kanoŋkoorano eeyit ekuruwa yite Yesu.
41015022	Ni kaja ni Yesu bija tindi kaane Golgota, aamo fu «t'Esendeen i».
41015023	Ni kawuno ébiñ yéegiiloolee n'eke éenee eŋ'eenee miir kaanuku éehujo, bare Yesu aseit yo.
41015024	Ni katibo t'ekuruwa i. Kaanuku kéeruboor wañ woone w'asiimee wu, ni kaya bukuuj keeyit keejuk huruw doon d'aware du kabaju.
41015025	Hi katibo hu t'ekuruwa i, taanak tu káanuutinin afiyo dikee.
41015026	Ti kakiñje du katinu koone, kéekinineŋe ku náami awarawar kaketu, kaanaan: «Áyi ite Esuwif i».
41015027	Ni katib yooŋ toko kaagoroor ne o énukenoora bákasuba, ake inde baatoso, aau inde baamayo.
41015029	Kiŋki kaŋaas toko iŋi kánis kikawiin, abe n'iŋi kálafatino kaano: ---Háayee! Awe eeene u yéeni awe kawelej Enuuf ite Atambatun, abe kunak kíhaaji n'a̱nut yo,
41015030	a̱fakanooro tíme, abe n'á̱wanein t'ekuruwa i!
41015031	Eseef ite esaraha i yooŋ, n'émuse yite Eluwa yite Moyis n'iŋi kásuwo. Iŋi kaanoor: ---Afakanafakan bakaaku, abe ayinaat bifakanooro!
41015032	Áwanein hahiye t'ekuruwa i, akina Afakana u, Áyi ite Israyel, man n'újuk núuyilen! Énukenoora i ki katibe ku toko n'iŋi kálafatino yooŋ.
41015033	Taanak tu tireeŋa ti hikaw, ébaani n'éyemi t'etaam i ereyi fe ayak abin áami yooŋ tifesa.
41015034	Abe hi tifese hii, Yesu n'ataŋk t'etiir aane: ---Eloyi, Eloyi, lema sabaktani? (aamo fu: «Atambatun úuma, Atambatun úuma, iŋi naŋ n'a̱wasanam fu?»)
41015035	Bakaake ti kéeyemie ku toko ni kajam. Ni kaane: ---Arijam, ondu ti karuwu Eli!
41015036	Ake tu boko n'atey, abe n'ayit hupoons éehujan ho ébiñ yeekeese. N'aya ho tu hunuk, abe n'amaaren ho Yesu kaanuku man n'ajojoban ho. N'aane: ---Arinahan! Újuk fee man Eli bibin éewananno!
41015037	Bare Yesu n'ataŋk hifeeneŋ t'etiir, abe n'aket.
41015038	Hírido heeemo hu níbahindaa t'Enuuf ite Atambatun ni hijeho huta hu t'etiir bibin yooŋ t'etaam héehin kúsuba.
41015039	H'aseef ite esulaan i, eesiiŋee u toko ajoŋoor ni Yesu, ajuke hu buŋ b'akete fu ariike, n'aane: ---Múniyo ániine ondu áyemie fu Añi ite Atambatun!
41015040	N'abaj toko yooŋ bakaake haare kéesiiŋeina akambee iŋi káheelinn. Mari ite u Magdala ámoomi tu bokondu, ni Salome, ni Mari íñaay ite Soosiin ni Saak añi.
41015041	Haare hondu iŋi kariboor yéeni ni Yesu akina Gálile, abe yooŋ iŋi katofotooro. Bakaake haare yooŋ kámoomi toko úkaan, keeriboore ne o bija Serusalem.
41015042	Kaanendan ku, Siseef ite ti hikinu hihi kaane Arimate n'áreeŋin. Boko kaamo fu sifaaf site ejoonana i, abe aŋ'ájeŋginee naane. Ámoomi ti kanahan n'eyakar yómbokun Atambatun eesiiŋan Jáyi joone. Erimaas ite Esuwif i naane kuwaatu, boko ti bifare bite te yo. N'atuumen eeja ti Pilat, abe n'alawo ehunuŋ ite Yesu kaanuku eeja eehok yo.
41015044	Pilat n'ajahale h'ajame hu kaanuku Yesu aketa ahil ii. N'aboñ bite aseef ite esulaan i, abe n'ákandijeno man afiyee naane Yesu akete i.
41015045	Hi Pilat ajame hu naane áyin u ásafino i ahaban, n'aane Siseef aja ayit ehunuŋ i.
41015046	Siseef n'ajoohen kaahuuy keefañje, abe n'áwanann ehunuŋ i t'ekuruwa i. N'ahut yo ti kaahuuy ku, abe n'aja ahok yo t'élum yeewakee t'elaaliñj yómbokun. Ahaban, n'arindiŋooran ejuju yómbokun éefib karuŋ ku.
41015047	Mari ite u Magdala, ni Mari íñaay ite Soos ni kajuk t'ehunuŋ i ehokee du.
41016001	H'erimaas ite Esuwif i eje hu ayak abin áami ehabanaa, Mari ite u Magdala, ni Salome, ni Mari íñaay ite Saak ni kajoohen mátiso kaanuku keebin keehundan ehunuŋ ite Yesu.
41016002	Hunak héeseina hu t'erimaas ite Esuwif i, ni kaja t'élum i nu bújom bu, taanak tu ti kánuutina.
41016003	Boko ti bija bu iŋi kaanoor: ---Aañ fíya aja fu úne kanuutan ejuju yéefibe i karuŋ ku?
41016004	Bare hi káheeline hu t'etiir, ni kajuk kaanuku ejuju i etiŋgeetiŋg, yendu eraab efeeneŋ. Abe bare yómbombokun.
41016005	Ni kayooso t'élum i, ni kajuk ake ahaawa eesole kájufa kéeyuuse keefañje t'ariikee inde baatos. Ni kákoleyi naane.
41016006	Bare n'aaniin: ---Atum'árikoleyi. Ímoomi kaanuku Yesu ite u Nasaret eeyoolee u t'ekuruwa i a ariŋes fii. Anooto diye, aritaa t'eket i. Arijukut, diye ti kahoko fu yéeni.
41016007	Hahiyu arija ariene Piyeer ni bakaaku eriboora: «Ágilanuun toko bija Gálile. Bo b'arija fu kajukio naane asokuun i.»
41016008	Haare hu ni kánuutin t'élum i abe ni katey, iŋi kakaro kábit, káajahalein naane. Kasokut an doon fe, ábuki kákolakoleyi.
41016009	Hi Yesu áriteina hu t'eket i nu bújom bu bib tu hunak héeseina hu t'erimaas ite Esuwif i, ajabajaba áŋaasin féet ti Mari ite u Magdala, a abine u ákutoor te o sirab hutok nu súsuba su.
41016010	Mari n'afin aja asok bo kéeyemie ku ni Yesu. Boko ti kátaañi kómbokun, abe iŋi kayiy kep.
41016011	Bare h'asokiin hu keejam kaanuku Yesu ondu tu buroŋ, áheelinaheelin yooŋ te o, káyilenuto.
41016012	Hunuut toko, bákasuba t'eriboora i ni káyemi ti bija inde kitaaŋaat ku. Yesu n'ahosanooro éeŋaasin tu boko.
41016013	Ni kábatikein, abe ni kasok bo bakaniin bakaaku, bare káyilenutiin yooŋ.
41016014	Yesu n'atik áŋaasin t'eriboora i sumoŋu n'afeeneŋ u, boko tu buñoofo. N'akamoor tu boko naane káyilen kooniin kifamut i, ni naane ñúwejet ñooniin ñíbaanie i, ábuki káyilenut keejuko ku h'áriteina hu t'eket i.
41016015	Ahaban n'aaniin: ---Arija tánotan fe t'etaam i, abe n'ariwaare ésuk i fe Hirim Heetoofe hu.
41016016	An eeja u káyilen, abe n'abostee, o kafaku. Bare an at'a áyilen, Atambatun akufokufo awasan.
41016017	Keeyak ku káyilen káhinu buroon bonde beehaŋe bu ésuk i kikaw: boko kákutoor sirab tu huruwu húuma; boko káhamin kike kíhaminiin;
41016018	ifi kajok ñuroon, man yooŋ ni káhujo doon deesikee, doon fe iti dibajiin; boko kásitu sumoŋiiin ti bakan kéesomute, abe kéesomute kondu n'iŋi kákoyi.
41016019	H'Anahaan u Yesu áhamine hii nu boko ahaban, Atambatun n'ayito t'etiir bufor bu, abe Yesu n'ariiko inde baatoso.
41016020	Eriboora i ni kaja, iŋi kawaare Hirim Heetoofe hu tánotan. Anahaan u aŋ'áyokunaniin tu burok bu, abe n'alitan kawaare kooniin tu buroon bimbi káhin beehaŋe bu ésuk i kikaw.
42001001	Téwofil, Naane á̱meyie i, bakan keehooje kaŋesaŋes kakiñju buroon bómbokun bu beebaje bu t'uni.
42001002	Ni kakiñj bo naane bakan keejuke ku bo ni ñíkiniin huta hu ti kájabina ku kanabane i uni bo, bokondu keesooñe ku káyemi ewaaraa Hirim hite Atambatun.
42001003	Náami íñje yooŋ, íkandijenakandijen kéemeyie ku naane bije i huta hu ti kájabina ku ayak abin áami bukuuram but. Ijukerajuker, n'eene iikiñj bo yooŋ bujoŋoor júl bija t'awe, awe Téwofil,
42001004	á̱ayini kámeyi kaanuku bi kaliikeni bu bite nu múniyo.
42001005	Kóŋkeyin, h'Erod áyemie hu áyi ite Súde, abajeebaj bo ake ániine t'esaraha i, huruwio Sakari. Esaraha i káhinahin sija. Akina n'áyemi ti yite i Abiya éeneetie. Anaar'o Elisabet, noota nooniin fe éhina wusarah.
42001006	T'ésubaiin fe, buroŋ booniin butoofatoof Atambatun. Iŋi káhin naane buluwa boone busoke i ajoŋoor júl.
42001007	Bare kabajut añi, ábuki Elisabet ámeyiit kaharat, abe yooŋ t'ésubaiin fe kahaanahaan.
42001008	Hike hunak, Sakari n'áyemi ti káhinu kaasarah t'Enuuf ite Atambatun, ábuki hífinooru hite eja yeeniin.
42001009	Esaraha i iŋi kaya bukuuj, abe ni kayit keejuk aañ tu boko ayak fu buyooso t'anuuf eenabe u, níbahindaa t'Enuuf ite Atambatun, éetifan ejuraay i. N'ahaŋ áami Sakari.
42001010	Hahooja hu ni hifin híyemi tíyaŋ ti kalawu, t'ewahatu i yiyi kajuraay.
42001011	Náami amalaka ite Atemit áŋaasino ti Sakari, abe n'asiiŋo inde baatos ataabul u tindi kásuf ejuraay i.
42001012	Hi Sakari ajuko hu, yaano n'efum, abe n'ákoleyi naane.
42001013	Bare amalaka u n'aano: ---Sakari, atum'á̱koleyi, ábuki Atambatun ájeŋginajeŋgin kalawu kúuwe. Anaarei Elisabet kabukii añi ahaawa, abe awe karuwio Saaŋ.
42001014	Awe katoofan te o dómbokun, abe keehooje kakontaan naane abukee i.
42001015	Ábuki akina káyemi an ómbokun t'Atemit. At'áhujo ébiñ, nu doon dite káhinu an éewusan. O kahooju bib nu Búwejet Beenabe bu kane áyihinee.
42001016	O kábatikanna keehooje bakate Israyel t'Anahaan u, eeemo u Atambatun ite úne.
42001017	Akina kágilanna Atambatun, abe o kabaju búwejet, ni sembe naane Eli ayiŋana ite Atambatun, éehin sifaaf su keebukan ni bakañiiin. Kéejeŋginut ku Atambatun, akina káhiniiin keesooñ keebaj biyinoor beejake. Akina bifare ésuk i bija t'Anahaan u.
42001018	Sakari n'aane amalaka u: ---Naŋ neekuuram kaanuku bondu bite nu múniyo? Ábuki fu ihaana húluj, anaar'am yooŋ.
42001019	Amalaka u n'aano: ---Íñj'eemo fu Gabiriyel, abe iŋ'isiiŋo hágila Atambatun. Akina áboñinam fu t'awe kaanuku iibin isoki hirim honde heetoofe hee.
42001020	Bare á̱yilenut báhamin búuma. Ho h'a̱yak fu yooŋ bukumbo; at'aŋk'á̱yini báhamin bija hunak hu bondu biyak hu kabaju. Abe múniyo, bo kabaju kane areeŋee.
42001021	Hahooja hu ti kanahan Sakari kep. Ni kajahale naane áfiyeina i t'anuuf eenabe u.
42001022	Bare h'ánuutina hu, ayinaat káhamin nu boko. Ni kánandin kaanuku abajeebaj doon d'ajuke t'anuuf eenabe u. N'aŋ'áhamin nu boko nu sumoŋio, ábuki akumbakumbo.
42001023	H'abine hu áami Sakari ahabana hífinooru hoone hite burok bu, n'ayeet bija t'enuuf te o.
42001024	Afiyo dikee, anaar'o Elisabet n'asa har. N'aŋ'ariiko t'enuuf toko, ánuutaariit bija kiim hutok. Aŋ'aane ni hikawo:
42001025	«Atemit áhinam fee káasuumaay konde! Ajukerajuker, n'aane eenuutan ñufuñ ñ'ibaje ñu t'ésuk i.»
42001026	H'Elisabet ase hu har hu abaj kiim hutok ni hifeeneŋ, Atambatun n'aboñ amalaka u Gabiriyel t'eke ésuk ite Gálile, iŋi kaane yo Nasaret.
42001027	T'ake ásuŋgute eesibaree t'áboñino fu, huruwu hoone Mari. Asibaro, huruwio Siseef, abe ite tu noota nite áyi u Dafit.
42001028	Amalaka u n'ayooso t'enuuf te o abe n'aano: ---Íhamin n'awe, awe a Atemit ásoniyane u! Atemit ondu n'awe.
42001029	Mari n'ajahale dómbokun h'ajame hu kirim kondu. N'aane ni hikawo: «Kame kasaafu buŋ kondu?»
42001030	Náami amalaka u eeeno: ---Mari, atum'á̱koleyi, ábuki Atambatun atoofanatoofan t'awe.
42001031	Awe kaharat, abe awe bíyihino añi ahaawa. N'aŋ'a̱ruwo Yesu.
42001032	Akina káyemi an ómbokun. O kaaniee Añi ite Atambatun eeemo u t'etiir-t'etiir. Atambatun káhinio éeyemi áyi, naane Dafit faaf ite noota noone.
42001033	Akina káyemi áyi ite bakate ku Israyel hiraanu. Jáyi joone iti jihabano mayet.
42001034	Mari n'aane amalaka u: ---Buŋ bu bondu biyino fu kabaju, makamu ímeyiit ániine?
42001035	Amalaka u n'ásafino aano: ---Búwejet Beenabe bu búwaneina t'awe, abe sembe site Atambatun eeemo u t'etiir-t'etiir kákumbalooli n'ésamunan ite te so. Iŋ'ite ho aamo fu añi eenabe u a a̱ja u bíyihino kaaniee Añi ite Atambatun.
42001036	Abukei Elisabet anooto fuufio naane ahaane aa fe, abe o káyeki añi ahaawa. Kaanaan yéeni at'aharat hikee, abe ondu hahiyu ti kiim hutok ni hifeeneŋ.
42001037	Ábuki abajut doon d'Atambatun ayinaat káhinu.
42001038	Náami Mari eeene: ---Íñje ásukateen ite Atemit. Yala b'a̱soke bee ni bibaj t'íñje. Abe amalaka u n'aja.
42001039	Tu kunak kondu, Mari n'arito eeja ahil jab bija t'eke ésuk ite Súde yeeemo ti birij bu.
42001040	N'ayooso t'enuuf ite Sakari, abe n'áhamin n'Elisabet.
42001041	H'Elisabet ajame hu naane Mari áhamine i ne o, añio n'afum ti haro. Búwejet Beenabe bu nu búhoojin Elisabet bib.
42001042	N'ataŋk t'etiir aane: ---Mari, awe a Atambatun ahaŋe fu kásoniyan ti haare hu fe, abe n'ásoniyan yooŋ añi u a a̱ja u káyeki!
42001043	Íñje ítumbe fu íyemi aañ, ayak abin áami íñaay ite Anahaan úuma abina t'íñje?
42001044	Bare fu a̱juk, ijamajam kaajii h'á̱hamine hu n'íñje, añi u n'afum ti haram kakontaan taŋ.
42001045	Atoof t'awe, awe éeyilene u kaanuku b'Atemit asoki bu, bo kabaju!
42001046	Náami Mari eeene: ---Yaanam yendu ti kasokoroor Atemit,
42001047	abe búwejet búuma butoofana iŋ'ite Atambatun Afakana úuma,
42001048	ábuki ábaŋinambaŋino, íñje ii iwenooro. Áyine hee, áfiitin t'úmiye, bakate ku t'etaam ye iti karaan hikee-kee kaanu: «Atoof t'anaare ondu»,
42001049	ábuki Atambatun eehaŋe u ebaja sembe áhinahin t'íñje buroon bómbokun; huruwu hoone hinabanab.
42001050	Aŋ'ayubiyen ko kireyi fe keejoko ku nu sumoŋu súsuba.
42001051	Áhinahin burok beehahe n'emoŋio: ayisaloolanayisaloolan kiŋki kayitooro;
42001052	n'awanan bákayi ku fe ti siriikeey sooniin; abe bakan keenooto ku doon fe, n'ajokiin aritan;
42001053	awunawun keejoñjolate ku ebaj, abe kusaanum ku, n'ayeetaniin sumoŋiiin fuufu te so.
42001054	Abinabin káyokunan Israyel bakan koone kéejeŋgino ku.
42001055	Afiilut káwuforoor Aburaham ni bakañio kajaku koone, abe iti kihabano hikee, naane abine i asok sifaaf úne.
42001056	Mari n'áriikein bo n'Elisabet areeŋ kiim kíhaaji, abe n'ayeet.
42001057	H'abine hu áami kiim kite ku Elisabet kireeŋa, n'áyihino añi ahaawa.
42001058	Ekinoora i n'ebuke yeene ni kajam kaanuku Atemit áhinohin káasuumaay kondu kómbokun kii, nu hutoofiin dómbokun, n'akina yooŋ fe.
42001059	H'añi u abukee hu abaj kunak hutok ni kíhaaji, ni kaja ne o kaanuku keeteyano karam. Ni kámaŋio karuwoor ni faafo Sakari,
42001060	bare íñaayo n'aane: ---Aaa! O kaaniee Saaŋ.
42001061	Ni kaano: ---Héyi? An áruwaariitee iyu tu noota núuwe!
42001062	Ni kákandijen faafo nu sumoŋiiin naane keeyinaat ku báhamin, kaanuku kéemeyi buŋ b'ámaŋie fu añi u aruwee.
42001063	Sakari n'áwufooriin nu sumoŋio kaanuku kasaano kaabiliŋgit, abe n'akiñj te ko: «Huruwu hoone Saaŋ.» Ni kajahale kareyi fe.
42001064	Toko-toko yooŋ, náami Sakari asooña áyini báhamin. N'áyemi toko ti kasokoroor Atambatun.
42001065	Náami ekinoora i kareyi fe kákoleyia. Tu búsuk bite bu Súde beeemo bu ti birij bu fe, bondu taŋ b'ésuk i ef'éhamin.
42001066	Kiŋki kajam bondu fe, iŋi kayinoor abe ni kaane: ---Añi ondu eebin fíya éeyemi an buŋ? Múniyo fu sembe site Atemit súmoomi ne o.
42001067	Sakari, faaf ite añi u n'ahooj bib nu Búwejet Beenabe bu. N'áhamin tu huruwu hite Atambatun aŋ'aane:
42001068	---Úsokoroor Atemit, Atambatun ite Israyel, ábuki áyokunanayokunan bakan koone, abe n'aramiin.
42001069	Áboñino úne Afakana ite sembe, ite tu hubukandin hite Dafit éejeŋgino u.
42001070	Áboñinoboñin afiyee eyiŋana yeene keenabe ku keeyiŋan bo.
42001071	Kaanaan o karamu úne t'enatoora yite y'úne, ni ti bakan keehuufe ku úne.
42001072	Asokasok kaanuku o káwufoor sifaaf úne kajaku koone, abe o bíbaŋino kaajamoor keenabe ku ki kajamoore ku.
42001073	Ábuki Atambatun awaatawaat faaf úne Aburaham aano:
42001074	«O karamu úne t'enatoora yite y'úne, núuyini kájeŋgino t'úkoleyiit an,
42001075	man úne buroŋ, n'úyemi te o bakan keenabe, bakan keejoŋoore.»
42001076	Añi úuma, awe bare, awe kaaniee ayiŋana ite Atambatun eeemo u t'etiir-t'etiir, ábuki awe kágilan Anahaan u a̱afaroo bítim boone,
42001077	abe n'á̱wufoor yooŋ bakan koone kaanuku, t'aboŋketiin du wuhoofoor wu, toko t'afakaniin fu.
42001078	Ábuki Atambatun ite úne áneenaneeni aa, abe n'ajak. O káboñina úne Afakana, eeemo naane taanak tu kane túnuutin.
42001079	O bibin kajaaŋan keeemo ku t'ébaani i, ni bakan k'eket i eŋolool ku, éehin úne núuja ti bítim bite káasuumaay ku.
42001080	Añi u ti kahaatu kep, abe búwejet boone ti kahaŋu karumu. N'akin t'eramba i, bija naane abine i ajab kawaare ku, bakate ku Israyel iŋi kajuko.
42002001	Kóŋkeyin, Ogist áyi ómbokun eeemo u Rom, n'aane bakate búsuk beejame bu te o fe káhin kuruwu kooniin keekiñjee.
42002002	Hítiyar dók bondu ni bibaj, abe kóŋkeyin Kiriñus áyemie fu águwernoor ite ésuk i yiyi kaane Siri.
42002003	Náami huruw fe aŋ'a̱ja ti hikinu húuwe t'á̱nuutina du, huruwu húuwe heekiñjee bo.
42002004	Siseef n'anuut t'ésuk ite Nasaret yeeemo i ti Gálile, n'aja t'eke ésuk ite Súde eŋ'eenee Betelehem. Bo b'áyi u Dafit abukee fu, abe Siseef ite tu hubukandin hoone.
42002005	N'aja bo n'asibaro Mari kaanuku keekiñj kuruwu kooniin. Mari áyemiit fuufio.
42002006	Bokondu bo Betelehem, náami hunak hoone hite bíyihino bu hireeŋa.
42002007	N'abaj añi ahaawa, añio átiyar. N'ásik kires éekumbaloolo, abe n'ahurusano ti kásiima, ábuki kareyit t'enuuf i t'emoosoora i tindi kawanan.
42002008	Abajeebaj t'ésuk yendu bakaake burokiin jíhaaw síkarniina. Iŋi kaŋot tu wujiŋ wu keejukar kaahaaw kooniin.
42002009	Ake amalaka ite Atemit n'áŋaasin tu boko. Meejaaŋe mite Atemit ni mijaaŋan toko fe. Náami kákoleyia dómbokun.
42002010	Bare amalaka u n'aaniin: ---Atum'árikoleyi, ábuki ibinuunbin ni hirim heetoofe, heeyak kákinineŋ ésuk i fe kikawiin nu kutoof:
42002011	Afakana oonuun abukee úmiye ti hikinu hu ti Dafit ákinaanie du. O aamo fu Kiris, Anahaan u.
42002012	Iye a arija fu kámeyi kaanuku b'isokuun bu bite toko: aruun kajuku alekej i kákumbaloole ni kires, abe n'ahurusanee ti kásiima.
42002013	Kaja kajuku, náami emalaka yite t'etiir bokondu naane iyu úkaan n'áwiyo amalaka, iŋi kasokoroor Atambatun kaane:
42002014	«Atambatun eeemo u t'etiir-t'etiir ánikanee, abe káasuumaay koone nu kuwunee bakan keetoofo ku t'etaam ye!»
42002015	H'aamo hu emalaka i kawasiin toko keebatuko t'etiir bufor bu, ehaawa yite síkarniina su ni kaanoor: ---Úja kame bija Betelehem núujuk beebaje bu, b'Atemit áhine bee núumeyi.
42002016	Ni kamoken keeja. Ni kaŋes ayak abin áami kajuka Mari ni Siseef, n'alekej u ti kásiima ku t'ahurusanee.
42002017	Hi kajuko hu kahaban, ni kasok b'amalaka u asokiin bu fe t'añi ondu.
42002018	Keejame ku kirim kite ehaawa yite síkarniina su ni kajahale dómbokun.
42002019	Bare Mari n'anaŋ bondu fe ti hikawo, aŋ'anoŋk eeyinoor bo.
42002020	Abe ehaawa i ni kabatuko ti kánikan Atambatun, abe ni kasokorooro iŋi bi kajame bu, abe ni kajuk yooŋ ni ñíkiniin. Ábuki naane amalaka u asokiin i, iyu yooŋ i bibaje fu.
42002021	H'añi u abaje hu kunak hutok ni kíhaaji, areeŋa kateyanee karam, ni karuwo Yesu naane amalaka u afiye i asok t'íñaayo asaoorut har hu.
42002022	H'aamo hu kunak kite ku Mari kihabanaa, butum asuuja, ni kawar káhinu akina ni Siseef kaasarah k'Eluwa yite Moyis esoke ku. Náami keeja ni Yesu bija Serusalem kaanuku éekajinee bija t'Atemit,
42002023	naane bikiñjee i t'Eluwa yite Atemit. Eenaan: «Aneemak ite ehaawa i tu butoŋ bifeeneŋ, n'enuk yeeniin yeeja i kajabu ebukee éyiine, kákajinee bija t'Atemit.»
42002024	Ni káhin yooŋ kaasarah ku naane t'Eluwa yite Atemit esoke du. Eenaan: «Sifiririŋ súsuba, man yooŋ múleebaan músuba.»
42002025	Náami abajeebaj Serusalem ake ániine huruwu hoone Simiyoŋ. Ániine ondu ite bifeeneŋ, abe ájeŋginajeŋgin Atambatun. Ámoomi ti kanahan an eeja u kafakan Israyel. Búwejet Beenabe bu búmoomi ne o,
42002026	abe búwufoorowufoor kaanuku at'aket t'ajukut Afakana u a Atambatun asoke u aane o káboñina.
42002027	Búwejet Beenabe bu ni bitiŋgo eeja t'Enuuf ite Atambatun. H'aamo hu faaf ite Yesu n'íñaayo kabina n'añi ooniin kaanuku kéehino naane t'Eluwa i esoke du,
42002028	Simiyoŋ n'ayito tu sumoŋio, abe n'asokoroor Atambatun aane:
42002029	---Atemit, hahiyu b'a̱soke bu bibaja: á̱yinooniam kawasu, íñje ásukateen úuwe, iiket ti káasuumaay.
42002030	Ábuki ítumba ijuk ni ñíkinam Afakana u
42002031	a a̱faree u kaanuku kúŋgowulan ku fe keejuko.
42002032	O aamo fu meejaaŋe meeja mu kajaaŋan biheet bu bireyi fe, abe akina kákinineŋ Israyel bakan kúuwe ni kánikanee.
42002033	Faaf ite Yesu n'íñaayo ni kajahale dómbokun ti bi Simiyoŋ asoke bii t'añi u.
42002034	Simiyoŋ n'ásoniyaniin, abe n'aane Mari íñaay ite Yesu: ---Atambatun ajifanajifan añi onde kaanuku eebin eeneyan bakan keehooje t'Israyel, abe n'aritan bakan keehooje. O káyemi báaluwenum bite Atambatun, bare ésuk i biteñekoo.
42002035	Akina kasoku mijiniŋga raŋgaw béenuusee bu tu ñúwejet ñite bakan keehooje. N'afin áami awe íñaayo, awe kabaju káseñji kómbokun, anokoor kite kábura kiyayi kiŋaas.
42002036	Abajeebaj ake anaare eehaane, ayiŋana ite Atambatun, huruwu hoone Aana. Faafo Fanuwel ite tu hubukandin hite Aser. H'anaare ondu aseñee hu, abaja t'áyino simit hutok nu súsuba,
42002037	ániine u n'aket. N'aja ayak abin áami abaja simit bakan bakabaakiir ni sibaakiir. Áwasaariit t'Enuuf ite Atambatun. Aŋ'awoor káajiim ni kaajiŋgan, abe n'alaw eesokoroor Atambatun.
42002038	N'ahaŋ áreeŋin t'ewahatu yendu ti káyemie du. N'aŋ'aane Atambatun eyeehen, abe n'aŋ'asok bite bu añi u ésuk i fe kéeyemie ku ti kanahan ku kaanuku Atambatun eefakan Serusalem.
42002039	H'aamo hu Siseef ni Mari káhina naane Eluwa yite Atemit esoke i kahaban, ni kabatuko n'añi u bija t'ésuk yeeniin Nasaret, yeeemo i ti Gálile.
42002040	Añi u ti kahaatu kep, ti kahaŋu yooŋ búwesinato, abe Atambatun n'ásoniyano.
42002041	Emit-mit fe, kane efeet ite Kánuutina ku Esipt ereeŋ, faaf ite Yesu n'íñaayo iŋi kaja Serusalem.
42002042	Hi Yesu abaje hu simit sumoŋu nu súsuba, ni kaja ne o bite efeet i naane ti kafiya.
42002043	Efeet i ehabanaa, faafo n'íñaayo ni kabatuko kayeet, ti kámeyiit kaanuku añi u áriikeinoriikein Serusalem.
42002044	Iŋi kaane man Yesu ondu ni bakaniin ki kariboore ku. Náami keeja bújom tujon, abe ni káyemio ti hiŋes t'ebuke yeeniin ni bakaniin.
42002045	Bare kajukuto, kasooñen ni kabatuko bija Serusalem ti kaŋesio kep.
42002046	Hunak híhaajiyan hu, ni kajuko t'Enuuf ite Atambatun, t'ariikee n'émuse yite Esuwif i, o ti kajamataniin abe n'aŋ'ákandijeniin.
42002047	Keejamo ku ti báhamin bu fe kajahalajahale tu búwesinato boone, ni másafinar moone.
42002048	Hi faafoiin n'íñaayo kajuko hu, ni kajahale dómbokun. Íñaayo n'aano: ---Áñuumo, kame buŋ b'a̱sooñe fu á̱hin uni iye? Írikolakoleyi faa, íñje ni faafi. Írimoomii ti hiŋes.
42002049	Yesu n'aaniin: ---Ariiŋesam iŋi naŋ? Árimeyiit kaanuku iwarawar káyemi t'enuuf ite Faafam?
42002050	Bare kajokut naŋ n'asokiin fu.
42002051	Náami Yesu eeriboor nu boko, keebatuko bija Nasaret. Aŋ'ájeŋginiin naane. Íñaayo n'anaŋ bondu fe ti hikawo.
42002052	Yesu ti kahaatu kep, ti kahaŋu yooŋ búwesinato, abe n'atoof Atambatun n'ésuk i fe kéemeyio ku.
42003001	Hirim hite Atambatun ni híreeŋin Saaŋ, añi ite Sakari, o t'akine du t'eramba i. Kóŋkeyin, Tibeer áyemie fu áyi ómbokun ite u Rom, emito yendu éhin sumoŋu nu hutok. Eseef bakabaakiir ni kásein te o: Poons Pilat, águwernoor ite Súde; Erod, ite u Gálile; at'o Filip, ite u Iture bija Tirakonit fe; Lisaniyas, ite u Abileen. Aan ni Kayif ni káyemi esaraha i kómbokun ku.
42003003	Saaŋ n'añaahoor kikinu keeemo ku inde kaayelu kite Surdeŋ fe aŋ'awaare aane: ---Ariwatanooro kinij koonuun keejakut ku, abe n'árihin ariibostee, áriiwufoor kaanuku ariwayaa, aŋkut áriyemi naane hítiyar hu. Abe Atambatun n'aŋ'aboŋketuun wuhoofoor wu.
42003004	Bondu bibajabaj naane Esayi ayiŋana ite Atambatun akiñje i bo ti kaawiit koone aane: «O aamo fu an u aa ataŋk t'eramba i aŋ'aane: "Arifare bítim bu bija t'Anahaan u; árihino búhuhu beejoŋoore!
42003005	Kikan ku fe kasiiwiee, kirij ku fe katereranee; ñítim ñeejoŋoorut ñu kajoŋooranee, ñeewakarooree ñu karewooranee.
42003006	Abe kúŋgowulan ku fe kajuku Afakana u a Atambatun aja u káboñina."»
42003007	Hahooja hu n'iŋi hibin ti Saaŋ kaanuku eebosteiin. N'aŋ'aaniin: ---Ñuroon ñondu! Aañ me aanuun fu árinooni kateyi Atambatun, makamu hunak hoone hite Kajoonan ku húlohenno?
42003008	Arinij ajakee, áriiwufoor kaanuku ariwatanooraa kinij koonuun keejakut ku, ariiraan kaanu ku: «Uni fu bakañi Aburaham.» Arijuka bujuju bondu? Íñje isok fee n'aruun: Atambatun áyinooni káhinu bo béeyemi biñi Aburaham!
42003009	Hineemak hu hifaraa bija kafiitu ñunukanuk ñu ti kíjiŋ ku. Nunukanuk fe neebukut miriyaay meejake, no kafiitiee, abe ni nífiitenee ti sineemak su.
42003010	Hahooja hu ni heeno: ---Náami naŋ n'iriware fu káhinu?
42003011	N'aaniin: ---Ake t'aruun af'abaj wújufa wúsuba, awarawar kawunu kike an eebajut u. Abe an eebaje eeñoofo, awarawar káruboor n'an eebajut u.
42003012	Bakaake ti kiŋki kasa búhal bu ni kabin yooŋ kaanuku keebostee. Ni kaane Saaŋ: ---Ámuse u, naŋ n'iriware fu káhinu?
42003013	N'aaniin: ---Atum'árihin ésuk i keejaam búhal bu kahahan.
42003014	Esulaan yooŋ ni kaano: ---Náami uni, naŋ n'iriware fu káhinu? N'aaniin: ---Atum'ariram sírirem site an, abe atum'árikolinan ake eesaanuun sírirem soone, bare arijoŋoor ni bajaam boonuun.
42003015	Hahooja hu ti kanahan, káayakarin dómbokun: huruw fe aanaan ti hikawo man Saaŋ aamo fu Afakana u.
42003016	Náami Saaŋ eeeniin kareyi fe: ---Íñje, ibosteuunboste nu móhujo. Bare ake bibin eehaŋam sembe. Ihaŋahaŋ káteti te o kaanuku íijendin sikaku soone. O kabosteuun nu Búwejet Beenabe bu, ni sineemak.
42003017	Ondu ni káwuranu ku tu sumoŋio, abe o káwaajin bajal bu n'éhaafiin i. O kanaŋu bajal bu ti níhindaa noone. Bare éhaafiin i, o kásufu yo ti sineemak séeketaariit.
42003018	Báhamin beehooje naane bondu bi Saaŋ af'áhamin ésuk i, eewaareiin Hirim Heetoofe hu.
42003019	Bare akamoorakamoor t'aseef u Erod aŋarkeyi naane árutinarutin Erojad, anaare ite at'o, abe yooŋ áhinahin buroon beehooje beejakut.
42003020	Náami Erod éehin beehaŋe bu kájakaati fe: n'aboñ keejok Saaŋ kakul.
42003021	Saaŋ n'aboste hahooja héeyemie hu toko fe. N'aboste yooŋ Yesu. Yesu áyemia ti kalawu ku, bufor bu ni bífeŋgino,
42003022	abe Búwejet Beenabe bu nu búwanein te o naane búnokoorum bite húleebaan. Abe kaaji ni kíhaminn t'etiir bufor bu keene: ---Awe a̱amo fu añi úuma i ímaŋie u. T'awe ti hikawam hutoofe fu.
42003023	Yesu ajaja ayak abin áami abaja inde simit butuman nu sumoŋu, n'atik ajab kawaare koone. Ti kaayinoor kite ésuk i, n'aŋ'áami Siseef aamo fu faafo. Siseef añi ite Eli,
42003024	Eli añi ite Matat, Matat añi ite Lefi, Lefi añi ite Melki, Melki añi ite Sanayi, Sanayi añi ite Siseef,
42003025	Siseef añi ite Matatiyas, Matatiyas añi ite Amos, Amos añi ite Nahom, Nahom añi ite Esli, Esli añi ite Nagayi,
42003026	Nagayi añi ite Maat, Maat añi ite Matatiyas, Matatiyas añi ite Semeyin, Semeyin añi ite Sosek, Sosek añi ite Soda,
42003027	Soda añi ite Sowanaŋ, Sowanaŋ añi ite Resa, Resa añi ite Sorobabel, Sorobabel añi ite Salasiyel, Salasiyel añi ite Neeri,
42003028	Neeri añi ite Melki, Melki añi ite Adi, Adi añi ite Koosam, Koosam añi ite Elimadam, Elimadam añi ite Eer,
42003029	Eer añi ite Yesu, Yesu añi ite Eliyeseer, Eliyeseer añi ite Soorim, Soorim añi ite Matat, Matat añi ite Lefi,
42003030	Lefi añi ite Simiyoŋ, Simiyoŋ añi ite Suda, Suda añi ite Siseef, Siseef añi ite Sonam, Sonam añi ite Eliyakim,
42003031	Eliyakim añi ite Meleya, Meleya añi ite Meena, Meena añi ite Matata, Matata añi ite Natan, Natan añi ite Dafit,
42003032	Dafit añi ite Seese, Seese añi ite Obed, Obed añi ite Boos, Boos añi ite Salmoŋ, Salmoŋ añi ite Naason,
42003033	Naason añi ite Aminadab, Aminadab añi ite Adumiin, Adumiin añi ite Aruni, Aruni añi ite Esrom, Esrom añi ite Fares, Fares añi ite Suda,
42003034	Suda añi ite Sakob, Sakob añi ite Isak, Isak añi ite Aburaham, Aburaham añi ite Taara, Taara añi ite Nakoor,
42003035	Nakoor añi ite Seruk, Seruk añi ite Ragawu, Ragawu añi ite Falek, Falek añi ite Ebeer, Ebeer añi ite Sala,
42003036	Sala añi ite Kayinam, Kayinam añi ite Arufakusad, Arufakusad añi ite Sem, Sem añi ite Nowe, Nowe añi ite Lamek,
42003037	Lamek añi ite Matusala, Matusala añi ite Enok, Enok añi ite Sared, Sared añi ite Malelel, Malelel añi ite Kayinam,
42003038	Kayinam añi ite Enos, Enos añi ite Set, Set añi ite Adam, Adam añi ite Atambatun.
42004001	Yesu n'ánuutin inde kaayelu kite Surdeŋ, o káahoojin bib nu Búwejet Beenabe bu. O ti biyeetu bu, Búwejet bu ni bija ne o t'eramba i.
42004002	Setani n'aŋes káhinio bo eehoofoor kunak bakan bákasuba lám. Kunak kondu kireyi fe, Yesu áhinut doon fe ti haro. Hi kihabanee hu, bujoñjol nu bujoko.
42004003	Náami Setani eeeno: ---Kane arko múniyo awe a̱amo fu Añi ite Atambatun, a̱sok ejuju yendu yeehosanooro, yéeyemi humburu.
42004004	Yesu n'aano: ---Busokeesok ti Míkiñjin mu kaanuku: «Búñoofoiit barebare biyino fu kákinineŋ húŋgowulan n'aroŋ.»
42004005	Setani n'aja ne o tike tiŋ t'arije; n'áwufooro ahil-hil aduna i ereyi fe
42004006	abe n'aano: ---Íñje kawunii aduna i ereyi bif, abe ebaj yendu fe n'eŋ'éyemi yúuwe. Buroon bondu fe, íñje i bisaanee fu, abe íyinooni kawunu bo an eetoofam u.
42004007	Náami af'á̱sukaayam, buroon bondu fe n'iŋi bíyemi búuwe bu.
42004008	Yesu n'aano: ---Busokeesok ti Míkiñjin mu kaanuku: «Á̱sukaay Atemit Atambatun úuwe, abe n'á̱jiŋgitan hágilao, o unoono taŋ.»
42004009	Ahaban, Setani n'aja ne o Serusalem. N'asiiŋano t'ewulen ite Enuuf ite Atambatun abe n'aano: ---Arko múniyo awe a̱amo fu Añi ite Atambatun, a̱julan bija t'etaam;
42004010	ábuki busokeesok ti Míkiñjin mu kaanuku: «Atambatun kasoku emalaka yeene keejukari.»
42004011	Nu busooñ bikiñjee kaanuku: «Boko kayitii tu sumoŋiiin kaanuku humuum kuwoti itim kíbiŋan t'ejuju n'a̱nuf.»
42004012	Yesu n'aano: ---Busokeesok ti Míkiñjin mu kaanuku: «Atum'a̱jeeŋan Atemit Atambatun úuwe.»
42004013	Hi Setani ahabane hu bifehe bu fe kaanuku man Yesu n'ahoofoor, n'aja akambo ti kaanu ni hikawo hike huroŋa.
42004014	Yesu n'abatuko bija Gálile, káahoojin bib ni sembe site Búwejet Beenabe bu. Huruwu hoone ni hijamo ti Gálile, nu tu músuk meeemo mu ne bo fe.
42004015	Aŋ'aliiken ésuk i ti ñáalawum ñu, abe kareyi fe iŋi kasok te o beejake.
42004016	Yesu n'aja Nasaret b'ahaate bu. Erimaas ite Esuwif i ereeŋa, n'ayooso ti báalawum bu naane aa afiy áhin. N'arito kaanuku eejaŋga ti kaawiit kite Atambatun.
42004017	An u aa arok toko n'asaano kaawiit k'Esayi ayiŋana ite Atambatun akiñje ku. N'áboyin ko, abe n'aŋes ayak abin áami ajuka tu bonde bikiñjee du:
42004018	«Búwejet bite Atemit bondu t'íñje, iŋ'ite ho h'ajifanam fu kaanuku iibin isok keebajut ku doon fe Hirim Heetoofe hu. Áboñinamboñin iisok keekulee ku kaanuku kawasanee, n'íwufoor kéefuume ku kaanuku káyinooni kajuku, kéehihinooree ku kaanuku boko karamiee,
42004019	abe n'íwufoor ésuk i kaanuku areeŋee, Atemit eeja káwufooriin kajaku koone.»
42004020	Yesu ahabana bijaŋga bu, n'aboon kaawiit ku. N'abatikan ko an u aa arok toko, abe n'ariiko kaanuku eeliiken ésuk i. Kéeyemie ku ti báalawum bu fe, ñíkiniin te o.
42004021	Náami Yesu eeeniin: ---Úmiye, beesokee bee ti Míkiñjin mu bibaja, t'ewahatu y'arijame i bo yooŋ.
42004022	Kareyi fe, abajut an i hikawo hutoofut te o. Ni kajahale dómbokun ti kirim keetoofe ku kaŋk'asok ii. N'iŋi kaane: ---Ake me t'arkut añi ite Siseef?
42004023	Yesu n'aaniin: ---Mánoman aruun kasokiam beekolofanee bonde: «Asontena e, a̱sontenooro.» Aruun yooŋ kaaniam: «Irijamajam b'á̱hine bu Káfernawom fe; á̱hin bo yooŋ beebe ti hikinu húuwe.»
42004024	Abe n'áwutiyen aane: ---Iisokuun bifeeneŋ bu: ayiŋana ite Atambatun áyilenaariitee t'ésuk yeeniin.
42004025	Iisokuun bonde, abe bite toko: Eli buroŋ, etiir i énubinoot Israyel simit síhaaji ni kiim hutok ni hifeeneŋ. Bujoñjol bu nu bujok ésuk i ni sembe-sembe. Kóŋkeyin, abajeebaj haare bakate Israyel úkaan keehoke bákayiniin;
42004026	bare Atambatun áboñinoot Eli ti mayet afeeneŋ tu boko. Aaa. Bare n'afin aboño t'ake anaare eehoke áyino, ite Sarepita, eke tu búsuk bite Sidon.
42004027	N'abaj yooŋ Israyel bakan keehooje keebaje yafot kóyin Elise ayiŋana ite Atambatun. Bare mayet afeeneŋ tu boko aritanee éekoyi, kane arko Naamaŋ ite u t'ésuk ite Siri.
42004028	Hi kéeyemie ku ti báalawum bu kajame hu kirim kondu, ni kayiŋat kahooj bib.
42004029	Ni karito, abe ni kañakoo ayak abin áami kanuuta hikinu hu. Hikinu hooniin húmoomi ti hirij heeliite jáŋgaraŋ. Ni kaja ne o bija ti híraanna du kaanuku man ni káhalabino bo éeneyin.
42004030	Bare Yesu n'aŋaas t'etutiin, abe n'aja.
42004031	Yesu n'aja Káfernawom, t'ésuk ite Gálile, abe n'aŋ'aliiken ésuk i mite m'Atambatun hunak hite erimaas ite Esuwif i.
42004032	Keejame ku ni kajahale kareyi fe, ábuki aŋ'áhamin ayan faŋ.
42004033	Ake ániine ámoomi toko ti báalawum bu eebaje erab. N'ataŋk t'etiir aane:
42004034	---Híiña, Yesu ite u Nasaret, kame baŋka úne? Kame kátowutan uni k'a̱bine fu? Ímoomi awe a̱amo fu aañ: an eenabe u a Atambatun áboñina u!
42004035	Yesu n'akamoor t'erab i abe n'aane yo: ---A̱koowan, abe n'a̱nuut t'ániine ondu! Erab i n'éfiiten ániine u t'etaam hágila ésuk i fe, abe n'enuut te o t'enufanuto.
42004036	Ésuk i ni kátumb kajahale dómbokun kayak iŋi kaanoor toko: ---Héyi! Kame báhamin buŋ bondu? Aŋ'áhamin ni birab bu ayan faŋ aane bo bunuut, nu bunuut yooŋ!
42004037	Yesu n'ahaŋ bijamo tu búsuk beeemo bu ne bo fe.
42004038	Yesu n'ánuutin ti báalawum bu, abe n'aja t'enuuf ite Simoŋ. Íñaay ite anaare Simoŋ toko, bitiba bu bílaamanolaaman aa. Ni kalaw Yesu kaano áyokunano.
42004039	Yesu n'áruŋgunan t'anaare u, abe n'akamoor ti bitiba bu; ni biraan, abe anaare u n'áyemiiin ti katofotoor.
42004040	H'aamo hu taanak tu túlumaa, keebaje ku tu boko bakan kéesomute fe, saama náami kásomut, ni kabin nu boko ti Yesu. N'ásit tu boko kareyi fe sumoŋio, abe ni kákoyi.
42004041	Sirab yooŋ nu sunuut ti bakan keehooje ku sujoke, ti kataŋku t'etiir iŋi seene: «Awe a̱amo fu Añi ite Atambatun!» Bare Yesu n'aŋ'akamoor te so, abe n'áhin so seekoowan, ábuki súmoomi kaanuku akina aamo fu Afakana u.
42004042	Hi tifiite hu, Yesu n'anuut ti hikinu hu, abe n'aja t'eramba i. Bakan keehooje-hooj ni káyemio ti hiŋes. Hi kajuko hu, ni kámaŋio kajoku kaanuku atum'aja.
42004043	Bare Yesu n'aaniin: ---Iwarawar kawaare Hirim Heetoofe hu hite Jáyi jite Atambatun ti kaaku kikinu yooŋ, ábuki bondu bíkinineŋe fu Atambatun n'áboñinam.
42004044	Abe n'aŋ'awaare ti ñáalawum ñeeemo ñu Súde fe.
42005001	Hike hunak, Yesu n'áyemi t'asiiŋee ti katafa kite han hite Senesaret, hahooja hu ni híyemi toko ti sítiŋgoor kaanuku keeloho, keejam hirim hite Atambatun.
42005002	N'ajuk ñusoona ñúsuba ñeeyee. Embaala i kawanawano, kéeyemi ti kañawu simbaalu sooniin.
42005003	Bike tu ñusoona ñondu bite bu Simoŋ. Yesu n'ájufo abe n'aane Simoŋ atiŋg bo tu móhujo mu. Ahaban, n'ariiko te bo, éeyemi ti kaliiken hahooja hu mite m'Atambatun.
42005004	H'átibane hu, n'aane Simoŋ: ---A̱tof nu busoona bu t'ásulie du, abe n'árifiiten simbaalu soonuun awe ni bakani ariimbaal.
42005005	Simoŋ n'aano: ---Ámuse u, irimbaalambaal fu huhuk he fe írilaam, abe irijokut doon tus. Bare makamu awe a̱soke fee, íñje káfiiten simbaalu su.
42005006	Ni káfiiten so, ni kajok bisaan úkaan, simbaalu sooniin siyak sulohen bijeho.
42005007	Ni kayit bakaniin kéeyemie ku ti baabu busoona sumoŋu, kaanuku keebin kéeyokunaniin. Ni kabin, abe ni kahoojan ñusoona ñu t'ésuba te ño. Ñútumb ñuhooj ayak abin áami ñulohena bísiimo.
42005008	Hi Simoŋ Piyeer ajuke hu bondu, n'asaaho éejiŋgitan hágila Yesu abe n'aane: ---A̱kambam Anahaan u, ábuki íñje ahoofoora!
42005009	Múniyo Simoŋ ni kéeyemie ku ne o fe kajahalajahale iŋ'ite bisaan beehooje bii bi kajoke bu.
42005010	Bakano yooŋ, Saak ni Saaŋ biñi bite Sebede kéeyemie ku ti baabu busoona, mo mifeeneŋ mu. Bare Yesu n'aane Simoŋ: ---Atum'á̱koleyi. Áfiitin ti hahiye, kúŋgowulan k'a̱ja fu kajoku.
42005011	Ni kaya, abe ni kawas toko buroon booniin fe keeriboor ni Yesu.
42005012	Hike hunak, Yesu t'eke ésuk, ake ániine n'abin, abe yafot i ejokajok enio ereyi fe. H'ajuke hu Yesu, n'ájiŋgitan hágilao ayak abin áami buhooŋio biyaa t'etaam, abe n'áwasiyano aano: ---Ámuse u, af'á̱maŋi, á̱nooniam káhinu íikoyi.
42005013	Yesu n'araaw emoŋio, eegoro abe n'aane: ---Ímaŋamaŋi fu, á̱koyi! Toko-toko yooŋ, yafot i n'étowuto t'ániine u.
42005014	Yesu n'áhamino ayan faŋ aano: ---Atum'a̱sok bo an fe, bare a̱ja t'asaraha u á̱awufooro naane a̱amo i, abe n'á̱hin kaasarah ki Moyis asoke ku, beekuur ésuk i fe kaanuku á̱koyia.
42005015	Bare huruwu hite Yesu ti kahaŋu bijamo kep. Bakan keehooje-hooj iŋi kaja kaŋaaboo kaanuku keejamatano, abe n'aritan yooŋ kéesomute ku.
42005016	Bare Yesu n'aŋ'aja áriikein t'eramba i unoono, aŋ'alaw bo.
42005017	Hike hunak, Yesu n'áyemi ti kaliiken ésuk i mite m'Atambatun. Efarisiyeŋ i, n'émuse yite Eluwa yite Moyis ni kariiko toko, kánuutin ti kikinu kite Gálile, nu Súde, bija Serusalem fe. Atemit n'awun Yesu sembe aŋ'aritan kéesomute ku.
42005018	Bakaake ni káreeŋin, kéeyitina ti kabaŋ ániine eeyinaat bija. Ni kaŋes kaanuku keeyooso ne o t'enuuf i, keewanano hágila Yesu.
42005019	Bare kabajut ti kaware kaŋaasu ne o iŋ'ite hahooja hu. Ni kasiro ne o t'ewulen ite enuuf i, kéehin toko efulu, abe ni kawanano ti kabaŋ koone t'etut hahooja hu, hágila Yesu.
42005020	Hi Yesu ajuke hu káyilen kooniin, n'aane ániine eeyinaat u bija: ---Óom, wuhoofoor wúuwe wuboŋketee.
42005021	Émuse yite Eluwa yite Moyis, n'Efarisiyeŋ i ni kayinoor ti kikawiin iŋi kaane: ---Kame áyin ondu aañ, aa álafatin ii Atambatun? Aañ ayino kaboŋket wuhoofoor t'arkut Atambatun unoono?
42005022	Yesu n'ámeyi kaayinoor kooniin. N'aaniin: ---Kame baŋka bu kereŋ?
42005023	Kame naŋ nihaŋe fu katoofu kasoku tu bonde? Kaanu kite: «Wuhoofoor wúuwe wuboŋketee», man yooŋ: «A̱rito a̱aja»?
42005024	Bare íñje káwufooruun kaanuku Añi ute Húŋgowulan hu ákooki t'etaam ye sembe site kaboŋket wuhoofoor. N'aane ániine eeyinaat u bija: ---Íñje isok fee n'awe: a̱rito, abe n'a̱yit kabaŋ kúuwe a̱ayeet!
42005025	Toko-toko, ániine u n'arito tu buhooŋu ésuk i fe, eeyit kabaŋ ku t'ahurusanee du yéeni, abe n'ayeet aŋ'akaro asokoroor Atambatun.
42005026	Kéeyemie ku toko ni kajahale kareyi fe. Ni kasokoroor Atambatun, káakoleyin naane. Iŋi kaanoor: ---B'újuke bu úmiye bihaŋahaŋ úne kikaw!
42005027	Bondu buwas, Yesu n'anuut toko eeja. O ti bija bu, n'ajuk ake ti kiŋki kasa búhal bu, huruwu hoone Lefi. Ámoomi t'ariikee t'ásukut u tindi kajaam búhal bu. Yesu n'aano: ---Á̱seinam ti hiñaawu!
42005028	Lefi n'arito, abe n'awas toko areyi fe eesao ti hiñaawu.
42005029	Abe Lefi n'añun Yesu. Keehooje ti kiŋki kasa búhal bu, ni bakaake yooŋ kámoomi toko tu buñoofo bu nu boko.
42005030	Efarisiyeŋ i, ni bakaniin émuse yite Eluwa yite Moyis hutoofutiin. N'iŋi káŋuŋunoor toko abe ni kaane eriboora yite Yesu: ---Iŋi naŋ n'ariñoofo abe n'árihujo t'afeeneŋ n'esaa yite búhal bu, ni bísambaŋ bu?
42005031	Yesu n'aaniin: ---Bakan keeemo káasuumaayiin kasawuleit asontena. Kéesomute ku kasawuloo fu.
42005032	Ibinut karuwu bakan keejoŋoore ku, bare bísambaŋ bu kákinineŋe fu n'ibin kaanuku man buroŋ booniin nu buwayo.
42005033	Kéeyemie ku ti báhamin bu ni Yesu ni kaano: ---Eriboora yite Saaŋ, ni bakate Efarisiyeŋ i iŋi kafand kawooru, abe ni kalaw. Bare bákuuwe ku buñoofo taŋ nu búhujo.
42005034	Yesu n'aaniin: ---Árinooni kanoŋkooran bakan keeje kamaatu biseño keewoor, abe bare an eeemo u ti bisayi bu o toko nu boko? Aaa fu!
42005035	Bare bibin birko, an eeemo u ti bisayi bu karamiee tu sumoŋiiin. Náami kunak kondu, n'iŋi katik kawoor.
42005036	Abe n'asooñ akolofaniin báhamin bonde: ---An ájehaariit eres ti kaawañ kíyeni, kaanuku eekiik yo ti kihaan. Káhinu iyu, n'aŋ'ábuj kíyeni ku, abe eres y'ajehe i te ko et'eriib ni kihaan ku.
42005037	An yooŋ áyunanaariit bunuk bíyeni ti bikeen beehaane. Af'áhin ii, bunuk bíyeni bu kawelej sikeen su. Bo búyuuso, sikeen su yooŋ buwelejo.
42005038	Aaa! Bunuk bíyeni uŋu búyunanee ti bikeen bíyeni!
42005039	Abe an af'áhujo bunuk beeyaŋge ahaban, at'ámaŋi búhujo bíyeni. Úne uf'úene: «Beeyaŋge bu bihaŋe katoofu.»
42006001	Hike hunak, t'erimaas ite Esuwif i, Yesu n'aŋaas ti kitaaŋaat ku ti kawañe dike doon aŋ'a̱juk kite maanu. Eriboora yeene n'iŋi kahat te do, keefoofoyoor do tu sumoŋiiin, abe ni kateŋ.
42006002	Bakaake t'Efarisiyeŋ i kéeyemie ku toko ni kaaniin: ---Héyi! Aruun bokondu ti káhinu doon d'Eluwa yite y'úne eteñekee du an áhin tu hunak hite erimaas i.
42006003	Yesu n'aaniin: ---Eeman kereŋ arijaŋgajaŋga bi Dafit áhine bu, akina ni bakano, hu bujoñjol bujokiin hu?
42006004	Ayoosayooso t'Anuuf ite Káafimboor ku, n'áyitin kumburu keebelee ku bija t'Atambatun eeteŋ, abe n'awun bakano. Abe bare t'Eluwa yite y'úne, kawarut ko yéeni kateŋu. Esaraha i taŋ kaware fu ko kateŋu.
42006005	Yesu n'asooñ aaniin: ---Añi ute Húŋgowulan hu akino fu erimaas i.
42006006	T'eke erimaas yooŋ ite Esuwif i, Yesu n'ayooso ti báalawum booniin, abe n'áyemi toko ti kaliiken ésuk i mite m'Atambatun. Ake ániine ámoomi toko, átimatim t'emoŋu yaatos i.
42006007	Émuse yite Eluwa yite Moyis, n'Efarisiyeŋ i ni kajondoman ti Yesu, keejuk man akina káhinu ániine u éekoyi tu hunak hite erimaas i, ábuki kámaŋamaŋi kaŋesu húkuuseima kaanuku keeja keerej.
42006008	Bare Yesu ámoomi béeyemie bu ti kikawiin. N'aane ániine ite emoŋu yéetime i: ---A̱rito a̱asiiŋo fee t'etut diye. Ániine u n'arito abe n'asiiŋo t'etut.
42006009	Yesu n'aaniin: ---Íikandijenuun bonde: naŋ n'Eluwa yite y'úne esoke fu? Naŋ n'úware fu káhinu t'erimaas i: meejake, man yooŋ meejakut? Kafakan húŋgowulan, man yooŋ kayoolio?
42006010	N'áheeliniin kareyi fe abe n'aane ániine u: ---A̱raaw emoŋii. Ániine u n'araaw yo, náami ékoyia, ebatikaa naane hítiyar hu.
42006011	Émuse yite Eluwa i, n'Efarisiyeŋ i ni kayiŋat kahooj bib. Ni káhaminoor keejuk buŋ bi kaja fu ni Yesu.
42006012	Hike hunak, Yesu n'asiro ti hirij kaanuku eelaw. N'áriikein bo huhuk hu fe ti kalawu Atambatun.
42006013	Tifiita, n'aruw eriboora yeene, abe n'ajifan tu boko kaamo sumoŋu ni bákasuba. N'awuniin huruwu hite epotor.
42006014	Boko kaamo fu bokonde: Simoŋ (Yesu n'awuno husokoroor hite Piyeer) n'at'o Andere, Saak ni Saaŋ, Filip ni Bartelemi,
42006015	Májiye ni Taamas, Saak añi ite Alfe ni Simoŋ (akina, boko kaamo fu t'étuum i iŋ'ite ésuk yeeniin),
42006016	Suda añi ite Saak nu Suda Iskariyot, eeja u kajoohen Yesu.
42006017	Yesu n'áwanein n'epotor i bibin t'etaam hirij hu. Bakan keehooje-hooj t'eriboora yeene bakaaku kámoomi toko. N'asiiŋo. Hahooja húmoomi yooŋ toko, héenuutina tu búsuk bite Súde, ni Serusalem, nu tu búsuk bite Tiir ni Sidon, beeemo bu inde han hu.
42006018	Kabinabin kaanuku keejamatano, abe n'aritan yooŋ kéesomute ku. Ki sirab su sujoke ku, ni kákoyi yooŋ.
42006019	Ésuk i fe iŋi kaŋes kaanuku keegoro, ábuki sembe uŋu sunuut te o séehiniin kéekoyi.
42006020	Yesu n'áheelin eriboora yeene abe n'aane: ---Atoof t'aruun keebajut ku doon fe, ábuki aruun arikino fu Jáyi jite Atambatun!
42006021	Atoof t'aruun keejoñjolate ku hahiye, ábuki aruun bibin kabiru bib! Atoof t'aruun keeyiy ku hahiye, ábuki aruun bibin kásuwu!
42006022	«Atoof t'aruun kane ésuk i kahuufuun, káfiitenuun, kálafatinuun, abe ni kábuj kuruwu koonuun aŋarkeyi aŋ'arisa Añi ute Húŋgowulan hu ti hiñaawu!
42006023	Arikontaan kane bondu bibaj, abe n'ariyokoñ, ábuki hisiibanu hómbokun hondu ti kanahanuun t'etiir. Áribaŋino kaanuku iyu yooŋ i sifaafiin ifi káhinaani eyiŋana yite Atambatun.
42006024	«Bare átaañi t'aruun kusaanum ku, ábuki ariheeka ariibaj katoofu koonuun!
42006025	Átaañi t'aruun keebire ku hahiye, ábuki aruun bibin kajoñjolat! Átaañi t'aruun kéesuw ku hahiye, ábuki aruun káyemi ti kátaañi, abe aruun kayiyu!
42006026	«Átaañi t'aruun kane ésuk i fe kasokorooruun, ábuki iyu i sifaafiin ifi káhinaani kiŋki kajuus kaane boko kaamo eyiŋana yite Atambatun!
42006027	---Bare aruun keejamatan kee n'íñje, iisokuun bonde: árimaŋi enatoora yeenuun, abe keehuufuun ku, n'árihiniin meejake.
42006028	Árisoniyan kiŋki kañaanuun beejakut, abe n'arilaw bija ti kiŋki káhihinooruun.
42006029	An af'ámiñi ti kaarofaŋ, a̱waso yooŋ éemiñi ti kaaku. An n'aram éfartuus íiwe, a̱waso yooŋ eeyit kájufa kíhindaa ku.
42006030	An eelawi dike doon, a̱wuno; abe an n'ayiti doon, atum'a̱ano abatikani do.
42006031	Árihin bakaaku buroon b'árimaŋie bu káhin bija t'aruun.
42006032	«Af'árimaŋi bakan kéemaŋiuun ku barebare, aŋ'ariyinoor ti kikawuun n'ariene Atambatun kasiibanuun? Humuum hite ehoofoora i iŋi kámaŋi bakan kéemaŋiiin ku!
42006033	Abe arko bakan kiŋki káhinuun meejake k'af'árihin meejake barebare, aŋ'ariyinoor ti kikawuun n'ariene Atambatun kasiibanuun? Humuum hite ehoofoora i iyu ifi káhin!
42006034	Abe arko bakan ku bukuuruun ku kaanuku boko kabatikanuun k'af'arimaagen barebare, aŋ'ariyinoor ti kikawuun n'ariene Atambatun kasiibanuun? Humuum hite ehoofoora i iŋi kamaagenoor kaanuku keebin keebatikanee doon di kamaagene du!
42006035	N'afin áami aruun, árimaŋi enatoora yeenuun, abe n'árihiniin meejake. Arimaageniin yooŋ, abe n'arinuutan toko siheluun. Af'árihiniin iyu, aruun kabaju hisiibanu hómbokun, abe n'aŋ'áriyemi biñi bite Atambatun eeemo u t'etiir-t'etiir. Ábuki ajakajak ti kéeenaariit ku eyeehen, ni kéenafute ku.
42006036	Faaf úne ajakajak faa t'ésuk i ereyi fe. Arijak yooŋ naane akina.
42006037	---Atum'arijoonan an, abe Atambatun yooŋ at'ajoonanuun. Atum'aritinan an, abe Atambatun yooŋ at'atinanuun. Ariboŋket bakaaku, abe Atambatun n'aŋ'aboŋketuun.
42006038	Ariwun bakaaku, abe Atambatun n'aŋ'awunuun. O kawunuuun tu kuboote koonuun kuhooj bib ni baataayaay. Ti kinij koonuun t'Atambatun aja fu kaneefan eenij yooŋ t'aruun.
42006039	Yesu n'asooñ asokiin beekolofanee bonde: ---An éefuume ayinaat bija n'áwiyo an éefuume éewufooro bítim bu, bare me? Káhinu iyu, n'iŋi kaney t'ésubaiin fe ti kaayeen.
42006040	Abajut aliikena eehaŋe ámuse oone. Bare aliikena eeliikene dómbokun, o káyemi naane ámuse oone.
42006041	«Buŋ b'a̱yino fu kajuku kaahos keeemo ku ti díkin dite atii, abe a̱finut a̱juk egol yeeemo i tu dúuwe du?
42006042	Buŋ b'a̱yino fu kaanio: "Átoom, a̱bin iinuutani kaahos kondu keeemo ku ti díkini", awe eejukut u egol yeeemo i tu dúuwe du? Batuuk bondu! A̱jab tíme a̱nuutan egol yeeemo i ti díkini, n'aŋ'a̱tik á̱yini kajuku áwariee a̱anuutano kaahos keeemo ku tu doone du.
42006043	---Nunukanuk neejake ábukaariit miriyaay meejakut, abe nunukanuk neejakut ábukaariit miriyaay meejake.
42006044	Nunukanuk aŋ'akeetanee ti miriyaay mite te no. Múniyo, an átujaariit kimaŋgara ti ñisisa, man yooŋ bihemb ti ñisejend.
42006045	Húŋgowulan heejake aŋ'asok buroon beejake aŋarkeyi naane biyinoor beejake beemo fu ti hikawo. Bare húŋgowulan heejakut aŋ'asok buroon beejakut aŋarkeyi naane biyinoor beejakut beemo fu ti hikawo. Ábuki butum bu ufu búnuutann biyinoor beeemo bu tu búwejet bu.
42006046	---Iŋi naŋ n'af'ariboo kaaniam: «Anahaan u, Anahaan u», abe árihinaariit bimb'isokuun?
42006047	Kame árimoomi an eebine t'íñje, eejam báhamin búuma, abe n'áhin naane isoke i bo, ne naŋ n'aliikee fu?
42006048	Aliikeeliik naane an eeemo tu kunut. N'awak ásuli ayak abin áami areeŋa elaaliñj, n'ájabin toko kunut ku. Kaasiiŋ ku kibina, móhujo mite ejolob i ni míteyin bibin t'enuuf yendu, bare miyinaat káfiiten yo, ábuki esiiŋaneesiiŋan ayanee.
42006049	Bare an eejame báhamin búuma, abe áhinut naane busoke i, aliikeeliik naane an eenute enuuf t'ajabut awak. Hu móhujo mite ejolob i mireeŋe hu yo, toko-toko yooŋ n'eney: étumb ébujarooro fe.
42007001	Hi Yesu ahabane hu báhamin bu n'ésuk i, n'aja Káfernawom.
42007002	N'abaj bo ake t'eseef ite esulaan i bakate ku Rom, ake tu búsukateen boone ásomutasomut dómbokun, alohen kaketu. Abe aŋ'ámaŋi naane ásukateen ondu.
42007003	H'ániine u ajame hu b'ésuk i bimbi kasok ti Yesu, n'aboñ bakaake ti sifaaf site Esuwif i te o kaanuku man waasi, n'abin eeritan ásukateen oone.
42007004	Bokondu ni kareeŋ ti Yesu, abe ni káwasiyano kaano: ---Ániine ondu átumbatumba áyemi káyokunan.
42007005	Aŋ'ámaŋi úne Esuwif i naane, abe am ákinineŋe fu báalawum bite b'uni nu bunutee.
42007006	Náami Yesu eeja keeriboor. Boko kalohen fu enuuf i, asulaan u n'áboñin bakaake bákawiyo kaanuku keebin keeene Yesu: ---Ámuse u, atum'aŋk'a̱ja káreeŋina. Inooto ni bakan k'a̱ware ku buyooso tu sunuuf sooniin.
42007007	Ho híkinineŋe fu inoŋkut íitofin iibin ijuki. Bare waasi, a̱sok hirim hifeeneŋ taŋ, abe ásukateen úuma n'aŋ'ákoyi.
42007008	Íñje humuumam ibajabaj bakan kéegilanam, iŋ'ijam tu boko, abe abajeebaj yooŋ esulaan k'ígilane, t'íñje t'ifi kajam. Iŋ'eene an onde aja, n'aŋ'aja; n'eene áwiyo abin, n'aŋ'abin; abe n'eene ásukateen úuma áhin doon donde, n'aŋ'áhin do.
42007009	Hi Yesu ajame hu kirim kondu, hikawo nu hutoof naane. N'aweteko abe n'aane hahooja heeriboore hu ne o: ---Inuuruun fíya naŋ, humuum ti bakate ku Israyel fe, ímusut kajuku an eebaje káyilen naane konde.
42007010	Bokondu keeboñee ku ni kabatuko. Kareeŋ, ni kaŋaabo ásukateen u káasuumaayo jaŋ.
42007011	Hunuut toko, Yesu n'eriboora yeene, ni bakan keehooje-hooj ni kaja bija t'eke ésuk iŋi kaane yo Nayin.
42007012	Hi Yesu alohene hu karuŋ kite hikinu hu, n'áfimboor ni bakan keehooje ti bija ehok ake ahaawa eekete. Íñaayo, o a abaje fu unoono, áyino yooŋ aketaket.
42007013	H'Anahaan u Yesu ajuke hu anaare u, n'ayubiyeno abe n'aano: ---Atum'a̱yiy!
42007014	Ahaban, n'atof abe n'agor katambas ku. Keeyite ku ko ni kasiiŋo. Yesu n'aane: ---Óom, íñje isok fee n'awe, a̱rito!
42007015	Ahaawa eekete u n'arito ariiko, abe n'áyemi toko ti báhamin. Yesu n'aane íñaayo: ---Añi úuwe ondu.
42007016	Kareyi fe ni kajahale. N'iŋi kasokoroor Atambatun kaane: ---Ayiŋana ómbokun ite Atambatun abine fee t'úne beebe! Ni kaane yooŋ: ---Atambatun abinabin karamu úne, úne bakan koone!
42007017	Bi Yesu áhine bii ni bijamo ti kikinu kite Súde fe, nu tu búsuk beeemo bu ne bo.
42007018	Sambatiis n'ajam bondu fe t'eriboora yeene. N'aruw bákasuba tu boko,
42007019	abe n'aboñiin t'Anahaan u kaanuku kéekandijeno man akina aamo fu an eeware u bibin, man yooŋ kanahan ake.
42007020	Hu bokondu kareeŋe hu ti Yesu, ni kaano: ---Sambatiis áboñina fu uni t'awe. Aane iribin írikandijeni bonde: «Man awe a̱amo fu an eeware u bibin, man yooŋ iriwarawar kanahan ake?»
42007021	T'ewahatu yendu, Yesu n'aritan bakan keehooje kéesomute ni kéetime. Ki birab bu bujoke ku, n'anuutaniin bo; kéefuume ku, n'áhiniin keejuk.
42007022	Abe n'ásafin bakan ki Saaŋ áboñina ku aaniin: ---Arija arisok Saaŋ b'arijuke bu ni b'arijame bu: kéefuume ku kasiŋa kajuk, keeyinaat ku bija káyinia bija, ki yafot i ejoke ku kákoyia, bútuut bu bisiŋa bijam, keekete ku iŋi karitanee t'eket i, abe keebajut ku doon fe iŋi kajamatan Hirim Heetoofe hu.
42007023	Atoof t'an at'awas káyilen k'abaje ku t'íñje!
42007024	Hi bakan ki Saaŋ áboñina ku kabatikee hu, Yesu n'asok hahooja hu bite bu Saaŋ. N'aaniin: ---Naŋ n'arije fu bajuk bu t'eramba i? Yariyoon y'á̱meyie kaanuku eyam i katibu, n'eŋ'eyoŋoŋanooro? Aaa fu!
42007025	Náami aañ arije fu bajuk bu? An eesiimee wañ wéewarie? Kiŋki kasiimo bare wañ wéewarie, abe náami buñoofo atoofee taŋ iŋi kakin tu sunuuf séewarie naane site bakan kómbokun ku.
42007026	Náami aañ arije fu bajuk bu? Eeman ayiŋana ite Atambatun? Hee fu, íñje isok fee n'aruun, abe ahaŋahaŋ yooŋ ayiŋana ite Atambatun.
42007027	Ábuki Saaŋ aamo fu an i kasoke u ti Míkiñjin mu kaane: «Arijamatan! Íñje Atambatun, íñje káboñina ayiŋana úuma éegilani toko, eeja eefarei bítim bu.»
42007028	Yesu n'asooñ aaniin: ---Iisokuun bonde: tu kúŋgowulan kéewuwina ku fe, abajut an eereeŋe Saaŋ. Bare an eehaŋe u fe káteti ti Jáyi jite Atambatun ahaŋahaŋ Saaŋ.
42007029	Keejame ku Saaŋ fe, bija ni kiŋki kasa búhal bu, káhinahin naane Atambatun asoke i, abe ni káhin Saaŋ eebosteiin.
42007030	Bare Efarisiyeŋ i, n'émuse yite Eluwa yite Moyis kateñekateñeko káhinu doon d'Atambatun ámaŋie du tu boko, abe ni kateñeko kaanuku Saaŋ eebosteiin.
42007031	Yesu n'asooñ aaniin: ---Te naŋ fíya t'íyinie fu kaliiku bakate ku hahiye? Kámoomi fíya naane naŋ?
42007032	Kámoomi naane biñi keeriikee t'efiñjan i, bokonde iŋi kataŋk kaane bakaaku: «Ti biseño bu íriyifayif, bare ariyokoñut! N'íriyiyin hiketu, bare ariyiyut!»
42007033	Ábuki Sambatiis abinabin, áñoofaariit atoofee, abe áhujaariit ehob, n'aŋ'ariene: «Jaa, ákooki fu erab!»
42007034	Añi ute Húŋgowulan hu n'abin, aŋ'añoofo abe n'áhujo, n'aŋ'ariene: «Áriheelin t'áyin ondu! Buñoofo taŋ n'éwusan! Esaa yite búhal bu ni bísambaŋ bu kaamo fu bákawiyo!»
42007035	Bare káwasi kite Atambatun, ti kéejeŋgino ku t'ifi kikeetanee.
42007036	Ake Afarisiyeŋ n'aruw Yesu aano kaja kañoofo te o. Yesu n'aja t'ániine ondu, abe ni kariiko keeñoofo.
42007037	Abajeebaj ti hikinu hondu ake anaare huruwu hoone húbujabujo. H'ajame hu kaanuku Yesu ondu tu buñoofo t'enuuf ite Afarisiyeŋ u, n'abin n'éndiis yeehooje bib ni mátiso. Éndiis i erokeerok nu bujuju bimbi kaane albaatar.
42007038	Anaare u n'asiiŋo bite wuwot wute Yesu, abe n'ayiy. N'alejan wuwot wute Yesu nu muhuw moone. Ahaban, n'atot wo nu wan woone, n'áfoon wo, abe n'átis wo ni mátiso mu.
42007039	H'Afarisiyeŋ eeruwe u Yesu buñoofo bu ajuke hu bondu, n'aane ni hikawo: «Arko yéeni múniyo ániine ondu ayiŋana ite Atambatun, n'aŋ'ámeyi buŋ bu buroŋ bite anaare aa agoro iyu beemo fu; n'aŋ'ámeyi kaanuku huruwu hoone húbujabujo.»
42007040	Yesu n'aane Afarisiyeŋ u: ---Simoŋ, ibajabaj bike bite kasokii. Simoŋ n'aano: ---Á̱hamin, Ámuse u.
42007041	Yesu n'aano: ---Abajeebaj háyine bákasuba kéeyekie ake, an ondu buroko kamaagen sírirem: átiyar u ákookio sírirem seefame, aau n'áyekio ahaŋ átiyar u ti keemo sumoŋu.
42007042	Makamu kayinaato kabatikan huruw kaamaag koone, n'aaniin aboŋketiin t'ésubaiin doon di káyekio du fe. Hahiyu a̱sokam fee, aañ fíya tu boko aja fu kahaŋio kámaŋi?
42007043	Simoŋ n'ásafino aano: ---Eenaan an eehaŋo u yéeni káyeki. Yesu n'aano: ---A̱kooŋa.
42007044	Ahaban, n'áwuŋgan inde anaare u abe n'aane Simoŋ: ---A̱juka anaare onde? T'awe t'íyooseina fu, abe á̱tumbut a̱wunam móhujo iiñaw wuwotam; bare akina, alejanalejan wo nu muhuw moone, abe n'atot wo nu wan woone.
42007045	Á̱tumbut á̱foonam h'íreeŋina hu; bare akina, huta h'iŋ'ibin íyoosein, araanut káfoonu wuwotam.
42007046	Á̱tumbut á̱tis éluuliin ti hikawam; bare akina, átisatis wuwotam ni mátiso.
42007047	Ho h'isok fee bonde n'awe: wuhoofoor woone weehooje wu fe wuboŋketee. Iŋ'ite ho h'áwufoore fu kámaŋi kómbokun kee. Bare an eeboŋketee diŋgilis, aŋ'ámaŋi diŋgilis.
42007048	Náami Yesu eeene anaare u: ---Wuhoofoor wúuwe wuboŋketee.
42007049	Kéeyemie ku toko tu buñoofo bu n'iŋi kaanoor: ---Kame áyin ondu aañ, éetumbe ii akañen kaboŋket wuhoofoor wu?
42007050	Bare Yesu n'aane anaare u: ---Káyilen kúuwe kifakani; a̱ja káasuumaay.
42008001	Hunuut toko, Yesu n'aja, aŋ'anuut t'ésuk yeeye n'aja t'eke, n'anuut ti hikinu heehe n'aja ti hike, kaanuku eewaare Hirim Heetoofe hu hite Jáyi jite Atambatun. Ajaja n'eriboora yeene sumoŋu ni bákasuba ku,
42008002	ni bakaake haare k'abine aritan ti kásomut, abe n'anuutan ti bakaaku sirab: Mari (ii kaane Mari ite u Magdala) i Yesu abine u anuutan te o sirab hutok nu súsuba;
42008003	Saan, áyino Susa af'ajukar enuuf ite Erod; Susaan, ni bakaake keehooje. Haare hondu fe iŋi kafand kanuutan t'ebaj yeeniin kéeyokunan Yesu n'eriboora yeene.
42008004	Bakan keehooje-hooj, kéenuutina tu búsuk bu bireyi fe ni kákuut Yesu. Yesu n'asokiin beekolofanee bonde aaniin:
42008005	---Abajeebaj ake ániine eeje muwiis. Ondu ti káfiiten ku, sike sinawaay ni siney ti ñijinu ñu. Ni sikakarooree, abe bilele bu ni biher so fe.
42008006	Sike ni siney t'arkee bilaaliñj. Hu wúnuutina hu kep, nu wusay, ábuki ániihut toko.
42008007	Sike ni siney t'arkee esisa. Esisa i n'élooñin ne wo y'afeeneŋ, abe n'ebuuf wo.
42008008	Bare n'abaj sike seeneye t'etaam yeejake i. Nu wuhaat, abe nu wubukoor. Kaamaanu-maanu fe kubukabuk bajal beemo téemeer. Abe Yesu n'ataŋk t'etiir aane: ---Arko aribajabaj wúkondin, árinandin naŋ n'isoke fu!
42008009	Eriboora yite Yesu ni kákandijeno báhamin b'akolofane bii, buŋ bi bije fu.
42008010	N'aaniin: ---Aruun k'Atambatun áhine fu áriimeyi béenuusee bite ti Jáyi joone. Bare bo kakolofanee bija ti bakaaku kaanuku bi Míkiñjin mu musoke bu ni bibaj. Meenaan: «Ni káyini káheelin, bare iti kajuk, ni káyini kajamu, bare iti kajok.»
42008011	---Beekolofanee bonde, iye i bije fu: sinawaay su seemo fu hirim hite Atambatun.
42008012	Bakaake kámoomi naane ñijinu ñu ti sinawaay su sineye du. Iŋi kajam hirim hu, bare Setani n'aŋ'abin eenuutan ho ti siheliin kaanuku itim káyilen, abe yooŋ itim kafak.
42008013	Bakaaku kámoomi naane t'arkee du bilaaliñj. Iŋi kajam hirim hu, abe ni kajok ho atoof. Bare híbajaariit ñuyoot. Iŋi káyilen t'ewahatu kep, abe Setani af'aŋes káhiniiin keehoofoor, n'iŋi kawasan káyilen kooniin.
42008014	Sinawaay seeneye su t'esisa i seemo fu kiŋki kajam jak. Bare biyinoor bu iŋi bihaŋiin sembe, ni kámaŋi kite ebaj i, ni katoofu kite buroŋ bu, abe kábukaariit miriyaay meeyane.
42008015	Sinawaay seeneye su t'etaam yeejake i seemo fu bakan kiŋki kajam hirim hu, ni kanaŋ ho ti sihel seekuure but, abe ni kajok te ho alit tip ayak abin áami kabuka miriyaay meejake.
42008016	---An árifaariit ejaaŋana, abe n'árut yo n'ésiwo, man yooŋ n'anaŋ yo t'etaam elal. Aaa! Aŋ'ánind yo ti kaasooru ku kaanuku an fe eeyoosee n'ajuk ajaaŋee.
42008017	Doon fe déenuusee bibin kajukiee, abe beesokutee bu fe bibin kámeyiee, beesokee mijiniŋga raŋgaw.
42008018	«Náami arinaŋ kikawuun ti bamb'arijamatan! Ábuki an eebaje, o káwutiyenee ahaŋ doon d'abaje du; bare an éetumbut u abaj, humuum diŋgiŋgilis d'afooge du kaanuku abajabaj karamiee.»
42008019	Bakati kite Yesu n'íñaayo ni kabin bibin te o, bare kayinaato kareeŋu iŋ'ite hahooja hu.
42008020	Ake n'aane Yesu: ---Íñaayi ni bakatii bokondu tíyaŋ, kaane t'awe ti kabine.
42008021	Bare Yesu n'aaniin kareyi fe: ---Kiŋki kajamatan hirim hite Atambatun, abe ni káhin naane husoke i, bokondu kaamo fu íñaayam ni bakat'am.
42008022	Hike hunak, Yesu n'ájufo tu busoona n'eriboora yeene abe n'aaniin: ---Úkan nera. Ni kaja.
42008023	Bokondu ti kakanu ku, Yesu n'aŋot. Kaja kajuku, náami eyam yómbokun étibino toko ti han hu. Móhujo mu nu muyooso tu busoona bu ayak abin áami bímaŋia bísiimo.
42008024	Eriboora i ni kátofin ti Yesu kéeniyaro abe ni kaano: ---Ámuse u, héyi? Úne fu kaketu! Yesu n'ániyo, abe n'akamoor t'eyam i nu tu kúsuw kómbokun ku. Eyam i n'eraan katibu ku, kúsuw ku yooŋ ni kibeb. N'asooñ akoowanee kem.
42008025	N'aane eriboora yeene: ---Káyilen koonuun kondu diin? Ni kajahale dómbokun, abe ni kákoleyi yooŋ. N'iŋi kaanoor toko: ---An buŋ me ondu? Áhamina eyam i ayan faŋ, n'ejam te o, bija yooŋ kúsuw ku fe!
42008026	Yesu n'eriboora yeene ni kakan han hu, abe ni kaya busoona bu tu búsuk bite Egergeseniyeŋ i, beejondoore bu n'ésuk ite Gálile.
42008027	Yesu áwaneino tu busoona bu kep, ake ániine ite bo n'abin kéefimboor. Ániine ondu ákooki sirab úkaan. Afiyeefiyo kóyin k'abine asiimo kaawañ. Akinut yooŋ t'enuuf, bare tu búlum bu.
42008028	H'ajuke hu Yesu, n'akileen. N'asaaho éejiŋgitan hágilao, abe n'ataŋk t'etiir aane: ---Yesu, Añi ite Atambatun eeemo u t'etiir-t'etiir, kame baŋka wane? Waasi, atum'á̱hihinooram!
42008029	Ániine u asokasok bondu ábuki Yesu áhaminahamin erab i ayan faŋ, aane yo enuut te o. Erab yendu, kuhoojahooj aa eŋ'éhin ániine u eeritan. Iŋi kakulo, ni kayit baasel keekobo sumoŋu, abe ni kayit ñañ keekobo wuwot kaanuku man n'abeb. Bare aŋ'afaran ño fe, abe erab i n'eŋ'etiŋgo eeja t'eramba i.
42008030	Yesu n'ákandijeno aano: ---Huruwu húuwe buŋ? N'ásafino aano: ---Huruwu húuma «Hahooja». Asokasok ii ábuki sirab úkaan suyoosayooso te o.
42008031	Sirab su n'iŋi silaw Yesu seeno: ---Waasi, atum'á̱fiiten uni sambuun!
42008032	Náami abajeebaj kaahaaw kómbokun kite bufuruka kéeyemie tu buhoofooro toko ti hirij hu. Sirab su ni silaw Yesu kaanuku man n'awas so seeyooso tu bufuruka bu. Yesu n'aane so hee, sija.
42008033	Nu súnuutin t'ániine u seeyooso tu bufuruka bu. Kaahaaw ku ni kíteyin, kúnuutin huta hu ti hirij hu kija kútuuso ti han hu. Bufuruka bu nu bumoj bireyi fe.
42008034	Hi bakan kéeyemie ku ti jíhaaw ju kajuke hu bondu beebaje bii, ni katey, abe n'iŋi kakam bo t'ésuk yómbokun i, ni ti mikinu mu.
42008035	Ésuk i ni kabin kaanuku keejuk beebaje bu. Hi káreeŋina hu, ni kajuk ániine u i sirab su sunuute u te o, t'ariikee kaagoroor ni Yesu, káasiimein, abe káasuumaayo jaŋ. Náami kátumba kákoleyi naane.
42008036	Keejuke ku ni ñíkiniin naane bije i, ni kakamiin buŋ b'ániine éebajaanie u sirab su ákoyie fu ariike.
42008037	Náami bakate tu búsuk bondu fe bite Egergeseniyeŋ i ni kalaw Yesu kaano anuut tu boko, ábuki kákolakoleyi naane. Yesu n'ájufo tu busoona bu kaanuku eeja.
42008038	Ániine u i sirab sunuute u te o n'alawo aano: ---A̱ja n'íñje. Bare Yesu n'aano:
42008039	---A̱yeet bija t'aruun, abe n'a̱sok b'Atambatun áhini bu fe! Náami ániine u eeja, abe n'akam ti hikinu hu hireyi fe doon di Yesu áhino du.
42008040	Hahooja hu húmoomi ti kanahan Yesu. H'ákanina hu han hu, kareyi fe ni kateeroo.
42008041	Ake ániine huruwu hoone Sayirus n'ahaŋ áreeŋin. Akina aamo fu aseef ite báalawum beeemo bu ti hikinu hondu. N'asaaho éejiŋgitan hágila Yesu, abe n'áwasiyano kaanuku man ni kariboor bija t'enuuf te o,
42008042	ábuki ásuŋgute oone ásomutasomut alohen kaketu, abe o a abaje fu añi unoono. Ásuŋgute u abaja simit sumoŋu nu súsuba. Yesu n'aja keeriboor. Ondu ti bija bu, hahooja hu n'iŋi hitiŋgoor kep.
42008043	Ake anaare ámoomi toko, emito yendu sumoŋu nu súsuba aŋ'ahalan dómbokun. Bare mayet an áyinio káhinu éekoyi.
42008044	N'átofin inde hiñaawu Yesu, abe n'agor balis bite wañ woone. Toko-toko yooŋ, halan hu ni hiraan káteyina ku te o.
42008045	Yesu n'ákandijen aane: ---Aañ agoram fee? Kareyi fe ni kaane bókoiit. Piyeer n'aano: ---Ámuse u, hahooja húkuuti fee, abe bokondu ti sítiŋgoor uŋu húuwe hu kep.
42008046	Bare Yesu n'aane: ---Hee, bare ake agoramgor, ábuki íyeegayeeg kaanuku sembe sunuutanuut t'íñje.
42008047	Anaare u ajuka kaanuku b'áhine bu bímeyiee, n'átofin ti kábitu kep, abe n'asaaho éejiŋgitan hágila Yesu. N'akamo tu buhooŋu ésuk i fe iŋi naŋ n'agoro fu, ni naane ákoyie i toko-toko.
42008048	Yesu n'aano: ---Waay, káyilen kúuwe kíkinineŋa n'á̱koyi. A̱ja káasuumaay.
42008049	Ti Yesu átibanoorut yooŋ, ake n'ahaŋ áreeŋin, ánuutin t'enuuf ite aseef ite báalawum bu abe n'aane: ---Sayirus, ásuŋgute úuwe aketa. Atum'aŋk'a̱ja kálaaman Ámuse u.
42008050	Bare Yesu n'ajam bondu abe n'aane Sayirus: ---Atum'á̱koleyi, á̱yilen kep, ásuŋgute úuwe birito.
42008051	Hi Yesu areeŋe hu t'enuuf i, awasut an eeyooso ne o, kane arko Piyeer, Saaŋ, Saak, faaf ite añi u, n'íñaayo.
42008052	Bakaake ti biyiy, bakaaku ti kalolobool. Yesu n'aaniin: ---Atum'ariyiy, aketut, am aŋote barebare.
42008053	Ésuk i n'ésuwo, ábuki kámoomi kaanuku ásuŋgute u aketaket.
42008054	Bare Yesu n'ajok t'emoŋu yite ásuŋgute u abe n'aane t'etiir: ---Básuŋgut, a̱rito!
42008055	Ásuŋgute u n'asooñ ayih, abe n'ahaŋ arito. Yesu n'aaniin kawuno eeñoofo.
42008056	Faaf ite ásuŋgute u n'íñaayo ni kajahale dómbokun. Bare Yesu n'áhaminiin toko ayan faŋ, aaniin itim kasok an beebaje bu.
42009001	Yesu n'áruwin eriboora i sumoŋu ni bákasuba ku, abe n'awuniin sembe site kákutoor saama náami erab, ni karitan yooŋ kéesomute ku.
42009002	Ahaban, n'aboñiin kawaare mite Jáyi jite Atambatun, ni káhinu kéesomute ku kéekoyi.
42009003	Bala kaja, n'aaniin: ---Atum'arija nu doon fe: hútaŋkariiit, hísaakosiit, dóoniit dite buñoofo, síriremiit, abe atum'arija yooŋ nu wújufa wúsuba.
42009004	T'arija du kawanan, atum'arikañj t'ake bija naane ariyak i kanuutu ti hikinu hu.
42009005	T'arije fe, abe ni kafin kateñekouun, arihaŋk hafor heeemo hu tu wuwotuun, abe n'arinuut ti hikinu hooniin, keejuk ni ñíkiniin kaanuku Atambatun ondu ti kanahaniin.
42009006	Eriboora i ni kaja. Iŋi kanuut ti hikinu heehe, ni kaja ti hike. Tánotan ti kaje fe, iŋi kawaare Hirim Heetoofe hu, abe ni karitan yooŋ kéesomute ku.
42009007	Erod, áyi ite Gálile n'ajam bi Yesu n'eriboora yeene bimbi káhin fe. Bare ajokut tuf, ábuki bakaake iŋi kaane: ---Sambatiis fu áriteina fii t'eket i!
42009008	Bakaaku ni kaane: ---Eli ásooñina fii! Bakaaku ni kaane: ---Ake t'eyiŋana yite Atambatun bakate ku kóŋkeyin áriteina fii t'eket i!
42009009	Bare Erod n'aŋ'afin aane: ---An ondu Sáaŋiit, ábuki íñje inoŋke fu iiboñ keefaran hikawo. Náami an ondu ii ijam ii moone mu, aañ fíya? Náami eeŋes kaanuku man n'ajuk Yesu.
42009010	Epotor i ni kábatikein, abe ni kasok Yesu bi káhine bu fe. Yesu n'aaniin kasao ti hiñaawu, abe n'aja nu boko t'an anooto, inde eke ésuk iŋi kaane yo Betsayida.
42009011	Bare bakan keehooje ni kajam bo, ni kanabano. Yesu n'áhamin nu boko. N'asokiin mite Jáyi jite Atambatun, abe n'aritan kéesomute ku.
42009012	To ti bija búlumo bu, eriboora i sumoŋu ni bákasuba ku ni kátofin kálohin Yesu abe ni kaano: ---An akinut beebe. A̱ane hahooja hondu kabatuko, man ni kaja tu músuk mu, ni mikinu meeemo mu nere, kéeyini kabaju doon dite buñoofo, ni ti kaware du kaŋotu.
42009013	Bare Yesu n'aaniin: ---Ariwuniin keeñoofo aruun kumuumuun! Ni kaano: ---Kumburu keemo hutok taŋ k'iribaje fu, ni misaan músuba. Butum kaanuku iriija írijoohenn doon dite buñoofo bija ti hahooja hondu fe?
42009014	(Múniyo háyine hu barebare kareeŋareeŋ súñjune hutok.) Yesu n'aane eriboora yeene: ---Árihiniin keeriiko, diye bakan bákasuba nu sumoŋu, diye bakan bákasuba nu sumoŋu, ayak abin áami kahabanaa.
42009015	Eriboora i ni káhin naane Yesu asokiin i; ni kariikan ésuk i kareyi fe.
42009016	Yesu n'ayit kumburu ku hutok hu ni misaan músuba mu, abe n'áheelin t'etiir. N'aane Atambatun eyeehen. Ahaban, n'afiitar kumburu ku ni misaan mu, abe n'asaan eriboora yeene aaniin káruboor hahooja hu.
42009017	Kareyi fe ni kateŋ kayak kabir bib. Eriboora i ni kahoojan wutekel sumoŋu nu wúsuba ni mifiit meeŋeñene mu.
42009018	Hike hunak, Yesu n'áyemi ti kalawu unoono, abe eriboora yeene naane iyu. N'aaniin: ---Kame ésuk i, iŋi kaane íñj'eemo fu aañ?
42009019	Ni kaano: ---Bakaake kaane awe a̱amo fu Sambatiis, bakaaku ni kaane Eli, bakaaku n'iŋi kafin kaane ake t'eyiŋana yite Atambatun bakate ku kóŋkeyin áriteina fii t'eket i.
42009020	Yesu n'aaniin: ---Náami aruun, aŋ'ariene íñj'eemo fu aañ? Piyeer n'ásafino aano: ---Awe a̱amo fu Afakana u a Atambatun aane u o káboñina.
42009021	Yesu n'áhaminiin toko ayan, aaniin itim kasok bo an.
42009022	Abe n'áwutiyen aaniin: ---Añi ute Húŋgowulan hu awarawar kajuku sílaam sómbokun. Sifaaf su biteñekoo, n'eseef ite esaraha i, n'émuse yite Eluwa yite Moyis. Boko káhinu ésuk i keeyoolo, bare hunak híhaajiyan hu, n'aŋ'aritanee t'eket i.
42009023	Ahaban, Yesu n'aane kéeyemie ku toko kareyi: ---An af'ámaŋi kariboor n'íñje, atum'aŋk'ákini buroŋ boone. Akando ekuruwa yeene húnakonak fe éeseinam ti hiñaawu.
42009024	Ábuki an af'ámaŋi kafakan síhiinio, o bútowuto. An n'afin aket uŋu húuma hu, o karoŋu.
42009025	An af'aja ayak abin áami ákinia ebaj ite t'etaam ye fe, abe abajut buroŋ bu, man yooŋ n'ábujooro, yo fíya káñjeriŋo? Aaa!
42009026	Ábuki ake af'aane ífuñinanafuñinani te o, íñje ni kirim kúuma, Añi ute Húŋgowulan hu yooŋ kaanu áfuñinanafuñinani te o kane aja abin ti kániku koone, ni kite ku Faafo, ni kite k'emalaka i keenabe ku.
42009027	Iisokuun bifeeneŋ bu: bakaake ti keeemo kee diye iti kaket ti kajukut Atambatun n'asiiŋan Jáyi joone.
42009028	Hi Yesu asoke hii bondu ahaban, abaj kunak hutok ni kíhaaji, n'ariboor ni Piyeer, ni Saaŋ, ni Saak ti hike hirij kaanuku eelaw.
42009029	Ondu ti kalawu ku, buhooŋio nu buhosanooro, abe wañ woone nu wútumb wufañj wusooñen n'uŋu wusilan.
42009030	Náami háyine bákasuba bokondu, ti báhamin ne o: kame fu Moyis n'Eli,
42009031	abe Atambatun n'ánikaniin naane. Kámoomi ti báhamin ni Yesu ti naane aja i kaketu Serusalem, t'áami ahabana béekinineŋe bu n'abin.
42009032	Piyeer ni bakano t'ésubaiin káaŋotin his. Bare ni kániyo, ni kajuk naane Yesu asilane i, abe háyine hu t'ésubaiin ti kasiiŋee kaagoroor ne o.
42009033	Háyine hondu káyemia ti kawasoor ku ni Yesu, Piyeer n'aano: ---Anahaan u, ajakeejak naane iriemo i diye. Iriirok múwuureey míhaaji, ake bija t'awe, ake bija tu Moyis, ake bija t'Eli. (Áhaminahamin t'ayinoorut.)
42009034	Ondu ti báhamin bu, náami kaafor ni kíŋaasin, abe ni kímifeniin. Eriboora i ni kákoleyi dómbokun hi kaafor ku kúkumbalooliin hu.
42009035	Kaaji ni kíhaminn ti kaafor ku iŋi keene: ---An onde aamo fu Añi úuma i ijifane u. Arijamatano jak!
42009036	Hi kaaji ku kíhamine hii kihaban, eriboora i ni kajuk, náami Yesu unoono. Kóŋkeyin, ni kakoowan kem, kasokut mayet an doon di kajuke du.
42009037	Tifiit, Yesu n'eriboora i bákahaaji ku káwaneino hirij hu, bakan keehooje ni kaja kéefimboor.
42009038	Ake ániine n'áhaminn t'etiir toko ti hahooja hu aane: ---Ámuse u, waasi, a̱yubiyen añi úuma. O i ibaje fu unoono taŋ.
42009039	Erab eŋ'ejoko, abe n'eŋ'éhino eekileen toko-toko. Yo kayoŋoŋano ni sembe, abe n'eŋ'éhin yooŋ butumo béefuj. Yo káhihinooro, abe bala ewasano, burok.
42009040	Íwasiyanawasiyan eriboora íiwe kaanuku man ni kákutoor yo, bare kayinaat.
42009041	Yesu n'aane: ---Áribajaatia teereŋ káyilen! Ariyaŋgayaŋg faa kikaw, aruun bakate ku hahiye! Bija kaakaŋ n'ija fu iŋki biriiko n'aruun? Íñj'endu ti kajoku hikawam kep bija kaakaŋ? N'aane faaf ite añi u: ---A̱bin diye n'añi úuwe.
42009042	Añi u ondu ti kátofina ku, erab i n'ekaloo t'etaam, abe n'eyoŋoŋano ni sembe. Bare Yesu n'akamoor t'erab i; n'áhin añi u éekoyi, abe n'abatikano faafo.
42009043	Kareyi fe ni kajahale naane ti sembe sondu seehahe sii site s'Atambatun. Náami huruw fe ondu toko káaroŋin n'ajahale tu buroon bi Yesu bamb'áhin. Akina n'afin aane eriboora yeene:
42009044	---Arinaŋ ti kikawuun b'ija bee kasokuuun: Añi ute Húŋgowulan hu kásikiee asaanee ésuk i.
42009045	Bare eriboora i kajokut naŋ n'ámaŋie fu kasoku. Atambatun ánuusiinnuus naane hirim hondu hije i kaanuku itim kánandin ho, abe yooŋ kákolakoleyi kákandijen Yesu.
42009046	Eriboora yite Yesu ni káyemi ti síjeeŋoor kaanuku kéemeyi aañ tu boko aamo fu átiyar u, butum eehaŋe u bakano.
42009047	Yesu n'ámeyi beeemo bu ti kikawiin. Náami éejokin ake añi, eesiiŋano kaagoroor ne o
42009048	abe n'aaniin: ---An af'ajok áwariee añi naane onde uŋu húuma hu, íñje humuumam a ajoke fu áwariee. Abe an af'ajokam áwariee, ajoka yooŋ áwariee an éeboñinam u. Ábuki an eeemo u biraanu boonuun tej, an ondu aamo fu átiyar u.
42009049	Náami Saaŋ eeene Yesu: ---Ámuse u, irijukajuk ake ániine aŋ'ákutoor sirab tu huruwu húuwe. N'irieno atum'aŋk'áhin bondu, ábuki eriboor úneiit.
42009050	Bare Yesu n'aano: ---Atum'arieno awas, ábuki an eeteñekeituun, an ondu aruun.
42009051	H'aamo hu hunak h'Atambatun aware hu kayitu Yesu t'etiir bufor bu hulohena, Yesu n'áhabanein aane eeja Serusalem.
42009052	N'aboñ bakan kéegilano toko ti hike hikinu hite Samari kaanuku keeŋeso t'aware kaŋotu.
42009053	Bare bakate ku bo ni kateñeko kaanuku eeriiko tu boko, kaane ábuki Serusalem b'aane fu eeja.
42009054	H'eriboora i Saak ni Saaŋ kajame hu bondu, ni kaano: ---Anahaan u, á̱maŋamaŋi irilaw Atambatun éewanann sineemak éesufiin?
42009055	Yesu n'áwuŋgan nu booniin abe n'akamoor tu boko.
42009056	Abe kareyi fe ni kaja ti hike hikinu.
42009057	Yesu ondu ti bija bu n'eriboora yeene, ake ániine n'aano: ---Íñje káseini ti hiñaawu t'a̱yak fe bija.
42009058	Yesu n'aano: ---Búlutoon bu bibajabaj wuyeen, bilele bu yooŋ bibajabaj búwuulu. Bare Añi ute Húŋgowulan hu abajut tiŋ t'ayino buhuruso eeyihan enio.
42009059	Ahaban, n'aane ake ániine: ---Á̱seinam ti hiñaawu. Bare ániine u n'aano: ---Ámuse u, a̱wunam bonde: iija, iijab ihok faafam.
42009060	Yesu n'aano: ---A̱was keekete ku keehok bakan kooniin keekete ku. Abe awe, a̱ja a̱waare Jáyi jite Atambatun.
42009061	Ake n'aane Yesu: ---Anahaan u, íñje káseini ti hiñaawu; bare a̱wunam bonde: iija ísokin bakanam t'uni.
42009062	Yesu n'aano: ---An af'áñuf buwañ, abe n'aŋ'anewen, an ondu ayinaat karoku ti Jáyi jite Atambatun.
42010001	Hunuut toko, Anahaan u n'ajifan eriboora kaamo bakan bákahaaji nu sumoŋu ni bákasuba, abe n'aboñiin ni bákasuba kéegilano toko ti kikinu ku, ni tánotan fe t'akina humuumo aware du bija.
42010002	N'aaniin: ---Éhotukan i ehahahah, bare éhotukana i kafamut. Arilaw ate múwañiin mu man n'áwutiyen bakan keebin kéehotukano.
42010003	Arija! Iiboñuun naane bimetek t'etut bindaafaan bu.
42010004	Atum'arija ni sírirem, ni kisaakos, ni sikaku, abe atum'arisiiŋananooro ti báhamin n'ésuk i.
42010005	Bala ariyooso t'enuuf, arijab ariene: «Atambatun áhin bakate t'enuuf yende keebaj káasuumaay.»
42010006	Arko an ite káasuumaay akine fu toko, kañaanu koonuun kajoku. N'afin arko ániit ite káasuumaay, arinuutan kañaanu koonuun kéebatikein t'aruun.
42010007	T'arija du kawanan, aririiko t'enuuf yendu, abe atum'arikañj t'ake. Ariñoofo abe n'árihujo doon fe di kayakuun kasaan toko, ábuki aroka awareewar kajaamu.
42010008	Af'arija ti hikinu, abe ni kajokuun bo áwariee, doon fe di kasaanuun dite buñoofo, arisa.
42010009	Ariritan kéesomute ku bakate ti hikinu hondu, abe n'ariene bakate ku bo: «Jáyi jite Atambatun júlohennuun.»
42010010	Bare n'arifin arija ti hikinu, abe kajokutuun áwariee, arija ti bifiñjan booniin abe n'aŋ'ariene:
42010011	«Iriihaŋk tu buhooŋuuun hafor hite hikinu hoonuun heeemo hu tu wuwot uni. Árimeyi bare bonde: Jáyi jite Atambatun júlohenno.»
42010012	Iisokuun bonde: hunak h'Atambatun aja hu Kajoonan te ho, sílaam site bakate ti hikinu hondu kahaŋu site bakate ku Sodom.
42010013	---Átaañi t'aruun bakate ku Korasen! Átaañi yooŋ t'aruun bakate ku Betsayida! Ábuki fu arko yéeni béehinee bu t'aruun beejahaluun bu, Tiir ni Sidon ti bíhinee fu, bare afiyee naane bakate ku bo kariikee i keesiimo kisaaku, abe ni kahorotanooro hábumba, kéewufoor kaanuku kawatanooraa wuhoofoor wooniin.
42010014	Hunak h'Atambatun aja hu Kajoonan te ho, sílaam soonuun kahaŋu site su bakate ku Tiir ni Sidon.
42010015	Aruun me bakate ku Káfernawom, arienaan man aruun kayitiee t'etiir bufor bu? Aaa! Aruun káfiitenee sambuun.
42010016	N'asooñ aane eriboora yeene: ---An af'ajam t'aruun, t'íñje t'ajame fu. An n'ateñekouun, íñje a ateñekee fu. Abe an af'ateñekaam, ateñekaa an éeboñinam u.
42010017	H'aamo hu eriboora i bakan bákahaaji nu sumoŋu ni bákasuba ku kábatikeino, ni kakontaan naane abe ni kaane Yesu:
42010018	Yesu n'aaniin: ---Ijukajuk Setani n'áneyin t'etiir bufor bu ahil-hil, anokoor kite etiir i esibe.
42010019	Arijamatan jak: iwunuunwun sembe site kakaku tu ñuroon, ni ti bilaŋguut, abe n'iwunuun yooŋ sembe site kaheeku Setani. Abajut doon déeyiniuun káhinu meejakut.
42010020	Naane kuruwu koonuun kikiñjee i ti kaawiit kite Atambatun t'etiir bufor bu, h'ariware fu kahaŋu kasaŋgoor naane sirab su ii sijam t'aruun.
42010021	T'ewahatu yendu yoyo, Búwejet Beenabe bu ni bíhin Yesu éetumb akontaan naane ayak aane: ---Faafa, Atemit ite bufor bu n'etaam i, íñj'endu ti kaanii eyeehen naane á̱wufoore i kéemeyiit ku doon fe múniyo m'á̱nuuse mu bakan kéewesinatee ku, ni kéewuwe ku. Hee Faafa, ho hutoofi ni bija iyu.
42010022	Abe n'aane kéeyemie ku toko: ---Faafam anaŋanaŋ buroon bu fe tu sumoŋiam. An ámeyiit íñj'eemo fu aañ, íñje eeemo u Añi u, bare Faaf u ámoomi. An yooŋ ámeyiit Faaf u aamo fu aañ, bare ímoomi, íñje Añi u; abe k'ijifane ku yooŋ kaanuku íiwufooriino kámoomi.
42010023	Ahaban, n'aweteko inde eriboora yeene, abe n'asokiin bonde unooniin: ---Atoof t'aruun keejuke ku bamb'arijuk iye!
42010024	Ábuki íñje isok fee n'aruun: keehooje t'eyiŋana yite Atambatun, ni bákayi yooŋ bakate ku kóŋkeyin kámaŋaanamaŋaani kajuku bamb'arijuk iye, bare kajukut bo. Ni kámaŋi yooŋ kajamu bamb'arijam iye, bare kajamut bo.
42010025	Ake t'émuse yite Eluwa yite Moyis n'ámaŋi kabuutu Yesu. N'arito abe n'aano: ---Ámuse u, naŋ n'iware fu káhinu kaanuku iibaj buroŋ béehabanaariit bu?
42010026	Yesu n'aano: ---Naŋ nikiñjee fu t'Eluwa yite y'úne? Hah'a̱jaŋga bo, naŋ n'af'a̱jok?
42010027	Ániine u n'aano: ---«A̱warawar kámaŋi Atemit Atambatun úuwe á̱habanein: t'eholi, ti yaan yúuwe, ti sembe súuwe, ni ti kaayinoor kúuwe fe.» Abe: «A̱warawar kámaŋi áwiyi húŋgowulan naane á̱maŋie i hikawi.»
42010028	Yesu n'aano: ---Á̱safinasafin áwari aa. Af'á̱hin bondu, n'aŋ'a̱baj buroŋ béehabanaariit bu.
42010029	Bare ámuse ite Eluwa yite Moyis n'ámaŋi kaanuku eebaj ekooŋ. N'aane Yesu: ---Náami aañ aamo fu áwiyam?
42010030	Yesu n'aano: ---Abajeebaj ake ániine éenuutina Serusalem kaanuku éewanein bibin Seriko. Énukenoora ni kafito. Ni karam wañ woone fe, kámiño alohen kaketu, abe ni kawaso toko keeja.
42010031	N'abaj ake t'esaraha i éeyemie tu búwaneina ti bítim bondu. H'ajuke hu ániine ondu i kanufane u, n'akaaso.
42010032	N'abaj yooŋ ake tu hubukandin hite Lefi, áreeŋino toko, n'atof ayak ajuk ániine u. N'akaaso yooŋ.
42010033	Bare n'abaj ake ániine ite Samari éeŋaasina ti bítim bondu bija kátuki. H'áreeŋina hu toko, n'ajuk ániine i kanufane u, ehelo fe n'ehabano.
42010034	N'atof areeŋo, n'ásik éluuliin n'ébiñ eesonteno busontaay bu, abe n'ásik kires eekob tu munuf mu fe. Ahaban, n'áhino eerabo t'embam yeene, abe n'aja ne o t'eke enuuf iŋi kawanan toko emoosoora, eehaŋo katofotoor toko áwariee.
42010035	Tifiit naane kuwaatu, n'ánuutann wuwiit wúsuba wute sírirem asaan ate enuuf i abe n'aano: «A̱jokam ániine ondu áwariee. Iibin íbatikein, n'iŋ'ijaami íñje humuumam doon d'á̱hine du te o fe.»
42010036	Yesu n'asooñ aano: ---Ti kaayinoor kúuwe, aañ ti bákahaaji kondu áhine fu ániine u e énukenoora i kafite u naane áwiyo?
42010037	Ámuse ite Eluwa i n'aano: ---An éeyokunano u. Náami Yesu eeeno: ---Toko, awe yooŋ a̱ja, abe n'á̱hin iyu.
42010038	Yesu ondu ti bija bu n'eriboora yeene, n'ayooso ti hike hikinu. Ake anaare, huruwu hoone Mart n'ajoko t'enuuf te o áwari aa.
42010039	Mart ákooki ake at'o, huruwu hoone Mari. Mari n'ariiko bite wuwot wute Yesu, eejamatan b'aamo bu ti kaliiken koone.
42010040	Mart toko ti kateyoor kep, aane kaawenoor. N'ahaŋ abin abe n'aane: ---Anahaan u, bíhinuti yooŋ doon naane at'am awasam i iiwenoor unoonam? A̱ano tíme áyokunanam.
42010041	Anahaan u n'ásafino aano: ---Mart, héyi? Eheli ebebut, abe á̱meyiit naane a̱ja i.
42010042	Bare bifeeneŋ taŋ bisawulee fu. Mari ajifanajifan beejake bu, abe an at'anuutan bo te o.
42011001	Hike hunak, Yesu n'áyemi ti kalawu tike tiŋ. H'ahabane hu, ake t'eriboora yeene n'aano: ---Anahaan u, a̱liiken uni kalawu naane Sambatiis aliikene i eriboora yeene.
42011002	Yesu n'aaniin: ---Af'áriyemi ti kalawu, aŋ'ariene: «Faafa, á̱hin ésuk i kéemeyi kaanuku awe a̱amo fu Atambatun eenabe u; á̱hin Jáyi júuwe jeebin.
42011003	A̱wun uni húnakonak fe buñoofo b'irisawulee bu.
42011004	A̱boŋket uni wuhoofoor w'írihine wu, ábuki kumuum uni iŋ'iriboŋket yooŋ kiŋki kahoofoor uni. Abe atum'a̱was uni iriiñakee ti kaahoofoor.»
42011005	Yesu n'asooñ aane eriboora yeene: ---Kane arko fu naane ake t'aruun abaje fee áwiy, abe n'aja akoŋkoŋano nu huhuk aano: «Óom, waasi, a̱maagenam fee kumburu kíhaaji.
42011006	Ake ti bákawiyam áreeŋino memee, ánuutin t'akambe. Onda t'enuuf, abe ibajut doon fe iiwuno.»
42011007	Abe áwiyo n'ásafino níbahindaa aano: «Atum'á̱laamanam! Iriyoosaa fu, abe iriheeka iriikul, biñi bu yooŋ kaŋota. Toko t'ija fu birito bu iisaani kumburu ku?»
42011008	Iisokuun bifeeneŋ bonde: hutoof ti báwiyaay bóoniiniit t'ajukere fu n'arito eesaano ko, akina bíriteina aŋarkeyi naane áwiyo ondio ti kálaamanool, abe akina kasaano doon d'asawulee du fe.
42011009	Eenuun i: arilaw, n'aŋ'ariwunee; ariŋes, n'aŋ'aribaj; arikoŋkoŋan, n'aŋ'árifeŋginee.
42011010	Ábuki an fe eelawe, aŋ'awunee; an eeŋese, aŋ'abaj; abe an eekoŋkoŋane, aŋ'áfeŋginee.
42011011	Aañ t'aruun aja fu kawunu añio doon dúbuunaay kane alawo asaan?
42011012	Man yooŋ kane alawo heey, n'awuno fíya elaŋguut?
42011013	Naane árijakaatie i fe, árimoomi kawunu bakañuuun buroon beejake. Náami buŋ bi Faaf úne eeemo u t'etiir atuf'áhin ahaŋ diyu ariike, eewun Búwejet Beenabe bu kiŋki kalawo bo?
42011014	Yesu n'abin áyemi ti kákutoor erab yeejoke ake ániine, abe n'éhino ayinaat báhamin. H'erab i enuute hu, ámuuma u n'áyemi toko ti báhamin. Hahooja hu fe ni hijahale dómbokun.
42011015	Bare bakaake ni kaane: ---Ti sembe site fu Belsebul, áyi ite sirab su t'af'ákutoor sirab su!
42011016	Bakaaku ni kaŋes kajeeŋano: ni kaano áhin bike beehaŋiin kikaw, beekuuriin kaanuku sembe soone t'Atambatun tu súnuutina fu.
42011017	Bare Yesu ámoomi béeyemie bu ti kikawiin. N'aaniin: ---Bakate t'ésuk efeeneŋ ifi kayawoor, ésuk yendu búbujo, abe sunuuf su buwelejo fe.
42011018	Setani af'áwaajin sembe soone, t'áami butum séetuumoor, jáyi joone fíya hite te jo man hihabano? Ariene íñje iŋ'íkutoor sirab su aŋarkeyi naane Belsebul awunam fu sembe su.
42011019	Kame bakan koonuun, ti sembe site aañ t'ifi kákutoor so? Boko kumuumiin káwufooruun kaanuku arikooŋut!
42011020	Bare naane aamo i Atambatun awunam fu sembe site kákutoor sirab su, Jáyi joone kame jíreeŋinuun.
42011021	«An ite sembe abe n'abaj yooŋ bujuŋko beeyane af'ajukar enuuf yeene, ebaj yeene fe doon iti dibaj yo.
42011022	Bare an eehaŋo sembe n'afin áyooseino abe n'akaloo, n'aŋ'aram bujuŋko b'ayakare bu yéeni te bo fe, abe n'aŋ'aja áruboor buroon b'ayite bu te o.
42011023	«An éesiiŋooreinoot n'íñje, an ondu ásokumam; abe an éeyokunanutam iriikuukan, an ondu ayisaloolana.
42011024	---Erab ef'enuutanee t'an, eŋ'ehiilool t'eramba i tu móhujo munooto du, kaŋesu t'eware du kakinu. Arko ebajut, n'eŋ'eyinoor eene: «Iibatuko t'enuuf íima t'ínuutina du.»
42011025	N'eŋ'ebatuko, abe n'eŋ'eŋaabo enuuf i káafeewinee, abe n'éhinee áwari fe.
42011026	Náami n'eŋ'eja éruwin sike sirab seemo hutok nu súsuba seehaŋe yo kánafut. N'eŋ'ébatikein ne so, seekin toko sireyi fe. Sílaam s'an ondu aja su kajuku, so kahaŋu sítiyar su.
42011027	Yesu ondu ti báhamin bondu, ake anaare n'áhamin t'etiir toko ti hahooja hu aano: ---Atoof t'anaare eeharati u, abe n'ájuwani yooŋ!
42011028	Bare Yesu n'aano: ---Ti kiŋki kajamatan hirim hite Atambatun, abe ni kajok ho t'ahaŋe fu katoofu!
42011029	Bakan keehooje ni kákuut Yesu. N'aane: ---Aruun bakate ku hahiye arijakut. Aŋ'árimaŋi kajuku beehaŋuun kikaw. Bare at'áriwufooree mayet bifeeneŋ, kane arko taŋ beebaje bu Sonas.
42011030	Ábuki naane Sonas áyemie i báaluwenum ti bakate ku Niniif, iyu yooŋ a Añi ute Húŋgowulan hu aja fu káyemi ti bakate ku hahiye.
42011031	Hunak h'Atambatun aja hu Kajoonan ésuk i, anaare éeyemiaanie u aseef ite Saba bisiiŋo ajoŋoor n'aruun bakate ku hahiye eetinanuun. Ábuki fu abinabina ánuutin t'akambe-kamb, bibin kajamu naane Salomoŋ áwesinatee i; abe bare arijuk, abajeebaj diye bike beehaŋe Salomoŋ!
42011032	Hunak h'Atambatun aja hu Kajoonan ésuk i, bakate ku Niniif bisiiŋo kajoŋoor n'aruun bakate ku hahiye keetinanuun. Ábuki kawatanoorawatanooro wuhoofoor wooniin hi kajame hu bu Sonas awaareiin bu; abe bare arijuk, abajeebaj diye bike beehaŋe Sonas!
42011033	---An árifaariit ejaaŋana kaanuku éenuus yo, man yooŋ n'árut yo n'ésiwo. Aaa! Aŋ'ánind yo ti kaasooru ku kaanuku an fe eeyoosee n'ajuk ajaaŋee.
42011034	Díkin aamo fu ejaaŋana yite enii. Arko ñíkini ñijakajak, enii ereyi fe n'eŋ'éyemi ti meejaaŋe. Bare arko ñíkini ñijakut, enii n'eŋ'éyemi t'ébaani.
42011035	Náami a̱naŋ toko hikawi, atum'áyemi ébaani eemo fu t'awe, bare meejaaŋe.
42011036	Arko enii ereyi fe ejaaŋanee fu, abajut doon t'awe deeemo t'ébaani, yo káyemi t'ajaaŋe du waŋ, anokoor naane an áwitikanni ejaaŋana.
42011037	Yesu átibana báhamin bu, ake Afarisiyeŋ n'aruwo kaanuku eeja eeñoofo te o. Yesu n'ayooso t'enuuf ite ániine u, abe n'ariiko eeñoofo.
42011038	Afarisiyeŋ u n'ajahale dómbokun h'ajuke hu kaanuku Yesu añawut sumoŋio bala añoofo naane joosan yeeniin esoke i.
42011039	Náami Anahaan u eeeno: ---Aruun Efarisiyeŋ i, aŋ'ariñaw akuur but meejukanee mite ekot i bija ebool i fe, bare níbahindaa, aŋ'arihooj bib nu wúfaŋi wute kákuwat, ni biyinoor boonuun beejakut bu.
42011040	Busoŋ bondu! Atambatun eeroke u meejukanee mu, óiit yooŋ aroke fu míhindaa mu?
42011041	Árisik buroon beeemo bu tu bukot bu, nu tu subool su ariisarah keebajut ku, abe buroon bu fe n'uŋu bukuur t'aruun.
42011042	«Átaañi t'aruun Efarisiyeŋ i! Aŋ'ariyit buroon bite kajaman kite maanu wu naane kuloolomen ku, efoobar i, ni maamu muroon meejose mu fe, áriihin kúrub keemo sumoŋu, abe n'árisik hifeeneŋ ariisarah ho Atambatun. Bare aŋ'arifiil kaanuku t'ésuk i, ariwarawar káyemi bakan bakate bifeeneŋ, abe n'árimaŋi Atambatun. Abe bare buroon bonde b'ariware fu yéeni káhinu, abe baabu yooŋ atum'arifiil bo.
42011043	«Átaañi t'aruun Efarisiyeŋ i! Aŋ'árimaŋi biriiko hágila ti ñáalawum ñu, abe n'árimaŋi yooŋ ésuk i eŋ'erito yeesaafuun ti sifiñjan su.
42011044	Átaañi t'aruun! Árimoomi naane búlum béejukaariitee, beeemo an kakaku te bo, at'ámeyi!»
42011045	Ake t'émuse yite Eluwa yite Moyis n'aane Yesu: ---Ámuse u, bare fu n'uni n'af'á̱lafatin hah'a̱sok ii!
42011046	Yesu n'ásafino aano: ---Átaañi t'aruun yooŋ émuse yite Eluwa i! Ábuki aŋ'arisejan ésuk i buroon beeniŋe-niŋ, abe áriŋaaŋaariitiin káyokunan n'añuuru aŋgilij u keesejo bo.
42011047	Átaañi t'aruun! Ábuki aŋ'arinut áwari búlum bite eyiŋana yite Atambatun ki sifaafuun bakate ku kóŋkeyin kayoole ku!
42011048	Bamb'árihin ii búwufoorawufoor kaanuku aririboorariboor ni sifaafuun. Ábuki boko kayoolayool eyiŋana yite Atambatun, aruun n'arinut búlum booniin!
42011049	Iŋ'ite ho h'Atambatun éemeyie u doon fe aane fu: «Íñje kaboñiiin eyiŋana n'epotor. Boko kayoolu bakaake, ni káhihinoor bakaaku.»
42011050	Náami Atambatun yooŋ kaniju ti bakate ku hahiye iŋi eyiŋana yeene keeyoolee ku huta h'etaam i éwuwanee hu.
42011051	Abel ayoolee fu átiyar u, Sakari n'áyemi araan u, ayooleeyool t'enuuf ite Atambatun, t'etut ataabul u tindi kásuf ejuraay i ni t'Anabe du. Hee, íñje isok fee n'aruun: ti bakate ku hahiye t'Atambatun aja fu kaniju iŋi bokondu keeyoolee kii fe!
42011052	«Átaañi t'aruun émuse yite Eluwa i! Árisikasik ejaab i yey'éfeŋgin karuŋ kite búwesinato bu. Ariyooseit toko aruun kumuumuun, abe n'ariteñeko yooŋ kawasu kéemaŋie ku keeyooso.»
42011053	H'aamo hu Yesu anuuta diyu, Efarisiyeŋ i, n'émuse yite Eluwa i ni kátumb fu kafutanoor te o. N'iŋi kákandijeno beehooje-hooj,
42011054	ti kakuujio kep, kaanuku man n'asok bike bi káyinio katinan te bo.
42012001	Hi Yesu áyemie hu ti kaliiken kite ésuk i, n'átumb fu áhoojin toko bib. Hahooja héeyemie hu toko, an ayinaatiin kafinu, kasooñen yooŋ n'iŋi kakakoor. Yesu n'ajab aane eriboora yeene: ---Arinaŋ toko kikawuun t'élefir ite Efarisiyeŋ i, ábuki diyu butuuko, abe iŋi bítifen.
42012002	Béenuusee bu bireyi fe kajukiee, abe beesokutee bu yooŋ kámeyiee.
42012003	Náami b'ariyak bu kasoku fe t'ébaani i, bo kajamiee mijiniŋga raŋgaw, abe b'ariyak bu yooŋ kajiisan an t'anuuf eefeŋkee, bo kayiŋanee ti sifiñjan su.
42012004	---Kújakuwe, eenuun i: atum'árikoleyi kiŋki kayool eni i, abe náami karaana toko.
42012005	Íñje kasokuuun aañ a ariware fu kákoleyi: árikoleyi Atambatun eeemo u af'ásikuun ahaban, abajabaj yooŋ sembe site káfiitenuun sambuun. Nu múniyo, íñje isok fee n'aruun: akina a ariware fu kákoleyi!
42012006	«Eeman kereŋ míndiri meemo hutok uŋu mujoohenee sírirem súsuba? Abe bare Atambatun afiilut mayet afeeneŋ te mo.
42012007	Humuum wan woonuun wufineefin. Náami atum'árikoleyi: t'Atambatun, arihaŋahaŋ fuf bíndiri úkaan!
42012008	---Íñje isok fee n'aruun: an éesiiŋooreina n'íñje tu buhooŋu ésuk i, Añi ute Húŋgowulan hu yooŋ bísiiŋooreina ne o hágila emalaka yite Atambatun.
42012009	Bare an eeteñekaam u tu buhooŋu ésuk i, Añi ute Húŋgowulan hu yooŋ biteñekoo hágila emalaka yite Atambatun.
42012010	«An eeyak kasoku béekojie t'Añi ute Húŋgowulan hu, o kaboŋketee. Bare an eeyak u kálafatin Búwejet Beenabe bu, at'aboŋketee.
42012011	«Ifi kaja n'aruun ti ñáalawum kaanuku keejoonanuun, man yooŋ ni kajokuun kasaan eseef ite kikinu ku, atum'arijahale naane arija i biramooro, man yooŋ naŋ n'ariware fu kasoku.
42012012	Ábuki t'ewahatu yendu, Búwejet Beenabe bu káwufooruun naane ariware i káhamin.»
42012013	Ake n'aane Yesu toko ti hahooja hu: ---Ámuse u, a̱ane at'am áhin íriiruboor ebaj i yi faaf uni awase i uni h'akete hu.
42012014	Yesu n'ásafino aano: ---Óom, aañ áhinam fu íiyemi ajoonana oonuun, íirubooruun ebaj yeenuun?
42012015	Ahaban, n'aane hahooja hu hireyi: ---Arinaŋ toko kikawuun, áriwasiyoor bimero bite ebaj i, ábuki húŋgowulan, áyemi husaanum are buŋ fíya, buroŋ boone bunooto t'ebaj yeene.
42012016	Náami eesokiin beekolofanee bonde: ---Abajeebaj ake ániine husaanum. Kitaaŋaat koone kireyi fe kikeje fu.
42012017	N'ayinoor ti hikawo aane: «Doon d'ija du káhotukan iti dire ti ñíhindaa ñúuma. Buŋ fíya b'ija fu?»
42012018	N'asooñ aane: «Iye i ija fu: íñje kawelej ño, íihin ñike ñómbokun, abe n'inaŋ te ño doon d'ija du káhotukan, nu buroon búuma baabu fe.
42012019	Ihaban, n'iŋ'eene: óom, ebaj íiwe yendu bija yooŋ simit. A̱yih, a̱ñoofo, abe n'á̱hujo a̱afin a̱takanoor.»
42012020	Bare Atambatun n'aano: «Esoŋ ye! Huhuk hite úmiye yooŋ, awe kaketu. Náami buroon b'a̱naŋe bu fe bija t'awe, aañ n'ákini bo?»
42012021	Yesu n'áwutiyen aane: ---Iyu yooŋ i beemo fu n'an aŋ'akuukan ebaj bija te o humuumo, abe bare abajut doon fe t'Atambatun.
42012022	Yesu n'asooñ aane eriboora yeene: ---Iŋ'ite ho h'eenuun fu: atum'ariyinoor uŋu buroŋ bu ni siniuun. Atum'ariyinoor uŋu doon d'ariware du buñoofo, nu wañ w'ariware wu bisiimo.
42012023	Ábuki buroŋ bu biliikutee nu buñoofo bu, eni i yooŋ eliikutee nu wañ wu, bare me?
42012024	Arijuk biliimoola bu: búyoosenaariit, búhotukanaariit, bínaŋaariit yooŋ ti ñíhindaa doon dite buhoofooro. Bare Atambatun aŋ'ákuuman bo! Abe arihaŋahaŋ biliimoola tu dómbokun!
42012025	Aañ t'aruun ayino fu, naane aŋ'ayak kayinoor iŋ'ite te bo fe, káwutiyen ti diŋgiŋgilis kunak koone kite buroŋ bu?
42012026	Makamu ariyinaat káhinu doon diŋgilis naane donde, iŋi naŋ n'af'ariyinoor iŋ'ite hu baabu?
42012027	Arijondoman ti naane kibandaroofa ku uu kúlooñin: kúrokaariit, kíkiikaariit yooŋ wañ. Bare íñje isok fee n'aruun: humuum hite áyi u Salomoŋ, n'ebaj yeene yómbokun i fe, ámusut bisiimo áwari areeŋ hifeeneŋ ti kibandaroofa ku.
42012028	Atambatun af'asiim ii úmiye mahos meeemo mu ti kitaaŋaat ku, abe kuwaatu mo kásufiee. Buŋ b'atuf'asiimuun ahaŋ diyu ariike, aruun kumuumuun? Háayee, káyilen koonuun kítetia teereŋ!
42012029	Náami ariraan biyinoor bu uŋu doon d'arija du buñoofo bu, man yooŋ búhujo bu.
42012030	Ábuki bakate ku t'etaam ye kéemeyiit ku Atambatun ifi kaŋes buroon bondu bireyi fe. Bare aruun aribajabaj Faaf éemeyie kaanuku arisawulasawulo bo.
42012031	Ho húkoyie n'arijab ariŋes Jáyi jite Atambatun, abe n'aŋ'awunuun buroon bondu fe áriiwutiyen.
42012032	---Árimoomi naane kaahaaw keefamut, bare atum'árikoleyi, ábuki ho hutoofe Atambatun n'awunuun jáyi joone.
42012033	Arijoohen ebaj yeenuun fe, abe n'árisik sírirem su arisarah keebajut ku. Arirok bikalfe béebujaariit, arikuukan ebaj t'etiir, t'aamo du et'étowuto hikee-kee. Búkuw bu iti bíyini kareeŋu yo, busobit bu iti bíyini kábuju yo.
42012034	Ábuki t'ebaj íiwe eemo du, toko yooŋ t'ehel íiwe eja fu káyemi.
42012035	---Árisiimein kiŋañjo koonuun ariwasan, abe n'aririf sijaaŋana soonuun.
42012036	Árihin naane eroka keeemo ti kanahan ate enuuf i eeje bite biseño. Ni kariiko kaanuku af'abin áreeŋin abe n'akoŋkoŋan kep, n'iŋi káfeŋgino.
42012037	Atoof t'eroka yendu kane áreeŋin, n'áŋaabeiniin ti káheeline káw! Iisokuun bifeeneŋ bu: o biŋañjo, éehiniin keeriiko, abe n'asaaniin keeñoofo.
42012038	N'afin abin nu huhuk, man yooŋ ho káabaaŋein, abe n'áŋaabeiniin ti káheeline káw, atoof yooŋ tu boko!
42012039	Árimeyi bonde: kane ate enuuf i ámeyi yéeni yiin ewahatu y'ákuw u aware fu bibin, at'awaso hikee éeyoosein t'enuuf yeene.
42012040	Aruun yooŋ arifare, ábuki Añi ute Húŋgowulan hu bibin t'ewahatu y'ariyinoorut i.
42012041	Piyeer n'aane Yesu: ---Anahaan u, báhamin b'a̱kolofane bee, uni eriboora íiwe barebare k'a̱soke fu bo, man yooŋ ésuk i ereyi?
42012042	Anahaan u n'aane: ---Náami aañ aamo fu aroka eejoŋoore u, abe n'áwesinato yooŋ? O aamo fu an u a ate enuuf i asaane u bujukar bite enuuf i, abe n'asoko yooŋ kaanuku aŋ'abin awun bakaaku eroka buhuŋ booniin keeñoofo kane ewahatu i ereeŋ.
42012043	Atoof t'aroka ondu kane ate enuuf i ábatikein, n'áŋaabeino tu burok b'asaano bu!
42012044	Iisokuun bifeeneŋ bu: ate enuuf i kasaano yooŋ buroon b'áyekie bu fe aŋ'ajukaro bo.
42012045	Bare aroka ondu af'ayinoor n'aane: «Jaa, ate enuuf i ahaŋa fu bífiyeina», n'ajok eroka i fe háyine hu ni haare hu ámiñ, abe buroko hiriy taŋ n'éwusan,
42012046	ate enuuf i bíbatikeina hunak h'aroka ondu ayinoorut, n'ewahatu y'ámeyiit. Akina kajoŋoorano ásuf, naane kéejamaariit ku t'Atambatun ii káhinee.
42012047	«Aroka éemeyie doon d'ate enuuf i ámaŋie du, abe afareit, áhinut yooŋ doon d'ate enuuf i ámaŋie du, o kasubenee enio ejam.
42012048	Bare aroka éemeyiit doon d'ate enuuf i ámaŋie du, abe n'áhin buroon beejare n'ámiñee, o kasubenee diŋgilis barebare. An eewunee dómbokun, o kákandijenee yooŋ dómbokun; abe an eesaanee dómbokun kanaŋu, o kákandijenee yooŋ ahaŋee.
42012049	---Ibinabin káfiiten sineemak t'etaam i, abe tu kúuma ku bare sujoka!
42012050	Iwareewar kaboste, abe ehelam ebebut tuf, ajendan káyemi kíhinee!
42012051	Kame aŋ'ariene kaajamoor k'ibine fu ne ko t'etaam ye? Aaa fu! Káwaajinoor k'ibine fu ne ko.
42012052	Áfiitin ti hahiye, butoŋ bite bakan kaamo hutok káwaajinoor; bákahaaji katoofoor, kéetaañioor ni bákasuba ku.
42012053	Faaf kátaañioor n'ahaawa oone, anaare n'ásuŋgute oone, anaare yooŋ n'anaare ite añio.
42012054	Yesu n'asooñ aane hahooja hu: ---Etiir i ef'ébaaniin inde káajuŋeey, n'aŋ'arisoŋk beene: «Yo kanubu», abe bo yooŋ ifi bibaj.
42012055	Eyam i n'efin ésiiŋein eke eraab, n'aŋ'ariene: «To kásufu», abe bo yooŋ ifi bibaj.
42012056	Ñatuuk ñondu! Aŋ'arijondoman tu bufor bu n'etaam i, n'aŋ'árinandin beeware bu kabaju. Náami iŋi naŋ n'ariyinaat fu kánandin bite bu hahiye?
42012057	---Iŋi naŋ n'áriyinooraariit fu ariijuk beejake b'ariware bu káhinu aruun kumuumuun?
42012058	An af'aane eeja n'awe keejoonanuun, a̱tuumen kep aruun ti bija bu á̱ahin ariijamoor béetib. Káhinaate ii, an u kañakii aja asaan ajoonana u, ajoonana u n'ásiki asaan esulaan i, abe esulaan i n'iŋi kajoki kakul.
42012059	Abe íñje isok fee n'awe: at'á̱nuutin hikee t'ekulu i, a̱jendan kajaamu bija t'érirem eraan i tej.
42013001	Kóŋkeyin, n'abaj bakaake keebine ti Yesu, keesoko naane Pilat abine i aboñ bakan keeyool bakaake bakate Gálile, boko ti káhinu kaasarah.
42013002	Yesu n'aaniin: ---Butum aŋ'ariene naane bakate ku Gálile bokondu kajuke i kúnuur kondu, aamo fu kahaŋahaŋ bakaniin bakaaku bakate ku Gálile káyemi ehoofoora?
42013003	Aaa! Bare íñje isok fee n'aruun: afut'ariwatanooro wuhoofoor woonuun, aruun yooŋ kaketu arireyi fe.
42013004	Abe sumoŋu nu hutok ni bákahaaji ku k'enuuf yeeliite-liite i yite i Silowe eneye ku tu boko, aŋ'ariene boko kahaŋe bakaaku keekine ku Serusalem fe káyemi ehoofoora?
42013005	Aaa! Bare íñje isok fee n'aruun: afut'ariwatanooro wuhoofoor woonuun, aruun yooŋ kaketu arireyi fe.
42013006	Yesu n'asooñ asokiin beekolofanee bonde: ---Nífigiye númoomi t'etool ite ake ániine. N'aŋ'aja kaanuku éehinin ti miriyaay mu, bare ájukaariit toko doon fe.
42013007	Náami eeene an u aa arok t'etool yeene: «A̱juk fee, abajee hahiyu simit síhaaji, iŋ'ibin diye kaanuku íihinin ti miriyaay mite nífigiye nondu, bare íjukaariit doon fe. A̱fiit no! Neesiiŋo diyu abe nibajut éñjeriŋ?»
42013008	Bare aroka u n'aano: «A̱fin a̱was no iyu emit yende. Íñje kájusu hikaŋa hite te no, íihin toko báyiyenaay.
42013009	Mánoman n'uŋu nubuk bulay. Arko ho hunooto, n'aŋ'a̱sok neefiitee.»
42013010	Hike hunak t'erimaas ite Esuwif i, Yesu n'áyemi ti kaliiken ésuk i ti báalawum booniin.
42013011	Ake anaare éetime ámoomi toko. Erab ejokojok, ebaja te o simit sumoŋu nu hutok ni síhaaji. Étumbatumba éŋuuhoo, ayinaat bisiiŋo ajoŋoor.
42013012	Hi Yesu ajuko hu, n'aruwo abe n'aano: ---Waay, a̱yiha ti kátimu kúuwe.
42013013	N'ásit sumoŋio te o, toko-toko yooŋ anaare u n'ásaarino, abe n'áyemi ti kasokoroor Atambatun.
42013014	Bare aseef ite báalawum bu n'ayiŋat ti Yesu naane áhine i anaare u éekoyi t'erimaas i. Náami eeene ésuk i: ---Úbajabaj kunak keemo hutok ni hifeeneŋ k'úyinie karoku te ko. Aribin te ko wúsomut woonuun weenuutanee, bare t'érimaasiit!
42013015	Anahaan u n'ásafino aano: ---Ñatuuk ñondu! Eeman t'erimaas i, arireyi fe huruw aŋ'ájendin hikat hoone ho tu buhoofooro, eeja éehujan ho, man yooŋ embam yeene?
42013016	Anaare onde eeemo u ite tu noota nite Aburaham, abe Setani afaakofaak simit sumoŋu nu hutok ni síhaaji lám, awarutee kájendin t'erimaas i?
42013017	Hi Yesu ásafine hii, enatoora yeene ni kátumb kafuño naane. Bare hahooja hu hireyi fe ni kakontaan naane uŋu buroon béewarie bii bamb'áhin.
42013018	Yesu n'aaniin: ---Ne naŋ ni Jáyi jite Atambatun junokoore fu? Te naŋ fíya t'íyinie fu kaliiku jo?
42013019	Júmoomi naane afeeneŋ ti sinawaay site emutard, a an ayite eenawo t'etool yeene. O kahaatu areeŋ nunukanuk, abe bilele bu n'iŋi bibin béewuul ti biland boone.
42013020	Yesu n'asooñ aane: ---Te naŋ fíya t'íyinie fu kaliiku Jáyi jite Atambatun?
42013021	Júmoomi naane élefir, y'anaare ásike éegiilool n'éfariŋ ti hibeñuwar heehooje ayak abin áami ereyi fe ékundufuloolaa.
42013022	Yesu n'abin áyemi ti bija Serusalem, n'aŋ'asiiŋo tu búsuk bu ni mikinu mu aŋ'aliiken ésuk i mite m'Atambatun.
42013023	Ake n'ákandijeno aano: ---Anahaan u, náami bakan keefamut taŋ kaja fu kafaku? Yesu n'aaniin kareyi fe:
42013024	---Ariŋes man n'ariŋaas ti karuŋ keeyiite ku; ábuki íñje isok fee n'aruun: keehooje kaŋesu buyooso abe iti káyini.
42013025	«Ate enuuf i af'abin arito abe n'akul karuŋ ku, aruun káyemi tíyaŋ. Aruun kakoŋkoŋan, abe n'aŋ'ariene: "Anahaan u, Anahaan u, á̱feŋgin uni!" Bare akina kásafinuun aanuun: "Ímeyiit t'árinuutina du!"
42013026	Náami aruun kaanio: "Úñoofañoofo abe n'úhujo t'afeeneŋ; a̱liikenaliiken yooŋ ésuk i mite m'Atambatun ti sifiñjan site s'uni."
42013027	O kabatikan aanuun: "Iŋ'eenuun ímeyiit t'árinuutina du. Arikambam, aruun kaŋk'árihin wuhoofoor!"
42013028	Aruun kayiyu toko, abe n'aritakooro wuŋaan iŋi kayiŋat taŋ kane áriheelin ti sifaafuun Aburahamiin, n'Isak, ni Sakob, n'eyiŋana yite Atambatun fe ti Jáyi joone, abe aruun n'arikulee tíyaŋ!
42013029	Ésuk i kánuutina tánotan fe t'etaam ye, abe n'iŋi kariiko keeñoofo t'afeeneŋ ti Jáyi jite Atambatun.
42013030	Náami bakaake ti keeemo ku hahiye eraan i káyemi étiyar i, abe bakaake ti keeemo ku hahiye étiyar i káyemi eraan i.»
42013031	T'ewahatu yendu, bakaake t'Efarisiyeŋ i ni kátofin bibin ti Yesu abe ni kaano: ---A̱warawar kanuutu beebe a̱aja tike tiŋ, ábuki Erod ondu ti kaŋesu kaanuku eeyooli.
42013032	Yesu n'aaniin: ---Arija ariene amulool ondu: «Íñj'endu ti kákutoor sirab, n'iritan yooŋ bakan kéesomute úmiye nu kuwaatu, abe hunak híhaajiyan hu n'iŋ'ihaban burok búuma.»
42013033	Bare iwarawar kayuunu úmiye, nu kuwaatu, nu kuwaataabare, ábuki ayiŋana ite Atambatun awarutee kayoolu tike tiŋ t'awayee ni Serusalem.
42013034	«Yéeh, aruun bakate ku Serusalem, aruun kaŋk'ariyool eyiŋana yite Atambatun, abe kaŋk'áboñin t'aruun, n'árimiñiin nu bujuju kaket! Kuhooja teereŋ k'ímaŋie ku kakuukanuun naane emañjuk aa ákumbalool bufuw boone ni síbend soone, náami bare árimaŋiit!
42013035	Hahiyu aruun kawasiee ni hikinu hoonuun. Íñje isok fee n'aruun: ariroŋut káheelin t'íñje bija hunak h'arija hu kaanu: "Atambatun ásoniyan an eebin u tu huruwu hite Atemit!"»
42014001	Tu hunak hite erimaas ite Esuwif i, Yesu n'aja ti karuwo buñoofo, t'enuuf ite ake t'eseef ite Efarisiyeŋ i. Kéeyemie ku toko fe, ñíkiniin ti Yesu kaanuku keejuk naane aja i.
42014002	Ake ániine ámoomi toko hágila Yesu, abe asiiŋanasiiŋan.
42014003	Yesu n'aane émuse yite Eluwa yite Moyis, n'Efarisiyeŋ i: ---Naŋ n'Eluwa yite y'úne esoke fu? Man úyinooni karitan t'erimaas i an éesomute, man yooŋ bayi?
42014004	Bare ni kakoowan kem, kásafinuto. Yesu n'ajok an éesomute u, n'aritano éekoyi abe n'aano ayeet.
42014005	Ahaban n'aaniin: ---Aañ t'aruun, kane arko añio aneye t'ésaabun, man yooŋ hikat hoone, at'amoken éenuutanno, man yooŋ hikat hu, hutoof t'erimaas i?
42014006	Bare kayinaato kásafin ti b'asoke bii.
42014007	Yesu n'ajuk naane keeruwee ku buñoofo bu ii kaŋes biriiko ni sifaaf su. Náami éehaminiin akolofan aane:
42014008	---An af'aruwi bite biseño, buñoofo bu ifi bireeŋ, atum'a̱ja a̱riiko ni sifaaf su. Maske abajeebaj toko ti bakan keeruwee ku an ómbokun eehaŋi,
42014009	abe an eeruwuun u buñoofo bu t'ésubauun n'aŋ'ajendan bibin eeeni: «A̱rito diyu an onde eeriiko.» Náami awe birito nu bufuño, a̱aja a̱riiko ni kiŋgilij ku.
42014010	Aaa! Af'a̱ruwee bite buñoofo, a̱ja a̱riiko ni biñi bu. Ate enuuf i af'áyoosein, n'aŋ'aani: «Óom, a̱bin a̱ariiko diye ni sifaaf su.» N'aŋ'áami fu átumba ánikani ti bakaaku fe keeruwee ku buñoofo bu.
42014011	Ábuki an fe eeyitooree, o kawananee, abe an eewananooree, o kayitiee.
42014012	Yesu n'aane an eeruwo u buñoofo bu: ---Af'a̱ñun bakan ejiniŋga man yooŋ éhijiima, atum'a̱ruw bákawiyi, man yooŋ bakatii, nu ñubuke ñúuwe, bija kusaanum k'arikinoore ku fe. Ábuki n'iŋi kabin kañuni yooŋ, kéegalini naane á̱hiniin i.
42014013	Af'a̱baj t'awe hiriy, a̱ruw keebajut ku, ni keeyinaat ku bija, ni kéetime ku, ni kéefuume ku.
42014014	Iti káyinii kágalin, bare Atambatun kásoniyani, abe akina kágalini kane kéejeŋgino ku káritein t'eket i.
42014015	Ake ti kéeyemie ku toko tu buñoofo bu ajama kirim kondu kite ku Yesu, n'aano: ---Atoof t'an eeja u buñoofo ti Jáyi jite Atambatun!
42014016	Yesu n'ásafino aano: ---Abajeebaj ake ániine eeñune, abe n'aruw keehooje bite hiriy hu.
42014017	Buñoofo bu bireeŋa, n'aboñ aroka oone aano aja aane bakan keeruwee ku: «Aribin, afaree fe.»
42014018	Bare kareyi fe ni kakuuso ti bike. Átiyar u n'aane aroka u: «Ijoohenajoohen hitaaŋaat, abe iwarawar bija kájukina ho. A̱reeŋ, n'a̱ano abaalam.»
42014019	Ake n'aane aroka u: «Íjoohennojoohenn kikat keemo sumoŋu kite buwañ, abe iija ijuk man kúnooni. A̱reeŋ, n'a̱ano abaalam.»
42014020	Ake n'aane aroka u: «Afiyeitee naane íyoosanna i anaar'am; ho híkinineŋe fu iyinaat bibin.»
42014021	Aroka u n'abatuko bija t'an éeboñino u, abe n'asoko naane bakaaku kásafino i fe. Ate enuuf i n'átumb ayiŋat naane abe n'aane aroka oone: «A̱ja ahil jab ti sifiñjan su, nu búhuhu bite ti hikinu hu, abe n'a̱binam ni keebajut ku, ni keeyinaat ku bija, ni kéefuume ku, ni kéetime ku.»
42014022	Diŋgilis kep náami aroka u ábatikeino abe n'aane ate enuuf i: «Íhinahin naane a̱soke i, bare enuuf i ehoojoorut.»
42014023	Náami ate enuuf i eeene aroka u: «A̱ja ti ñítim ñeejose ñu, aŋ'a̱kototoor ñisiisu ñu, abe n'a̱noŋkooran ésuk i keebin kéeyoosein t'íñje man enuuf íima n'ehooj.
42014024	Íñje isok fee n'aruun: mayet afeeneŋ ti keejabe ku karuwee ayak buñoofo ti hiriy hu!»
42014025	Bakan keehooje-hooj ni kariboor ni Yesu. N'aweteko abe n'aaniin:
42014026	---An eebine t'íñje, ayinaat káyemi ariboora úuma t'ámaŋiitam ahaŋ naane ámaŋie i faafo, n'íñaayo, n'anaar'o, ni bakañio, ni bakat'o, ni bákaniino, ámaŋiitam yooŋ ahaŋ naane ámaŋie i hikawo.
42014027	An eekandeit ekuruwa yeene abe n'áseinam ti hiñaawu, ayinaat káyemi ariboora úuma.
42014028	Ake t'aruun af'ámaŋi kasiiŋan enuuf, eeman aŋ'ajab ariiko eeñaŋoor, eejuk butumbuŋ b'aware fu kanuutan ti sírirem, enuuf i yeehooj?
42014029	Káhinaate ii, af'ajab kunut ku abe areeŋanut, keeyak ku kajuku fe kásuwio,
42014030	abe n'iŋi kaane: «Áyin ondu ajaba kunut ku, abe yooŋ ayinaat kahoojan!»
42014031	Man yooŋ kikinu kúsuba keeware kayawoor; áyi ite hikinu honde kajab ariiko eejuk man akina káyini, n'esulaan yeene, katiiku ni bakate ku aau áyi keehaŋiin ku tu kúsuba.
42014032	Af'ajuk kaanuku at'áyini, n'aŋ'aboñ bakan t'áwiyo, o káaroŋin t'akambe, keejamoor ti hirim hifeeneŋ, káasuumaay keebaj.
42014033	Yesu n'asooñ aane: ---Náami an t'aruun ayinaat káyemi ariboora úuma kane arko áwuŋgut hiñaawu doon d'abaje du fe.
42014034	---Misis ajakajak. Bare ifi mija ayak abin áami míneenia, iŋkut mijam, buŋ bu muwaree fu káhinu meesooñ meejam?
42014035	Iti mijak t'etaam i, iti mijak yooŋ ti báyiyenaay; mo káfiitenee. Arko aribajabaj wúkondin, árinandin naŋ n'isoke fu!
42015001	Hike hunak, kiŋki kasa búhal bu, ni bakate kuruwu kéebujee ku ni kátofin kareyi fe bibin ti Yesu kaanuku keejamatano.
42015002	Efarisiyeŋ i, n'émuse yite Eluwa yite Moyis n'iŋi káŋuŋunoor kaane: ---Áyin ondu, n'ehoofoora i kep n'af'ariboor, aŋ'añoofo yooŋ t'afeeneŋ nu boko!
42015003	Náami Yesu eesokiin beekolofanee bonde:
42015004	---Kane arko ake t'aruun abaje fee síkarniina seemo téemeer, abe efeeneŋ te so n'étowuto, buŋ b'ayak fu káhinu? Eeman akina kawasu saasu, bakan bakabaakiir nu sumoŋu nu hutok ni sibaakiir su ti kaajiŋ ku, eeja eeŋes yéetowutee i ayak abin áami ajuka yo?
42015005	Abe af'ajuk yo, hikawo katoofu naane. O bikando yo
42015006	eebatuko. Areeŋ t'enuuf te o, n'aŋ'aruw bákawiyo, n'ekinoora yeene eeeniin: «Kikawuun kutoof naane íñje, ábuki ijuka ékarniina íima yéetowutee i yéeni!»
42015007	Íñje isok fee n'aruun: iyu yooŋ i katoofu kija fu kabaju t'etiir bufor bu kane ahoofoora afeeneŋ awatanooro wuhoofoor woone. Ko kahaŋu keebaj ku iŋ'ite bakan kéejube kaamo bakan bakabaakiir nu sumoŋu nu hutok ni bakabaakiir keeyinoore ti kikawiin, ni kaane kasawuleit buwatanooro wooniin wu.
42015008	---Man yooŋ kane arko anaare abaje fee wuwiit wute sírirem weemo sumoŋu, abe kifeeneŋ nu kútowuto t'enuuf te o, at'arif fíya ejaaŋana, éefeewin, abe n'abeben tíŋ eeŋes ayak abin áami ajuka ko?
42015009	Abe af'ajuk ko, n'aŋ'áruwin bákawiyo, n'ekinoora yeene eeeniin: «Kikawuun kutoof naane íñje, ábuki ijuka sírirem súuma séetowutee su yéeni!»
42015010	Íñje isok fee n'aruun: iyu yooŋ e emalaka yite Atambatun kikawiin ufu kutoof kane ahoofoora afeeneŋ awatanooro wuhoofoor woone.
42015011	Yesu n'asooñ aane: ---Abajeebaj ake ániine, bakañio bákasuba.
42015012	Araan u n'aano: «Faafa, waasi, a̱saanam húrub húuma hite ebaj íiwe y'iriware i káruboor kane a̱bin a̱ket.» Náami faafiin éerubooriin ebaj yeene.
42015013	Kunak keefamut kep, araan u n'ajoohen húrub hoone fe, abe n'aja ni sírirem su bija t'eke ésuk yeekambe. Areeŋ bo, náami aŋ'atakanoor ni sírirem soone ayak abin áami sihabanaa.
42015014	H'aamo hu ábuja so fe, bujoñjol ni bihaŋ bibaj t'ésuk yendu, aŋkut abaj éehin ti haro.
42015015	Náami ake ániine ite t'ésuk yendu n'ayito burok. Aŋ'aboño eejukaro bufuruka boone ti hitaaŋaat.
42015016	Hireeŋareeŋ toko, n'ámaŋi buhoofooro tu buñoofo bite bufuruka bu, bare an áwunaariito.
42015017	Náami áhina hikaw. N'ayinoor aane: «Eroka yite faafam kareyi fe iŋi kañoofo wuheek, abe íñje, íñj'endu ti kaketu beebe nu bujoñjol!
42015018	Iirito, iibatuko bija ti faafam, iireeŋ n'eeno: Faafa, ihoofoorahoofoor t'Atambatun, abe itinatin yooŋ t'awe.
42015019	Inooto an a a̱ware kajoku naane añii, bare waasi, a̱jokam naane eroka íiwe.»
42015020	Náami eerito eeja, eebatuko ti faafo. «T'areeŋoorut yooŋ enuuf i, faafo n'aŋandano. N'átumb ayubiyeno naane. N'atey ayaajanooroo, areeŋ, n'aboofo atoof, abe n'áfoono.
42015021	Añi u n'aano: "Faafa, ihoofoorahoofoor t'Atambatun, abe itinatin yooŋ t'awe. Inooto an a a̱ware kajoku naane añii."
42015022	Bare faafo n'aane eroka yeene: "Arimoken áriisikin éfartuus yeehaŋe i káwari fe, abe n'arisolo yo. Arisolo yooŋ emeŋk ni sikaku.
42015023	Abe n'arijok húruukan heehaŋe hu káyoŋgi fe, arimoot núufeet.
42015024	Ábuki fu añi úuma ondu aketaket yéeni, bare hahiye áriteino t'eket i; átowutatowuto yéeni, bare hahiye isooña ijuko." Náami kásita yooŋ efeet yeetoofe-toof.
42015025	«Hi bondu bibaje hu, aneemak ite ániine u ti hitaaŋaat. H'abine hu álohenn enuuf i, n'ajam síyifu su nu kuhooñu ku.
42015026	N'aruw ake t'eroka i éekandijeno beebaje bu.
42015027	Aroka u n'ásafino aano: "Atii ábatikeino, abe faafi n'aane húruukan héeyoŋgie hu hímiñee, ábuki ajuka añio káasuumaayo jaŋ."
42015028	Aneemak u n'ayiŋat naane, abe n'ateñeko buyooso t'enuuf i. Faafo n'ánuutin, abe n'aŋ'abuutoor ne o kep kaanuku man n'ayooso.
42015029	Bare ahaawa u n'aano: "Eene i, abajee simit, íñj'endu ti karokii, abe ímusut biteñeko hirim húuwe. Bare á̱musutam kawunu mayet ajaameel kaanuku iiñun bákawiyam.
42015030	Añi úuwe ondu ariyariy ebaj íiwe fe ti kítakanoor nu bufuruka bu; bare n'afin ábatikein, n'ámiño húruukan héeyoŋgie hu!"
42015031	Faafo n'aano: "Áñuumo, aw'ondu n'íñje ko kireyi, abe doon d'ibaje du fe dúuwe du.
42015032	Bare úwarawar káhinu efeet kikaw úne keetoof, ábuki atii aketaket yéeni, bare hahiye áriteino t'eket i; átowutatowuto yéeni, bare hahiye isooña ijuko!"»
42016001	Yesu n'aane eriboora yeene: ---Abajeebaj ake ániine husaanum. N'abaj ake aroka a ásike anaŋ t'ebaj yeene. Bakaake ni kabin kaano aroka oone aŋ'ábujaroor ebaj yeene.
42016002	Náami husaanum hu eeruwo abe n'aano: «B'ijame bee t'awe bite toko? A̱kiñjam doon d'a̱nuutane du á̱ajoohenn buroon bu, nu doon déeyooseina du fe, ábuki a̱awasan burok bu t'íñje.»
42016003	Aroka u n'ayinoor aane: «Áyin úuma kanuutanam tu burok bu. Buŋ fíya b'ija fu íñje? Ibajut sembe site buwañ, ifuñafuño yooŋ bija kayarawan.
42016004	Yooh! Hahiyu ímeyia naane ija i, kaanuku man bakaake ni káfeŋginam wuruŋ wooniin kane inuutanee tu burok bu!»
42016005	Náami eeboñ bite kéeyekie ku husaanum hu n'afeeneŋ, n'afeeneŋ. N'aane átiyar u: «Butumbuŋ b'á̱yekie fu áyin úuma?»
42016006	Ániine u n'aano: «Kúluubar keemo bakan bákasuba nu sumoŋu kite éluuliin.» Aroka u n'aano: «Kaawiit kúuwe konde, a̱riiko a̱akiñj butuman nu hutok; a̱moken.»
42016007	Ahaban, n'aane ake: «Awe, butumbuŋ b'á̱yekio fu?» N'aano: «Kisaaku keemo éñjune kite maanu.» Aroka u n'aano: «Kaawiit kúuwe konde, a̱kiñj keemo síteemeer hutok ni síhaaji.»
42016008	Husaanum hu n'asokoroor aroka éejubut u ti kámuusu koone kondu. Ábuki keeemo ku t'ébaani i kahaŋahaŋ keeemo ku ti meejaaŋe mu kámuusu tu buroon bimbi káhinoor.
42016009	Yesu n'áwutiyen aane: ---Íñje n'ifin eenuun: ebaj yeenuun yite i t'etaam ye, árisik yo áriihinooro bákawiy. Af'árihin ii, abe n'ebin ehabano, n'aŋ'arijokee áwariee ti bikin béehabanaariit bu.
42016010	«An éejube tu buroon biŋgilij, ájubajub yooŋ tu bómbokun. An éejubut tu buroon biŋgilij, ájubut yooŋ tu bómbokun.
42016011	Arko árijubut ti naane aa árihin n'ebaj ite t'etaam ye, aañ aja fu kasaanuun ebaj ite nu múniyo?
42016012	Abe arko árijubut ti naane aa árihin nu buroon bite ake, aañ aja fu kasaanuun beeware bu káyemi boonuun bu?
42016013	«Abajut ásukateen éeyinie kájeŋgin kunahaan bákasuba y'afeeneŋ. O kahaŋu kámaŋi ake, o yooŋ kahaŋu kájeŋgin ake. Ariyinaat kajoku t'Atambatun, abe n'arijok yooŋ ti sírirem.»
42016014	H'Efarisiyeŋ i kajame hu bondu, ni kásuw Yesu, ábuki iŋi kámaŋi naane sírirem.
42016015	Yesu n'aaniin: ---Aruun aŋ'árihin kaanuku t'abin aane árijubajub, bare Atambatun ámoomiuun ahaban. Ábuki b'ésuk i kajoke bu naane bómbokun, Atambatun ahuufahuuf bo.
42016016	«Beekiñjee bu t'Eluwa yite Moyis, nu tu wuwiit wute eyiŋana yite Atambatun bisiiŋee fu bija naane Sambatiis abine i. Huta hu kóŋkeyin, Hirim Heetoofe hu hite Jáyi jite Atambatun hondu ti kawaaree kep, abe huruw fe ondu ti káhinu wáhowah kaanuku man n'ayooso te jo.
42016017	«Bare bútowuto bite etaam i nu bufor bu bihaŋe katoofu bútowuto bite núhuunu neehaŋe nu káteti fe ti beekiñjee bu ti kaawiit kite Eluwa i.
42016018	«An af'ahoor anaar'o eesa ake, áhina kaahoofoor; abe an af'asa anaare eehooree, áhina kaahoofoor yooŋ.
42016019	---Abajeebaj ake ániine husaanum. Wañ wu waw'asiimo uŋu wúwari naane, abe nu wuseer. Húnakonak fe aŋ'añoofo atoofee.
42016020	N'abaj yooŋ ake ániine huruwu hoone Lasaar; abajut doon, abe enio fe busontaay. Aŋ'ahuruso ti karuŋ kite husaanum hu.
42016021	Aŋ'ámaŋi buhoofooro ti mifiit mu mimmi miney kane husaanum hu áyemi tu buñoofo, bare ayinaat. Humuum hite búkuruk bu iŋi bibin beeleeliñ busontaay boone.
42016022	Ániine ondu eebajut u n'aket. Emalaka i ni kayit yaan yeene kaja kariikan kaagoroor n'Aburaham t'arijana i. Husaanum hu yooŋ n'aket, abe ni kahoko.
42016023	N'átumb álaam naane t'ésuk ite keekete ku. H'ayite hu ñíkino, n'aŋandan Aburaham, abe Lasaar t'ariikee kaagoroor ne o.
42016024	Náami eetaŋk eeene Aburaham: «Faafa, ílaama faa ti sineemak sonde! Waasi, a̱yubiyenam á̱aboñin Lasaar man n'alejan huñuurio eebeetam káaleluf.»
42016025	Bare Aburaham n'ásafin aane: «Kamat, á̱baŋino kaanuku awe buroŋ, a̱wuneewun ebaj yeehahe, abe Lasaar n'afin asaanee wúseñji wu. Hahiyu ondu ti katoofu ku, awe a̱afin á̱laam.
42016026	Abe bóndiiit yooŋ barebare; káyiyaŋ keeemo ku t'etut úne kéesulie yéf, kaanuku kéemaŋie ku kánuutina nere keebin nu boonuun itim káyini, bija yooŋ kéemaŋie ku kánuutina nu boonuun keebin nere fe.»
42016027	Husaanum hu n'aane Aburaham: «Waasi faafa, kame a̱boñ Lasaar t'enuuf ite faafam.
42016028	Bakat'am bokondu toko kaamo hutok. Aja áyeegaliin kaanuku man itim kabin yooŋ diye ti sílaam se.»
42016029	Aburaham n'ásafin aane: «Bakatii bokondu nu wuwiit wute Moyis, nu wute eyiŋana yite Atambatun wute káwufooriin; kaja káhin naane wusoke i!»
42016030	Husaanum hu n'aane Aburaham: «Faafa, bondu bifamut. Bare ake af'arito ti keekete ku eeja eejukiin, n'iŋi kawatanooro kinij kooniin keejakut ku.»
42016031	Bare Aburaham n'aano: «Arko kámaŋiit káhinu naane busokee i tu wuwiit wute Moyis, nu wute eyiŋana yite Atambatun, an at'áhaminiin hikee ni kajam, hutoof yooŋ an éeriteina t'eket i.»
42017001	Yesu n'aane eriboora yeene: ---Kabaju ko kireyi fe bike beeyak kákinineŋ ésuk i n'ehoofoor. Bare afin ayak buŋ kátaañi t'an eeja u kánuutanna bo!
42017002	Ahaŋ kajaku te o n'akobee elaaliñj yómbokun tu nukun, abe n'áfiitenee ti han hu, bala áhin ake ti keebajoorut ku káyilen kómbokun eewas bítim bu.
42017003	Náami arinaŋ toko kikawuun! «Atii af'atin t'awe, a̱joŋoor ne o a̱asoko. Abe af'awatanooro, a̱boŋketo.
42017004	Af'atin t'awe kireeŋ hutok nu kúsuba tu hunak hu, abe n'aŋ'aboo bibin eeeni: "A̱baalam", a̱warawar kaboŋketo.»
42017005	Epotor i ni kaane Anahaan u: ---Á̱wutiyen uni iriihaŋ kabaju káyilen.
42017006	Anahaan u n'aaniin: ---Af'arko aribajabaj káyilen, hutoof yooŋ kíteti naane anawaay ite emutard, árinooni kaanu nunukanuk nondu: «A̱nuut diyu ni kíjiŋ kúuwe fe, a̱aja a̱looñ ti han hu», no yooŋ káhinu naane arisoke i.
42017007	---Ariliik fee kane arko naane ake t'aruun abaje fee ásukateen eejoo buwañ, man yooŋ jíhaaw sunuk soone. Af'ábatikein, awe kaanio fíya: «A̱moken, a̱ja a̱añoofo»?
42017008	Eeman awe kaanio: «A̱ñunam, abe n'a̱nuutan wañ wondu a̱asol wike; wusooŋ, n'a̱huŋ iiñoofo abe n'a̱wunam íihujo. Ihaban, n'aŋ'a̱tik a̱ñoofo»?
42017009	A̱yakut kaanu ásukateen úuwe eyeehen, ábuki áhinahin burok b'a̱soko bu, bare me?
42017010	Iyu yooŋ i beemo fu t'aruun: af'árihin buroon b'arisokee bu fe arihaban, ariene: «Uni fu búsukateen barebare; burok bite b'uni b'írihine fu kep.»
42017011	Yesu n'abin áyemi ti bija Serusalem, n'aŋaas t'eraju yite Samari ni Gálile.
42017012	Am aja fii buyooso hike hikinu, bakan kaamo sumoŋu keebaje yafot ni kabin nu boone. Ni kásiiŋein akamb,
42017013	abe n'iŋi kataŋk kaane: ---Yesu Anahaan u, waasi, a̱yubiyen uni!
42017014	Yesu n'ajukiin abe n'aaniin: ---Arija t'esaraha i keejukuun. Bokondu ti bija bu, ni kahaŋ kákoyi.
42017015	Hi kajuke hu kaanuku kákoyia, ake tu boko n'ábatikein, aŋ'akaro asokoroor Atambatun ti kataŋku kep.
42017016	N'ájiŋgitan hágila Yesu ayak abin áami buhooŋio biyaa t'etaam, abe n'aano eyeehen. Ániine ondu ite Samari.
42017017	Yesu n'aane: ---Eeman arireyi fe árikoyie fu? Bakaaku hutok ni bakabaakiir ku bokondu diin?
42017018	Yéeh, iŋi naŋ n'aamo fu an onde eeemo u amoosoora abine fu unoono eeene Atambatun eyeehen, abe bakaaku keeemo ku bakate Israyel káhinut fu bo?
42017019	Ahaban, n'aane ániine u: ---A̱rito a̱aja; káyilen kúuwe kíkinineŋa n'á̱koyi.
42017020	Efarisiyeŋ i ni kaane Yesu asokiin kaakaŋ n'Atambatun aja fu kasiiŋan Jáyi joone. N'aaniin: ---Bibin bite te jo bibajut bíkeetanuma.
42017021	An at'aane: «Jondu diye!» man yooŋ: «Jondu baaba!» Ábuki fu Jáyi jite Atambatun jíreeŋinuun.
42017022	Abe n'aane eriboora i: ---Bibin birko, aruun kátumbu árimaŋi káheelin iŋki t'Añi ute Húŋgowulan hu, kane abin ti Jáyi joone, ámandumo yooŋ hunak hifeeneŋ, bare at'arijuko.
42017023	Boko kaanuuun: «Ondu baaba!» man yooŋ: «Ondu diye!» Bare atum'arija toko, atum'ariseiin ti hiñaawu.
42017024	Ábuki naane etiir i ee esib yeejaaŋan bufor bu huta hu ti bíjabina du bija yooŋ ti biraane du, iyu yooŋ e ésuk i eyak fu kajuku Añi ute Húŋgowulan hu, hunak h'ábatikein hu te ho.
42017025	Bare awarawar kajabu ajuk sílaam sómbokun, abe bakate ku hahiye káfiiteno yooŋ.
42017026	Beebaje bu kóyin Nowe bija fu yooŋ kabaju bala Añi ute Húŋgowulan hu ábatikein.
42017027	Ésuk i iŋi kañoofo kep abe ni káhujo, háyine hu ti bisayi, haare hu ti biseño, bija yooŋ hunak hu Nowe ayoosee hu t'esahar i. Náami etiir yómbokun i yéenubin ayak abin áami erama etaam i, abe n'eyooliin kareyi fe.
42017028	Kóyin Lot, ésuk i iŋi kañoofo abe ni káhujo, iŋi kajoohenoor buroon, iŋi kawañ, abe ni kasiiŋan sunuuf.
42017029	Bare hunak hu Lot anuute hu Sodom, sineemak nu súnuutin t'etiir, seeyooliin kareyi fe, nu bujuju béetife.
42017030	Iyu yooŋ i bija fu káyemi hunak h'Añi ute Húŋgowulan hu aja hu bibin ti Jáyi joone.
42017031	«Hunak hondu, an af'áyemi ti kaanaaj koone, atum'aane eeyooso t'enuuf i bite buroon boone beeemo bu toko. An af'áyemi yooŋ ti hitaaŋaat, atum'ábatikein t'enuuf te o.
42017032	Áribaŋino beebaje bu anaare Lot!
42017033	An af'ámaŋi kafakan síhiinio, o bútowuto. An n'afin aket, o karoŋu.
42017034	Íñje isok fee n'aruun: káajiim kondu, bákasuba káyemi ti kahurusee t'elal efeeneŋ, ake bijee ne o, aau n'awasee toko.
42017035	Haare bákasuba káyemi ti bítigis t'afeeneŋ, ake bijee ne o, aau n'awasee toko.»
42017037	Eriboora i ni kákandijeno kaano: ---Anahaan u, diin tu bondu bija fu kabaju? N'aaniin: ---Tu doon fe dikete, toko ti bílaajiin bu t'ufu bukuukanooro.
42018001	Yesu n'asok eriboora yeene beekolofanee bonde, éewufooriin kaanuku kawarawar kalawu ko kireyi fe, itim kawas.
42018002	N'aaniin: ---Abajeebaj t'eke ésuk ake ajoonana, ákoleyiit Atambatun, butumo yooŋ bunooto t'an.
42018003	N'abaj yooŋ t'ésuk yendu ake anaare, áyino aketaket; aŋ'aboo bija t'ajoonana u abe n'aŋ'aano: «Irilobalob n'ándijiman, waasi, á̱kotin uni.»
42018004	Bare ajoonana u n'ateñeko. Abin ahaŋ bifiyo, n'ayinoor aane: «Múniyo, íkoleyiit Atambatun, butumam yooŋ bunooto t'an.
42018005	Bare makamu anaare ondu ahaŋam kálaaman, íñje kákotiniin. Káhinaate ii, abaa bibin kafiiŋanam.»
42018006	Anahaan u n'asooñ aane: ---Arijam kep naane ajoonana ondu eejakut u asoke i!
42018007	Náami buŋ b'Atambatun aja fu kákuri ariike ti bísiiŋooreina bu ni bakan k'ajifane ku, kiŋki kalawo kaajiŋgan ni káajiim fe?
42018008	Íñje isok fee n'aruun: o káyokunaniin ahil jab. Bifeeneŋ bare: Añi ute Húŋgowulan hu af'abin ábatikein t'etaam ye, o fíya bíŋaabeina bakan kéeyileno?
42018009	Yesu n'asok yooŋ beekolofanee bonde bija ti kiŋki kaane t'Eluwa yite Moyis kájubajub, abe bare n'iŋi kaheeb bakaaku. N'aane:
42018010	---Abajeebaj háyine bákasuba keeyoosee t'Enuuf ite Atambatun kaanuku keelaw. Ake tu boko Afarisiyeŋ, aau asaa búhal.
42018011	Afarisiyeŋ u n'asiiŋo, abe n'alaw tu búwejeto aane: «Atambatun, íñj'endu ti kaanii eyeehen naane inokoorut i ni bakaaku kareyi fe, keeemo ku búkuw, ñatuuk, iŋi kaŋot yooŋ ni bakan ki kaseñeit, Íñj'endu ti kaanii eyeehen naane inokoorut i n'asaa ondu ite búhal bu.
42018012	Iŋ'iwoor kúsuba t'erimaas i, abe bajaam búuma, iŋ'íhin kúrub keemo sumoŋu abe n'isaani hike.»
42018013	Bare asaa ite búhal bu n'ásiiŋein unoono naane iya. Ayitut yooŋ ñíkino t'etiir, bare n'asejo sumoŋio, abe n'alaw aane: «Atambatun, waasi, a̱yubiyenam, ábuki íñje ahoofoora.»
42018014	Yesu n'áwutiyen aane: ---Íñje isok fee n'aruun: h'asaa ite búhal bu áwaneina hu eeyeet, wuhoofoor woone wuboŋketee fu, bare wute wíiit Afarisiyeŋ u. Ábuki an fe eeyitooree, o kawananee, abe an fe eewananooree, o kayitiee.
42018015	Bakaake ni kabin ti Yesu ni biñi booniin, kaanuku man n'ásit tu boko sumoŋio. H'eriboora i kajuke hu bondu, ni kakamoor ti keebine ku nu boko.
42018016	Bare Yesu n'aane kátofin ni biñi bu abe n'aane: ---Ariwas biñi bu keebin t'íñje! Atum'aribatikaniin, ábuki bakan naane boko kakino fu Jáyi jite Atambatun.
42018017	Iisokuun bifeeneŋ bu: an afut'áhinooro naane añi, eejok Jáyi jite Atambatun, at'ayooso te jo hikee-kee.
42018018	Ake aseef n'ákandijen Yesu aano: ---Ámuse u, awe eejake u, naŋ n'iware fu káhinu kaanuku iibaj buroŋ béehabanaariit bu?
42018019	Yesu n'aano: ---Iŋi naŋ n'a̱anam fu íñje ijake? Abajut fu an eejake, kane arko Atambatun unoono taŋ.
42018020	Á̱moomi naane Atambatun asoke i t'Eluwa yite Moyis. Aanaan: «Atum'a̱ŋot n'an ariseñeit; atum'a̱yool húŋgowulan; atum'á̱kuwat; atum'a̱juus a̱saan ake; á̱jeŋgin faafi n'íñaayi.»
42018021	Ániine u n'aano: ---Huta hu íñje añi, ifesut hikee tu bondu fe.
42018022	Hi Yesu ajame hu bondu, n'aano: ---Aroŋee doon difeeneŋ d'a̱ware káhinu: a̱ja a̱joohen buroon b'a̱baje bu fe, abe n'á̱sik sírirem su a̱wun keebajut ku. Af'á̱hin ii, n'aŋ'a̱baj t'etiir ebaj. A̱haban, n'aŋ'a̱bin á̱aseinam ti hiñaawu.
42018023	Bare h'ániine u ajame hu bondu, n'átumb fu átaañian naane, ábuki fu husaanum.
42018024	Yesu ajuka kaanuku ániine u átaañianataañian, n'aane: ---Buyooso bite ti Jáyi jite Atambatun bítaañataañi faa ti keebaje ku.
42018025	Éŋgelem áyinooni fíya buyooso t'efulu yite kaakiiku? Mayet fu! Bare buyooso bite an eebaje ti Jáyi jite Atambatun bihaŋe kátaañi.
42018026	Kéeyemie ku ti bajamatan bu ni kaano: ---Kame náami aañ áyinie fu kafaku?
42018027	Yesu n'aaniin: ---Bi kúŋgowulan ku kayinaat bu káhinu, Atambatun ánooni bo.
42018028	Náami Piyeer eeeno: ---A̱juk, uni íriwasinowasin doon d'iribaje du fe íriiseini ti hiñaawu.
42018029	Yesu n'aaniin: ---Iisokuun bifeeneŋ bu: an af'awas enuuf yeene, man yooŋ anaar'o, bakat'o, faafo, íñaayo, ni bakañio iŋ'ite Jáyi jite Atambatun,
42018030	o kabaju hahiye ahaŋ diyu, abe kóyinokoyin n'aŋ'awunee buroŋ béehabanaariit bu.
42018031	Yesu n'ákajino n'eriboora yeene sumoŋu ni bákasuba ku abe n'aaniin: ---Arijamatan, úne bokondu ti bija Serusalem. Úne kareeŋu, b'eyiŋana yite Atambatun kakiñje bu fe t'Añi ute Húŋgowulan hu kabaju.
42018032	O kásikiee asaanee keenooto ku Esuwif. Boko kásuwio, ni kálafatino, abe ni kánund te o.
42018033	Boko kámiñio ni hikarawas, kahaban ni kayoolo. Bare hunak híhaajiyan hu, n'aŋ'aritanee t'eket i.
42018034	Bare eriboora i kajokut toko doon fe, báhamin bondu biniŋiinniŋ. Kámeyiit naŋ ni Yesu ámaŋie fu kasoku.
42018035	Yesu alohena Seriko, náami ake ániine éefuume t'ariikee ti kaakaŋa bítim bu, aŋ'alaw kaasarah.
42018036	Ániine ondu ajama hahooja hu ti bija bu, n'ákandijen beebaje bu.
42018037	Ni kaano Yesu ite u Nasaret áŋaasina ti bítim bondu.
42018038	Náami eetaŋk t'etiir eeene: ---Yesu, Añi Dafit, a̱yubiyenam!
42018039	Égila i ni kakamoor te o kaano akoowan, bare n'ahaŋ m'ataŋke: ---Añi Dafit, a̱yubiyenam!
42018040	Yesu n'asiiŋo, abe n'aane kabino ne o. H'ániine u áreeŋino hu, Yesu n'ákandijeno aano:
42018041	---Naŋ n'á̱maŋie fu íhin bija t'awe? N'aano: ---Anahaan u, á̱hinam iŋ'ijuk.
42018042	Yesu n'aano: ---A̱juk! Káyilen kúuwe kíkinineŋa n'á̱koyi.
42018043	Toko-toko yooŋ, náami asiŋa ajuk. N'asa Yesu ti hiñaawu, aŋ'akaro asokoroor Atambatun. Hahooja hu hujuka bondu, n'iŋi kasokoroor yooŋ Atambatun.
42019001	Yesu ayoosaa Seriko, n'ajumban kaanuku eeyuun.
42019002	Náami abajeebaj bo ake ániine iŋi kaano Sase. Boko kaamo fu eseef ite kiŋki kasa búhal bu, abe husaanum.
42019003	N'aŋes kaanuku man n'ajuk aañ aamo fu Yesu, bare ayinaat, ábuki átematemi, abe ésuk i ehoojahooj.
42019004	Náami eetey hágila, abe n'asiro ti nike nunukanuk kaanuku eejuk Yesu, ábuki toko t'ayak fu kaŋaasu.
42019005	Yesu areeŋa toko, n'ayit ñíkino abe n'aano: ---Sase, a̱moken á̱awanein, ábuki iwarawar kawanan t'awe úmiye.
42019006	Sase n'amoken éewanein, abe n'ajok Yesu áwari t'enuuf te o.
42019007	Ésuk i kajuka bondu, ni káŋuŋunoor kaane: ---Áyin onde aja awanan sum t'ahoofoora!
42019008	Sase n'arito abe n'aane Anahaan u: ---Ámuse u, íñje kásiku ebaj íima íruboor t'etut, abe n'isaan eke efej keebajut ku. Abe an i ibuute yooŋ íisik te o sírirem, íñje kágalino areeŋ kibaakiir.
42019009	Yesu n'aano: ---Atambatun afakana úmiye butoŋ bonde aŋarkeyi naane ániine onde ite yooŋ tu hubukandin hite Aburaham.
42019010	Ábuki Añi ute Húŋgowulan hu abinabin kaŋesu bakan kéetowutee ku, abe n'afakaniin.
42019011	Yesu n'asooñ asok kéeyemie ku ti bajamatan boone beekolofanee bonde, ábuki naane aamo i alohena Serusalem, n'iŋi kaane man Atambatun kasiiŋan memee Jáyi joone.
42019012	Bonde b'asokiin bu: ---Abajeebaj ake ániine, an ómbokun ti hikinu hooniin. N'abin áyemi ti bija t'ésuk yeekambe kaanuku kéehino bo áyi, abe n'ábatikein.
42019013	Bala aja, n'aruw bakan kaamo sumoŋu t'eroka yeene, eesaaniin huruw kaawiit kite sírirem seefame abe n'aaniin: «Árisik sírirem sondu ariirok ayak abin áami íbatikeino.»
42019014	Bare bakate t'ésuk yeeniin kahuufohuuf; ni kaboñ bakan keesao ti hiñaawu kaanuku keereeŋ ni kasok bonde: «Írimaŋiit ániine ondu áyemi áyi ite uni.»
42019015	«H'aamo hu káhino áyi kahaban, ániine u n'áyeetin. N'aruw eroka i k'asaane ku sírirem su, eejuk butumbuŋ bi kabaje fu.
42019016	Átiyar u n'abin abe n'aane: "Maan, kaawiit kite sírirem su k'a̱saanam ku kubukoora weemo sumoŋu."
42019017	Áyi u n'aano: "Iyu kep, awe aroka eejake. Makamu á̱jubajub tu buroon biŋgilis bonde, íñje káhinii á̱ayemi aseef ite kikinu sumoŋu."
42019018	«Ásooboriyan u n'abin abe n'aane: "Maan, kaawiit kite sírirem su k'a̱saanam ku kubukoora weemo hutok."
42019019	Áyi u n'aano: "Awe, íñje káhinii á̱ayemi aseef ite kikinu keemo hutok."
42019020	«Ake n'abin abe n'aane: "Maan, kaawiit kite sírirem su k'a̱saanam ku konde; ínuusanuus ko t'eres.
42019021	Íkoleyikoleyi ábuki a̱toofut. Áweiit a̱noŋke á̱asuwat ebaj íiwe, abe aŋ'á̱hotukan doon d'a̱wañut."
42019022	Áyi u n'aano: "Añek ondu, íñje yooŋ kajoonani ti kirim kondu k'a̱noŋke ku a̱asok. A̱fiyafiya á̱meyi kaanuku itoofut, ínoŋkaariit íisuwat ebaj íima, abe iŋ'íhotukan doon d'iwañut.
42019023	Náami iŋi naŋ n'a̱yoosanut fu sírirem súuma ti síyinie du kabukoor? Tiŋkan yéeni h'íbatikeina hee, n'iŋ'ihaŋ kabaju diyu."
42019024	Ahaban, n'aane kéeyemie ku toko: "Ariram kaawiit kite sírirem su k'isaano ku, abe n'arisaan ko aau eebaje u wuwiit wu sumoŋu wu."
42019025	Ni kaano: "Maan, aheeka fu eebaj weemo sumoŋu!"
42019026	N'aaniin: "Íñje isok fee n'aruun: an eebaje, o káwutiyenee ahaŋ doon d'abaje du. Bare an éetumbut u abaj, humuum diŋgiŋgilis d'abaje du karamiee.
42019027	N'afin áami enatoora íima keeteñekee ku kaanuku íiyemi áyi ooniin, aribin nu boko diye, abe n'ariyooliin tu buhooŋiam."»
42019028	Yesu asoka bondu ahaban, n'ágilan hahooja hu keeja Serusalem.
42019029	H'areeŋe hu inde kikinu kite Befase ni Betani, kaagoroor ni hirij hite Ñúolifiye ñu, n'aboñ bákasuba t'eriboora yeene hágila.
42019030	N'aaniin: ---Arija ti hikinu hondu heeemo hii hágilauun. Af'ariyooso te ho kep, aruun kajuku ambam t'akobee, abe an ámusut birabo te o. Árijendino, abe n'aribin ne o.
42019031	Ake af'ákandijenuun aanuun: «Áriijendin ambam ondu iŋi naŋ?», arieno: «Anahaan u asawulosawulo.»
42019032	Keeboñee ku ni kaja. Kareeŋ ni kaŋaabo bo naane ti Yesu asokiin du.
42019033	Bokondu ti kájendin kite ambam u, bakate te o ni kaaniin: ---Áriijendin ambam ondu iŋi naŋ?
42019034	Ni kásafiniin kaaniin: ---Anahaan u asawulosawulo.
42019035	Abe ni kaja ne o bija ti Yesu. Ni kanuutan bífartuus booniin kanaŋ t'ambam u, abe ni káyokunan Yesu eerabo te o.
42019036	O ti bija bu, bakaake yooŋ n'iŋi katan bífartuus booniin ti bítim bu.
42019037	Boko kalohen fii Serusalem, káruuŋein bítim bite hirij hite Ñúolifiye ñu, hahooja hite eriboora i fe kikawiin nu kutoof. N'iŋi kasokoroor Atambatun kataŋk uŋu buroon bi kajuke bu beehaŋiin bu kikaw.
42019038	N'iŋi kaane: «Atambatun ásoniyan áyi u eebin ii tu huruwu hite Atemit! Káasuumaay kibaj t'etiir bufor bu, abe n'únikan Atambatun!»
42019039	Bakaake t'Efarisiyeŋ i kéeyemie ku toko ti hahooja hu ni kaane Yesu: ---Ámuse u, a̱kamoor t'eriboora íiwe keekoowan.
42019040	Yesu n'ásafiniin aaniin: ---Íñje isok fee n'aruun: ifi kakoowan, humuum bujuju bu kataŋku!
42019041	Hi Yesu ahaŋe hu kalohen hikinu hu, aŋ'ajuk ho, n'asaboor te ho
42019042	aŋ'aane: ---Kane arko fu yéeni awe á̱meyie fu úmiye naŋ níyinii fu kawunu káasuumaay! Bare hahiye, a̱yinaat bo kajuku!
42019043	Ábuki kunak bibin, enatoora íiwe kaŋolooli fe, boko kasiisii, abe ni káyooseini.
42019044	Boko kábujaroori fe, awe ni bakañii keekine ku t'awe. Kiñaan kúuwe, iti kawasi sujuju súsuba seelaŋgatanoolee, ábuki h'Atambatun abine hu kafakan kúuwe, a̱keetanuto!
42019045	Yesu n'ayooso ti haanas hu t'Enuuf ite Atambatun, abe n'áyemi toko ti kákutoor éjulaata i.
42019046	N'aaniin: ---Busokeesok ti Míkiñjin mu kaanuku Atambatun aane: «Enuuf íima káyemi báalawum.» Bare aruun árihina yo báanuuseima bite búkuw!
42019047	Húnakonak fe, n'aŋ'aliiken ésuk i t'Enuuf ite Atambatun. Eseef ite esaraha i, n'émuse yite Eluwa yite Moyis, ni bakan kómbokun ku ni kaŋes naane kaja i káhinu kaanuku man ni kayoolo.
42019048	Bare kámeyiit naane kaja i, ábuki ésuk i fe eŋ'ejamatano kep.
42020001	Hike hunak, Yesu n'áyemi t'Enuuf ite Atambatun ti kaliiken ésuk i Hirim Heetoofe hu. Eseef ite esaraha i, n'émuse yite Eluwa yite Moyis, ni sifaaf su ni káreeŋin
42020002	abe ni kaano: ---A̱sok uni awe á̱tumbe fu á̱yemi aañ ayak á̱hin naane á̱hine i? Aañ yooŋ aani fu a̱bin á̱hin iyu?
42020003	Yesu n'ásafiniin aaniin: ---Íñje yooŋ íikandijenuun bifeeneŋ. Arisokam:
42020004	aañ aboñe fu Saaŋ kaboste ku? Man Atambatun, man yooŋ kúŋgowulan ku?
42020005	Ni káyemi toko ti báhamin boko kumuumiin iŋi kaanoor: ---Uf'úeno: «Atambatun aboñe fu Saaŋ», n'aŋ'aane úne: «Kame iŋi naŋ n'áriyilenuto fu?»
42020006	N'úfin úeno: «Kúŋgowulan ku», ésuk i ereyi fe kásiku bujuju keeyool úne, ábuki bukuuriinkuur kaanuku Saaŋ ayiŋana ite Atambatun.
42020007	Náami keeene Yesu: ---Uni írimeyie an eeboño u kaboste ku?
42020008	Yesu n'aaniin: ---Íñje yooŋ it'isokuun aañ aanam fu ibin íhin buroon bondu.
42020009	Hunuut toko, Yesu n'asok hahooja hu beekolofanee bonde: ---Abajeebaj. Ake ániine abine áhin etool ite kireseŋ. N'aŋes eroka anaŋ toko kaanuku iŋi kabin káruboor ne o, abe n'aja kátuki kite bifiyo.
42020010	Kireseŋ ku kilaaña, n'aboñ ake tu búsukateen boone t'eroka i kaanuku keesaano húrub hoone. Bare eroka i ni kajok ásukateen u kámiñ, abe ni kayeetano ti kasaanuto doon fe.
42020011	N'asooñ aboñ ake ásukateen. Eroka i ni kámiño yooŋ, kálafatino, abe ni kayeetano ti kasaanuto doon fe.
42020012	N'aŋk'aboñ ake áhaajiyan. Ondu ni kanufano, abe ni káfiiteno tíyaŋ etool i.
42020013	Náami ate etool i n'ayinoor aane: «Buŋ fíya b'ija fu? Íñje kaboñu añi úuma i ímaŋie u. Mánoman boko kájeŋgino.»
42020014	Bare h'eroka i kajuko hu, ni kaanoor: «Ondu aja fu bibin biŋeñeno n'etool i. Úyoolo, abe etool i n'eŋ'éyemi yite i úne.»
42020015	Náami keeñakoo tíyaŋ etool i, abe ni kayoolo. Yesu n'ákandijeniin aaniin: ---Buŋ fíya b'ate etool i aja fu nu boko?
42020016	Akina bibin, n'aŋ'ayool eroka yendu fe, abe n'aŋes bakaake anaŋ toko. H'ésuk i kajame hu bondu, ni kaane: ---Yala bondu itim bibaj!
42020017	Bare Yesu n'áheeliniin abe n'aaniin: ---Ariyinoor fee tu bonde beesokee bu ti Míkiñjin mu. Meenaan: «Elaaliñj i y'enuta i káfiitene i yéeni, yo esooñe fu éyemi meeyane mite enuuf i.»
42020018	An fe eeyak kaneyu t'elaaliñj yendu, o búbujarooro; n'efin eney t'an, yo kakusio.
42020019	Émuse yite Eluwa yite Moyis, n'eseef ite esaraha i ni kaŋes kaanuku keejok Yesu t'ewahatu yendu, ábuki kámoomi kaanuku h'áhamine hii akolofan, boko k'asoke fu. Bare kákolakoleyi hahooja hu.
42020020	Náami iŋi kajukaro kep. Ni kaŋes bakan keeboñiin kaanuku iŋi kabin karejiin. Bokondu ni káhin naane bakan keebaje káyilen kómbokun, abe n'iŋi kaŋes kabuutu Yesu. Kámaŋamaŋi kabaju húkuuseima keejoko kaja kasaan águwernoor u.
42020021	Ni kákandijeno bonde kaano: ---Ámuse u, írimoomi kaanuku bamb'a̱sok ni bamb'a̱liiken ésuk i bite nu múniyo. Á̱koleyiit yooŋ an fe, ésuk i karare t'awe, ábuki á̱anaariit man an onde an ómbokun man yooŋ, abe aŋ'a̱liiken ésuk i múniyo mu ti bítim bite Atambatun.
42020022	A̱sok uni fee, man uf'újaam áyi ómbokun eeemo u Rom búhal, n'uŋ'útin t'Eluwa yite Moyis, man yooŋ bayi?
42020023	Bare Yesu n'ámeyi kaanuku ti kabuutio ti kaamo fii. N'aaniin:
42020024	---Arisaanam fee érirem iijuk. Buhooŋu bonde t'érirem i bite bu aañ, nu huruwu hu? Ni kaano: ---Áyi ómbokun eeemo u Rom.
42020025	Náami Yesu eeeniin: ---Yooh! Kame arijaam áyi ómbokun eeemo u Rom buroon b'akino bu, Atambatun yooŋ buroon boone.
42020026	Kayinaato kajoku ti báhamin bamb'asok hágila ésuk i. Ni kajahale dómbokun ti hirim h'ásafiniin hu, kasooñen ni kakoowan kem.
42020027	Bakaake t'Esaduseyeŋ i ni kabin kajuk Yesu. (Boko kaamo fu kiŋki kaane keekete ku karoŋut birito.)
42020028	Ni kaano: ---Ámuse u, Moyis akiñjakiñj t'Eluwa i aane úne: «Ániine eesee af'aket t'abajut añi, at'o awarawar kasayi anaare u keebaj biñi, t'áami hahiyu bakate ku at'o eekete u.»
42020029	Náami bare abajeebaj bakati kaamo hutok ni bákasuba. Aneemak u n'asa, abe n'aket ti kabajut añi.
42020030	Ásooboriyan u n'áhaajiyan u ni kasa yooŋ anaare u.
42020031	Kareyi fe hutok ni bákasuba ku mo mifeeneŋ mu; ni kaket ti kabajut biñi.
42020032	Kaketa kahaban, anaare u yooŋ n'aket.
42020033	Hunak hite bíriteina bu t'eket i, anaare u káyemi ite u aañ tu boko, makamu kareyi fe hutok ni bákasuba ku kasaosa?
42020034	Yesu n'aaniin: ---Háyine hu ni haare hu bakate ku hahiye iŋi kaseño.
42020035	Bare keejake ku k'Atambatun aja ku kaane kawarawar bíriteina t'eket i, keekin ti Jáyi jeebin ju, iti kaseño.
42020036	It'iŋki káyini kaketu, ábuki buroŋ booniin káyemi naane bite emalaka i. Boko biñi bite Atambatun, ábuki káriteino t'eket i.
42020037	Moyis áwufoorawufoor akuur but kaanuku keekete ku bíriteina. Ti kaawiit k'akiñje ku, tu busokee du iŋ'ite añoyi éeyelie u abe ásufeit, ajokajok Atemit naane «Atambatun ite Aburaham, n'Isak, ni Sakob.»
42020038	Atambatun, akina Atambatun ite keeroŋe ku, bija ni keeenee ku boko kakete fe, ábuki te o, kúŋgowulan ku kareyi fe karoŋaroŋ.
42020039	Bakaake t'émuse yite Eluwa yite Moyis ni kaano: ---Ámuse u, iyu kep naane á̱hamine i.
42020040	Kasokasok iyu ábuki kakañenut iŋki kákandijeno bike.
42020041	Yesu n'aaniin: ---Buŋ b'ésuk i kayino fu kasoku kaane Afakana u añi Dafit?
42020042	Ábuki fu Dafit humuumo asokasok ti kaawiit kite Élookiin i aane: «Atemit aanaan Anahaan úuma: "A̱riiko inde baatosam
42020043	ayak abin áami ikalaa enatoora íiwe tuus, awe á̱ayemi áyi u."»
42020044	Dafit humuumo aŋ'aano «Anahaan u». Náami buŋ b'Afakana u ayino fu kasooñu áyemi añio?
42020045	Hahooja hondu ti bajamatan boone, Yesu n'aane eriboora yeene:
42020046	---Arinaŋ toko kikawuun t'émuse yite Eluwa yite Moyis. Iŋi kámaŋi kañaahoor nu wañ wéewarie, abe ni kámaŋi ésuk i eŋ'erito yeesaafiin ti sifiñjan su. Boko ifi kariiko hágila ti ñáalawum ñu, abe hiriy ni hibaj, boko ifi kajab kariiko keewun ésuk i.
42020047	Iŋi kamer haare hu ki bákayiniin kakete ku, keeyit buroon booniin fe. Abe káyemi ti kalawu, n'iŋi kafiyo naane, t'abin aane boko kajake. Atambatun kaniju tu boko ahaŋ diyu.
42021001	Yesu n'ajondoman, n'ajuk kusaanum ti kajoloŋan sírirem t'ekees i, toko t'Enuuf ite Atambatun.
42021002	N'ajuk yooŋ ake anaare, abajut doon fe, áyino aketaket, ti kajoloŋan toko mírirem músuba meejarut doon dómbokun.
42021003	Náami eeene: ---Iisokuun bifeeneŋ bu: anaare ondu eebajut ii, abe yooŋ áyino aketaket, doon d'ajoloŋane du diyu dihaŋahaŋ dite du bakaaku fe.
42021004	Ábuki doon di kajoloŋane du, tu boko dóoniit. Bare akina, ni kabajaate koone, asaanasaan doon d'áyekie du fe, d'abaje du yéeni dite búkuumanooro.
42021005	Bakaake ni káyemi toko ti báhamin iŋ'ite Enuuf ite Atambatun, iŋi kaane sujuju si kayite su keenut yo súwarie aa, nu buroon beesarahee bu toko fe. Yesu n'aaniin:
42021006	---Bibin birko, an at'aŋk'ajuk diyu ejuju yeelaŋgatanee t'eke; kiñaan ku kireyi fe káfiitenee.
42021007	Ni kákandijen Yesu kaano: ---Ámuse u, a̱sok uni fee kaakaŋ nu bondu bija fu kabaju, ni te naŋ t'ésuk i eja fu kakeetan kaanuku búlohenno?
42021008	Yesu n'aaniin: ---Arinaŋ toko kikawuun, an atum'abuutuun. Ábuki bakan keehooje bibin nu huruwu húuma iŋi kaane boko kaamo fu Afakana u, man yooŋ ewahatu i ereeŋa. Bare atum'ariseiin ti hiñaawu.
42021009	Af'arijam kitiik, man yooŋ sulob, atum'árikoleyi, ábuki buwarawar kajabu bibaj, bare kamoosen kíteiit etaam i.
42021010	Abe n'asooñ aane: ---Ésuk birito yeetiik n'ésuk, hikinu birito heetiik ni hikinu.
42021011	Etaam i buyoŋoŋanooro tu búsuk beehooje, bujoñjol kabaju, nu wúsomut yooŋ. Buroon béetumbe búkolinani naane káŋaasina tu bufor bu.
42021012	Bare bala bondu bibaj, bakan kajokuuun, ni káhihinooruun, ni kaja n'aruun ti ñáalawum ñu keejoonanuun toko, abe ni kakuluun. Boko kásikuuun kasaan bákayi ku n'eseef i uŋu húuma hu.
42021013	N'aŋ'aribaj toko bítim ariiseedeiin bifeeneŋ bu t'íñje.
42021014	Atum'arisoŋk bijahale ti b'arija bu kasoku ariiramooro.
42021015	Ábuki íñje ija fu kasaanuun kirim ku. Íñje yooŋ kawunuuun búwesinato, abe mayet afeeneŋ t'enatoora yeenuun at'áyini kajokuuun ti báhamin, man yooŋ n'ajeeŋan bo.
42021016	Kumuum kite sifaafuun, ni síñaayuun, ni bakatuuun, n'ebuke yeenuun, ni bákawiyuun kaja fu kásikuuun kasaan eseef i, abe bakaake t'aruun kayooliee.
42021017	Ésuk i fe kahuufuuun uŋu húuma hu.
42021018	Bare kaawan kifeeneŋ kite ti kikawuun utu kútowuto.
42021019	Af'arijok alit tip, n'aŋ'aribaj buroŋ béehabanaariit bu.
42021020	---Af'aribin arijuk esulaan ni kaŋolool hikinu hite Serusalem, árimeyi kaanuku búbujo bite te ho bireeŋa.
42021021	Náami keeyak ku káyemi Súde kawarawar kateyi bija ti kirij ku; keeyak ku káyemi Serusalem kawarawar kamoken keenuut bo; keeyak ku káyemi ti kitaaŋaat ku kawarut bija ti hikinu hu.
42021022	Ábuki kunak kondu káyemi kite hunukan, kaanuku man beesokee bu ti Míkiñjin mu fe ni bibaj.
42021023	Afin ayak buŋ kátaañi kunak kondu ti haare hu keenooto ku fuufiiin, ni keeemo ku ti kájuwan! Ábuki sílaam sómbokun kabaju t'ésuk yendu, abe Atambatun káwufoor bakate ku bo kaanuku ayiŋatayiŋat tu boko.
42021024	Bakaake kayooliee nu wúbura, bakaaku ni kajokee keejee nu boko tu búsuk beekambe-kamb, abe kéemeyiit ku Atambatun kakakaroor Serusalem, ayak abin áami kunak ki kawunee ku kihabanaa.
42021025	---Bike kajukiee ti taanak tu, ni ti hiim hu, nu tu búloofiiloof bu. T'etaam ye, han hu karitan, kúsuw ku yooŋ kátumbu uŋu kuwen, ésuk i ereyi fe eyak eŋ'ékoleyi naane.
42021026	Bakan keehooje buwato ekoloowe taŋ ti kayinoor kite beeja bu kabaju t'etaam ye, ábuki sembe site t'etiir buyoŋoŋanooro.
42021027	Abe ésuk i n'iŋi kajuk Añi ute Húŋgowulan hu ti bibin tu bufor bu ni sembe, o káanikin naane.
42021028	Kane buroon bondu bijab kabaju, árisaarino abe n'ariŋalo, ábuki memee Atambatun n'aŋ'afakanuun.
42021029	Abe Yesu n'áhaminiin akolofan aane: ---Arijondoman ti nífigiye, man yooŋ ti ñaañu ñunukanuk.
42021030	Af'arijuk búsuus bite te ño bíyeyin, aŋ'árimeyi kaanuku haajam hu húlohenno.
42021031	Náami af'arijuk yooŋ kane buroon bondu bibaj, árimeyi kaanuku Jáyi jite Atambatun júlohenno.
42021032	Iisokuun bifeeneŋ bu: bakate ku hahiye iti kaket kareyi tu bondu fe bibajoorut.
42021033	Etaam i nu bufor bu kamoosen, bare báhamin búuma iti biket hikee-kee.
42021034	---Arinaŋ toko kikawuun! Atum'ariniŋan siheluun ni biyinoor bite kiriy, n'éwusan, man yooŋ biyinoor bite buroŋ bu. Áriwasiit, hunak hu n'iŋi hijendanuun káfufu
42021035	naane embaalu ti bisaan; ábuki ho káneyina t'ésuk i fe.
42021036	Áriniyo, abe n'arilaw ko kireyi fe man Atambatun n'awunuun sembe site kafaku tu buroon bondu beeja bu kabaju, ni site bisiiŋo hágila Añi ute Húŋgowulan hu.
42021037	Kaajiŋgan, Yesu aŋ'aliiken ésuk i t'Enuuf ite Atambatun; bare kaanendan, n'aŋ'aja aŋot ti hirij hite Ñúolifiye ñu.
42021038	Nu bújom bib, ésuk i fe eŋ'esoŋk erito, yeeja t'Enuuf ite Atambatun bajamatan boone.
42022001	Efeet ite Kumburu Kéehinaariitee ku Élefir, yiyi kaane efeet ite Kánuutina ku Esipt n'elohen.
42022002	Eseef ite esaraha i, n'émuse yite Eluwa yite Moyis ni kaŋes naane kaja i kéeyini kayoolu Yesu t'an ámeyiit, ábuki kákolakoleyi ésuk i.
42022003	Náami Setani ayoosaa tu Suda ii kaane Iskariyot, ake t'eriboora i sumoŋu ni bákasuba ku.
42022004	Suda n'aja ajuk eseef ite esaraha i, n'eseef ite esulaan i kiŋki kajukar Enuuf ite Atambatun, keejamoor ti naane aja i kásiku Yesu asaaniin.
42022005	Nu hútumb fu hutoofiin naane; ni kaano boko kawunio sírirem.
42022006	Suda n'aaniin yooh. Náami eeŋes naane aja i káhinu éesik Yesu asaaniin t'ésuk i kámeyiit.
42022007	Hunak hite efeet ite Kumburu Kéehinaariitee ku Élefir ni hireeŋ; iŋi kamoot te ho bimetek bu bija t'efeet ite Kánuutina ku Esipt.
42022008	Yesu n'aboñ Piyeeriin ni Saaŋ aaniin: ---Arija arifare buñoofo bite b'úne bite efeet ite Kánuutina ku Esipt.
42022009	Ni kaano: ---Diin t'á̱maŋie fu irifare bo?
42022010	N'aaniin: ---Arija ti hikinu hu. Af'arireeŋ, aruun káfimboor n'ake ániine eesejee éndiis ite móhujo. Arisao ti hiñaawu bija t'enuuf i t'aja du buyooso,
42022011	abe n'ariene ate te yo ámuse u aane esaal i yendu diin, ti kaja du káhinu efeet i, akina n'eriboora yeene?
42022012	Abe n'aŋ'áwufooruun esaal yómbokun tu sunuuf sitiira su, káafareinee fe. Toko t'arija fu bifare buñoofo bite b'úne.
42022013	Ni kaja. Kareeŋ, ni kaŋaabo buroon bu fe naane ti Yesu asokiin du. Náami keefare toko buñoofo booniin bite efeet i.
42022014	Ewahatu yite buñoofo bu ereeŋa, Yesu n'epotor i ni kariiko buñoofo.
42022015	N'aaniin: ---Áritumbut fu árimeyi naane ímaŋie i naane úñoofo ee t'afeeneŋ efeet ite Kánuutina ku Esipt, bala sílaam súuma síreeŋin!
42022016	Ábuki íñje isok fee n'aruun: iroŋut hikee-kee kasooñu iñoofo t'efeet ite Kánuutina ku Esipt, ajendan yooŋ káyemi doon déekinineŋe du n'ebaj díhinee ti Jáyi jite Atambatun.
42022017	Náami Yesu éesik ekot ite ébiñ, n'aane Atambatun eyeehen abe n'aane: ---Árisik, arisawoor áriihujo arireyi fe.
42022018	Ábuki íñje isok fee n'aruun: áfiitin ti hahiye, iroŋut kasooñu íhujo ébiñ, ajendan yooŋ káyemi Atambatun asiiŋana Jáyi joone.
42022019	Ahaban, n'ayit humburu abe n'aane Atambatun eyeehen. N'afiitar ho, abe n'asaan eriboora yeene ti kaaniiin: ---Diye eniam, yéesikee i esarahee Atambatun uŋu hoonuun hu. Aŋ'árihin iye kaanuku áriibaŋinaam.
42022020	Kañoofaa kahaban, n'asaaniin yooŋ ekot ite ébiñ i ti kaaniiin: ---Diye ekot yéewufoore i kaajamoor kíyeni ku keeja ku kabaju t'etut Atambatun ni bakan koone, halan húuma heeja hu búyuuso uŋu hoonuun hu héekinineŋ.
42022021	Bare fu arijuk: an eeja u kajoohen kúuma ondu t'efind ye!
42022022	Múniyo, Añi ute Húŋgowulan hu kaketu naane t'Atambatun asoke du. Bare afin ayak buŋ kátaañi t'an ondu eeja u kajoohen koone!
42022023	Náami eriboora i n'iŋi kákandijenoor toko kaanoor aañ fíya tu boko aja fu káhinu bondu?
42022024	Eriboora i ni káyemi ti síjeeŋoor seeyane kaanuku kéemeyi aañ tu boko i kaware fu kajoku naane átiyar ooniin.
42022025	Yesu n'aaniin: ---Bákayi ku tu búsuk bite kéemeyiit ku Atambatun iŋi káhihinoor ésuk i, abe eseef i iŋi kámaŋi ésuk i keeeniin «Ejukara Keejake».
42022026	Bare bondu buwarut kabaju t'etutuun. An eehaŋe u t'aruun, awarawar káyemi naane araan u, abe aseef u, awarawar káyemi naane ásukateen.
42022027	Aañ ahaŋe fu tu bokonde: an u i kahuŋe u eeñoofo, man yooŋ aroka oone? Eeman an u i kahuŋe u? Bare íñje t'aruun, ímoomi naane aroka u!
42022028	Árifiitenutam íñje ti sílaam su.
42022029	Naane Faafam asaanam i híyiaate hu, iyu yooŋ i isaan fu ho n'aruun.
42022030	Úne buñoofo abe n'úhujo t'afeeneŋ ti Jáyi júuma, abe aruun biriiko ti biriikeey bite bákayi, áriiyemi eseef ite sunuuf site Israyel sumoŋu nu súsuba su.
42022031	Yesu n'aane: ---Simoŋ, héyi? A̱naŋ toko hikawi: Atambatun awuna Setani bítim kaanuku eebin eeyoŋoŋanuun naane étiif aa ámiñee, t'áwaajinoor bajal bu n'eyotokaay i.
42022032	Bare ilawalaw bija t'awe kaanuku atum'a̱raan káyilen ku t'íñje. Abe af'a̱bin á̱batikein t'íñje, a̱yaŋganan bakatii kikaw keehaŋ kayanu ti káyilen ku.
42022033	Piyeer n'aano: ---Anahaan u, arko yooŋ keekulam n'awe, man yooŋ ni kayoolam n'awe, ifaraa.
42022034	Yesu n'aano: ---Piyeer, iisoki bonde: úmiye, bala káajuloon ku kusok, awe kaanu á̱meyiitam kireeŋ kíhaaji.
42022035	Abe Yesu n'aane eriboora yeene: ---H'ibine h'iboñuun, abe arijeit ni bikalfe, ni kisaakos, ni sikaku, abajeebaj dike doon deejahaluun? Ni kaano: ---Mayet.
42022036	Abe n'aaniin: ---Hahiyu bare, an eebaje ekalfe aja ne yo; an yooŋ eebaje hisaakos aja ne ho; abe an eebajut kábura, awarawar kajoohen éfartuus yeene éejoohenn kike.
42022037	Ábuki íñje isok fee n'aruun: bonde beesokee bu t'íñje ti Míkiñjin mu buwarawar kabaju. Meenaan: «Kajokojok ánukenoora.» Múniyo, beekiñjee bu t'íñje kabaju.
42022038	Eriboora i ni kaano: ---Anahaan u, a̱juk, wúbura wonde wúsuba. N'aaniin: ---Afamee.
42022039	Yesu n'ánuutin ti hikinu hu, abe n'aja ti hirij hite Ñúolifiye ñu naane aa afiy áhin. Eriboora yeene ni kasao ti hiñaawu.
42022040	Areeŋa toko n'aaniin: ---Arilaw kaanuku man atum'ariney ti kaahoofoor.
42022041	Abe n'atof akambiin diŋgilis, areeŋ simeetar butuman nu sumoŋu, n'asaaho éejiŋgitan abe n'alaw
42022042	aane: ---Faafa, t'á̱maŋie, á̱hin ekot yendu yite sílaam su yeekambam. Káanukiiit á̱ahin beetoofam bu, bare á̱hin beetoofi bu.
42022043	Náami amalaka ite t'etiir áŋaasino kaanuku eehaŋo kayaŋganan.
42022044	Ehel ite Yesu n'ehabano fe. N'ahaŋ káñiŋkaan ti kalawu ku. Ésuwa yeene, kajuku n'aŋ'a̱ane halan heeemo ti káteyina húyuuso t'etaam.
42022045	Ahabana kalawu ku, n'arito éebatikein bibin t'eriboora i t'éhaajiiin, n'áŋaabeiniin ti kaŋote, kátaañian taŋ.
42022046	N'aaniin: ---Kame ariiŋot iŋi naŋ? Aririto abe n'arilaw, kaanuku man atum'ariney ti kaahoofoor.
42022047	Ti Yesu átibanoorut yooŋ báhamin bu, náami hahooja híŋaasino. Suda, ake t'eriboora i sumoŋu ni bákasuba ku abine fu nu boko. N'átofin bibin ti Yesu kaanuku éefoono.
42022048	Bare Yesu n'aano: ---Suda, ni káfoonu n'a̱joohene fu Añi ute Húŋgowulan hu?
42022049	H'aamo hu keeriboore ku ni Yesu kajuka beeware bu kabaju, ni kaano: ---Anahaan u, íriruusin wúbura wute w'uni?
42022050	Ake tu boko n'ahaŋ áruusin kábura koone, abe n'asib ásukateen ite asaraha ómbokun u, eejilo káakondin kaatos ku.
42022051	Bare Yesu n'aano: ---Ariwas ii, afamee. N'agor káakondin kite ániine u, nu kutulujo.
42022052	Ahaban, n'asok eseef ite esaraha i, n'eseef ite esulaan i kiŋki kajukar Enuuf ite Atambatun, ni sifaaf su keebine ku kajoku koone kirim konde aaniin: ---Íñje ítumbe íyemi ánukenoora h'aribine hee búuma nu wúbura, nu bugol yooŋ?
42022053	Húnakonak fe úne uf'úyemi t'Enuuf ite Atambatun, abe arijokutam. Bare ewahatu yende yeenuun i kaanuku ariinij naane árimaŋie i, aruun ni sembe site ébaani i.
42022054	Esulaan i ni kajok Yesu, abe ni kaja ne o t'enuuf ite asaraha ómbokun u. Piyeer n'ásiiŋein akambee aŋ'aseiin ti hiñaawu.
42022055	Sineemak sítifaneetifan t'etut haanas hu, abe bakaake ni káyemi toko ti kariikee. Piyeer n'aja ariiko nu boko.
42022056	Ake ásuŋgute awenoora n'ajuko t'ariikee toko kaagoroor ni sineemak su. N'ajondoman te o afiyo abe n'aane: ---Ániine ondu yooŋ, boko káyemie fu!
42022057	Bare Piyeer n'ajeeŋoor aane: ---Abuke, áyine ímeyiito fu.
42022058	Diŋgilis kep, ake n'ajuko abe n'aane: ---Awe yooŋ ite t'eriboora yeene! Bare Piyeer n'aane ániine ondu: ---Aaa, inooto nu boko.
42022059	Areeŋ ewahatu, ake n'ataŋk toko aŋ'aane: ---Mánoman ániine ondu ite t'eriboora yeene, ábuki akina yooŋ ite Gálile!
42022060	Bare Piyeer n'aano: ---Ímeyiit b'a̱bin bii ne bo. Ondu ti báhamin bondu, náami káajuloon kihaŋa kusok.
42022061	Anahaan u n'aweteko abe n'áheelino. Náami Piyeer ábaŋinaa b'Anahaan u abine bu asoko aano: «Úmiye, bala káajuloon ku kusok, awe kaanu á̱meyiitam kireeŋ kíhaaji.»
42022062	N'anuut, abe n'ayiy átaañi aa.
42022063	Háyine hu kéeyemie ku ti kajukar kite Yesu n'iŋi kásuwo. Ni kakobo ñíkin, abe n'iŋi kámiño ti kaanio: ---Á̱jooli fee aañ ámiñi fu!
42022065	Abe n'iŋi kálafatino kep.
42022066	Tifiita, sifaaf site Esuwif i, n'eseef ite esaraha i, n'émuse yite Eluwa yite Moyis ni kakuukanooro. Ni kaboñ keebiniin ni Yesu ti sifaaf site ejoonana i.
42022067	Ni kákandijeno kaano: ---Awe a̱amo fu Afakana u? A̱sok uni fee. Yesu n'ásafiniin aaniin: ---Ifik'eenuun hee fu íñje, at'áriyilenam;
42022068	n'íkandijenuun yooŋ bike, at'árisafinam.
42022069	Bare memee, Añi ute Húŋgowulan hu biriiko inde baatos bite Atambatun Ate Sembe su.
42022070	Ni kátumb fu kaano kareyi fe: ---Náami awe a̱amo fu Añi ite Atambatun? N'aaniin: ---Arisoka bo aruun kumuumuun.
42022071	Náami keeenoor: ---Uŋkut fu úsawulo eseede! Újama kumuum úne kirim k'asoke ku!
42023001	Kéeyemie ku toko ni karito kareyi fe keeja ni Yesu ti Pilat.
42023002	Kareeŋ, ni kasok toko báhamin beehooje te o iŋi kaane: ---Iriñojanañojan ániine ondu ti katiŋgu bakan uni Esuwif i kaanuku keebin keerito t'eseef i: aŋ'aaniin itim'iŋki kajaam áyi ómbokun eeemo u Rom búhal, abe n'aŋ'aane akina humuumo aamo fu Afakana u, áyi ite uni.
42023003	Pilat n'ákandijeno aano: ---Awe a̱amo fu Áyi ite Esuwif i? Yesu n'aano: ---A̱soka bo.
42023004	Náami Pilat eeene eseef ite esaraha i ni hahooja hu: ---Ijukut fu b'ániine onde áhine bu beejakut, beeyak kákinineŋ n'ajoonanee.
42023005	Bare ni kahaŋ mi kataŋke iŋi kaane: ---Bamb'aliiken ésuk i fe bite katiŋgiiin keebin keerito t'eseef i. Gálile b'ájabina fu, n'aja yooŋ Súde ereyi fe, abe n'abin beebe.
42023006	Hi Pilat ajame hu bondu, n'ákandijen man ániine ondu ite Gálile.
42023007	Ajama kaanuku Yesu ite tu búsuk bu t'Erod aamo du áyi u, n'aaniin kaja ne o t'Erod, ábuki ámoomi bo Serusalem tu kunak kondu.
42023008	Erod ajamajam huruwu hite Yesu, abe afiyee naane ámaŋie i kajukio. N'ámaŋi káheelin te o ti káhinu bike beehaŋe ésuk i kikaw. Náami eekontaan dómbokun h'ajuko hu.
42023009	N'ákandijeno toko buroon beehooje, bare Yesu átumbut ásafino.
42023010	Eseef ite esaraha i, n'émuse yite Eluwa yite Moyis kámoomi toko, abe n'iŋi kajuus kasaano.
42023011	Erod n'esulaan yeene ni kásuwo, abe n'iŋi káhino ahooj eriiŋ. Kahaban, ni kasolo kájufa kéeyuuse kéewarie, abe Erod n'aane kabatikano Pilat.
42023012	Hunak hondu hoho, Erodiin ni Pilat ni kábuki, abe hítiyar hu kajamoorut.
42023013	Pilat n'aboñ bite eseef ite esaraha i, n'ejoonana i, ni bakan keehooje
42023014	abe n'aaniin: ---Aribinambin n'ániine ondu, ariene akina aamo ti katiŋgu ésuk i kaanuku keerito t'eseef i. Abe íkandijenokandijen tu buhooŋuuun ti b'arisejano bee, bare ijukut t'atine du te bo.
42023015	Erod yooŋ ajukut t'atine du, ábuki ábatikanno úne. Náami ániine ondu áhinut doon fe deeware kákinineŋ n'ayoolee.
42023016	Bare íñje kasoku éemiñee ni hikarawas, abe n'iŋ'iwasano.
42023018	Ni kataŋk y'afeeneŋ kaano: ---A̱yool an ondu, abe n'a̱wasan uni Barabas!
42023019	(Barabas akuleekul aŋarkeyi naane kabinabina kárahan t'eseef ite hikinu hu, abe ni kayool an.)
42023020	Náami Pilat, Yesu a ámaŋie fu kawasan; n'aŋk'ákandijen hahooja hu.
42023021	Bare n'iŋi kataŋk kaano: ---A̱tibo t'ekuruwa eeket! A̱tibo t'ekuruwa eeket!
42023022	Pilat n'asooñ aaniin híhaajiyan: ---Kame naŋ n'áhine fu neejakut? Ijukut b'áhine bu beeware kákinineŋ n'ayoolee. Íñje kasoku éemiñee ni hikarawas, abe n'iŋ'iwasano.
42023023	Bare ni kahaŋ mi kataŋke, kaane Yesu atibee t'ekuruwa. Wuji wooniin nu wuhaŋ sembe.
42023024	Náami Pilat eeene hee, o káhinu naane kasoke i.
42023025	N'awasan ániine i kasoke u, eekulee u aŋarkeyi naane kárahannorahann t'eseef i, abe yooŋ ni kayool an, eefin eeene Yesu áhinee naane ti kámaŋi kite Esuwif i.
42023026	Esulaan i bakate ku Rom bokondu ti bija bu ni Yesu, ni káfimboor n'ake ániine ite Siren, huruwu hoone Simoŋ, kane ánuutin ti hitaaŋaat. Ni kajoko, abe ni kasejano ekuruwa yite Yesu, aŋ'asao ti hiñaawu.
42023027	Bakan keehooje-hooj ni kanaban Yesu. Abajeebaj yooŋ haare úkaan ti biyiy kep, abe n'iŋi kasejo sumoŋiiin uŋu hoone hu.
42023028	Yesu n'aweteko inde haare hu abe n'aaniin: ---Híriiman hu bakate ku Serusalem, atum'ariyiy uŋu húuma hu, bare ariyiy uŋu hoonuun hu, ni bakañuuun!
42023029	Ábuki bibin birko, ésuk i kaanu: «Atoof ti kéemeyiit ku kaharat, ni kéemusut ku kabaju biñi, ni kéemusut ku kájuwan!»
42023030	Náami ésuk i kaanu kirij keeliite ku: «Áriwubein t'uni!» abe ni kaane kiŋgilij ku: «Arihok uni!»
42023031	Ábuki kane arko iŋi kanij iyu ti dirir deeleebejane, ni deesaye fíya n'aŋ'anokoor buŋ?
42023032	Esulaan i kajaja yooŋ n'énukenoora bákasuba, kaanuku keebin keeyooliin ni Yesu.
42023033	Hi kareeŋe hu tindi kaane «Esendeen i», ni katib Yesu t'ekuruwa i. Ni katib yooŋ toko énukenoora i tu sukuruwa sooniin, ake inde baatoso, aau inde baamayo.
42023034	Yesu n'alaw aane: ---Faafa, a̱boŋketiin, ábuki kámeyiit doon di kaamo du ti káhinu. Kaanuku kéeruboor wañ woone w'asiimee wu, ni kaya bukuuj keeyit keejuk huruw doon d'aware du kabaju.
42023035	Hahooja hu ni hisiiŋo toko bajuk bu. Eseef ite Esuwif i n'iŋi kásuwo abe ni kaane: ---Afakanafakan bakaaku; afakanooro tíme yooŋ, kane arko akina aamo fu Afakana u a Atambatun ajifane u!
42023036	Esulaan i yooŋ n'iŋi kásuwo. Ni katof n'ébiñ yeekeese kaanuku yéeni man n'áhujo,
42023037	abe ni kaano: ---A̱fakanooro tíme, kane arko múniyo awe a̱amo fu Áyi ite Esuwif i!
42023038	T'etiir bite hikawo, ni kakiñj bo: «An onde aamo fu Áyi ite Esuwif i.»
42023039	Ake t'énukenoora i keetibee ku toko n'aŋ'álafatino aano: ---Áweiit kereŋ a̱amo fu Afakana u? A̱fakanooro tíme, abe n'a̱fakan uni!
42023040	Bare aau n'árahan te o aano: ---Kame á̱koleyiit Atambatun? Bi káhine bu wane, bo yooŋ bi káhine fu an ondu.
42023041	Wane, bijarajar, ábuki wane bokondu ti kágalin doon du waaroke du. Bare akina áhinut doon fe.
42023042	Abe n'aane: ---Yesu, abe n'á̱baŋinaam kane a̱ja a̱bin ti Jáyi júuwe.
42023043	Yesu n'ásafino aano: ---Íñje isok fee n'awe: humuum hite úmiye, awe káyemi n'íñje t'arijana i.
42023044	Taanak tu tireeŋa ti hikaw, káakumba ni kibaj. Ébaani n'éyemi t'etaam i ereyi fe ayak abin áami yooŋ tifesa. Hírido heeemo hu níbahindaa t'Enuuf ite Atambatun ni hijeho t'etut héehin kúsuba.
42023046	Yesu n'ataŋk t'etiir aane: ---Faafa, iinaŋ yaan íima tu sumoŋii. Asoka kirim kondu ahaban, n'aket.
42023047	H'aseef ite esulaan i ajuke hu bondu beebaje bii, n'asokoroor Atambatun abe n'aane: ---Nu múniyo fu ániine onde an eejake!
42023048	Hi keebine ku fe bajuk bu kajuke hu bondu beebaje bu, ni kabatuko, iŋi kakaro kasejo sumoŋiiin.
42023049	Bákawiy kite Yesu kareyi fe, ni haare hu kiŋki kariboor ne o huta hu akina Gálile ni kásiiŋein akambee keejuk naane bije i fe.
42023050	N'abaj ake ániine huruwu hoone Siseef, ite ti hikinu hite Esuwif i hihi kaane Arimate. Ániine ondu ajakajak, abe ite bifeeneŋ. Ámoomi ti kanahan n'eyakar yómbokun Atambatun eesiiŋan Jáyi joone. Boko kaamo fu sifaaf site ejoonana i, bare ariboorut ni bakano ti hirim hi kajoke hu te ho, ni ti naane káhine i.
42023052	N'aja ti Pilat, abe n'alawo ehunuŋ ite Yesu kaanuku eeja eehok yo.
42023053	H'aamo hu kajamoora, Siseef n'aja áwanann ehunuŋ i t'ekuruwa i, n'ahut yo ti kaahuuy, abe n'ahok yo t'élum yeewakee t'elaaliñj yómbokun; élum yendu, an ámusut kahokiee te yo.
42023054	Bondu fe t'ajuma i, abe erimaas yeeniin yeeyooso memee.
42023055	Haare hu keeriboore ku ni Yesu huta hu akina Gálile ni kasa Siseef ti hiñaawu. Ni kajuk élum i, ni naane ehunuŋ ite Yesu ehurusanee i toko.
42023056	Kahaban, ni kabatuko ti hikinu hu, abe ni kafare éluuliin ni mátiso bija t'ehunuŋ i. T'erimaas ite Esuwif i, ni kayih naane t'Eluwa yite Moyis esoke du.
42024001	Hunak héeseina hu t'erimaas ite Esuwif i, haare hu ni kasoŋk karito keeja t'élum i ni mátiso mi kafaree.
42024002	Ni kaŋaabo ejuju yómbokun i yéefibe i karuŋ kite élum i káatiŋginee.
42024003	Ni kayooso, bare kajukut ehunuŋ ite Anahaan u Yesu.
42024004	Kajokut tuf. Náami háyine bákasuba kahaŋa káŋaasin, wañ wooniin aŋ'asilan naane.
42024005	Haare hu ni kátumb kákoleyi naane, kasooñen ni káruuŋo. Háyine hu ni kaaniin: ---Iŋi naŋ n'ariemo fu ti hiŋes ti keekete ku an eeroŋe u?
42024006	Anooto diye, aritaa t'eket i. Áribaŋino b'asokuun bu akina Gálile:
42024007	«Añi ute Húŋgowulan hu awareewar kásiku asaanee kéemeyiit ku Atambatun, n'atibee t'ekuruwa, abe n'áritein t'eket i hunak híhaajiyan hu.»
42024008	Náami kábaŋinaa kirim kite Yesu.
42024009	Hi kánuutina hu t'élum i, ni kayeet, abe ni kasok bondu fe epotor i sumoŋu n'afeeneŋ u, ni bakaaku eriboora kareyi fe.
42024010	Haare hu keekame ku bondu kaamo fu bokonde: Mari ite u Magdala, ni Saan, ni Mari íñaay ite Saak. Bakaaku haare kéeyemie ku nu boko ni kasok epotor i mo mifeeneŋ mu.
42024011	Bare epotor i n'iŋi kaane man bíteiit toko; káyilenut haare hu.
42024012	Náami bare Piyeer eerito, abe n'atey bija t'élum i. N'áruŋgunan éeheelin, bare wuhuuy wu taŋ w'ajuke fu. Ahaban, n'abatuko káajahalein naane tu bondu beebaje bu.
42024013	Hunak hondu hoho, bákasuba t'eriboora i ni káyemi ti bija ti hike hikinu iŋi heenee Emawus. Hikamboorakamboor ni Serusalem areeŋ síkilomeetar sumoŋu n'efeeneŋ.
42024014	Boko ti báhamin kep tu bondu beebaje bu fe.
42024015	Bokondu ti báhamin bu, Yesu humuumo n'añaasiken eejokiin keeriboor.
42024016	Iŋi kajuko, bare n'abaj béekinineŋe kayinaato kakeetan.
42024017	Yesu n'ákandijeniin aaniin: ---Ti biin t'ariemo fii? Náami kasiiŋaa, káataañianin naane.
42024018	Ake tu boko huruwio Kilewopas n'ásafino aano: ---Butum ti kéeyemie ku Serusalem fe, unooni taŋ á̱meyiit fu beebaje bu bo tu kunak ke?
42024019	Yesu n'aaniin: ---Kame biin bu? Ni kaano: ---Beebaje bu tíme Yesu ite u Nasaret. Akina yéeni ayiŋana ite Atambatun. Atambatun n'élokow i fe kámoomi kaanuku aŋ'áhin buroon bómbokun, abe aŋ'áhamin ayan faŋ.
42024020	Eseef ite esaraha i, n'ejoonana i ni kajoko kasaan bakate ku Rom kaanuku keeyoolo. Ni katibo t'ekuruwa eeket.
42024021	Uni iriyakarayakar yéeni kaanuku akina aamo fu an eeja u kafakan Israyel. Bare fu úmiye n'aamo fu hunak híhaajiyan hu huta hu bondu iŋi bibin bibaj.
42024022	Múniyo bakaake haare ti kiŋk'iririboor kajahalajahal uni. Kasoŋkasoŋka karito keeja t'élum i,
42024023	bare kajukut ehunuŋ yeene. Ni kábatikein káreeŋin, ni kaane uni emalaka káŋaasinoŋaasin tu boko, abe ni kasokiin kaanuku ondu buroŋ.
42024024	Bakaake ti bakan uni ni kaja t'élum i, ni kaŋaabo naane ti haare hu kasokiin du; bare akina kajukuto.
42024025	Náami Yesu eeeniin: ---Arisoŋotaa teereŋ! Árikurakuri fu naane ti káyilen kite b'eyiŋana yite Atambatun kasoke bu fe!
42024026	Kame Afakana u awarut kajuku sílaam sondu, abe n'ayooso t'etiir t'ánikanee du?
42024027	Ahaban, n'akamiin beesokee bu te o fe ti Míkiñjin mu, éejabin tu wuwiit wi Moyis akiñje wu, abe n'aja tu wute eyiŋana yite Atambatun fe.
42024028	Hi kalohene hu hikinu hu ti káyemie du ti bija bu, Yesu n'áhin kite kayuunu.
42024029	Bare kawasuto eeja. Ni kaano: ---Tinendana, abe memee n'uŋu tujon; a̱riiko núuŋot diye. Náami eeyooso kaanuku keeriiko toko.
42024030	Kariikaa kaanuku keeñoofo, n'ayit humburu hu abe n'aane Atambatun eyeehen; n'afiitar ho, abe n'asaaniin.
42024031	Náami ñíkiniin ñífeŋginaa, abe ni kakeetano, bare n'átowuteiin.
42024032	Ni kaanoor: ---Kikaw wane kutoofatoof fu ti bítim bu, akina ti kakamu kite wane naane Míkiñjin mu musoke i, a̱jukut?
42024033	Ni karito juj, abe ni kabatuko Serusalem. Ni kaŋaabo bo eriboora i sumoŋu n'afeeneŋ u, ni bakaniin ti kakuukanooree
42024034	ti kaanu: ---Nu múniyo fu, Anahaan u áriteino t'eket i! Áŋaasinoŋaasin ti Simoŋ!
42024035	Náami háyine hu bákasuba ku keesokiin beebajiin bu ti bítim bu, nu buŋ bi kakeetane fu Yesu ariike, o ti kafiitar kite humburu hu.
42024036	Eriboora i ti báhamin bondu, Yesu humuumo n'áŋaasin t'etutiin abe n'aaniin: ---Káasuumaay kibaj t'aruun!
42024037	Ni kátumb kákoleyi naane, ábuki iŋi kaane man atand.
42024038	Bare Yesu n'aaniin: ---Iŋi naŋ n'arijahale fu? Iŋi naŋ n'arijeeŋane fu?
42024039	Áriheelin tu sumoŋiam nu wuwotam: íñje fu! Arigoram ariijuk, makamu atand abajut kihaay nu kujoj; íñje bare ibajabaj naane arijuk ii.
42024040	O ti kasoku ku bondu, n'áwufooriin sumoŋio nu wuwoto.
42024041	Kátumbatumba kakontaan kasooñen n'iŋi kajeeŋ; Yesu ayak aaniin: ---Man n'aribaj diye doon dite buñoofo?
42024042	Ni kasaano afiit ite asaan eefeeree.
42024043	N'ásiko, abe n'ateŋo tu buhooŋiiin.
42024044	Abe n'aaniin: ---Bonde b'ibine fu isokuun h'íyemie hu n'aruun: beekiñjee bu t'íñje fe ti kaawiit kite Eluwa yite Moyis, nu tu wute eyiŋana yite Atambatun, ni t'Élookiin i buwarawar kabaju.
42024045	Náami éefeŋginiin ñúwejet kaanuku man ni kánandin Míkiñjin mu
42024046	abe n'aaniin: ---Beekiñjee bu bonde: Afakana u awarawar kaketu, abe n'áritein t'eket i hunak híhaajiyan hu.
42024047	Abe eriboora yeene kawarawar kawaare tánotan fe t'etaam ye tu huruwu hoone, kéejabin Serusalem. Kawarawar kasoku ésuk i keewatanooro kinij kooniin keejakut ku man wuhoofoor wooniin nu wuboŋketee.
42024048	Ariwarawar kasoku tánotan fe b'arijuke bu.
42024049	Abe íñje káboñinauun doon di Faafam asoke du aane o kawunuuun do. Bare atum'arinuut ti hikinu he, ajendan káyemi sembe site t'etiir súwaneino t'aruun.
42024050	Yesu n'aja nu boko keenuut hikinu hu ayak abin áami kareeŋa inde Betani, abe n'ayit sumoŋio t'etiir éesoniyaniin.
42024051	Ondu ti kásoniyan kooniin, n'awasoor nu boko; n'ayitee t'etiir bufor bu.
42024052	Boko bare, ni kásukaayo, abe ni kabatuko bija Serusalem, kikawiin káatoofin naane.
42024053	Ko kireyi fe bokondu t'Enuuf ite Atambatun, iŋi kasokoroor Atambatun kep.
43001001	Hítiyar hu, h'Atambatun áwuwane hu dóonodoon fe, Hirim hu káafiyein híyemi. Hirim hu húmoomi n'Atambatun, abe ho heemo fu Atambatun.
43001002	Ti kátiyar ku húmoomi n'Atambatun.
43001003	Te ho t'Atambatun aŋaase fu éewuwan doon areyi fe. Doon dúwuwanutee tu husokut.
43001004	Buroŋ bu búmoomi te ho, abe buroŋ bu iŋi bíhin ésuk i kéeyemi ti meejaaŋe mu.
43001005	Meejaaŋe mu iŋi mijaaŋan ébaani i, abe ébaani i eheekut mo.
43001006	N'abaj ake ániine a Atambatun áboñina. Huruwu hoone Saaŋ.
43001007	Abinabin kaanuku éeyemi aseede ite meejaaŋe mu, man ésuk i fe ni káyilen ti hirim hoone.
43001008	Ákinaiit humuumo áyemie fu meejaaŋe mu, bare abinabin kaanuku éeyemi aseede ite te mo.
43001009	Meejaaŋe mondu míyemie fu mite mu nu múniyo, mo meebine mu t'etaam ye kajaaŋan kúŋgowulan ku fe.
43001010	Hirim hu húmoomi yéeni t'etaam ye. Te ho t'Atambatun aŋaase fu éewuwan yo, bare bakate ku t'etaam i kámeyiit ho.
43001011	Hibinabin ti bakano, bare bakano ni kateñeko ho.
43001012	Bare keejoke ku ho áwariee kareyi fe, abe ni káyilen te ho, huwuniinwun sembe kaanuku keebin kéeyemi bakañi Atambatun.
43001013	Íŋiiit naane aamo i kabukeebuk naane húŋgowulan aa abukee aamo fu káyemia bakañi Atambatun. Bare kaaneeen boko bakañi Atambatun ábuki Atambatun abukiin fu.
43001014	Hirim hu ni hibin híyemi húŋgowulan, abe ni hikin n'uni. Hijakajak t'ésuk i híhabanein, abe nu huhooj bib nu múniyo mu. Irijukajuk kániku k'Atambatun Faaf u aa awun Añio afeeneŋ u.
43001015	Saaŋ ataŋkataŋk eeseedoo aane: ---An onde if'eene: «Éeseinam u ti hiñaawu ahaŋamhaŋ, ábuki áyemayemi t'ibukoorutee.»
43001016	An ondu ásoniyanasoniyan úne ti kajaku koone, abe n'asooñ áwutiyen.
43001017	Tu Moyis t'Atambatun aŋaase fu eesaan úne Eluwa i, bare kajaku koone nu múniyo mu, bondu fe ti Yesu Kiris ti bíŋaasina fu.
43001018	An ámusut kajuku Atambatun. Bare Añi afeeneŋ u, eeemo u yooŋ Atambatun, abe n'áhin ni Faaf u káakondin kifeeneŋ, áhinahin núumeyio.
43001019	Sifaaf site Esuwif i bakate ku Serusalem ni karuw bakaake t'esaraha i, n'Elefit, keeboñiin ti Saaŋ. Kareeŋ ni kákandijeno kaano: ---Awe a̱amo fu aañ? Saaŋ ánuusutiin doon fe, asokiinsok bifeeneŋ bu taŋ aaniin: ---Inooto Afakana u.
43001021	Ni kasooñ kaano: ---Kame awe a̱amo fu aañ? Eli, bare me? N'aaniin: ---Aaa, inooto Eli. Ni kabatikan kaano: ---Awe fíya a̱amo fu Ayiŋana ite Atambatun i irinahan u? N'aaniin: ---Aaa.
43001022	Ni kasooñ kaano: ---Kame náami awe a̱amo fu aañ? Iriwarawar kásafin kéeboñina ku uni. A̱ane awe a̱amo fu aañ?
43001023	N'ásafiniin hirim honde h'Esayi ayiŋana ite Atambatun abine hu asok. N'aaniin: «Íñj'eemo fu kaaji kite an u aa ataŋk t'eramba i aŋ'aane: "Arifare éhuhu yeejoŋoore bija t'Anahaan u!"»
43001024	Tu bokondu keeboñee ku ti Saaŋ, abajeebaj bakaake keeemo Efarisiyeŋ.
43001025	Ni kákandijeno kaano: ---Kane arko a̱nooto Afakana u, a̱nooto yooŋ Eli, áweiit yooŋ a̱amo fu ayiŋana ite Atambatun, iŋi naŋ n'af'a̱fin a̱boste ésuk i?
43001026	Saaŋ n'aaniin: ---Íñje iŋ'iboste nu móhujo, bare abajeebaj ake eeemo n'aruun, árimeyiito.
43001027	Akina abin fu inde hiñaawiam, bare ihaŋahaŋ káteti te o kaanuku íijendin sikaku soone.
43001028	Bondu fe, Betani ti bibaje fu, ti kaayelu kiŋki keenee Surdeŋ, káasiŋ ki taanak tu tundu túnuutin, ti Saaŋ tand'aboste.
43001029	Tifiit, Saaŋ n'ajuk Yesu ti bibin ásooñann nu boone. N'aane: ---O onde, Ametek ite Atambatun aa anuutan wuhoofoor wute ésuk i.
43001030	O if'eene: «Ake aroŋa inde hiñaawiam, bare ahaŋamhaŋ, ábuki áyemayemi t'ibukoorutee.»
43001031	Íñje yooŋ ímeyiit yéeni kaanuku akina, bare kaanuku bakate ku Israyel kéemeyio h'ibine fu kaboste ku nu móhujo.
43001032	Saaŋ n'aseede aane: ---Ijukajuk Búwejet Beenabe bu nu búwanein t'etiir naane búnokoorum bite húleebaan, abe ni bikin te o.
43001033	Ímeyiit yéeni kaanuku akina, bare Atambatun éeboñinam u kaboste ku nu móhujo aanamyen: «Awe kajuku Búwejet bu nu búwanein abe ni bikin t'ake. An ondu aja fu kaboste ésuk i nu Búwejet Beenabe bu.»
43001034	N'ijuk bondu ni ñíkinam féet, abe iisok bo: ániine ondu aamo fu Añi ite Atambatun.
43001035	Tifiit, Saaŋ n'aŋk'áyemi toko ni bákasuba t'eriboora yeene.
43001036	H'ajuke hu Yesu ti kaŋaasu ku toko, n'aane: ---Ametek ite Atambatun ondu!
43001037	Eriboora yeene t'ésubaiin ni kajam naane asoke i. Náami keesa Yesu ti hiñaawu.
43001038	Yesu n'aweteko, n'ajuk kaanuku bokondu ti kanabano. N'aaniin: ---Naŋ n'árimaŋie fu? Ni kaano: ---Rabi, kame diin t'a̱kine fu? (Rabi aamo fu ámuse u.)
43001039	N'aaniin: ---Aribin, n'aŋ'arijuk toko. Ni kariboor, ni kajuk t'akine du. Taanak tu káafesin dómbokun. Ni kariiko bo ne o hunak hondu.
43001040	Ake ti bákasuba kondu keejame ku naane Saaŋ asoke i abe ni kasa Yesu ti hiñaawu, huruwu hoone Andere. Ákooki ake at'o huruwu hoone Simoŋ Piyeer.
43001041	N'ajab aja ajuk at'o Simoŋ abe n'aano: ---Irijukajuk Afakana u (aamo fu «Kiris»).
43001042	N'aja ne o ti Yesu. Yesu n'ajondoman te o abe n'aano: ---Awe a̱amo fu Simoŋ, añi ite Saaŋ. Hahiye ésuk i kaanii Sefas. (Sefas, ho hifeeneŋ hu ni Piyeer, aamo fu «Elaaliñj».)
43001043	Tifiit, Yesu n'aane eeja inde Gálile. N'áfimboor ni Filip abe n'aano: ---Á̱seinam ti hiñaawu!
43001044	(Filip ite Betsayida. Hikiniiin hifeeneŋ n'Andere ni Piyeer.)
43001045	N'aja ajuk Natanayel abe n'aano: ---Irijukajuk an u i Moyis asoke u ti kaawiit kite Eluwa i, abe eyiŋana yite Atambatun yooŋ ni kasok moone mu. Yesu fu ite u Nasaret, añi ite Siseef.
43001046	Natanayel n'aano: ---Nasaret? Doon deejake dúnooni fíya kánuutina Nasaret? Filip n'aano: ---A̱bin n'aŋ'a̱juk.
43001047	Hi Yesu ajuke hu Natanayel ti bibin bu nu boone, n'aane: ---An ondu aamo fu an ite Israyel ite nu múniyo. An ite bifeeneŋ.
43001048	Natanayel n'aano: ---Buŋ b'á̱yiniam fu kámeyi? Yesu n'aano: ---Ti Filip aruwooruti, ijukijuk t'etaam nífigiye nu.
43001049	Natanayel n'aano: ---Ámuse u, awe a̱amo fu Añi ite Atambatun, awe a̱amo fu Áyi ite Israyel!
43001050	Yesu n'aano: ---Iŋi h'eeni hu ijukijuk t'etaam nífigiye nu h'á̱yilene fu? Awe kajuku buroon beehaŋe bondu!
43001051	N'asooñ aane: ---Iisokuun bifeeneŋ bu: aruun kajuku kane bufor bu bífeŋgino, emalaka yite Atambatun ti bisiro, abe n'iŋi káwanein t'Añi ute Húŋgowulan hu!
43002001	Abaj kunak kúsuba, bisayi ni bibaj ti hike hikinu iŋi heenee Kana, t'ésuk ite Gálile. Íñaay ite Yesu toko, abe
43002002	Yesu yooŋ aruweeruw bite bisayi bu, akina n'eriboora yeene.
43002003	H'ébiñ i ehabanee hu, íñaayo n'aano: ---Ébiñ yeeniin ehabanaa.
43002004	Yesu n'aano: ---Waay, kame baŋka wane? Húuma hu huroŋa.
43002005	Íñaayo n'aane esura i: ---Árihin doon d'ayakuun du kasoku fe.
43002006	Abajeebaj toko simeenaay seerokee ni bilaaliñj seemo hutok n'efeeneŋ. Simeenaay sondu, Esuwif i iŋi káhin te so móhujo kaanuku iŋi kabin kañawo keekuur hágila Atambatun. Emeenaay-meenaay fe éyinooni kayitu síliitar seereeŋe téemeer.
43002007	Yesu n'aane esura i: ---Arihoojan simeenaay sondu nu móhujo. Ni kahoojan so bib.
43002008	Yesu n'aaniin: ---Hahiyu arisur diŋgilis, abe n'arija arisaan ajak u eejeken. Ni káhin naane asokiin i.
43002009	Ajak u n'ajeken tu móhujo mondu meehosanee mii musooñ míyemi ébiñ. Ámeyiit t'ébiñ yendu énuutina du (bare esura i kámoomi, ábuki boko kumuumiin kátifijanna fu móhujo mu). Náami eeruw an eeemo u tu bisayi bu
43002010	abe n'aano: ---Ésuk i fe iŋi kajab kasur ébiñ yeehaŋe i katoofu. Éhujaa i ifi kaja ayak abin áami kafamana, yaayu n'etik esuree. Bare awe, yeetoofe i y'a̱naŋe fu yéeyemi eraan i!
43002011	Doon dondu di Yesu áhine fu dítiyar deehaŋe ésuk i kikaw. Kana, eke ésuk ite Gálile tu bondu bibaje fu. Iyu a áwufoore fu kániku koone, abe eriboora yeene ni káyilen te o.
43002012	Hunuut toko, ni kaja Káfernawom, akina Yesu, íñaayo, bakat'o, n'eriboora yeene. Ni kariiko bo kunak keefamut.
43002013	H'efeet ite Esuwif i yite Kánuutina ku Esipt elohene hu, Yesu n'aja Serusalem.
43002014	N'ayooso ti haanas hu t'Enuuf ite Atambatun, n'ajuk toko kiŋki kajoohen bakaake suboos, bakaake síkarniina, bakaaku kúleebaan; n'ajuk yooŋ etita yite sírirem su ti kariikee ti sitaabul sooniin.
43002015	N'ayit ñúruuk éehin hikarawas, abe n'ákutooriin fe tíyaŋ Enuuf ite Atambatun, nu suboos sooniin, ni síkarniina sooniin yooŋ. N'ayisaloolan sírirem site etita i, abe n'áfiiten sitaabul sooniin.
43002016	Ahaban, n'aane ejoohena yite kúleebaan ku: ---Arinuutan diye buroon bondu! Atum'árisik enuuf ite Faafam áriihin yo emarse!
43002017	Eriboora yeene ni kábaŋino bonde beekiñjee bu ti Míkiñjin mu: «Atambatun, kámaŋi k'ímaŋie ku enuuf íiwe kihahahah naane.»
43002018	Esuwif i ni kaano: ---Aañ awuni fu sembe sondu site kákutoor éjulaata i t'Enuuf ite Atambatun? Arko Atambatun, á̱wufoor uni bike beehaŋe uni kikaw, beekuur uni kaanuku te o tu súnuutina.
43002019	Yesu n'aaniin: ---Ariwelej Enuuf yende yite i Atambatun, abe kunak kíhaaji taŋ n'iŋ'isooñ isiiŋan yo.
43002020	Ni kaano: ---Buŋ ii? Enuuf ite Atambatun yende, káhina tu kunut kite te yo simit bakan bákasuba nu hutok n'efeeneŋ. Awe n'a̱ane á̱yinooni kasiiŋan yo tu kunak kíhaaji?
43002021	Bare hi Yesu aane hu Enuuf ite Atambatun, eni yeene y'asoke fu.
43002022	Iŋ'ite ho h'aritee hu t'eket i, eriboora yeene ni kábaŋino kaanuku iye a abine fu asok. Ni káyilen ti Míkiñjin mu, ni ti hirim hi Yesu abine hu asokiin.
43002023	Hi Yesu áyemie hu Serusalem t'efeet ite Kánuutina ku Esipt, keehooje-hooj ni káyilen te o hi kajuke hu buroon bamb'áhin beehaŋe bu ésuk i kikaw.
43002024	Bare Yesu hikawo husokut tu boko, ábuki ámoomiiin kareyi fe.
43002025	Asawuleit ake aŋ'aano an onde iye aamo fu, ábuki ámoomi buŋ bu húŋgowulan aamo fu ahaban.
43003001	Abajeebaj ake ániine t'Efarisiyeŋ i huruwu hoone Nikodem; akina aseef t'Esuwif i.
43003002	N'abin kike káajiim bibin ti Yesu abe n'aano: ---Ámuse u, írimoomi kaanuku Atambatun áboñini fu kaanuku a̱abin a̱liiken uni; ábuki an ayinaat káhinu buroon bamb'á̱hin beehaŋe bu ésuk i kikaw t'Atambatun ariboorut ne o.
43003003	Yesu n'aano: ---Iisoki bifeeneŋ bu: an afut'asooñ abukee ti kátiyar, at'áyini kajuku Jáyi jite Atambatun.
43003004	Nikodem n'aano: ---Buŋ b'an ayino fu kasooñu abukee o káahaanin? Áyinooni fíya bibatuko ti har hite íñaayo eesooñ eebukee?
43003005	Yesu n'aano: ---Iisoki bifeeneŋ bu: an ayinaat buyooso ti Jáyi jite Atambatun t'abukutee nu móhujo, nu Búwejet Beenabe bu.
43003006	An eebukee naane uu úbukee, diyu kafiya; an n'afin abukee nu Búwejet Beenabe bu, o ite Búwejet Beenabe bu.
43003007	Atum'a̱jahale naane eeni i: «Ariwarawar kasooñu aribukee ti kátiyar.»
43003008	Eyam i eŋ'etib káasiŋ k'émaŋie ku; aŋ'a̱jam yo, bare á̱meyiaariit tend'énuutin, ni tend'eja yooŋ. Iyu yooŋ i beemo fu n'an fe eebukee nu Búwejet Beenabe bu.
43003009	Nikodem n'aano: ---Buŋ bu bondu biyino fu kabaju?
43003010	Yesu n'aano: ---Awe eeemo u ámuse eejamee t'Israyel, á̱meyiit bo?
43003011	Iisoki bifeeneŋ bu: doon d'írimeyie abe n'irijuk d'if'irisokuun. Bare arijokajok báhamin bite b'uni áriwiinian.
43003012	Áriyilenaariitam hih'isokuun buroon bimbi bibaj t'etaam ye. Buŋ b'arija fu káyilenam kane isokuun bimbi bibaj t'etiir?
43003013	An ámusut bisiro t'etiir t'Atambatun, kane arko taŋ Añi ute Húŋgowulan hu éenuutina u bo!
43003014	Moyis akobakob tu hunuk káayoomuna keerokee ni mañ, eeyit ko t'etiir t'eramba i. Iyu yooŋ i Añi ute Húŋgowulan hu aware fu kayitiee t'etiir,
43003015	kaanuku kéeyilene ku te o fe ni kabaj buroŋ béehabanaariit bu.
43003016	Ábuki Atambatun ahaŋahaŋ kámaŋi ésuk i, ayak awun Añi oone afeeneŋ u, kaanuku an fe éeyilene te o atum'átowuto hiraanu, bare n'abaj buroŋ béehabanaariit bu.
43003017	Múniyo Atambatun áboñinoot Añi oone t'etaam ye kaanuku eejok ésuk i eejoonaniin, bare áboñinoboñin kaanuku eefakaniin.
43003018	An éeyilene u t'Añi u ajoonanutee; bare an éeyilenut u te o ajoonanee ahaban, ábuki áyilenut t'Añi u afeeneŋ ite Atambatun.
43003019	Bakan naane an ondu kajoonanee aŋarkeyi naane meejaaŋe mu mibinabin t'etaam ye, ni kateñeko mo kéemaŋi ébaani i, ábuki kánoŋkaariit ajakee.
43003020	An fe éenoŋkaariit ajakee aŋ'ahuuf meejaaŋe mu, ábinaariit yooŋ te mo, ábuki aŋ'ákoleyi kaanuku buroon beejakut bu bamb'áhin n'iŋi bujukano.
43003021	Bare an u aa áhin beejake bite bu nu múniyo, aŋ'abin ti meejaaŋe mu, ésuk i keejuk kaanuku bamb'áhin biriibariib naane t'Atambatun ámaŋie du.
43003022	Hunuut toko, Yesu n'aja n'eriboora yeene t'ésuk ite Súde. Ni kariiko bo kunak, abe n'aŋ'aboste ésuk i.
43003023	Saaŋ yooŋ ti kaboste t'eke ésuk eŋ'eenee Enon, ekamboorut ni Salim, ábuki móhujo múmoomi ne bo úkaan. Ésuk i iŋi kabin bo kaanuku keebostee.
43003024	(Kóŋkeyin ti Saaŋ akuloorutee.)
43003025	Areeŋ hike hunak, bakaake t'eriboora yite Saaŋ ni káyemi ti síjeeŋoor n'ake Asuwif naane boko iŋ'ite máhinar mooniin mite kakuuran eni naane t'ejoosan yeeniin esoke du.
43003026	Ni kaja kaŋaabo Saaŋ abe ni kaano: ---Ámuse u, á̱baŋinabaŋino an éeyemie u n'awe ti yaayu eraab ti kaayelu kite ku Surdeŋ, a á̱hamine u uŋu hoone hu? Ondu ti kaboste yooŋ, abe ésuk i fe eŋ'etey bija te o!
43003027	Saaŋ n'aaniin: ---An ayinaat kabaju b'Atambatun asaanuto.
43003028	Aruun kumuumuun arijamajam naane eene i inooto Afakana u, bare íboñineeboñin kaanuku íigilanno.
43003029	Eeman kereŋ an eesee akino fu anaar'o? Bare ajak u, akina aa asiiŋo kaagoroor n'an eesee u, eejam naane aa asok, aŋ'atoofan dómbokun naane aa ajam kaaji koone. Katoofu kondu yooŋ keemo fu t'íñje, abe itoofanatoofan íhabanein.
43003030	Awarawar ko kireyi fe kahaŋu bija hágila; íñje n'ihaŋ bibatuko ni hiñaawu.
43003031	Saaŋ n'asooñ aane: ---An éenuutina u t'etiir ahaŋahaŋ ésuk i fe. An ite t'etaam, bite bu t'etaam b'akole fu ne bo, abe bo b'af'áhamin iŋ'ite te bo. An éenuutina u t'etiir, ahaŋahaŋ ésuk i fe.
43003032	Aŋ'asok doon d'ajuke du ni d'ajame du, bare an áyilenaariito.
43003033	An éeyileno u áwufoorawufoor akuur but kaanuku b'Atambatun asoke bu bite nu múniyo.
43003034	An a Atambatun áboñina u aŋ'asok kirim kite Atambatun, ábuki Atambatun awunowun Búwejet Beenabe beerume tak.
43003035	Faaf u ámaŋamaŋi Añi u, abe n'awuno sembe tu buroon bu fe.
43003036	An éeyilene u t'Añi u abaja buroŋ béehabanaariit bu; an éeyilenut u t'Añi u at'ajuk buroŋ bondu, bare Atambatun akufokufo awasan.
43004001	Efarisiyeŋ i ni kajam kaanuku bakan ki Yesu kaŋk'áhin kéeyemi eriboora yeene, ni kaŋk'aboste kahaŋe kahooju bakate ku Saaŋ. (Bare Yésuiit humuumo af'aboste ésuk i, eriboora yeene ifi kabosteiin.) Hi Yesu ajame hu bo, n'anuut Súde eebatuko Gálile.
43004004	N'awar kaŋaasu t'eke ésuk eŋ'eenee Samari.
43004005	N'areeŋ hike hikinu hite Samari iŋi heenee Sisar. Hikamboorut n'etaam i yi Sakob abine i awun añio Siseef.
43004006	Toko t'ésaabun ite Sakob éyemie fu. Yesu n'ariiko tu hubolu hite ésaabun i, ábuki álaamalaam buwota bu. Taanak tu ti hikaw.
43004007	Ake anaare ite Samari n'abin toko hitifijan. Yesu n'aano: ---Waasi, a̱wunam íihujo.
43004008	(Eriboora yeene káayoosein ti hikinu hu kaanuku kéejoohenn doon dite buñoofeiin.)
43004009	Anaare ondu ite u Samari n'aano: ---Jeh! Awe Asuwif, íñje anaare ite Samari, n'a̱sooñ a̱anam iwuni á̱ahujo? (Anaare u asokasok iyu ábuki Esuwif i káfiyaariit kaloh hikee bakate ku Samari.)
43004010	Yesu n'aano: ---Kane á̱meyi yéeni b'Atambatun bamb'awun, n'aañ yooŋ af'aani iye a̱wuno éehujo, humuumi a̱ja fu kaanio awuni á̱ahujo, abe n'aŋ'awuni móhujo mummu muwun buroŋ bu.
43004011	Anaare u n'aano: ---Abuke, a̱bajut ebaag, abe ésaabun i ésulasuli. Á̱ayitin diin móhujo mondu mummu muwun buroŋ bu?
43004012	Faaf uni Sakob awune fu uni ésaabun yende. Áhujahujo te yo akina, bakañio, nu sunuk soone fe. Butum awe a̱haŋo?
43004013	Yesu n'aano: ---An éehujee tu móhujo monde, búhujo buroŋa kasooñu bujoko.
43004014	Bare an eeyak u búhujo tu móhujo m'ija mu kawunio, búhujo buroŋuto kajoku hikee. Ábuki móhujo m'ija mu kawunio káyemi t'enio naane káabulanu tu móhujo miyak kábulu, abe ni míhino eebaj buroŋ béehabanaariit bu.
43004015	Anaare u n'aano: ---Abuke, a̱wunam tu móhujo mondu, búhujo itim'iŋki bibin bujokam, itim'iŋk'isawula yooŋ bibin beebe hitifijan.
43004016	Yesu n'aano: ---A̱ja á̱ruwin áyini, abe n'aribin.
43004017	Anaare u n'aano: ---Iseñeit. Yesu n'aano: ---A̱kooŋakooŋ a̱ane a̱señeit.
43004018	Ábuki a̱señaa kireeŋa hutok, abe ániine ariemo u hahiye anooto áyini. B'a̱soke bu bite toko.
43004019	Anaare u n'aano: ---Ámuse u, ijuka kaanuku kame fu awe ayiŋana ite Atambatun.
43004020	Sifaaf uni, uni bakate ku Samari, ti hirij hondu t'ifi kalaw Atambatun. Bare aruun Esuwif i, ariene Serusalem t'ésuk i kawaro fu kalawu.
43004021	Yesu n'aano: ---Ániin, á̱yilenam: bibin birko, an at'aŋk'aja ti hirij hondu man yooŋ Serusalem kalawu Faaf u.
43004022	Aruun bakate ku Samari, árimeyiit aañ af'arilaw. Uni Esuwif i, írimoomi aañ if'irilaw, ábuki Atambatun aanaan o kaŋaasu t'Esuwif i eefakan ésuk i.
43004023	Bare bibin birko, abe areeŋee, kiŋki kalaw Faaf u káhabanein, boko kalawio nu búwejet, nu múniyo mu. Iyu i Faaf u ámaŋie fu ésuk i kalawo.
43004024	Atambatun, akina Búwejet. Kiŋki kalawo, kawarowar kalawu nu búwejet, nu múniyo mu.
43004025	Anaare u n'aano: ---Ímoomi kaanuku Afakana u (ii kaane Kiris) awarawar bibin. Af'aja abin, akina káwuforoor uni areyi fe.
43004026	Yesu n'aano: ---O aamo fu íñje ii íhamin iye n'awe.
43004027	Náami eriboora yeene kahaŋa kábatikein. Ni kajahale naane kajuko i ti báhamin n'anaare. Bare mayet afeeneŋ tu boko ákandijeno aano: «Naŋ n'á̱kandijeno fu?» man yooŋ: «Iŋi naŋ n'á̱hamine fu ne o?»
43004028	Náami anaare u eewas toko éndiis yeene, eebatuko bija ti hikinu hooniin abe n'aane ésuk i:
43004029	---Aribin ariijuk! Abajeebaj ake ániine eesokam doon d'íhine du fe. Ákinaiit fíya aamo fu Afakana u?
43004030	Náami ésuk i kéenuutin ti hikinu hu, keeja ti Yesu.
43004031	T'ewahatu yendu, eriboora yeene ti kaanio: ---Ámuse u, a̱ñoofo, a̱ñoofo tíme!
43004032	Bare n'aaniin: ---Íkooki doon dite buñoofo d'árimeyiit.
43004033	Eriboora i n'iŋi kaanoor: ---Ake fíya abinobin ni dike doon dite buñoofo?
43004034	Yesu n'aaniin: ---Buñoofo búuma beemo fu íhin b'an éeboñinam u ámaŋie bu, abe n'ihabanoor burok b'asaanam bu.
43004035	Eeman aŋ'ariene: «Aroŋee kiim kibaakiir, éhotukan i n'eŋ'ereeŋ»? Bare íñje n'eenuun, áriheelin jak kitaaŋaat ku: aŋ'alaañ jif, hahiyu éhotukan taŋ eroŋe fu!
43004036	An éehotukane u kabaju bajaam boone, abe n'aŋ'akuukan doon d'áhotukane du deenaŋee bija tu buroŋ béehabanaariit bu. Iyu a an eewañe u n'an éehotukane u n'iŋi katoofan suwaniin.
43004037	Uŋ'úene: «An aŋ'awañ, ake n'áhotukan», abe nu múniyo.
43004038	Íñje, iboñuunboñ éhotukan ti hitaaŋaat h'ariwañut; bakaake bare kásuwate fii, abe aruun n'arifin aririy miriyaay mu.
43004039	Bakan keehooje-hooj bakate ti hikinu hondu hite hu Samari ni káyilen ti Yesu, ábuki anaare u aaniinyen: «Asokamsok doon d'íhine du fe.»
43004040	Hi kabine hu bibin ti Yesu, ni káwasiyano kaano aja ariiko tu boko. Yesu n'aja, abe n'abaj bo kunak kúsuba.
43004041	Kéeyilene ku te o ni kahaŋ kahooju, ábuki iŋi kajam naane aa áhamin.
43004042	N'iŋi kaane anaare u: ---Hahiye íriyilena, káanukiiit iŋi b'a̱soke bu uni barebare; irijama yooŋ kumuum uni naane aa asok. Írimoomi kaanuku nu múniyo akina aamo fu Afakana ite ésuk i.
43004043	Yesu n'abaj Samari kunak kúsuba, abe n'abatuko bija Gálile.
43004044	Humuumo abinabina asok aane: «Ayiŋana ite Atambatun, bakate t'ésuk yeeniin iŋi káwiiniano.»
43004045	Bare h'areeŋe hu Gálile, bakate ku bo ni kajoko áwari, ábuki boko yooŋ kajaja Serusalem t'efeet ite Kánuutina ku Esipt, abe kajukajuk buroon b'áhine bu bo fe.
43004046	N'asooñ aŋaas ti hikinu hite Kana heeemo hu ti Gálile, t'abine du ahosan móhujo mu méeyemi ébiñ. N'abaj bo ake t'eseef i kéeseina ku t'áyi u, ahaawa oone ásomutasomut ti hikinu hite Káfernawom.
43004047	H'ajame hu kaanuku Yesu ánuutino Súde eebin bibin Gálile, n'aja aŋaaboo. Abe n'áwasiyano kaanuku man n'aja aritan ahaawa oone, ábuki ondu ti bija kaketu.
43004048	Yesu n'aano: ---Afut'arijuk buroon beehaŋuun kikaw, at'áriyilen mayet.
43004049	Ániine u n'aano: ---Abuke, a̱bin ahilee bala añi úuma aket.
43004050	Yesu n'aano: ---A̱yeet, añi úuwe karoŋu. Ániine u n'áyilen naane Yesu asoko i, abe n'ayeet.
43004051	T'areeŋoorut, n'áfimboor ni bakaake t'eroka yeene. Ni kaano: ---Añi úuwe aritaa!
43004052	N'aaniin: ---Kame yiin ewahatu y'aritee fu? Ni kaano: ---Hukan ni bitiba bu buwasano fu, taanak tu káafesin diŋgilis.
43004053	Ániine u n'ábaŋino kaanuku t'ewahatu yendu yooŋ ti Yesu aano fu: «Añi úuwe karoŋu.» Náami éeyilen te o, akina nu butoŋo fe.
43004054	Doon dondu di Yesu áhine fu dúsooboriyan deejahale ésuk i ti hikinu hite Gálile, h'ánuutina hu Súde.
43005001	Hunuut toko, Yesu n'aja Serusalem t'eke efeet ite Esuwif i.
43005002	Abajeebaj bo kaagoroor ni karuŋ ku kiŋki kaane Karuŋ kite Bíkarniina bu, éwaŋkin iŋi kaane yo Betsara ti kíhaminiin kite Esuwif i. N'abaj wúwuwoor weemo hutok weeŋaase t'éwaŋkin yendu.
43005003	Bakan keehooje-hooj kéesomute iŋi kahuruso toko tu wúwuwoor wondu: kéejukaariit ku, kéetime ku, ni keeyinaat ku bija.
43005006	Yesu n'ajuko t'ahurusee du. H'ámeyie hu kaanuku kame fu ániine ondu kátimu koone kifiyaa te o, n'aano: ---Á̱maŋamaŋi kákoyi?
43005007	Ániine éetime u n'aano: ---Abuke, ibajut an eewaram kayitu bija ti báañaweim bu kane móhujo mu mirito. H'iŋ'iyak káyemi tu búhuunooro bu bija toko, t'ireeŋoorut yooŋ, náami ake aheekam.
43005008	Yesu n'aano: ---A̱rito, a̱yit kabaŋ kúuwe a̱aja.
43005009	Toko-toko yooŋ náami ániine u ákoyia. N'ayit kabaŋ koone, abe n'añaah. T'erimaas ite Esuwif i tu bondu bibaje fu.
43005010	H'eseef ite Esuwif i kajuke hu ániine u i Yesu aritane u ti bija bu ni kaano: ---Úmiye erimaas ite úne. T'Eluwa i, a̱warut kayitu kabaŋ kúuwe.
43005011	Ániine u n'aaniin: ---An eeritanam u aanamyen: «A̱yit kabaŋ kúuwe a̱aja.»
43005012	Ni kaano: ---Akina aamo fu aañ, an eeeni u: «A̱yit kabaŋ kúuwe a̱aja»?
43005013	Bare ániine eeritanee u ámeyiit yooŋ an u, ábuki Yesu káaheekin éetowuto ti hahooja héeyemie hu toko.
43005014	Afiyo dikee, Yesu n'abin ajuko t'Enuuf ite Atambatun abe n'aano: ---Hahiye á̱koyia. Afut'á̱maŋi bike beehaŋe kátaañi bibaji, atum'aŋk'a̱hoofoor.
43005015	Ániine u n'aja, abe n'aane eseef ite Esuwif i Yesu afakano fu.
43005016	Ho híkinineŋe fu Esuwif i ni kaŋes káhihinoor Yesu, ábuki aŋ'áhin buroon bondu t'erimaas yeeniin.
43005017	Bare Yesu n'aaniin: ---Faafam ondu tu burok ko kireyi fe, íñje yooŋ íñj'endu tu burok.
43005018	Ni kasooñ kahaŋ bukuuso tu bondu b'asoke bu kaanuku keeyoolo, ábuki káanukiiit am ajokut erimaas yeeniin naane boko barebare, bare n'aŋ'asooñ yooŋ aane Atambatun átumbe fu áyemi Faafo. Kaliiku ti naane asoke i, n'aŋ'áami arare n'Atambatun.
43005019	Yesu n'asooñ aaniin: ---Iisokuun bifeeneŋ bu: Añi u ayinaat bunoŋkooro éehin doon; aŋ'áhin doon d'ajuke du Faaf u ti káhinu barebare. Buroon bi Faaf u bamb'áhin bireyi fe, Añi u yooŋ aŋ'áhin bo.
43005020	Ábuki Faaf u ámaŋamaŋi Añi u, abe aŋ'áwufooro buroon bireyi fe bamb'áhin. Akina yooŋ káwufooro buroon bite káhinu beehaŋe bonde, abe aruun bijahale arireyi fe.
43005021	Ábuki naane Faaf u aa aritan keekete ku, eesooñ eewuniin buroŋ, iyu yooŋ i Añi u af'awun buroŋ bu an a ámaŋie u.
43005022	Faaf u ájoonanaariit an; awasawas bondu Añi u,
43005023	kaanuku man ésuk i fe ni kájeŋgin Añi u naane kájeŋgine i Faaf u. An éejeŋginut u Añi u, ájeŋginut yooŋ Faaf u éeboñino u.
43005024	«Iisokuun bifeeneŋ bu: an eejame u báhamin búuma, abe n'áyilen t'an éeboñinam u, an ondu abaja buroŋ béehabanaariit bu. At'ajoonanee. Ánuutino t'eket i eebin tu buroŋ bu.
43005025	Iisokuun bifeeneŋ bu taŋ: bibin birko, abe areeŋee, keekete ku kajamu kaaji kite Añi ite Atambatun, abe keeyak ku kajamu ko karoŋu.
43005026	Ábuki naane Faaf u ákinie i buroŋ bu, iyu yooŋ a awune fu Añi u éekini bo.
43005027	Abe n'asooñ awuno sembe site kajoonan, ábuki akina aamo fu Añi ute Húŋgowulan hu.
43005028	Atum'arijahale: bibin birko, keeemo ku fe tu búlum bu kajamu kaaji kite Añi ute Húŋgowulan hu,
43005029	abe n'iŋi kánuutin. Boko karitanee fe: kéehine ku meejake kabaju buroŋ bu; bare kéehinut ku meejake, boko kajoonanee.»
43005030	Yesu n'asooñ aane: ---Iyinaat bunoŋkooro íihin doon. Iŋ'ijoonan naane Faaf u asokam i, abe majoonanar múuma meejoŋoore; ábuki iŋesut káhinu doon deetoofam du, bare beetoofe bu an éeboñinam u b'if'iŋes káhinu.
43005031	«Arko fu yéeni íñje unoonam if'inoŋk iiseedooro, abe n'araan toko, an man áyilenam.
43005032	Bare abajeebaj ake eeseedaam, abe ímoomi kaanuku bamb'asok t'íñje bite toko.
43005033	Ariboñaboñ bakan ti Saaŋ, n'aseede múniyo mu.
43005034	Íñje isawuleit an ite kaseedaam, bare isokasok bonde kaanuku man n'arifak.
43005035	Saaŋ ámoomi naane ejaaŋana yéetifanee kaanuku t'ajaaŋee. Aruun n'árimaŋi kaanuku yeejaaŋanuun diŋgilis kikawuun keetoof.
43005036	Abe abajeebaj bike beeseedaam beehaŋe bite bu Saaŋ: bo beemo fu burok bi Faaf u asaanam bu kaanuku íihin. Iŋ'íhin bo, abe búwufoorawufoor akuur but kaanuku Faaf u áboñinam fu.
43005037	Faaf u éeboñinam u aŋ'aseedaam yooŋ akina humuumo. Bare árimusut kajamu kaajio, árimusut yooŋ kajuku buhooŋio.
43005038	Hirim hoone yooŋ, arijokut ho ti kikawuun, ábuki áriyilenut t'an a áboñina u.
43005039	Aŋ'ariŋesoor ti Míkiñjin mu ábuki aŋ'ariene man múnooni kákinineŋ n'aribaj buroŋ béehabanaariit bu. Abe Míkiñjin mondu míhaminahamin uŋu húuma hu!
43005040	Bare árimaŋiit bibin t'íñje kaanuku ariibaj buroŋ bite bu nu múniyo.
43005041	«Iŋesut t'ésuk i husokorooru.
43005042	Bare ímoomiuun: ímoomi kaanuku árimaŋiit Atambatun.
43005043	Ibinabin tu huruwu hite Faafam, bare arijokutam áwariee. Abe an n'afin abin tu huruwu hoone akina humuumo, n'aŋ'arijoko áwariee!
43005044	Buŋ b'ariyino fu kabaju káyilen naane aa ariŋes t'ésuk i kusokorooru, abe áriŋesaariit ko t'Atambatun afeeneŋ u?
43005045	Atum'ariene man íñje ija fu katinanuun hágila Faafam. Moyis humuumo aja fu katinanuun, akina a árikaanume u te o.
43005046	Kane áriyilen yéeni te o nu múniyo, aruun káyilen yooŋ t'íñje, ábuki ajemenamjemen tu wuwiit w'akiñje wu.
43005047	Bare makamu áriyilenut buroon bu Moyis akiñje bu, buŋ b'ariyino fu káyilen kirim kúuma?»
43006001	Hunuut toko, Yesu n'akan han hite Gálile (iŋi kaane ho yooŋ han hite Tiberiyad).
43006002	Bakan keehooje-hooj ni kanabano, ábuki kajukajuk buroon beehaŋiin kikaw h'áhine hu kéesomute ku kéekoyi.
43006003	Yesu n'eriboora yeene ni kasiro ti hirij, abe ni kariiko.
43006004	Efeet ite Esuwif i yite Kánuutina ku Esipt káalohenin.
43006005	Yesu n'áheelinool, n'ajuk hahooja ti bibin húsooñaneino. Náami eeene Filip: ---Diin fíya t'úyino kájoohenna kumburu, hahooja hondu heeñoofo?
43006006	(Akina anoŋke éekandijeno kaanuku eejam naane Filip aja i kásafino; Yesu káameyiin naŋ n'aja fu káhinu.)
43006007	Filip n'aano: ---Arko yooŋ t'ayit bajaam bite an bite kiim hutok ni kíhaaji t'ájoohennee kumburu, iti kiŋaaŋ kafamu kaanuku huruw eebaj afiit aŋgiŋgilij.
43006008	Ake t'eriboora yeene, Andere, at'ute Simoŋ Piyeer n'aano:
43006009	---Ake ahaawa ondu diye eebaje kumburu keemo hutok, ni misaan músuba. Bare hahooja honde héehin yooŋ naŋ nu doon diŋgilis dondu?
43006010	Yesu n'aane: ---Arieniin kariiko kareyi fe. (Mahos mu toko úkaan.) Náami ésuk i keeriiko; háyine hu barebare kareeŋareeŋ súñjune hutok.
43006011	Yesu n'ayit kumburu ku, n'aane Atambatun eyeehen, abe n'áhin ko kéerubooree ésuk i keeriikee ku. N'asaaniin yooŋ bisaan bu kayak kafaman.
43006012	H'aamo hu kateŋa kabir, Yesu n'aane eriboora yeene: ---Ariher mifiit meeŋeñene mu, mike itim mibin mútowuto.
43006013	Ni kaher mo. Mifiit meeŋeñene mu nu muhoojan wutekel sumoŋu nu wúsuba. Abe bare kumburu keemo hutok ki kábajaanie fu.
43006014	H'ésuk i kajuke hu bondu beehaŋiin bu kikaw bi Yesu áhine bu, ni kaane: ---An onde átumbe fu áyemi Ayiŋana ite Atambatun, eeware u bibin t'etaam ye!
43006015	Yesu n'ámeyi kaanuku boko bibin keejoko, abe ni kanoŋkoorano éeyemi áyi ooniin. Náami eebatuko unoono ti hirij hu.
43006016	H'aamo hu tondu ti bija kajonu, eriboora yite Yesu ni kawano bija ti han hu.
43006017	Ni kájufo tu busoona kaanuku keekan bija Káfernawom. To káajonin, abe Yesu t'anabanoorutiin.
43006018	Memee náami han hu hiritana, ábuki eyam i etibatib ni sembe.
43006019	Hi kákawuje hu areeŋ síkilomeetar hutok man yooŋ hutok n'efeeneŋ, ni kajuk Yesu ti kañaahu t'etiir móhujo mu, ásooñann nu booniin. Ni kákoleyi.
43006020	Bare Yesu n'aaniin: ---Íñje fu, atum'árikoleyi!
43006021	Ni kaane kéejufoo tu busoona bu, abe toko-toko yooŋ ni biya ti káyemie du ti bija bu.
43006022	Tifiit, hahooja héeyemie hu ti yaayu eraab ite han hu kajukut Yesu. Ni kábaŋino kaanuku busoona bifeeneŋ bíyemie fu toko, abe eriboora yeene unooniin kaje fu te bo, akina ájufeit.
43006023	N'abaj ñike ñusoona ñéenuutina Tiberiyad, ñeeyee kaagoroor ni ti kateŋe du kumburu k'Anahaan u asaaniin ku h'alawe hu Atambatun ahaban.
43006024	H'aamo hu hahooja hu hujuka kaanuku Yesu anooto toko, n'eriboora yeene yooŋ fe, ni kájufo tu ñusoona ñondu kaanuku keeja Káfernawom hiŋes hoone.
43006025	H'ésuk i kakane hu han hu, ni kajuk Yesu. Ni kaano: ---Ámuse u, kame kaakaŋ n'á̱reeŋina fu beebe?
43006026	Yesu n'aaniin: ---Iisokuun bifeeneŋ bu: h'ariŋes hee n'íñje, íŋiiit man kaanuku aruun arijoke buroon b'íhine bu beehaŋuun bu kikaw. Aribinabin aŋarkeyi naane ariteŋateŋ kumburu aribir bib.
43006027	Atum'arirok buroon bite kákuumanuun bite búbujo kuwaatu. Arirok buroon bite kákuumanuun beeemo utu búbujo hikee, abe yooŋ nu buwun buroŋ béehabanaariit bu. Buroon bondu, Añi ute Húŋgowulan hu aja fu kawunuuun bo, ábuki te o t'Atambatun Faaf u áhine fu éluwenuma yeene yéewufoore i kaanuku ariboorariboor ne o.
43006028	Ni kaano: ---Kaanuku íriihin buroon b'Atambatun ámaŋie bu, naŋ n'iriware fu káhinu?
43006029	Yesu n'aaniin: ---Doon d'Atambatun ámaŋie du deemo fu áriyilen t'an a áboñina u.
43006030	Ni kaano: ---Biin beehaŋe uni kikaw b'á̱yinie fu káwufoor uni kaanuku man n'íriyilen t'awe? Naŋ n'a̱ja fu káhinu?
43006031	Sifaaf úne kómbokun kateŋateŋ emaan i t'eramba i, naane Míkiñjin mu musoke i meene: «N'asaaniin kumburu kéenuutina t'etiir kaanuku keeteŋ.»
43006032	Yesu n'aaniin: ---Iisokuun bifeeneŋ bu: Móyisiit awunuun fu kumburu kéenuutina ku t'etiir. Faafam af'awunuun humburu hite nu múniyo hite hu t'etiir.
43006033	Ábuki humburu hite Atambatun heemo fu an éenuutina u t'etiir, abe n'aŋ'awun ésuk i buroŋ bu.
43006034	Ni kaano: ---Ámuse u, a̱wun uni ko kireyi fe tu kumburu kondu.
43006035	Yesu n'aaniin: ---Íñj'eemo fu humburu huhu huroŋan ésuk i. An eebine u t'íñje, aroŋut kajoñjolat. An yooŋ éeyilene u t'íñje, búhujo buroŋuto kajoku.
43006036	Abe isokuunsok bo: arijukamjuk bare áriyilenut.
43006037	Bakan ki Faaf u awunam ku bibin kareyi fe t'íñje, abe it'íkutoor hikee-kee an eebine u t'íñje.
43006038	Ábuki h'ínuutina hu t'etiir, káanukiiit iibin íhin beetoofam bu. Beetoofe bu an éeboñinam u bíkinineŋe fu n'ibin.
43006039	Abe beetoofe bu an éeboñinam u beemo fu itim'ítowutan mayet afeeneŋ ti k'asaanam ku, bare n'ibin iritaniin t'eket i tu hunak hiraanu hu.
43006040	Hee, bonde butoofe fu Faafam: an fe eejuke Añi u abe n'áyilen te o, n'abaj buroŋ béehabanaariit bu, abe íñje karitano t'eket i tu hunak hiraanu hu.
43006041	Esuwif i ni káyemi toko ti káŋuŋunoor te o iŋi naane aane i: «Íñj'eemo fu humburu héenuutina hu t'etiir.»
43006042	Ni kaane: ---An ondu kereŋ Yésuiit, añi ite Siseef? Úmoomi faafo n'íñaayo. Buŋ b'af'asooñ aane hahiye t'etiir t'ánuutina fu?
43006043	Yesu n'aaniin: ---Ariraan káŋuŋunoor kondu.
43006044	An ayinaat bibin t'íñje ti Faaf u éeboñinam u áñakinuto, abe íñje karitano t'eket i tu hunak hiraanu hu.
43006045	Tu wuwiit w'eyiŋana yite Atambatun kakiñje wu, busokeesok toko kaanuku: «Atambatun kaliikeniin kareyi fe.» An fe eejamatane Atambatun, abe n'ajok b'aliikeno bu, o bibin t'íñje.
43006046	An fe ámusut kajuku Faaf u, kane arko taŋ an éenuutina u t'Atambatun; an ondu ajukajuk Faaf u.
43006047	Iisokuun bifeeneŋ bu: an éeyilene u abaja buroŋ béehabanaariit bu.
43006048	Íñj'eemo fu humburu huhu huroŋan ésuk i.
43006049	Sifaafuun kómbokun kateŋateŋ emaan i t'eramba i; híkinineŋut ni káketaati.
43006050	N'afin áami diye, humburu héenuutina hu t'etiir; an fe eeteŋe te ho at'aket.
43006051	Íñj'eemo fu humburu huhu huwun buroŋ bu, héewaneina hu t'etiir. An eeteŋe u te ho, buroŋ boone iti bihabano. Humburu h'ija hu kawunu heemo fu eniam. Íñje kawunu ho kaanuku ésuk i keeroŋ.
43006052	Náami Esuwif i keebatikanoor toko iŋi kaane: ---Buŋ fíya b'ayino fu kasaan úne eni yeene núuteŋ?
43006053	Yesu n'aaniin: ---Iisokuun bifeeneŋ bu: afut'ariteŋ eni yite Añi ute Húŋgowulan hu, afut'árihujo yooŋ halan hoone, at'aribaj buroŋ bite bu nu múniyo.
43006054	An eeteŋe u eni íima, abe n'áhujo yooŋ halan húuma, abaja buroŋ béehabanaariit bu, abe íñje karitano t'eket i tu hunak hiraanu hu.
43006055	Ábuki eni íima nu múniyo yite kateŋu; halan húuma yooŋ nu múniyo hite búhujo.
43006056	An eeteŋe u eni íima, abe n'áhujo halan húuma, o káyemi n'íñje, n'íyemi yooŋ ne o.
43006057	Faaf u éeboñinam u ondu buroŋ. Naane áhinam ee iiroŋ, an yooŋ eeteŋe eniam, íñje káhinio eeroŋ.
43006058	Diye humburu héenuutina hu t'etiir. Hunooto naane emaan i yi sifaafuun kómbokun kateŋe i. Boko kaketa, bare an eeteŋe u humburu honde, o kabaju buroŋ béehabanaariit bu.
43006059	Bonde bi Yesu asoke fu ti báalawum beeemo bu Káfernawom, o ti kaliiken kite ésuk i.
43006060	H'eriboora yite Yesu kajame hu bondu, keehooje tu boko ni kaane: ---Hirim hondu hiniŋaniŋ. Aañ áyinie ho kajoku?
43006061	Yesu n'áyeeg tu búwejeto kaanuku b'asoke bu bíkinineŋe fu h'eriboora yeene káŋuŋunoor hu. N'aaniin: ---Kame b'isoke bu bukolenuunkolen?
43006062	Arko aruun arijuke fee Añi ute Húŋgowulan hu ti bisiro eebatuko t'áyemie du hítiyar hu, n'aŋ'ariene fíya buŋ?
43006063	Búwejet Beenabe bu ufu buwun buroŋ bu; húŋgowulan ayinaat káhinu bondu. Kirim k'isokuun ku ufu kuwun Búwejet bu nu buroŋ bu.
43006064	Bare abajeebaj t'aruun bakaake kéeyilenut. (Ábuki huta hu ti hítiyar hu, Yesu afiyafiya ámeyi aañiin káyilenut fu, n'aañ yooŋ aja fu kajoohen koone.)
43006065	N'áwutiyen aane: ---Iŋ'ite ho h'eenuun fu an ayinaat bibin t'íñje ti Faaf u awunuto sembe sondu.
43006066	Áfiitin tu hunak hondu, keehooje t'eriboora yeene ni kateyo, iŋkut kariboor ne o.
43006067	Náami Yesu eeene eriboora i sumoŋu ni bákasuba ku: ---Aruun yooŋ árimaŋiit bija?
43006068	Simoŋ Piyeer n'aano: ---Anahaan u, kame iriija yooŋ t'aañ? Awe a̱baje fu kirim ku kuŋku kuwun buroŋ béehabanaariit bu.
43006069	Abe uni íriyilenayilen, írimoomi yooŋ kaanuku awe a̱amo fu An Eenabe u éenuutina u t'Atambatun.
43006070	Yesu n'aaniin: ---Íñjeiit ijifanuun fu, aruun sumoŋu ni bákasuba ku? Bare ake t'aruun an ite Setani!
43006071	Suda, añi ite Simoŋ Iskariyot a áyemie fu ti kasoku ku. Ábuki Suda, naane aamo i fe ite t'eriboora i sumoŋu ni bákasuba ku, o aja fu kajoohen Yesu.
43007001	Hunuut toko, Yesu n'añaahoor ti Gálile. Ámaŋiit kañaahoor tu Súde ábuki Esuwif i kámaŋiomaŋi kayoolu.
43007002	Efeet i y'Esuwif i yiyi kakin te yo tu múwuureey mu káalohenin.
43007003	Bakat'o ni kaano: ---A̱nuut beebe a̱aja Súde, man eriboora íiwe bakate ku bo ni kajuk yooŋ buroon bamb'á̱hin.
43007004	An éemaŋie kaanuku éemeyiee, ánuusaariit buroon bamb'áhin. Naane aamo i aŋ'á̱hin buroon beehaŋe ésuk i kikaw, á̱wuforooro.
43007005	(Bakat'o kumuumiin káyilenut te o.)
43007006	Yesu n'aaniin: ---Ewahatu íima ereeŋoorut. Yeenuun i bare, ko kireyi fe efarafare.
43007007	Ésuk i ebajut húkuuseima kaanuku keehuufuun. Íñje bare, kahuufamhuuf aŋarkeyi naane iŋ'isok t'etiir kaanuku buroon bimbi káhin bijakut.
43007008	Aruun arija t'efeet i. Íñje ijoorut, ábuki ewahatu íima ereeŋoorut.
43007009	H'asokiin hu bondu ahaban, n'ariiko Gálile.
43007010	Hi bakat'o kaje hu t'efeet i, Yesu n'aja bo yooŋ. N'ánuuso eeja kaanuku an atum'akeetano.
43007011	Eseef ite Esuwif i n'iŋi kaŋeso toko t'efeet i. Iŋi kaane: ---Ondu fíya diin?
43007012	Hahooja hu toko ti báhamin t'etaam iŋi kajemeno. Bakaake iŋi kaane: «An fu eejake.» Bakaaku n'iŋi kafin kaane: «Aaa, aŋ'abuut ésuk i.»
43007013	Bare mayet an akañene kajemeno t'etiir, ábuki kákolakoleyi eseef ite Esuwif i.
43007014	T'etut efeet i, Yesu n'aja t'Enuuf ite Atambatun, abe n'áyemi toko ti kaliiken ésuk i.
43007015	Esuwif i ni kajahale, abe n'iŋi kaane: ---Áyin ondu ámusut kabaju ámuse ite Eluwa yite Moyis eeliikeno Míkiñjin mu. Buŋ fíya b'ámeyie fu bondu?
43007016	Yesu n'aaniin: ---Bimb'iliiken ésuk i búuma bíiit, bite an éeboñinam u.
43007017	An af'ámaŋi káhinu b'Atambatun ámaŋie bu, o kámeyi man bimb'iliiken ésuk i, t'Atambatun tu búnuutina fu, man yooŋ íñje iŋ'inoŋk iisok.
43007018	An aŋ'anoŋk eesok boone bu, an ondu aŋesa kánikan huruwu hoone. Bare an n'afin aŋes kánikan huruwu hite an eeboño u, ondu an ite bifeeneŋ, anooto an ite meekane.
43007019	Moyis asaanutuun kereŋ Eluwa i? Abe bare abajut t'aruun an aŋ'áhin naane esoke i. Iŋi naŋ n'árimaŋiam fu kayoolu?
43007020	Hahooja hu ni heeno: ---Á̱kooki fu erab! Aañ aane eeyooli?
43007021	Yesu n'aaniin: ---Íhinahin doon difeeneŋ taŋ t'erimaas ite úne, arireyi fe n'arijahale!
43007022	Moyis n'aanuun t'Eluwa i aŋ'ariteyan karam ehaawa yeenuun. (Ákinaiit bare aamo fu átiyar u ti kaanu koonuun aŋ'aritey karam; ti sifaafuun kéegilano ku tu kúnuutina fu.) Bare makamu iyu i Moyis asoke fu, n'aŋ'arifin ariteyan karam ehaawa yeenuun hutoof yooŋ t'erimaas ite úne.
43007023	Naane aamo i aŋ'ariteyan karam ehaawa i hutoof yooŋ t'erimaas i kaanuku atum'aribin árijuum t'Eluwa yite Moyis, iŋi naŋ n'ariyiŋate fu t'íñje naane íhine i húŋgowulan ñeeba héekoyi t'erimaas i?
43007024	Ariraan kajoonan ku bamb'arijuk ni ñíkinuun barebare; aŋ'arijoonan ajoŋooree.
43007025	Bakaake bakate Serusalem n'iŋi kaane: ---Áyin óndiiit kereŋ i kaŋes fu kaanuku keeyoolo?
43007026	Arijuk, o fu af'áhamin iye ti hahooja hu, abe kásokaariit doon! Bukuura fíya eseef ite úne kaanuku akina aamo fu Afakana u?
43007027	Áyin ondu, úmoomi t'ánuutina du. Afakana u bare af'abin, an at'ámeyi t'ánuutina du.
43007028	Yesu ti kaliiken ésuk i t'Enuuf ite Atambatun, n'áhamin t'etiir aane: ---Árimoomi me íñj'eemo fu aañ, ni diin t'ínuutina fu? Íñjeiit inoŋkooree iibin. Bare an éeboñinam u, an ite bifeeneŋ. Árimeyiito,
43007029	bare íñje ímoomio, ábuki te o t'ínuutina fu, abe yooŋ akina áboñinam fu.
43007030	Náami keesooñ keeŋeso kajoku, bare mayet an agore te o, ábuki ewahatu yeene ereeŋoorut.
43007031	Ti hahooja hu, úkaan ni káyilen te o. Iŋi kaane: ---Afakana u af'aja abin, o fíya káhinu beehaŋe ésuk i kikaw, beehaŋe kahooju b'ániine onde áhine bu?
43007032	Efarisiyeŋ i ni kajam bi hahooja hu bimbi káŋuŋunoor ti Yesu. Náami eseef ite esaraha i, n'Efarisiyeŋ i ni kaboñ bakaake t'esulaan i kiŋki kajukar Enuuf ite Atambatun kaanuku keejoko.
43007033	Yesu n'aane: ---Iroŋa n'aruun beebe dikee, abe n'iŋ'ija t'an éeboñinam u.
43007034	Aruun kaŋesiam, bare at'arijukam, ábuki t'ija du káyemi, at'áriyini bibin toko.
43007035	Esuwif i n'iŋi kaanoor toko: ---Diin fíya t'aja fu t'utu du úyinio kajuku? Eeja fíya t'Esuwif i keeyisaloolee ku t'Egerek i? Butum fíya aŋ'abin aliiken Egerek i?
43007036	Báhamin b'asoke bee beemo fu fíya naŋ: «Aruun kaŋesiam, bare at'arijukam, ábuki t'ija du káyemi, at'áriyini bibin toko»?
43007037	Hunak hiraanu hu hite efeet i heemo fu yooŋ hómbokun hu. Yesu n'asiiŋo t'etut ésuk i abe n'áhamin t'etiir aane: ---An i nukuno nisaye, abin t'íñje éehujo.
43007038	«An éeyilene u t'íñje, wuyelu wute móhujo mummu muroŋan ésuk i wuja fu kábulu t'enio», naane busokee i ti Míkiñjin mu.
43007039	(Búwejet Beenabe bu bi Yesu asoke fu, beeyak bu bibin ti kéeyilene ku te o. Bare kóŋkeyin Búwejet Beenabe bu tu buwunoorutee, ábuki ti Yesu ayitoorutee t'etiir bufor bu éenikanee.)
43007040	Bakaake ti hahooja héeyemie hu toko, hi kajame hu kirim kondu ni kaane: ---Múniyo an ondu aamo fu Ayiŋana ite Atambatun!
43007041	Bakaaku ni kaane: ---Akina aamo fu Afakana u! Bakaake n'iŋi kaane: ---Afakana u awarut kánuutina Gálile.
43007042	Míkiñjin mu musokasok kaanuku Afakana u káyemi ake ti bakañi Dafit, abe o kánuutina Betelehem, hikinu hu ti Dafit ákinaanie du.
43007043	Iyu e ésuk i éwaajinoore fu toko iŋ'ite hu Yesu.
43007044	Bakaake tu boko ni kámaŋio kajoku, bare mayet afeeneŋ agore te o.
43007045	Esulaan i kiŋki kajukar Enuuf ite Atambatun ni kabatuko bija t'eseef ite esaraha i, n'Efarisiyeŋ i. Bokondu ni kaaniin: ---Iŋi naŋ n'arijokuto fu ariibin ne o?
43007046	Esulaan i ni kaaniin: ---An ámusut káhamin naane ániine ondu!
43007047	Efarisiyeŋ i ni kasooñ kaaniin: ---Aruun yooŋ abuutuunbuut?
43007048	Kame arijukajuk t'eseef ite úne, man yooŋ t'Efarisiyeŋ i afeeneŋ taŋ éeyilene te o?
43007049	Hahooja honda fu taŋ héemeyiit hu Eluwa yite Moyis híyilene fu te o; boko bakan kéewuumee!
43007050	N'abaj toko ake ániine Afarisiyeŋ huruwu hoone Nikodem. O abine fu aja haahu ti Yesu. N'aane bakano:
43007051	---T'Eluwa yite y'úne, úyinaat katinan an t'újabut újamatano, abe t'úmeyiit yooŋ doon d'áhine du.
43007052	Ni kaano: ---Awe yooŋ kereŋ ite Gálile i? A̱ja a̱ŋes ti Míkiñjin mu, n'aŋ'a̱juk kaanuku ámusut kabaju ayiŋana ite Atambatun éenuutina bo.
43007053	Abe huruw fe n'ayeet bija te o.
43008001	Yesu n'aja ti hirij hite Ñúolifiye ñu.
43008002	Bare naane kuwaatu nu nuwasanoor nu, n'abatuko t'Enuuf ite Atambatun, abe ésuk i fe n'ebin te o. N'ariiko éeyemi ti kaliikeniin.
43008003	Náami émuse yite Eluwa yite Moyis, n'Efarisiyeŋ i keebin n'ake anaare eejokee n'ániine. Ni kasiiŋano t'etut ésuk i
43008004	abe ni kaane Yesu: ---Ámuse u, anaare onde ajokeejok n'ániine.
43008005	Moyis aanaan úne t'Eluwa i anaare éehine bondu, n'aŋ'ámiñee nu bujuju ayak aket. Awe buŋ b'a̱soke?
43008006	Kasokasok bondu kaanuku keejuk t'asiiŋee du, man ni kakuuso te bo keetinano. Bare Yesu n'áruŋgunan, éeyemi ti kakiñju t'etaam nu huñuurio.
43008007	H'aamo hu kahaŋo kálaaman ti kákandijen ku, n'ásaarino abe n'aaniin: ---An u t'aruun éemusut u káhinu kaahoofoor ajab awiŋgo ejuju.
43008008	Abe n'asooñ áruŋgunan éeyemi ti kakiñju t'etaam.
43008009	Hi kajame hu bondu, ni kásit biñako n'afeeneŋ, n'afeeneŋ, ájabin ti sifaaf su. Yesu n'áyemi toko unoono n'anaare u t'asiiŋee du hágilao.
43008010	Náami éesaarino abe n'aane anaare u: ---Kame bokondu diin? An ajoonanuti?
43008011	Anaare u n'aano: ---Aaa, Ámuse u. Yesu n'aano: ---Íñje yooŋ it'ijoonani. A̱ja, abe atum'aŋk'a̱hoofoor.
43008012	Yesu n'asooñ abin áyemi ti báhamin ni hahooja hu. N'aane: ---Íñj'eemo fu meejaaŋe mu tu kúŋgowulan ku. An éeseinam u ti hiñaawu, at'aja hikee t'ébaani, o bija ti meejaaŋe mu mummu muwun buroŋ bu.
43008013	Efarisiyeŋ i ni kaano: ---Báhamin búuwe bíteiit nu múniyo, ábuki aŋ'a̱sokooro.
43008014	Yesu n'aaniin: ---Múniyo iŋ'inoŋk iisokooro, bare bimb'isok bite nu múniyo, ábuki ímoomi t'ínuutina du ni t'ija du. Bare aruun, árimeyiit t'ínuutina du ni t'ija du.
43008015	Aŋ'arijoonan naane kúŋgowulan ku; íñje íjoonanaariit an.
43008016	Bare if'ija ayak abin áami ijoonana, majoonanar múuma uŋu mujoŋoor, ábuki inooto unoonam. Faaf u éeboñinam u ondu n'íñje.
43008017	Eluwa yeenuun eenaan bákasuba ifi kaseede doon difeeneŋ, kawareewar káyilen.
43008018	Íñje iŋ'inoŋk iiseedooro, Faaf u yooŋ éeboñinam u n'aseedaam.
43008019	Ni kaano: ---Kame faafi ondu diin? Yesu n'aaniin: ---Árimeyiitam, árimeyiit yooŋ Faafam. Kane árimeyiam yéeni, n'aŋ'árimeyi yooŋ Faafam.
43008020	T'Enuuf ite Atambatun, tindi kasarah sírirem su ti Yesu asoke fu bondu akina ti kaliiken ésuk i. Bare an ajokuto, ábuki ewahatu yeene t'ereeŋoorut.
43008021	Yesu n'asooñ aaniin: ---Íñje bija; aruun kaŋesiam, bare aruun kaketu nu wuhoofoor woonuun. T'ija du, at'áriyini bija toko.
43008022	Esuwif i ni kaanoor: ---Butum fíya eeyooloolo naane aane i: «T'ija du, at'áriyini bija toko»?
43008023	Yesu n'aaniin: ---Aruun bakate t'etaam, abe etaam i ékiniuun fu. Íñje bare ite t'etiir, abe etaam i ékiniitam.
43008024	Iŋ'ite ho h'eenuun fu aruun kaketu nu wuhoofoor woonuun. Afut'áriyilen kaanuku «íñj'eemo fu an eeemo u», aruun kaketu nu wuhoofoor woonuun.
43008025	Náami keeeno: ---Awe a̱amo fu aañ? N'aaniin: ---Iwasut kasokuuun bo huta hu ti hítiyar hu.
43008026	B'íyinie bu kasoku t'aruun, ni b'íyinie bu yooŋ kajoonan buhoojahooj. Bare an éeboñinam u an ite bifeeneŋ, abe b'ijame bu te o taŋ b'if'isok ésuk i.
43008027	Kajokut kaanuku Faaf u af'asokiin.
43008028	Náami Yesu eeeniin: ---Af'aribin ariyit Añi ute Húŋgowulan hu t'etiir, n'aŋ'aritik árimeyi kaanuku «íñj'eemo fu an eeemo u». N'aŋ'árimeyi yooŋ kaanuku ínoŋkaariit íihin doon; iŋ'isok bi Faaf u aliikenam bu barebare.
43008029	An éeboñinam u ondu n'íñje; awasutam yooŋ unoonam, ábuki iŋ'íhin ko kireyi fe beetoofo bu.
43008030	Hi kajame hu báhamin boone, keehooje ni káyilen te o.
43008031	Yesu n'aane Esuwif i kéeyilene ku te o: ---Af'arijok ti hirim húuma, n'aŋ'áami aruun eriboora íima nu múniyo;
43008032	n'aŋ'árimeyi múniyo mu, abe múniyo mondu n'uŋu munuutanuun tu húsukateenaate hu.
43008033	Ni kaano: ---Uni bakañi Aburaham, abe írimusut káyemi búsukateen bite an. Buŋ b'a̱yino fu kaanu uni n'iŋ'irinuut tu húsukateenaate hu?
43008034	Yesu n'aaniin: ---Iisokuun bifeeneŋ bu: an aŋ'áhin wuhoofoor, akina ásukateen ite wuhoofoor wu.
43008035	Ásukateen áyemiaariit ite tu butoŋ hiraanu. Añi u bare, o ite tu butoŋ bu hiraanu.
43008036	Arko Añi u eenuutanuun tu húsukateenaate hu, man aŋk'áritumb áriyemi búsukateen hikee.
43008037	Ímoomi kaanuku aruun bakañi Aburaham. Bare aruun bokondu ti kaŋesu kaanuku ariiyoolam, ábuki árinaŋaariit báhamin búuma ti kikawuun.
43008038	Íñje, b'ijuke bu ti Faafam b'if'isok. Aruun, n'árihin b'arijame bu ti faafuun.
43008039	Ni kaano: ---Aburaham aamo fu faaf uni. Yesu n'aaniin: ---Arko yéeni múniyo aruun biñi Aburaham, n'aŋ'árihin naane akina.
43008040	Bare aruun bokondu ti kaŋesu kaanuku ariiyoolam, íñje eesokuun u bifeeneŋ b'ijame bu t'Atambatun. Aburaham ámusut káhinu bike naane bondu!
43008041	Aruun aŋ'árihin naane faafuun. Ni kaano: ---Iribukutee tu búhuhu. Faaf afeeneŋ taŋ i iribaje fu: Atambatun.
43008042	Yesu n'aaniin: ---Kane arko yéeni múniyo Atambatun aamo fu Faafuun, n'aŋ'árimaŋiam, ábuki te o t'ínuutina fu, abe uŋu hoone hu h'eemo fe beebe. Íñjeiit inoŋkooree iibin, bare akina áboñinam fu.
43008043	Iŋi naŋ n'árijamaariit fu bimb'isokuun? Aŋarkeyi naane árimaŋiit kajamatan hirim húuma.
43008044	Setani aamo fu faafuun, abe beetoofo bu b'af'árimaŋi káhinu. Huta hu ti kájabina ku, aŋ'ayool ésuk i. Ásokaariit bifeeneŋ, ábuki múniyo mu munooto te o. Af'ajuus yooŋ, máhaminaro, ábuki akina ajuusa, abe akina átuute fu haajuus.
43008045	Bare íñje, bifeeneŋ bu b'if'isok; iŋ'ite ho h'áriyilenutam fu.
43008046	Aañ t'aruun ayino kasoku t'abine ajukam ti kahoofoor? If'isok bifeeneŋ bu, iŋi naŋ n'áriyilenaariitam fu?
43008047	An eeemo ite Atambatun, aŋ'ajamatan kirim kite Atambatun. Bare arinooto bakan bakate Atambatun; iŋ'ite ho h'árijamatanaariit fu.
43008048	Esuwif i ni kaano: ---Irikooŋakooŋ fu iriiene awe ite Samari, erab yooŋ ejokijok.
43008049	Yesu n'aaniin: ---Erab ejokutam. Íñje Faafam i íjeŋgine fu, bare aruun aŋ'árilafatinam.
43008050	Iŋesut kaanuku ésuk i kéenikanam. Ake ondu ti kaŋesu bo bija t'íñje, abe akina af'ajoonan.
43008051	Iisokuun bifeeneŋ bu: an af'ajok hirim húuma, at'aket hikee.
43008052	Esuwif i ni kaane: ---Hahiyu írimeyia kaanuku erab ejokijok! Aburaham aketa, eyiŋana yite Atambatun yooŋ kaketa, awe n'aane: «An eejoke u ti hirim húuma at'aket hikee.»
43008053	Butum awe a̱haŋe faaf uni Aburaham? Akina aketaket, eyiŋana yite Atambatun kaketa yooŋ. Kame naŋ n'á̱tumbe fu a̱tegooro?
43008054	Yesu n'aaniin: ---If'iŋes bínikanooro, kániku kondu iti kibaj mayet éñjeriŋ. Faafam af'ánikanam, o ariene u akina aamo Atambatun oonuun.
43008055	Árimeyiito, bare íñje ímoomio. Arko íñje if'eene ímeyiito, n'iŋ'íyemi ajuusa naane aruun. Bare ímoomio, abe ijokajok hirim hoone.
43008056	Faafuun Aburaham, hikawo hutoofatoof dómbokun ti kaanu ku man o kajuku hunak h'ibin hu; ajukajuk ho, abe hikawo nu hutoof naane.
43008057	Esuwif i ni kaano: ---A̱bajoorut simit bakan bákasuba nu sumoŋu, n'aŋ'a̱ane awe a̱juke Aburaham?
43008058	Yesu n'aaniin: ---Iisokuun bifeeneŋ bu: bala Aburaham áwuwin, «íñje káayemiin an eeemo u».
43008059	Náami keeyit bujuju kaanuku keewiŋgo. Bare Yesu n'ánuuso, abe n'ánuutin t'Enuuf ite Atambatun.
43009001	Yesu ti bija bu, n'ajuk ake ániine éejukaariit huta h'aŋ'abin abukee.
43009002	Eriboora yeene ni kaano: ---Ámuse u, a̱sok uni fee iŋi naŋ n'ániine ondu abukee fu o káafuumin. Man iŋi wuhoofoor woone, man yooŋ iŋi wute keebuko ku?
43009003	Yesu n'aaniin: ---Káanukiiit man iŋi wuhoofoor woone, man yooŋ wute wu faafoiin n'íñaayo. Bare káfuumu koone kákinineŋ ésuk i ni kajuk te o naŋ n'Atambatun aja fu káhinu.
43009004	Mijiniŋga n'úware fu káhinu burok bite an éeboñinam u. Memee to kajonu, abe an at'áyini karoku.
43009005	Naane iŋ'iyak bifiyo t'etaam ye fe, íñj'eemo fu meejaaŋe meeja mu kajaaŋan yo.
43009006	Hi Yesu asoke hu bondu ahaban, n'ánund t'etaam, abe n'ásik baaliisiw bu t'ánunde du éehin húmel. N'ayit ho akotan ti ñíkin ñite an éefuume u
43009007	abe n'aano: ---A̱ja a̱ñawo ti báañaweim bite Silowe. (Huruwu hondu Silowe heemo fu «An eeboñee».) An éefuume u n'aja añawo. H'ábatikeina hu, o ti kajuku féet.
43009008	Ekinoora yeene, ni bakaaku kiŋki kafiy kajuko ti kayarawan ku ni kaane: ---An óndiiit kereŋ af'afand biriiko aŋ'ayarawan?
43009009	Bakaake n'iŋi kaane: ---Hee, akina. Bakaaku ni kaane: ---Aaa, ákinaiit, am anokoore ne o. Akina n'aŋ'afin aane: ---Íñje fu.
43009010	Náami keeeno: ---Hahiye a̱siŋa a̱juk. Buŋ b'á̱hine fu?
43009011	N'aaniin: ---Ániine u ii kaane Yesu áhinahin húmel hite baaliisiw, n'akotan ho ti ñíkinam abe n'aanam: «A̱ja Silowe abe n'a̱ñawo.» N'ija. H'iñawee hu ihaban, náami ijuka.
43009012	Ni kaano: ---Kame ondu diin ániine ondu? N'aaniin: ---Ímeyiit.
43009013	Ésuk i ni kaja n'ániine ondu éefuumaanie u t'Efarisiyeŋ i.
43009014	Abe bare tu hunak hite erimaas ite Esuwif i ti Yesu áhine fu húmel hite baaliisiw bu éehino eejuk.
43009015	Náami Efarisiyeŋ i keefin kéekandijen ániine u buŋ b'asiŋe fu ajuk. N'aaniin: ---Áhinahin húmel hite baaliisiw ti ñíkinam, n'iñawo, abe hahiye iŋ'ijuk.
43009016	Bakaake t'Efarisiyeŋ i ni kaane: ---Áyin ondu éehine ii ayinaat kánuutina t'Atambatun, ábuki ateñekateñeko kajoku erimaas ite úne. Bakaaku ni kaane: ---Ahoofoora áyinooni fíya káhinu beehaŋe ésuk i kikaw naane bondu? Náami kumuumiin yooŋ kajamoorut t'efeeneŋ.
43009017	Ni kasooñ kaane ániine éejukaariit u yéeni: ---Ániine éehine u a̱ajuk, t'awe akina aamo fu aañ? N'aaniin: ---Akina ayiŋana ite Atambatun.
43009018	Bare eseef ite Esuwif i ni kateñeko káyilen kaanuku ániine ondu ájukaariit hítiyar hu, abe hahiyu asiŋa ajuk. Ni kaboñ bite faafo n'íñaayo.
43009019	Ni kaaniin: ---Nu múniyo an ondu añiuun? Nu múniyo abukeebuk o káafuumin? Buŋ bi bije fu ayak abin áami hahiye aŋ'ajuk?
43009020	Faafo n'íñaayo ni kaaniin: ---Írimoomi kaanuku añi ite uni, abe nu múniyo h'abukee hu, ájukaariit.
43009021	Bare írimeyiit naane bije i ayak abin áami asiŋa ajuk hahiyu, írimeyiit yooŋ aañ áhino fu eejuk. Árikandijeno eenoŋk éesafinuun, anooto añi!
43009022	Iyu i kásafiniin fu aŋarkeyi naane kákolakoleyi eseef ite Esuwif i. Ábuki eseef i kaanaan, an éeyilene u kaanuku Yesu aamo fu Afakana u, boko kawiisio ti báalawum booniin.
43009023	Iŋ'ite ho hi kásafine fu kaane: «Árikandijeno eenoŋk éesafinuun, anooto añi!»
43009024	Efarisiyeŋ i ni kasooñ karuw ániine éejukaariit u yéeni abe ni kaano: ---Atambatun aŋ'ajam t'awe; a̱sok bifeeneŋ bu taŋ. Írimoomi kaanuku ániine ondu ahoofoora.
43009025	N'aaniin: ---Ímeyiit man akina ahoofoora man yooŋ. Bifeeneŋ b'ímeyie fu: íjukaariit yéeni, abe hahiyu iŋ'ijuk.
43009026	Ni kasooñ kaano: ---Naŋ n'áhini fu? Buŋ b'áhine fu ayak abin áami a̱siŋa a̱juk?
43009027	N'aaniin: ---Isokuunsok bo, abe arijamatanutam. Iŋi naŋ n'árimaŋie fu iŋk'isooñ te bo? Árimaŋamaŋi yooŋ káyemi eriboora yeene?
43009028	Ni kálafatino kaano: ---Humuumi awe a̱amo fu ariboora ite áyin ondu! Uni nu Moyis n'iririboore fu.
43009029	Írimoomi kaanuku Atambatun áhaminahamin nu Moyis; bare áyin ondu, írimeyiit t'ánuutina du!
43009030	Ániine u n'aaniin: ---Kame it'ijok; áhinam iŋ'ijuk, n'aŋ'arisooñ ariene árimeyiit t'ánuutina du!
43009031	Úmoomi kaanuku Atambatun ájeŋginaariit ehoofoora i. Bare an eejame u te o, abe n'aŋ'áhin naane ámaŋie i, Atambatun aŋ'ájeŋgino.
43009032	Úmusut hikee kajamu ni kaane ake áhinahin an éejukaariit huta h'aŋ'abin abukee eejuk.
43009033	Arko yéeni ániine ondu ánuutinoot t'Atambatun, man áyini káhinu doon fe.
43009034	Ni kaano: ---Awe eebukee u enii ereyi fe ti kaahoofoor, awe a̱ja fu kasoku uni buŋ bi heemo fu? Ni kákutooro ti báalawum bu.
43009035	Yesu n'ajam kaanuku kákutoorakutoor ániine u. N'aja aŋaaboo abe n'aano: ---Á̱yilenayilen t'Añi ute Húŋgowulan hu?
43009036	Ániine ondu n'aano: ---Ámuse u, akina aamo fu aañ? A̱sokam man n'íyilen te o.
43009037	Yesu n'aano: ---A̱jukojuk; o af'áhamin iye n'awe.
43009038	Ániine u n'aano: ---Anahaan u, íyilena. Náami éesukaayo.
43009039	Ahaban, Yesu n'aane: ---Káwaajinoor ésuk i kíkinineŋe fu n'ibin t'etaam ye, man kéejukaariit ku ni kajuk, abe kiŋki kajuk ni kafin káfuum.
43009040	Bakaake t'Efarisiyeŋ i kéeyemie ku toko ni kajam kirim kondu abe ni kaano: ---Butum uni yooŋ írijukaariit naane kéefuume ku?
43009041	Yesu n'aaniin: ---Kane áriyemi yéeni bakan kéefuume, man aribaj wuhoofoor. Bare arienaan: «Iŋ'irijuk», iŋ'ite ho hu wuhoofoor woonuun wunuutut fu t'aruun.
43010001	Yesu n'aaniin: ---Iisokuun bifeeneŋ bu: an eeŋaasut ti karuŋ kite ékus ite bíkarniina, bare n'afaaj eeyooso, an ondu ákuw, abe ánukenoora yooŋ.
43010002	Bare eeŋaase u ti karuŋ ku, ondu aamo fu ahaawa ite síkarniina su.
43010003	Ajukara ite ékus i aŋ'áfeŋgino karuŋ ku, abe síkarniina su iŋi sijam kaaji koone. Aŋ'aruw síkarniina soone yánoyan fe huruwu hite te yo, abe n'aŋ'anuutan so tíyaŋ.
43010004	Af'aja ayak abin áami anuutana so sireyi fe, n'aŋ'ágilan so seesao ti hiñaawu, ábuki súmoomi kaaji koone.
43010005	Bare an i símeyiit, iti sisao ti hiñaawu; so kateyio, ábuki símeyiit kaaji koone.
43010006	Beekolofanee bondu bi Yesu asokiin fu, bare kajokut naŋ n'ámaŋie fu kasoku.
43010007	Yesu n'asooñ aane: ---Iisokuun bifeeneŋ bu: íñj'eemo fu karuŋ kite ékus ite síkarniina su.
43010008	Keejabe ku kabinam kareyi fe búkuw, n'énukenoora. Bare síkarniina su síjeŋginutiin.
43010009	Íñj'eemo fu karuŋ ku. An eeŋaase u t'íñje, o kafaku. Áyinooni buyooso abe n'ánuutin, abe akina kabaju eehoofooro.
43010010	Ákuw ékuwe taŋ y'af'abin, ni kayoolu, ni kábuju. Íñje ibinabin kaanuku iiwun ésuk i buroŋ bu, abe ni kabaj buroŋ beetoofe-toof.
43010011	«Íñj'eemo fu ahaawa eejake u. Ahaawa eejake u aŋ'ásik síhiinio asaan bija ti síkarniina soone.
43010012	An eeje jíhaaw kaanuku taŋ aŋ'ajaamee, butum ákinaiit af'afiy ahaaw síkarniina su, soone síiit yooŋ, af'aŋandan kandaafaan ti bibin kep, o kateyi eewas toko síkarniina su. Kandaafaan ku kayoolu toko sike, ni kiyisaloolan saasu.
43010013	An ondu kateyi, ábuki abinabin burok iŋ'ite sírirem barebare, butumo bunooto ti síkarniina su.
43010014	Íñj'eemo fu ahaawa eejake u. Ímoomi síkarniina súuma, so yooŋ súmoomiam,
43010015	naane Faaf u ámeyiam i, íñje yooŋ n'ímeyio. Abe íñje kásiku síhiiniam isaan bija ti síkarniina súuma.
43010016	Huroŋam yooŋ sike síkarniina seeyoosoorut t'ékus yendu. Sondu, iwarawar bibin ne so. So yooŋ kajamu kaaji kúuma, abe n'aŋ'abaj kaahaaw kifeeneŋ taŋ, n'ahaawa yooŋ afeeneŋ.
43010017	«Faaf u ámaŋiammaŋi ábuki íisik síhiiniam isaan, iibin isooñ íritein.
43010018	Ániit ayakam kayoolu; íñje ija fu kanoŋku iiwunooro. Íkooki sembe site buwunooro, ni sembe site bíriteina t'eket i. Bondu bi Faafam aanam fu ibin íhin.»
43010019	Hi Yesu asoke hu bondu ahaban, Esuwif i ni kasooñ káwaajinoor.
43010020	Keehooje tu boko iŋi kaane: ---Ákooki erab! Awenawen! Iŋi naŋ n'af'arijamatano?
43010021	Bakaaku ni kaane: ---An e erab ejoke áhaminaariit iyu. Erab éyinooni káhinu an éejukaariit eejuk?
43010022	Ni haajam hu, n'abaj Serusalem efeet ite emit y'Enuuf ite Atambatun esiiŋanee i.
43010023	Yesu n'áyemi ti kañaahoor toko t'Enuuf ite Atambatun ti káwuwoor kite Salomoŋ.
43010024	Esuwif i ni kákuuto abe ni kaano: ---Kame a̱awas uni t'ébaani bija kaakaŋ? Arko awe a̱amo fu Afakana u, n'aŋ'a̱joŋoor a̱asok uni bo.
43010025	Yesu n'aaniin: ---Isokuunsok bo, bare áriyilenut. Buroon bimb'íhin tu huruwu hite Faafam búwufoorawufoor íñj'eemo fu aañ.
43010026	Bare áriyilenut, ábuki aruun bákateiit ti síkarniina súuma.
43010027	Síkarniina súuma iŋi sijamatan kaaji kúuma. Ímoomi so, abe iŋi sisaam ti hiñaawu.
43010028	Iŋ'iwun kiŋki kasaam ti hiñaawu buroŋ béehabanaariit bu; iti kaket hikee, abe an at'aramiin t'emoŋiam.
43010029	Faafam eewunam u boko ahaŋahaŋ dóonodoon fe, abe an ayinaat karamiiin tu sumoŋio.
43010030	Íñje ni Faaf u, uni k'afeeneŋ ku.
43010031	Náami Esuwif i kasooña kaher bujuju kaanuku kéemiño ne bo keeyoolo.
43010032	Yesu n'aaniin: ---Íhinahin tu buhooŋuuun buroon úkaan beejake ti sembe site Faaf u. Ti biin t'arisiiŋee fu h'árimaŋie hee kámiñiam nu bujuju iket?
43010033	Esuwif i ni kaano: ---Irienut iriiyooli iŋi bike beejake b'á̱hine, bare aŋarkeyi naane aw'ondu ti kálafatin Atambatun. Awe eeemo u álokow, n'aŋ'a̱sooñ a̱ane awe a̱amo Atambatun!
43010034	Yesu n'aaniin: ---Bikiñjeekiñj ti kaawiit koonuun kite Eluwa i kaanuku Atambatun aanaan: «Aruun yooŋ etambatun.»
43010035	Atambatun aanaan bakan k'asoke ku hirim hoone boko etambatun, abe an ayinaat kanuutan beesokee bu ti Míkiñjin mu.
43010036	Íñje bare, Atambatun ajifanam, abe n'áboñinam t'etaam ye. N'aŋ'arifin ariene íñje ílafatino aŋarkeyi eenaan íñje Añi ite Atambatun?
43010037	Ifit'íhin burok bite Faafam, atum'áriyilenam.
43010038	Bare if'íhin bo, arko yooŋ at'áriyilen t'íñje, áriyilen kame te bo man n'árimeyi akuur but kaanuku Faaf u ondu t'íñje, íñje yooŋ n'íyemi te o.
43010039	Ni kasooñ kaŋes kajokio, bare n'afak.
43010040	Yesu n'asooñ akan kaayelu kite Surdeŋ ti Saaŋ tand'aboste yéeni, abe n'ariiko bo.
43010041	Bakan keehooje ni kanabano toko. Iŋi kaane: ---Saaŋ áhinut mayet beehaŋe úne kikaw, bare b'asoke bu t'ániine ondu fe bite toko.
43010042	Bakan keehooje toko ni káyilen ti Yesu.
43011001	N'abaj ake ániine éesomute, huruwu hoone Lasaar. Betani b'akine fu, akina ni bákaniino Mari ni Mart.
43011002	(Mari ásike fu mátiso meehunde-hunde mu éetis wuwot wute Anahaan u, abe n'atot wo nu wan woone; ániino Lasaar ásomute fii.)
43011003	Ni kaboñ, akina n'at'o Mart, ake kaano aja aane Yesu: ---Anahaan u, áwiyi a á̱maŋie u ásomutasomut.
43011004	Hi Yesu ajame hu bondu, n'aane: ---Kásomut kondu kíteiit kayoolio; kite káwuforoor kaanuku Atambatun ánikanik, abe yooŋ ésuk i kánikan Añi ite Atambatun.
43011005	Yesu aŋ'ámaŋi naane Mart, n'at'o, ni Lasaar.
43011006	H'ajame hu bare kaanuku Lasaar ásomutasomut, n'asooñ áriikein b'áyemie bu kunak kúsuba.
43011007	Ahaban, n'aane eriboora yeene: ---Úbatuko Súde.
43011008	Eriboora yeene ni kaano: ---Ámuse u, afiyeitee naane Esuwif i bakate ku Súde kaane i kéemiñi nu bujuju keeyooli, n'aŋk'a̱sooñ a̱ane a̱abatuko bo?
43011009	Yesu n'aaniin: ---Súwahatiiit kereŋ sumoŋu nu súsuba sibaje fu tu hunak? An af'aja mijiniŋga, at'ábiŋan tu doon, ábuki aŋ'ajuk meejaaŋe mu.
43011010	Bare an eeje míhijiima, o kábiŋan, ábuki aŋ'aja t'ébaani i.
43011011	Hi Yesu asokiin hu bondu ahaban, n'asooñ aane: ---Áwiy úne Lasaar aŋota, bare iija íniyaro.
43011012	Eriboora i ni kaano: ---Anahaan u, arko aŋotaŋot, akina kákoyi.
43011013	Yesu ámaŋamaŋi kaanu Lasaar aketa. Eriboora i n'iŋi kafin kaane man huŋotu haanen h'asoke fu.
43011014	Náami eehatiin bo aaniin: ---Lasaar aketa.
43011015	Hutoofam uŋu hoonuun hu naane íyemiit i toko, kaanuku man n'arihaŋam káyilen. Bare úja újuko.
43011016	Taamas (ii kaane Básumbeel bu) n'aane bakaaku eriboora: ---Úja yooŋ, núuket n'Anahaan u!
43011017	Hi Yesu areeŋe hu, n'aŋaabo Lasaar káahokinee abaj kunak kibaakiir.
43011018	Betani ekamboorut ni Serusalem areeŋ síkilomeetar síhaaji;
43011019	keehooje t'Esuwif i ni kabin bujukoor ti Mart ni Mari.
43011020	Hi Mart ajame hu kaanuku Yesu álohenno, n'aja ayaajanooroo, Mari eefin eeriiko toko t'enuuf.
43011021	Mart n'aane Yesu: ---Anahaan u, arko yéeni awe á̱yemie fu diye, ániinam man aket.
43011022	Bare ímoomi kaanuku bija t'a̱amo dii, doon fe d'a̱lawe Atambatun, o kawunii do.
43011023	Yesu n'aano: ---Ániini birito t'eket i.
43011024	Mart n'aano: ---Ímoomi kaanuku tu hunak hiraanu hu, hunak h'ésuk i eja hu birito t'eket i, akina birito.
43011025	Yesu n'aano: ---Íñj'eemo fu bíriteina bite t'eket i, íñj'eemo fu yooŋ buroŋ bu. An éeyilene t'íñje, hutoof yooŋ aket, o karoŋu.
43011026	Abe an eeemo buroŋ, abe n'áyilen t'íñje, at'aket hikee. Á̱yilenayilen bondu?
43011027	Mart n'aano: ---Hee Anahaan u, íyilenayilen kaanuku awe a̱amo fu Afakana u, Añi ite Atambatun eeware u bibin t'etaam ye.
43011028	Mart asoka bondu ahaban, n'aja. N'aruw at'o Mari abe n'asaaho eeeno: ---Ámuse u ondu beebe, abe aŋ'ákandijeni.
43011029	Hi Mari ajame hu bondu, n'arito juj abe n'aja ti Yesu.
43011030	(Yesu t'átumboorut ayooso hikinu hu; o káaroŋin ti kajukoore du ni Mart.)
43011031	H'Esuwif i kéeyemie ku níbahindaa ni Mari ti kaanu koone ajok hikawo kajuke hu naane aritee i juj abe n'anuut, ni kanabano. Iŋi kaane man akina aamo ti bija t'élum i kaanuku eeyiy toko.
43011032	Hi Mari areeŋe hu ti Yesu áyemie du ayak abin áami ajuko, n'ájiŋgitan hágilao abe n'aano: ---Anahaan u, arko yéeni awe á̱yemie fu diye, ániinam man aket.
43011033	Hi Yesu ajuko hu ti biyiy bu, akina Mari n'Esuwif i kéeseino ku ti hiñaawu, nu hujoko t'eni dómbokun.
43011034	N'ákandijeniin aaniin: ---Kame diin t'arihoko fu? Ni kaano: ---Anahaan u, a̱bin n'aŋ'a̱juk.
43011035	Yesu n'ayiy.
43011036	Náami Esuwif i ni kaane: ---Arijuk naane ámaŋio i!
43011037	Bakaaku ni kaane: ---Akina éehine u ániine éejukaariit u aŋ'ajuk, ayinaat yéeni káhinu Lasaar atum'aket?
43011038	Nu busooñ bujok Yesu t'eni dómbokun. N'aja t'élum i. Émoomi t'elaaliñj yómbokun yeebaje kaawuŋ níbahindaa, abe eke elaaliñj éfibeefib ti karuŋ ku.
43011039	Yesu n'aane: ---Arinuutan elaaliñj i. Mart, ániin ite aketa u n'aano: ---Anahaan u, ehunuŋ i ewara búbujo, ábuki ebaja diyu kunak kibaakiir.
43011040	Yesu n'aano: ---Eenuti af'á̱yilen awe kajuku kaanuku Atambatun ánikanik?
43011041	Náami keenuutan elaaliñj i. Yesu n'áheelin t'etiir abe n'aane: ---Faafa, íñj'endu ti kaanii eyeehen naane á̱jeŋginam i.
43011042	Ímoomi kaanuku aŋ'á̱jeŋginam ko kireyi fe, bare keesiiŋee kee kákinineŋe fu n'iŋ'íhamin iye, man ni káyilen kaanuku awe á̱boñinam fu.
43011043	H'asoke hu bondu ahaban, n'ataŋk aane: ---Lasaar, á̱nuutin diyu!
43011044	Aketa u n'ánuutin t'élum i, sumoŋio nu wuwoto káabooñeninee ni kires. Buhooŋio yooŋ kákumbaloolinee ni kaahuuy, naane Esuwif i ii káhin buhunuŋ bu. Yesu n'aane kéeyemie ku toko: ---Árijendino kires ku, abe n'ariwaso eeja.
43011045	Keehooje t'Esuwif i keebine ku ti Mari ni káyilen ti Yesu hi kajuke hu b'áhine bu.
43011046	Bare bakaaku ni kaja kajuk Efarisiyeŋ i keerejiin bi Yesu áhine bu.
43011047	Náami Efarisiyeŋ, i n'eseef ite esaraha i ni kakuukan sifaaf site ejoonana i kéehamin. N'iŋi kaane: ---Buŋ fíya b'úja fu? Áyin ondu, ondu ti káhinu beehaŋe ésuk i kikaw kep!
43011048	Uf'úwaso aŋ'áhin iyu, ésuk i fe káyilen te o, abe bakate ku Rom n'iŋi kabin kéebuj Enuuf ite Atambatun n'eheet ite úne!
43011049	N'abaj toko ake ániine huruwu hoone Kayif. Emit yendu, akina áyemie fu asaraha ómbokun u. N'aaniin: ---Árimeyiit toko doon fe!
43011050	Árimeyiit kaanuku ahaŋ kajaku t'úne afeeneŋ n'aket bija t'ésuk i fe, bala eheet i ereyi ébujo?
43011051	(Bi Kayif asoke bii, ákinaiit anoŋke eeyinoor bo. Naane aamo i asaraha ómbokun u t'emit yendu, h'Atambatun áhino fu eesoŋk busok kaanuku Yesu awarawar kaketu bija t'Esuwif i.
43011052	Bare eket ite Yesu, bíjaiit t'Esuwif i barebare; yite yooŋ kakuukan biñi bite Atambatun keeyisaloolee ku t'etaam ye kaanuku kéehin t'afeeneŋ.)
43011053	Áfiitin tu hunak hondu, eseef ite Esuwif i ni káhabanein kaanuku keebin keeyool Yesu.
43011054	Iŋ'ite ho hi Yesu aŋkut fu añaahoor Esuwif i keejuko. N'aja ti hike hikinu heeemo inde eramba i iŋi kaane ho Efureem. N'ariiko bo, akina n'eriboora yeene.
43011055	H'aamo hu efeet ite Esuwif i yite Kánuutina ku Esipt elohena, bakan keehooje n'iŋi kánuutin ti kaaku kikinu keeja Serusalem kaanuku keekuuran siniiin bala efeet i eyooso.
43011056	N'iŋi kaŋes Yesu, abe n'iŋi kaanoor toko t'Enuuf ite Atambatun ti káyemie du: ---Buŋ b'arisoke? Akina fíya bibin t'efeet i, bare me?
43011057	Eseef ite esaraha i, n'Efarisiyeŋ i ni kaane ésuk i an af'ámeyi ti Yesu aamo du, n'aŋ'asok kéeyinio kajoku.
43012001	H'aamo hu efeet ite Kánuutina ku Esipt eŋeñena kunak hutok ni hifeeneŋ, Yesu n'aja Betani, ti Lasaar a abine u aritan t'eket i akine du.
43012002	Náami keeñun bija te o, abe Mart áyemie fu tu buhuŋ bu. Lasaar n'ariiko ni Yesu, ni bakaaku kéeyemi tu buñoofo.
43012003	Mari n'ayit éndiis ñeeba yite mátiso meeseere-seer, mite anukanuk ii kaane naar, abe n'áyuus mo tu wuwot wute Yesu. Ahaban, n'atot wo nu wan woone. Mátiso mu nu muhundan enuuf i ereyi fe.
43012004	Suda Iskariyot, ake t'eriboora yite Yesu eeja u kajoohen koone n'aane:
43012005	---Iŋi naŋ ni mátiso mondu mujoohenutee fu? N'uŋ'úbaj yéeni areeŋ bajaam bite aroka bite emit ñeeba, abe sírirem su ni sísikee t'asaan keebajut ku!
43012006	Bare hu Suda asoke hii bondu, káanukiiit man am ayinoore keebajut ku. Akina ákuw: o af'anaŋ sírirem sooniin, abe aŋ'ariy te so.
43012007	Yesu n'aano: ---A̱was anaare u! Anaŋanaŋ mo bija t'ehok íima.
43012008	Keebajut ku káyemi n'aruun ko kireyi fe, bare íñje it'íyemi n'aruun ko kireyi.
43012009	Bakan keehooje-hooj t'Esuwif i ni kajam kaanuku Yesu ondu Betani. Ni kaja bo, káanukiiit keejuk Yesu barebare, bare kaanuku yooŋ keejuk Lasaar a aritane u t'eket i.
43012010	Náami eseef ite esaraha i káhabaneino kaanuku keebin keeyool yooŋ Lasaar,
43012011	ábuki keehooje t'Esuwif i iŋi káwuŋgiin kiñaawu uŋu hoone hu kéeyilen ti Yesu.
43012012	Tifiit, hahooja heebine hu Serusalem bite efeet ite Kánuutina ku Esipt ni hijam kaanuku Yesu ondu ti káreeŋina.
43012013	Náami kéesik kijar, abe ni kayaajanooroo ti kataŋku iŋi kaane: «Atambatun ánikanee! Awe eebin ii tu huruwu hite Atemit a̱ja á̱soniyanee! Atambatun ásoniyan áyi ite Israyel!»
43012014	Yesu n'ajuk ambam, n'arabo te o, naane busokee i ti Míkiñjin mu. Meenaan:
43012015	«Atum'árikoleyi, aruun bakate ku Siyoŋ! Arijuk, áyi oonuun ondu ti bibin, abe arabarabo t'ambam.»
43012016	Eriboora yeene kasoŋkut kajok bondu. Bare h'abine hu áami Yesu ayitee t'etiir bufor bu éenikanee, ni kábaŋino kaanuku Míkiñjin mu musokasok bondu te o, abe yooŋ ésuk i káhinahin bija te o naane musoke i.
43012017	Kéeyemie ku fe ni Yesu h'aruwe hu Lasaar t'élum i eeritano t'eket i kasokasok bi kajuke bu.
43012018	Ho híkinineŋe fu hahooja hu ni hiyaajanooroo, ábuki kajamajam bondu b'áhine bu beehaŋiin bu kikaw.
43012019	Efarisiyeŋ i n'iŋi kaanoor: ---Arijuka kaanuku ut'úyini toko doon: ésuk i fe bokondu ti kanabano!
43012020	Abajeebaj bakaake Egerek ti keebine ku Serusalem kalawu kite Atambatun t'efeet i.
43012021	Ni kaja kaŋaabo Filip (ite u Betsayida yeeemo i ti Gálile), abe ni kaano: ---Abuke, írimaŋamaŋi kajuku Yesu.
43012022	Filip n'aja asok bo Andere, abe ni kariboor keeja keesok bo Yesu.
43012023	Yesu n'aaniin: ---Ewahatu i y'Añi ute Húŋgowulan hu aja i kayitiee t'etiir bufor bu éenikanee ereeŋa.
43012024	Iisokuun bifeeneŋ bu: kaajal ifi kiney t'etaam abe kiketut, utu kubuk. Bare ifi kiket, ko kabukoor naane.
43012025	An eehaŋe u kámaŋi buroŋ boone, o bútowuto. An eefinut u ajok boone bu doon fe t'etaam ye, o kabaju buroŋ béehabanaariit bu.
43012026	An af'ámaŋi karoku bija t'íñje, áseinam ti hiñaawu. Af'áhin ii, t'ija du káyemi, aroka úuma n'aŋ'áyemi yooŋ toko. An af'arok bija t'íñje, Faafam kasokorooro.
43012027	Yesu n'asooñ aane: ---T'eemo dee eholam ehabanaa fe. Kame iŋ'eene buŋ? Butum iŋ'eene Faafam: Faafa, a̱fakanam t'ewahatu yendu yite sílaam su? Bare fu ewahatu yendu ékinineŋe fu n'ibin t'etaam ye.
43012028	Íñje kaanu: Faafa, á̱nikan huruwu húuwe! Náami kaaji kíhaminno t'etiir bufor bu keene: ---Ínikananikan ho, abe íñje kasooñu ínikan ho.
43012029	Hahooja héeyemie hu toko hijamajam kaaji ku. Bakaake n'iŋi kaane: ---Jaa, karanda fu! Bakaaku ni kaane: ---Amalaka áhamine fee ne o!
43012030	Bare Yesu n'aaniin: ---Uŋu húuma híiit hi kaaji konde kíhamine fu, bare uŋu hoonuun hu.
43012031	Kajoonan kite bakate ku t'etaam ye kireeŋa; kákutoor kite Setani aseef ite te yo kireeŋa yooŋ.
43012032	If'ija ayak abin áami iyitee t'etiir, íñje kañaku ésuk i fe keebin t'íñje.
43012033	(Ti kirim konde t'áwufoore fu buŋ b'eket yeene eja fu ariike.)
43012034	Hahooja hu ni heeno: ---Busokeesok t'Eluwa i kaanuku Afakana u, buroŋ boone bite hiraanu. Buŋ b'a̱yino fu kasooñu a̱ane Añi ute Húŋgowulan hu awarawar kayitiee t'etiir? O aamo fu aañ, Añi ondu ute Húŋgowulan hu?
43012035	Yesu n'aaniin: ---Meejaaŋe mu muroŋa diye n'aruun, bare iti mifiyo. Hi meemo hu n'aruun n'ariware fu kañaahu, ébaani i etum'ebin éfufuun. Ábuki an eeje t'ébaani, ámeyiit t'aja du.
43012036	Náami naane aamo i meejaaŋe mu muroŋa n'aruun, áriyilen te mo man n'áriyemi bakan bakate meejaaŋe. Hi Yesu asoke hu bondu ahaban, n'anuut toko, abe n'aja ánuuseiin t'akambe.
43012037	Bija naane áhine i tu buhooŋiiin buroon úkaan beehaŋiin kikaw fe, káyilenut mayet te o.
43012038	B'Esayi ayiŋana ite Atambatun abine bu asok ni bihaŋ bibaj. Aanaan: «Atemit, aañ áyilene fu báhamin bite b'uni? Aañ a á̱wufoore fu sembe súuwe?»
43012039	Kayinaat káyilen, abe bonde Esayi asooñe fu asok iŋi naŋ. Aanaan:
43012040	«Atambatun áhiniinhin kéefuum, kaanuku ñíkiniin itim'iŋi ñujuk, afeŋkafeŋk yooŋ ñúwejet ñooniin, kaanuku itim'iŋi ñínandin; itim kabin káwuŋgan nu boone éehiniin kéekoyi.»
43012041	Esayi asokasok bondu aŋarkeyi naane aŋandanaŋandan kániku kite Yesu, abe te o t'asoke fu bondu.
43012042	N'abaj bare t'eseef ite Esuwif i kumuumiin bakan keehooje kéeyilene ti Yesu. Bare kakañenut kasoku bo t'etiir iŋ'ite Efarisiyeŋ i, kaanuku itim kabin kawiisee ti báalawum booniin.
43012043	Kúŋgowulan ku kasokorooriin, tu boko hihaŋahaŋ Atambatun asokorooriin.
43012044	Yesu n'áhamin t'etiir aane: ---An éeyilene u t'íñje, t'íñjeiit barebare t'áyilene fu, bare áyilena yooŋ t'an éeboñinam u.
43012045	Abe an eejukam u, ajuka yooŋ an éeboñinam u.
43012046	Íñj'eemo u naane meejaaŋe mu, ibinabin t'etaam i kaanuku an fe éeyilene t'íñje, atum'aŋk'áyemi t'ébaani.
43012047	An af'ajam kirim kúuma, abe áhinut naane isoke i, íñjeiit iyako kajoonan, ábuki kájoonaniit bakan k'ibine fu t'etaam ye, bare kafakaniin.
43012048	An af'ateñekaam, abe n'ateñeko yooŋ kirim kúuma, o katinanee. Hirim h'isoke hu hija fu katinan koone tu hunak hiraanu hu.
43012049	Abajut bike b'inoŋkooree iisok, bare Faaf u humuumo éeboñinam u áwufooramwufoor b'iware bu kasoku fe.
43012050	Abe ímoomi kaanuku báhamin boone ufu buwun buroŋ béehabanaariit bu. Náami bimb'isok, iŋ'isok bo naane ti Faafam asokam du bo.
43013001	H'aamo hu memee efeet ite Kánuutina ku Esipt n'eŋ'eyooso, Yesu n'ámeyi kaanuku ewahatu yeene yite kanuutu ku t'etaam ye eeja t'etiir ti Faaf u ereeŋa. Afiyafiya ámaŋi bakan koone keeemo ku t'etaam i, abe n'ámaŋiiin bija yooŋ tu hunak hiraanu hu.
43013002	Yesu n'eriboora yeene ni káyemi tu buñoofo éhijiima. Suda, añi ite Simoŋ Iskariyot, Setani káaheekin éefuwo wúkondin kaanuku eebin eejoohen Yesu.
43013003	Yesu ámoomi kaanuku akina humuumo t'Atambatun t'ánuutina fu, te o yooŋ t'abatuko fu. Ámoomi yooŋ kaanuku Faaf u ásikasik dóonodoon fe anaŋo tu sumoŋu.
43013004	N'arito ti káyemie du tu buñoofo bu, eenuutan kájufa koone kitiira ku, abe n'ásik ebara eeraato.
43013005	N'áyunan móhujo ti hibeñuwar, abe n'ásit kañawu wuwot wute eriboora yeene. Ahaban, n'atot wo n'ebara y'araatee i.
43013006	H'areeŋe hu Simoŋ Piyeer, áyin u n'aano: ---Anahaan u, awe a̱ja fu kañawiam wuwot?
43013007	Yesu n'aano: ---Á̱meyiit b'íhin bee hahiye, bare awe bibin kajoku.
43013008	Piyeer n'aano: ---At'a̱jam mo hikee awe a̱ñawam wuwot! Yesu n'aano: ---Ifit'iñawi wuwot, a̱roŋut kabaju t'íñje doon.
43013009	Simoŋ Piyeer n'aano: ---Anahaan u, kame atum'a̱raan tu wuwot wu barebare; a̱ñawam sumoŋu ni hikaw hu fe!
43013010	Yesu n'aano: ---An eeñawee ahaban asawuleit biñawo, kane arko am añawe wuwoto, ábuki akuurakuur but. Abe aruun arikuurakuur, bare árireyiiit.
43013011	(Yesu ámoomi an eeja u kajoohen koone; ho híkinineŋe fu n'aane: «Árireyiiit arikuure fu.»)
43013012	Hi Yesu añawiin hu wuwot ahaban, n'asol kájufa koone, abe n'abatuko ariiko. N'aaniin: ---Arijokajok naane íhinuun i iye?
43013013	Kaanuku ariiruwam, aŋ'arienam «Ámuse u» man yooŋ «Anahaan u», abe arikooŋakooŋ, ábuki nu múniyo.
43013014	If'ija ayak abin áami iñawuun wuwot, íñj'eemo u Anahaan u, n'Ámuse u yooŋ toko, aruun yooŋ ariwarawar kañawoor wuwot.
43013015	Íwufooruunwufoor naane ariware i káhinu kaanuku aŋ'aribin árihinoor iyu.
43013016	Iisokuun bifeeneŋ bu: aroka ahaŋut an u t'aamo du tu burok bu, an yooŋ eeboñee ahaŋut an eeboño u.
43013017	Makamu árimoomi bo, af'árihin bo, kikawuun katoofu naane.
43013018	«Árireyiiit k'isoke fu, ábuki ímoomi naane k'ijifane ku kaamo i ariike. Bare beesokee bu ti Míkiñjin mu buwarawar kabaju. Meenaan: "An i iriñoofee u t'afeeneŋ ásokumam."
43013019	Isokuun bo hahiye ti bireeŋoorut, kaanuku ifi bibin bireeŋ, n'árimeyi kaanuku "Íñj'eemo fu an eeemo u".
43013020	Iisokuun bifeeneŋ bu: an af'ajok áwariee ake i iboñe, íñje a ajoke fu áwariee; abe an eejokam áwariee, an éeboñinam u a ajoke fu áwariee.»
43013021	Hi Yesu asoke hu bondu ahaban, eholo fe n'ehabano. N'asok akuur but aane: ---Iisokuun bifeeneŋ bu: ake t'aruun kásikiam asaan bakan.
43013022	Eriboora i ni káheelinool kareyi fe, bare kámeyiit aañ i Yesu ámaŋie fu kasoku.
43013023	Ake tu boko, ariboora u i Yesu ámaŋie-maŋie u, ariikariiko kaagoroor ne o.
43013024	Simoŋ Piyeer n'ayito emoŋu kaanuku éekandijen Yesu aañ a asoke fu.
43013025	Ariboora ondu n'ayaajo ti Yesu abe n'aano: ---Anahaan u, aañ a á̱maŋie fu kasoku?
43013026	Yesu n'aano: ---Iilejan amburu onde tu mutob mu. An ija u kasaano, akina. Náami eelejan amburu u tu mutob mu, abe n'asaano Suda, añi ite Simoŋ Iskariyot.
43013027	Hi Suda ajoke hu amburu u kep, Setani n'ayoosoo. Yesu n'aano: ---B'a̱ja bu káhinu, a̱moken te bo!
43013028	(Mayet afeeneŋ ti kéeyemie ku toko tu buñoofo bu ajoke iŋi naŋ ni Yesu asoko fii.
43013029	Makamu Suda af'anaŋ sírirem sooniin, bakaake tu boko n'iŋi kaane man Yesu ámaŋio kaanu aja ájoohenn buroon bi kasawulee bu bija t'efeet i, man yooŋ n'aja asarah keebajut ku.)
43013030	Suda n'asa amburu u, abe n'aŋ'amoken yooŋ anuut. Taanak tu káajonin.
43013031	Hi Suda anuute hu, Yesu n'aane: ---Hahiyu Añi ute Húŋgowulan hu ánikanee, abe o yooŋ káwufoor ésuk i naane Atambatun ánike i.
43013032	Abe h'aja hu ayak abin áami áwufoora naane Atambatun ánike i, Atambatun yooŋ káwufoor akina humuumo naane Añi u ánike i, abe o káhinu bo memee.
43013033	Kúñuumo, kawasoor kite k'úne iŋkut kikamb. Aruun kaŋesiam, bare iisokuun hahiye naane isoke i Esuwif i: at'áriyini bija t'ija du.
43013034	Iisaanuun eluwa éyeni: árimaŋioori. Naane ímaŋiuun i, iyu yooŋ a ariware fu kámaŋioori.
43013035	Af'árimaŋioori, ésuk i fe n'eŋ'émeyi kaanuku aruun eriboora íima.
43013036	Simoŋ Piyeer n'aano: ---Anahaan u, diin t'a̱ja fu? Yesu n'aano: ---At'á̱yini bibin hahiye t'ija du, bare bija hágila, awe bija bibin.
43013037	Piyeer n'aano: ---Anahaan u, iŋi naŋ n'itif'íyini kasayii ti hiñaawu hahiye? T'eemo dee, ifaraa kásiku síhiiniam isaan uŋu húuwe hu!
43013038	Yesu n'aano: ---A̱faraa kaketu uŋu húuma hu? Iisoki bifeeneŋ bu: bala káajuloon ku kusok, awe kaanu á̱ameyiitam kireeŋ kíhaaji.
43014001	Yesu n'asooñ aaniin: ---Atum'ariyinoor doon fe. Áriyilen t'Atambatun, abe n'áriyilen yooŋ t'íñje.
43014002	Báakinum bondu t'enuuf ite Faafam biheek. Arko yéeni nu múniyoiit, man isokuun bo. Bare iija ifareuun toko t'ariware du kakinu.
43014003	If'ifareuun t'ariware du kakinu ihaban, n'iŋ'ísooñin boonuun núuriboor, man n'áriyemi t'ija du káyemi.
43014004	T'ija du, árimoomi bítim bu.
43014005	Taamas n'aano: ---Anahaan u, írimeyiit t'a̱ja du. Buŋ b'iriyino fu kámeyi bítim bu?
43014006	Yesu n'aano: ---Íñj'eemo fu bítim bu, nu múniyo mu, nu buroŋ bu. An ayinaat bija ti Faaf u t'aŋaasut t'íñje.
43014007	Af'árimeyiam, n'aŋ'árimeyi yooŋ Faafam. Abe hahiye árimoomio, abe arijuko yooŋ.
43014008	Filip n'aano: ---Anahaan u, á̱wufoor uni Faaf u, kikaw uni n'uŋu kutoof.
43014009	Yesu n'aano: ---Filip, naane ifiyee i n'aruun fe, á̱meyioorutam? An eejukam u, ajuka Faaf u. Iŋi naŋ n'a̱ane fu: «Á̱wufoor uni Faaf u»?
43014010	Kame á̱yilenut kaanuku íñj'endu ti Faaf u, abe Faaf u yooŋ ondu t'íñje? Kirim ku kiŋk'isokuun fe kúuma kíiit, bare Faaf eeemo u t'íñje af'anoŋk éehin burok boone.
43014011	Áriyilen naane eenuun i íñj'endu ti Faaf u, abe Faaf u yooŋ ondu t'íñje. Arko yooŋ áriyilenut báhamin búuma, áriyilen kame uŋu buroon bimb'íhin.
43014012	Iisokuun bifeeneŋ bu: an af'áyilen t'íñje, o káhinu yooŋ buroon bimb'íhin. Abe o káhinu beehaŋe, ábuki íñje ija ti Faaf u.
43014013	Abe doon d'arilawe fe tu huruwu húuma, íñje káhinu do, man íñje eeemo u Añi u n'íwufoor ésuk i naane Faaf u ánike i.
43014014	Doon fe d'ariyino kalawu tu huruwu húuma, íñje káhinu do.
43014015	Yesu n'asooñ aane: ---Arko árimaŋiammaŋi, aruun káhinu b'isokuun bu.
43014016	Íñje kalawu Faaf u éeboñinuun ake Áyokunana éeyemi n'aruun ko kireyi fe.
43014017	O aamo fu Búwejet bumbu búwufoor ésuk i múniyo mu. Bakate ku t'etaam ye biteñekoo, ábuki kayinaato kajuku, kayinaato yooŋ kámeyi. Bare aruun árimoomio, ábuki akinakin n'aruun, o yooŋ káyemi n'aruun.
43014018	«It'iwasuun unoonuun naane biñi éfiiten, aaa, íñje kásooñina t'aruun.
43014019	Aroŋee diŋgilis bakate ku t'etaam ye it'iŋki kajukam. Bare aruun, aruun kajukiam, ábuki íñje karoŋu, abe aruun yooŋ karoŋu.
43014020	Hunak hondu ifi hireeŋ, n'aŋ'árimeyi kaanuku íñj'endu ti Faafam, aruun bokondu t'íñje, íñj'endu yooŋ t'aruun.
43014021	«An eejame u kirim kúuma, abe n'áhin naane kusoke i, o aamo fu éemaŋiam u. An éemaŋiam u, Faafam kámaŋio; íñje yooŋ kámaŋio, abe n'iŋ'ijukanoo.»
43014022	Suda (Súdaiit Iskariyot) n'aano: ---Anahaan u, buŋ b'aamo fu awe bujukano t'uni barebare, abe at'a̱jukano t'ésuk i kareyi?
43014023	Yesu n'aano: ---An af'ámaŋiam, o káhinu doon d'isoke du. Faafam kámaŋio, abe n'iŋ'iribin te o íñje ni Faafam iriikin te o.
43014024	An éemaŋiitam u, at'áhin báhamin b'isoke bu. Abe hirim honde hah'arijam iye húuma híiit, bare hite hu Faafam éeboñinam u.
43014025	«Bonde íñje isokuun bo h'iroŋe hee n'aruun.
43014026	Bare Áyokunana u, eeemo u Búwejet Beenabe bu bi Faaf u aja bu káboñina tu huruwu húuma, o kaliikenuun doon areyi fe, abe o kábaŋinanuun b'isokuun bu bireyi fe.
43014027	«Káasuumaay k'iwas fee n'aruun; káasuumaay kúuma k'iwunuun fu. Iwunutuun ko aliik naane bakate ku t'etaam ye ii kawun. Atum'ariyinoor doon fe, atum'árikoleyi yooŋ.
43014028	Arijamajam naane eenuun i: "Iija, bare íñje kásooñina t'aruun." Af'árimaŋiam, n'uŋu hutoofuun dómbokun naane ija i ti Faaf u, ábuki Faaf u ahaŋamhaŋ.
43014029	Isokuunsok bo hahiye ti bireeŋoorut, kaanuku ifi bibin bireeŋ, n'aŋ'áriyilen.
43014030	Iroŋut káhamin n'aruun akamb iye, ábuki aseef ite etaam ye ondu ti bibin. Múniyo abajut sembe t'íñje,
43014031	bare bakate ku t'etaam ye kawarawar kámeyi kaanuku ímaŋamaŋi Faaf u, abe yooŋ iŋ'íhin naane aa asokam. Aririto núuja!»
43015001	Yesu n'asooñ aane: ---Íñj'eemo fu nunukanuk nite nu nu múniyo nunnu nubuk kireseŋ ku, abe Faafam af'atofotoor no.
43015002	Biland búuma béebukaariit bu, aŋ'afiit bo, abe bumbu bubuk, n'aŋ'abend bo kaanuku beehaŋ kabuku.
43015003	Ariheeka ariikuur naane nunukanuk neebendee, abe báhamin b'isokuun bu bíkinineŋe fu.
43015004	Arijok t'íñje, n'ijok yooŋ t'aruun. Kaaland kiyinaat kabuku miriyaay unoon te ko tu kulooñut tu nunukanuk; aruun yooŋ, afut'arijok t'íñje, at'áriyini kabuku miriyaay.
43015005	«Íñj'eemo fu nunukanuk nu, n'áriyemi biland bu. An eejoke u t'íñje, abe n'ijok te o, o kabukoor miriyaay úkaan, ábuki ariyinaat káhinu doon fe t'inooto.
43015006	An eejokut u t'íñje, o káfiitenee tíyaŋ naane kaaland keefiitee. Abe biland bu ifi bibin bisay, iŋi biheree béefiitenee ti sineemak béesufo.
43015007	Bare af'arijok t'íñje, abe n'arijok ti kirim kúuma, doon fe d'ariyak kalawu, aruun kabaju do.
43015008	Af'aribuk miriyaay meehooje, iyu i Faafam aja fu kánikanee, iyu yooŋ a arija fu káwufoor kaanuku aruun eriboora íima.
43015009	Ímaŋiuunmaŋi naane Faaf u ámaŋiam i. Arijokoor ti kámaŋi k'ímaŋiuun ku.
43015010	Af'árihin b'isoke bu, ibaa kámaŋiuun naane íhine i yooŋ bi Faafam asoke bu, abe abaa yooŋ kámaŋiam.
43015011	«Isokuunsok bonde fe kaanuku kikawuun keetoof naane húuma hu hutoofe i, abe n'aritoofan árihabanein.
43015012	Hirim húuma honde: árimaŋioori naane ímaŋiuun i.
43015013	An éesike síhiinio asaan iŋ'ite hu bákawiyo, abajut kámaŋi keehaŋe kondu.
43015014	Arko áriihin b'isokuun bu, n'aŋ'áriyemi bákawiyam.
43015015	Iroŋutuun kaane eroka, ábuki aroka ámeyiaariit te naŋ t'an u tand'arok aamo fu. Iŋ'eenuun aruun bákawiyam, ábuki b'ijame bu ti Faafam fe, isokuunsok bo.
43015016	Áruuniit arijifanam fu, bare íñje ijifanuun fu, abe n'iboñuun kaanuku ariija aribuk miriyaay, miriyaay mite bifiyo. Af'árihin bo, Faaf u kawunuuun doon fe d'ariyako kalawu tu huruwu húuma.
43015017	Náami b'eemo bu ti kasoku koonuun beemo fu árimaŋioori.»
43015018	Yesu n'asooñ aane: ---Bakate ku t'etaam ye kahuufuunhuuf, bare áribaŋino kaanuku íñje i kajabe fu kahuuf.
43015019	Arko yéeni aruun bakate t'etaam ye, n'iŋi kámaŋiuun, ábuki n'aŋ'áriyemi k'afeeneŋ ku. Bare aruun bákateiit t'etaam ye, ábuki ijifanuunjifan, abe n'íkajinuun; aŋkut árihin nu boko t'afeeneŋ. Iŋ'ite ho h'ésuk i ehuufuun fu.
43015020	Áribaŋino naane isokuun i: «Aroka ahaŋut an u t'aamo du tu burok bu.» Káhihinooramhihinoor, boko yooŋ káhihinooruun. Kajamut báhamin búuma, iti kajam yooŋ boonuun bu.
43015021	Bare boko káhinuuun bondu fe aŋarkeyi naane aruun bákuuma ku, ábuki kámeyiit an éeboñinam u.
43015022	Arko yéeni ibinut, abe íhaminutiin yooŋ, man kasejanee wuhoofoor wooniin. Bare hahiye, kabajut húkuuseima bija tu wuhoofoor wooniin.
43015023	An eehuufam u, ahuufa yooŋ Faafam.
43015024	Arko yéeni íhinut tu buhooŋiiin buroon b'an fe ámusut káhinu, man kasejanee wuhoofoor wooniin. Bare hahiye kajuka burok búuma, bokondu yooŋ ti kahuufu uni, íñje ni Faafam.
43015025	Iyu yooŋ, kaanuku man hirim honde heekiñjee hu ti kaawiit kite Eluwa yeeniin ni hibaj. Heenaan: «Kahuufamhuuf t'íhinut doon.»
43015026	«Áyokunana u bibin: o aamo fu Búwejet bite múniyo mu, eeyak u kánuutina ti Faaf u. Íñje káboñinuuno tu huruwu hite Faaf u, abe o kasokuuun búuma bu fe.
43015027	N'afin áami aruun, aruun kasoku ésuk i búuma bu, ábuki huta hu ti hítiyar hu, aruun bokondu ti kariboor n'íñje.
43016001	«Isokuunsok bondu kaanuku atum'aribin ariwasan káyilen ku t'íñje.
43016002	Boko kawiisuuun ti ñáalawum ñite ñ'úne. Ho kareeŋu toko, keeyakuun ku kayoolu kayinoor n'iŋi kaane boko káhine beetoofe Atambatun.
43016003	Boko káhinu iyu aŋarkeyi naane kámeyiit Faaf u, kámeyiitam yooŋ.
43016004	Bare isokuunsok bo kaanuku ifi bija ayak abin áami bibaja, n'áribaŋino kaanuku ibinabina isokuun bo. ---Isokutuun bo hítiyar hu, ábuki úmoomi t'afeeneŋ.
43016005	Hahiyu íñj'endu ti bija t'an éeboñinam u, abe mayet afeeneŋ t'aruun ákandijenam aanam: «A̱aja diin?»
43016006	Bare siheluun fe sihabanahabano iŋi báhamin b'isokuun bee.
43016007	Bifeeneŋ bare b'isokuun fu: ahaŋ kajaku bija t'aruun n'ija, ábuki ifit'ija, Áyokunana u man abin t'aruun. Bare if'ija, n'iŋ'íboñinuuno.
43016008	Abe af'abin, o káwufoor bakate t'etaam i kaanuku kabuutabuut kikawiin tu wuhoofoor wu, ni beejoŋoore bu, ni ti majoonanar mite Atambatun.
43016009	Kabuutabuut kikawiin tu wuhoofoor wu, ábuki káyilenut t'íñje.
43016010	Kabuutabuut kikawiin ti beejoŋoore bu, ábuki iija ti Faaf u, abe ariroŋutam kajuku.
43016011	Kabuutabuut kikawiin ti majoonanar mite Faaf u, ábuki aseef ite etaam ye ajoonanee ahaban.
43016012	«Ibajabaj bike beehooje bite kasokuuun, bare it'isokuun bo hahiye, buroŋa ni biniŋuun.
43016013	Búwejet bite múniyo mu ifi bija bibin, bo káwufooruun múniyo mu mireyi fe. Utu busok doon du bunoŋke beeyinoor, bare bo kasokuuun naŋ ni bijame fu fe, ni beeware bu yooŋ kabaju.
43016014	Bo kánikanam, ábuki doon di bija du kasokuuun fe, t'íñje ti diyak fu kánuutina.
43016015	Doon di Faaf u abaje du fe, dúuma du yooŋ. Iŋ'ite ho h'eene fu doon du Búwejet bu bija du kasokuuun, t'íñje ti biyak fu do kajamu.
43016016	---Aroŋee diŋgilis at'aŋk'áriheelin t'íñje, abe diŋgilis yooŋ kep n'aŋ'arisooñ arijukam.
43016017	Bakaake t'eriboora yeene n'iŋi kaanoor: ---Kame fíya h'aane hee: «Aroŋee diŋgilis at'aŋk'áriheelin t'íñje, abe diŋgilis yooŋ kep n'aŋ'arisooñ arijukam» abe n'aane yooŋ: «Aŋarkeyi iija ti Faaf u», heemo fu fíya naŋ?
43016018	Kame fíya «aroŋee diŋgilis» y'asoke i, eemo fu naŋ? Újokut fu naŋ n'ámaŋie fu kasoku.
43016019	Yesu n'ámeyi kaanuku kámaŋiomaŋi kákandijen. N'aaniin: ---Eenuunyen: «Aroŋee diŋgilis at'aŋk'áriheelin t'íñje, abe diŋgilis yooŋ kep n'aŋ'arisooñ áriheelin t'íñje.» Bo me b'ariñaŋoor fii?
43016020	Iisokuun bifeeneŋ bu: aruun kayiyu dómbokun, abe bakate ku t'etaam ye kikawiin katoofu naane. Aruun kátaañian, bare kátaañi koonuun bibin káyemi katoofu.
43016021	Anaare af'áyemi ti bija bíyihino, aŋ'átaañian, ábuki sílaam soone sireeŋa. Bare af'aja ayak abin áami áyihinaa, n'aŋ'afiil káseñji koone fe, ábuki hikawo hutoofa dómbokun naane aamo i añi áyooseino t'etaam ye.
43016022	Aruun yooŋ iyu, aruun bokondu hahiye ti kátaañi. Bare íñje kasooñu ijukuun, abe kikawuun katoofu naane. An at'áyini kanuutan katoofu kondu t'aruun.
43016023	«Hunak hondu ifi hireeŋ, ariroŋutam kákandijen doon fe. Iisokuun bifeeneŋ bu: doon fe d'ariyak kalawu Faaf u tu huruwu húuma, o kawunuuun do.
43016024	Bija t'úmiye, arilawut doon fe tu huruwu húuma. Arilaw, abe n'aŋ'ariwunee. Iyu, kikawuun n'uŋu kutoof dómbokun.
43016025	---Bonde b'isokuun bu fe, ijokajok bo ikolofan. Bare hunak hu bibin kareeŋu, it'iŋk'ikolofanuun báhamin. Íñje kasokuuun bite bu Faaf u akuur but.
43016026	Hunak hondu, aruun kalawu Faaf u buroon tu huruwu húuma. Eenutuun íñje kalawio bija t'aruun,
43016027	ábuki Faaf u humuumo ámaŋiuunmaŋi. Ámaŋiuunmaŋi aŋarkeyi naane árimaŋiammaŋi, abe n'áriyilen yooŋ kaanuku te o t'ínuutina fu.
43016028	Ínuutinonuutin ti Faaf u, abe n'ibin t'etaam ye. Hahiye iinuut t'etaam ye, abe n'ibatuko ti Faaf u.
43016029	Eriboora yeene ni kaano: ---Iyu tíme, hahiyu á̱hamina akuur but, aŋkut a̱kolofan.
43016030	Hahiyu írimeyia kaanuku á̱moomi biyinoor beeemo bu ti hikaw hite húŋgowulan, o t'ákandijenooruti bo. Iŋ'ite ho h'íriyilene fu kaanuku t'Atambatun t'á̱nuutina fu.
43016031	Yesu n'aaniin: ---Hahiyu áriyilena?
43016032	Bibin birko, abe areeŋee, aruun biyisaloolo arireyi fe huruw t'enuuf te o, ariiwasam unoonam. Bare it'íyemi unoonam, Faaf u ondu n'íñje.
43016033	Isokuunsok bonde kaanuku ariibaj t'íñje káasuumaay. Aruun kajuku sílaam t'etaam i. Bare arijok alitee! Iheekaheek etaam i!
43017001	Hi Yesu áhamine hii ahaban, n'ayit ñíkino t'etiir abe n'aane: ---Faafa, ewahatu i ereeŋa. Á̱nikan Añi úuwe man Añi úuwe yooŋ n'ánikani.
43017002	Ábuki a̱wunowun sembe tu kúŋgowulan ku fe, kaanuku aŋ'abin awun bakan k'a̱saano ku fe buroŋ béehabanaariit bu.
43017003	Abe buroŋ béehabanaariit bu beemo fu kámeyii, awe Atambatun afeeneŋ u ite u nu múniyo, ni Yesu Kiris a á̱boñina u.
43017004	Ínikaninikan t'etaam ye, ábuki ihabana burok b'a̱saanam bu kaanuku íihin.
43017005	Faafa, hahiyu á̱nikanam naane ifiyee i ínik h'íyemie hu n'awe t'etaam i ebajoorut.
43017006	«Bakan k'a̱jifane ku t'etaam ye a̱awunamiin, íhiniinhin kéemeyii. Bákuuwe ku yéeni. N'a̱wunamiin, abe ni kájeŋgin hirim húuwe.
43017007	Hahiyu kámeyia kaanuku buroon b'a̱wunam bu fe, t'awe tu búnuutina fu,
43017008	ábuki isokiinsok kirim k'a̱saanam ku, abe kajokajok ko. Bukuuriinkuur kaanuku t'awe t'ínuutina fu, abe káyilenayilen yooŋ kaanuku awe á̱boñinam.
43017009	«Íñj'endu ti kalawii bija tu boko. Ilawut bija ti bakate ku t'etaam ye, bare ilawalaw bija ti bakan k'a̱wunam ku, ábuki bákuuwe ku.
43017010	Bakan k'ibaje ku fe bákuuwe ku, abe bakan k'a̱baje ku fe bákuuma ku; abe iŋi káwufoor ésuk i naane ínike i.
43017011	Aroŋee diŋgilis, it'iŋk'íyemi t'etaam i: iibin t'awe; boko bare karoŋa te yo. Faafa, awe eenabe u, a̱jukariin ti sembe site huruwu húuwe, huruwu h'a̱wunam hu, man ni káyemi afeeneŋ naane waaamo i afeeneŋ, íñje n'awe.
43017012	H'íyemie hu nu boko, iŋ'ijukariin ti sembe site huruwu húuwe, huruwu h'a̱wunam hu. Íñje if'ijukariin, abe mayet afeeneŋ tu boko átowutee, kane arko eefiyee u awar bútowuto hiraanu kaanuku man beesokee bu ti Míkiñjin mu ni bibaj.
43017013	«Hahiyu iibin t'awe, abe h'iroŋe hee t'etaam ye h'isoke fu bondu fe, kaanuku man katoofu kómbokun keeemo ku t'íñje ni kíyemi yooŋ tu boko.
43017014	Isaaniinsaan hirim húuwe, abe bakate ku t'etaam i ni kahuufiin aŋarkeyi naane kanooto bakate t'etaam i, naane inooto i yooŋ an ite t'etaam i.
43017015	Ilawuti eeni á̱nuutanniin t'etaam i, bare a̱jukariin man Setani atum'abin áhiniin doon.
43017016	Boko bákateiit t'etaam i, naane inooto i yooŋ an ite t'etaam i.
43017017	Á̱wufooriin múniyo mu kéeyemi bakan kúuwe káhabanein. Hirim húuwe heemo fu múniyo mu.
43017018	Naane á̱boñinam i t'etaam i, íñje yooŋ iiboñiin.
43017019	Isaanisaan buroŋ búuma bireyi fe uŋu hooniin hu, kaanuku man boko yooŋ ni káyemi bakan kúuwe káhabanein.
43017020	«Ilawuti bija tu boko barebare, bare bija yooŋ ti keeyak ku bibin káyilen t'íñje kane kajam hirim hooniin.
43017021	Faafa, íñj'endu ti kalawu kaanuku man kareyi fe ni káyemi afeeneŋ, naane a̱amo i t'íñje, n'íyemi yooŋ t'awe; kéeyemi tu wane afeeneŋ, man bakate ku t'etaam i ni káyilen kaanuku awe á̱boñinam fu.
43017022	Ínikaniinnikan naane á̱nikanam i, kaanuku man ni káyemi afeeneŋ, naane waaamo i afeeneŋ, íñje n'awe.
43017023	Aamo fu íñje n'íyemi tu boko, abe n'á̱yemi t'íñje, man ni káyemi afeeneŋ taŋ, bakate t'etaam i kéemeyi yooŋ kaanuku awe á̱boñinam fu, abe á̱maŋiiinmaŋi yooŋ naane á̱maŋiam i.
43017024	«Faafa, ímaŋamaŋi bakan k'a̱wunam ku ni káyemi yooŋ t'ija du káyemi, man ni kajuk kániku kúuma, kondu k'a̱wunam ku, ábuki á̱maŋiammaŋi t'etaam i éwuwanoorutee.
43017025	Faafa, awe éejube u, bakate t'etaam i kámeyiiti, bare íñje ímoomii, abe eriboora íima bokonde kámoomi kaanuku awe á̱boñinam.
43017026	Íhiniinhiin kéemeyii, abe íñje kasooñu íhin á̱ameyiee, man ni kámaŋi bakaaku naane á̱maŋiam i, abe íñje humuumam n'íyemi tu boko.»
43018001	Hi Yesu áhamine hii ahaban, n'aja n'eriboora yeene keekan kaatend kite Seduron. Etool émoomi ne bo; n'ayooso toko n'eriboora yeene.
43018002	Suda eeja u kajoohen koone ámoomi etool yendu, ábuki Yesu aŋ'afand bija toko n'eriboora yeene.
43018003	Suda n'aja t'etool i n'esulaan keehooje. Eseef ite esaraha i n'Efarisiyeŋ i kasaanosaan yooŋ bakaake ti kiŋki kajukar Enuuf ite Atambatun. Kajuŋkajuŋko, abe ni káyakan sijaaŋana ni kíit.
43018004	Yesu éemeyie u beewaro bu kabaju fe, n'ayaajanooreiin abe n'aaniin: ---Aañ a ariŋes fu?
43018005	Ni kaano: ---Yesu ite u Nasaret. Yesu n'aaniin: ---Íñje. Abe Suda eejooheno u o toko t'asiiŋee nu boko.
43018006	Hi Yesu aaniin hu: «Íñje», ni kañako, abe ni kaney tiis.
43018007	Yesu n'asooñ aaniin: ---Aañ a ariŋes fu? Ni kaane: ---Yesu ite u Nasaret.
43018008	Yesu n'aaniin: ---Eenuunyen fu íñje. Makamu íñje a ariŋes fu, ariwas kame bakaaku keeja.
43018009	Iyu i báhamin b'abine bu asok bihaŋe fu bibaj. Aanaan: «Faafa, ítowutanut mayet afeeneŋ ti bakan k'a̱wunam ku.»
43018010	Simoŋ Piyeer toko ni kábura; n'áruusin ko, abe n'asib ásukateen ite asaraha ómbokun u, eejilo káakondin kaatos ku. (Ásukateen ondu huruwu hoone Malkus.)
43018011	Bare Yesu n'aane Piyeer: ---A̱batikan kábura kúuwe ti kaahoon kite te ko. Butum it'íhujo t'ekot ite sílaam su yi Faaf u asaanam i?
43018012	Náami esulaan i, n'aseef ooniin, ni kiŋki kajukar Enuuf ite Atambatun ni kajok Yesu abe ni kakobo.
43018013	Ni kajab kaja ne o t'ake ániine huruwu hoone Aan. Aan ondu aamo fu faaf ite anaare Kayif, abe emit yendu Kayif áyemie fu asaraha ómbokun u.
43018014	Kayif ondu abine fu asok eseef ite Esuwif i hirim honde aane: «Ahaŋ kajaku afeeneŋ n'aket bija t'ésuk i fe.»
43018015	Simoŋ Piyeer, n'ake ariboora ni kasa Yesu ti hiñaawu. Ariboora ondu kámeyioorameyioori n'asaraha ómbokun u; iŋ'ite ho h'ayoosee fu y'afeeneŋ ni Yesu ti haanas hite ániine ondu.
43018016	Bare Piyeer n'ásiiŋein tíyaŋ kaagoroor ni karuŋ ku. Náami áwiyo ariboora éemeyioorie u n'asaraha ómbokun u n'ánuutin, abe ni káhamin akina n'ásuŋgute awenoora u éeyemie u ti kajukar kite karuŋ ku, abe n'ayoosan Piyeer.
43018017	Awenoora ondu n'aane Piyeer: ---Awe yooŋ, áruuniit ariemo fu kereŋ eriboora yite áyin ondu? Piyeer n'aano: ---Aaa, inooto ariboorao.
43018018	Eroka i, ni kiŋki kajukar Enuuf ite Atambatun kátifanatifan sineemak, abe ni káyemi tu búsuumo, ábuki aŋ'átumb ajokokan naane. Piyeer n'asiiŋo nu boko éesuumo yooŋ.
43018019	Asaraha ómbokun u n'ákandijen Yesu bike t'eriboora yeene, ni ti bamb'aliiken ésuk i.
43018020	Yesu n'aano: ---Iŋ'íhamin ti hahooja hu. Ko kireyi fe iŋ'iliiken ésuk i ti ñáalawum ñu, ni t'Enuuf ite Atambatun t'Esuwif i tindi kakuukanooro kareyi fe. Abajut bike b'ínuusee iisok.
43018021	Á̱akandijenam iŋi naŋ? Á̱kandijen keejamatanam ku naŋ n'isokiin fu. Kámoomi fe naŋ n'isoke fu.
43018022	Hi Yesu áhamine hii, ake ti kiŋki kajukar Enuuf ite Atambatun eesiiŋee kaagoroor ne o n'arofaŋato abe n'aano: ---Iyu af'á̱safin asaraha ómbokun u?
43018023	Yesu n'aano: ---Arko isokasok béekojie, a̱sokam biin bu. Arko isokasok bifeeneŋ bu, n'a̱fin á̱miñam iŋi naŋ?
43018024	Ahaban, Aan n'aane kaja ni Yesu o t'akobee du ti Kayif, asaraha ómbokun u.
43018025	T'ewahatu yendu, Simoŋ Piyeer toko tu búsuumo kep. Ni kákandijeno kaano: ---Awe yooŋ, áruuniit ariemo fu kereŋ eriboora yite áyin ondu? Bare Piyeer n'ajeeŋoor aane: ---Aaa, inooto ariboorao.
43018026	Ake t'eroka yite asaraha ómbokun u ámoomi toko, abe tu hubukeiin n'ániine u i Piyeer ajile u káakondin ku. N'aane Piyeer: ---Ijukuti ne o t'etool i?
43018027	Bare Piyeer n'aŋk'ajeeŋoor. Káajuloon ni kihaŋ kusok.
43018028	Eseef ite Esuwif i ni kanuut ti Kayif nu bújom bu bib, abe ni kaja ni Yesu t'enuuf ite Pilat águwernoor u. Bare eseef ite Esuwif i kayooseit, ábuki kane kayooso yéeni, man kakuur, abe kámaŋamaŋi bibin buñoofo t'efeet ite Kánuutina ku Esipt.
43018029	Náami Pilat éenuutin éeŋaabeiniin abe n'aaniin: ---Ariene ániine onde te naŋ t'atine fu?
43018030	Ni kaano: ---Arko yéeni ánukenooraiit, man iribin ne o irisaani.
43018031	Pilat n'aaniin: ---Árisiko aruun kumuumuun ariijoonano naane t'eluwa yeenuun esoke du. Ni kaano: ---Eluwa yeenuun ewunut uni iriiyool an.
43018032	Iyu i báhamin bi Yesu abine bu asok t'eket yeene naane eja i bihaŋe fu bibaj.
43018033	Pilat n'abatuko t'enuuf i. N'aruw Yesu abe n'aano: ---Awe a̱amo fu Áyi ite Esuwif i?
43018034	Yesu n'aano: ---B'a̱soke bii, awe a̱yinoore bo awe humuumi, man yooŋ bakaake kasoki bo t'íñje?
43018035	Pilat n'aano: ---Kame íñje Asuwif? Bakate ku t'aruun beebe, n'eseef ite esaraha i kásiki fu kasaanam. Naŋ n'á̱hine fu?
43018036	Yesu n'aano: ---Híyiaate húuma híteiit t'etaam ye. Arko yéeni híyiaate húuma hite t'etaam ye, eroka íima n'iŋi kasiiŋo yéeni kéetuum uŋu húuma hu kaanuku itim'ísikee isaanee eseef ite Esuwif i. Bare híyiaate húuma híteiit t'etaam ye.
43018037	Náami Pilat eeeno: ---Kame fu me awe áyi? Yesu n'aano: ---A̱soka bo, íñje áyi. Béekinineŋe bu n'ibukee iibin t'etaam ye bonde: kaanuku iisok ésuk i bifeeneŋ bu. An eeemo an ite bifeeneŋ aŋ'ajamatan bimb'isok.
43018038	Pilat n'aano: ---Bifeeneŋ aamo fu naŋ? Hi Pilat asoke hii bondu ahaban, n'asooñ anuut aja aŋaabo Esuwif i abe n'aaniin: ---Ijukut te naŋ t'ániine onde atine fu.
43018039	Bare efeet yeenuun ite Kánuutina ku Esipt eŋ'ereeŋ, iŋ'ifiy iwasanuun ake ti keekulee ku. Árimaŋamaŋi iwasanuun Áyi ite Esuwif i eeja?
43018040	Ni kátumb fu kataŋk t'etiir kaano: ---Aaa, atum'a̱wasano! A̱wasan Barabas! Abe bare Barabas ánukenoora.
43019001	Náami Pilat eeeniin kajok Yesu kéemiño ni hikarawas.
43019002	Kahaban, esulaan i ni kayit miland meebaje bisisa keeniir mo naane ékuhe yite áyi, abe ni káhin yo ti hikaw hite Yesu. Ni kasolo yooŋ kájufa kéeyuuse keelaañe.
43019003	Ni katof kaloho abe n'iŋi kaano: ---Írihamin n'awe, Áyi ite Esuwif i! Abe n'iŋi karofaŋato.
43019004	Pilat n'asooñ ánuutin abe n'aane hahooja hu: ---Arijamatan, iibinuun ne o tíyaŋ áriimeyi kaanuku ijukut te naŋ t'atine fu.
43019005	Náami Yesu éenuutin, o n'ékuhe yite bisisa bu, ni kájufa kéeyuuse keelaañe ku. Pilat n'aaniin: ---Ániine u ondu!
43019006	Bare h'eseef ite esaraha i, ni kiŋki kajukar Enuuf ite Atambatun kajuko hu, ni kataŋk kaane: ---A̱tibo t'ekuruwa eeket! A̱tibo t'ekuruwa eeket! Pilat n'aaniin: ---Árisiko aruun kumuumuun ariitibo t'ekuruwa, ábuki íñje ijukut te naŋ t'atine fu.
43019007	Esuwif i ni kaano: ---Iribajabaj eluwa, abe t'eluwa i awarawar kaketu, ábuki aanaan akina aamo fu Añi ite Atambatun.
43019008	Hi Pilat ajame hu kirim kondu, n'ahaŋ kákoleyi.
43019009	N'asooñ ayooso t'enuuf i abe n'aane Yesu: ---Diin t'á̱nuutina fu? Bare Yesu ásafinuto.
43019010	Náami Pilat eeeno: ---Butum a̱ateñeko káhamin n'íñje? Á̱meyiit kaanuku íkooki sembe site kawasani, ni sembe site yooŋ káhinu a̱atibee t'ekuruwa?
43019011	Yesu n'aano: ---A̱bajut t'íñje mayet sembe, kane arko taŋ s'Atambatun eeemo u t'etiir awuni su. Iŋ'ite ho aamo fu katin kite an éesikam u asaani kihaŋahaŋ kúuwe ku.
43019012	Áfiitin t'ewahatu yendu, Pilat n'aŋes efehe kaanuku eewasan Yesu. Bare Esuwif i n'iŋi kataŋk kaane: ---Af'a̱wasan áyin ondu, n'aŋ'áami á̱siiŋooreinoot n'áyi ómbokun eeemo u Rom! Ábuki an fe eeene akina áyi, an ondu anatoora áyi ómbokun u!
43019013	Hi Pilat ajame hu bondu, n'ánuutann Yesu tíyaŋ, abe n'aja ariiko t'eriikeey ite ajoonana u yeeemo i tindi kaane «Kaanaaj kite bujuju bu» (aamo fu «Gabata» ti kíhaminiin kite Esuwif i).
43019014	Bondu bibajabaj inde kaajiŋgan ku, efeet ite Kánuutina ku Esipt káayemiin naane kuwaatu. Pilat n'aane Esuwif i: ---Áyi oonuun ondu!
43019015	Bare ni kataŋk iŋi kaane: ---A̱yoolo! A̱yoolo! A̱tibo t'ekuruwa eeket! Pilat n'aaniin: ---Butum iitib áyi oonuun t'ekuruwa? Eseef ite esaraha i ni kaano: ---Iribajut ake áyi eewayee n'áyi ómbokun eeemo u Rom.
43019016	Náami Pilat éesik Yesu asaaniin kaanuku keetibo t'ekuruwa. Náami esulaan i keejok Yesu.
43019017	Yesu humuumo n'akando ekuruwa yeene eenuut hikinu hu, bija tindi kaane «t'Esendeen i» (aamo fu «Golgota» ti kíhaminiin kite Esuwif i).
43019018	Kareeŋa toko, esulaan i ni katib Yesu t'ekuruwa i. Ni katib yooŋ toko bákasuba tu sukuruwa, Yesu éeyemiiin t'etut.
43019019	Pilat asokasok t'akiñj bike, abe ni kanaŋ bo t'ekuruwa i. Bonde bikiñjee fu toko: «Yesu ite u Nasaret, Áyi ite Esuwif i.»
43019020	Keehooje t'Esuwif i kajaŋgajaŋga beekiñjee bu, ábuki ti Yesu atibee du t'ekuruwa i akamboorutee ni hikinu hu, abe bikiñjeekiñj ti kíhaminiin kooniin, ni ti kíhaminiin kite bakate ku Rom, ni ti kigerekaay.
43019021	Eseef ite esaraha i ni kaja kaane Pilat: ---A̱warut kakiñju «Áyi ite Esuwif i.» A̱warawar kakiñju aane: «Áyin onde aanaan akina aamo fu Áyi ite Esuwif i.»
43019022	Pilat n'aaniin: ---B'ikiñje bu utu bunuut.
43019023	H'esulaan i katibe hu Yesu t'ekuruwa i kahaban, ni kásik wañ woone w'asiimee wu, abe ni káruboor wo kúrub kibaakiir, huruw fe eebaj hifeeneŋ. Ni kásik yooŋ kájufa koone keeliilee ku huta hu t'etiir bija yooŋ t'etaam, abe keekiikutee.
43019024	Esulaan i ni kaanoor: ---Utum'újeh kájufa konde. Úya bukuuj núuyit núujuk eeja u ko kásiku. Iyu i báhamin bonde beesokee bu ti Míkiñjin mu bihaŋe fu bibaj. Meenaan: «Kásikasik wañ w'isiimee wu káruboor, abe ni kaya bukuuj keeyit keejuk eeja u kásiku kájufa kúuma.» Bondu b'esulaan i káhine fu.
43019025	Mari íñaay ite Yesu ámoomi t'asiiŋee kaagoroor n'ekuruwa i ti katibo du, akina n'at'o, ni Mari anaare Kilewopas, ni Mari ite u Magdala.
43019026	Hi Yesu ajuke hu íñaayo t'asiiŋee du kaagoroor n'ariboora u a ámaŋie-maŋie u, n'aane íñaayo: ---Waay, añi úuwe ondu.
43019027	Ahaban, n'aane ariboora u: ---Íñaayi ondu. Áfiitin tu hunak hondu, ariboora u n'arahan anaare u t'enuuf te o.
43019028	Bondu buwas, Yesu n'ámeyi kaanuku ahabanee areyi fe. N'áhamin kaanuku man beesokee bu ti Míkiñjin mu ni bibaj. N'aane: ---Búhujo bondu t'íñje.
43019029	Éndiis émoomi toko yeehooje bib n'ébiñ yeekeese. Náami esulaan i kéesik hupoons kéehujan ho ébiñ yendu, abe ni kaya ho tu hunuk hite nike nunukanuk iŋi kaane no hisop. Kahaban, ni kamaaren ho tu butum bite Yesu.
43019030	Hi Yesu áhujee hu ébiñ i, n'aane: ---Ahabanee areyi fe! Ahaban, n'aleeb nukuno, abe n'aket.
43019031	Erimaas ite Esuwif i n'éyemi naane kuwaatu, abe hunak hómbokun tu boko, ábuki hífimboorafimboor n'efeet yeeniin ite Kánuutina ku Esipt. Makamu Esuwif i kámaŋiit kawasu sini su tu bukuruwa bu t'erimaas yeeniin, ni kalaw Pilat kaanuku man wuwot wute keetibee ku tu bukuruwa bu nu wurebejee, suhunuŋ su seenuutanee toko.
43019032	Esulaan i ni kabin, abe ni kafiit wuwot wute átiyar u, n'ásooboriyan u keetibee ku ni Yesu.
43019033	Hi kareeŋe hu Yesu, ni kajuk kaanuku aheeka eeket. Iŋ'ite ho hi kafiituto fu wuwot.
43019034	Bare ake t'esulaan i n'ayao ni kataf koone ti kaaheeh. Halan ni hihaŋ híteyin, nu móhujo.
43019035	An eenabane u bonde ajukajuk bo ni ñíkino féet, abe b'anabane bu bite nu múniyo. Ámoomi kaanuku b'asoke bu bite nu múniyo, abe asokasok bo kaanuku man aruun yooŋ n'áriyilen.
43019036	Iye i bonde bije fu kaanuku man beesokee bu ti Míkiñjin mu ni bibaj. Meenaan: «At'abaj mayet hujojo hifeeneŋ heeyakee kafiitu.»
43019037	Nu musooñ yooŋ meene: «Boko káheelin t'an i kaye u.»
43019038	Hunuut toko, Siseef ite u ti hikinu hihi kaane Arimate n'abin eelaw Pilat ehunuŋ ite Yesu kaanuku eeja eehok yo. Pilat n'aano hee. (Siseef ite t'eriboora yite Yesu, bare ánuusanuuso, ábuki ákolakoleyi eseef ite Esuwif i.) N'aja abe n'ayit ehunuŋ i.
43019039	Nikodem eebine u aja haahu káajiim ku kajuku kite Yesu n'abin yooŋ. Áyitinoyitin doon deereeŋe síkilo butuman nu sumoŋu site mátiso meerokee ni miir n'alowes.
43019040	Ni kayit ehunuŋ i t'ésubaiin, abe ni kahut yo nu wuhuuy ti káyuusu yooŋ toko mátiso meehunde mu kep. (Iyu e Esuwif i ifi káhin buhunuŋ booniin bala kahok.)
43019041	Ti katibe du yéeni Yesu t'ekuruwa i, etool émoomi toko. N'abaj níbahindaa élum éyeni yeewakee t'elaaliñj, abe an ámusut kahokiee te yo.
43019042	Makamu erimaas ite Esuwif i émoomi naane kuwaatu, abe élum i yooŋ ekambut, ni kahok toko Yesu.
43020001	Tu hunak héeseina hu t'erimaas ite Esuwif i, Mari ite u Magdala n'aja t'élum i nu nuwasanoor nu. N'ajuk kaanuku ejuju yómbokun i yéefibe i karuŋ kite élum i enuutaneenuutan.
43020002	N'atey aja ajuk Simoŋ Piyeer, n'áwiyo ariboora i Yesu ámaŋie-maŋie u abe n'aaniin: ---Kayitayit ehunuŋ ite Anahaan u t'élum i, abe írimeyiit ti kanaŋe du yo.
43020003	Piyeer n'áwiyo ariboora ni kánuutin keeja t'élum i.
43020004	Ni katey t'ésubaiin, bare áwiyo ariboora ahaŋahaŋ Piyeer kateyi; n'ajab areeŋo t'élum i.
43020005	N'áruŋgunan éeheelin, n'ajuk wuhuuy wu tu wunaŋee du toko, bare ayooseit.
43020006	Simoŋ Piyeer éeyemie u inde hiñaawu n'afin áreeŋin, abe n'ayooso. N'ajuk wuhuuy wu tu wunaŋee du toko,
43020007	ni kaahuuy kéekumbaloole ku yéeni hikaw hite Yesu. Kaahuuy kondu kíyemiit nu waawu, bare kubooneeboon, abe ni kíkajinee.
43020008	Náami áwiyo ariboora eejabe u areeŋ t'élum i ayoosaa yooŋ. N'ajuk, abe n'áyilen kaanuku Yesu aritaa t'eket i.
43020009	(Múniyo eriboora i ti kánandinoorut Míkiñjin meesoke mu kaanuku Yesu awarawar birito t'eket i.)
43020010	Ahaban, eriboora i t'ésubaiin ni kabatuko bija ti kawanane du.
43020011	Mari n'asiiŋo tíyaŋ élum i aŋ'ayiy. O ti biyiy bu, n'áruŋgunan éeheelin níbahindaa élum i.
43020012	N'ajuk emalaka bákasuba keesiimee wañ weefañje ti kariikee t'ehunuŋ ite Yesu enaŋee du yéeni, aau bite hikaw hu, áwiyo bite wuwot wu.
43020013	Emalaka i ni kaano: ---Abuke, kame naŋ n'a̱yiy fu? N'aaniin: ---Kayitayit ehunuŋ ite Anahaan úuma, abe ímeyiit ti kanaŋe du yo.
43020014	O ti báhamin bu, n'aweteko, abe n'ajuk ake toko t'asiiŋee, bare akeetanut kaanuku Yesu.
43020015	Yesu n'aano: ---Ániin, kame naŋ n'a̱yiy fu? Aañ a a̱ŋes fu? Mari n'aŋ'aane man aroka ite t'etool i. N'aano: ---Abuke, arko awe a̱yite fu ehunuŋ i, a̱sokam t'a̱naŋe du yo iija íyitin yo.
43020016	Yesu n'aano: ---Mari! Mari n'áwuŋgan nu boone abe n'aano: ---Rabuni! (aamo fu «Ámuse u» ti kíhaminiin kite Esuwif i).
43020017	Yesu n'aano: ---Atum'a̱jokam, ábuki isiroorut ti Faaf u. Bare a̱ja a̱sok eriboora íima, a̱aniin iisiro bija ti Faafam eeemo u yooŋ Faafuun, t'Atambatun úuma eeemo u yooŋ Atambatun oonuun.
43020018	Náami Mari ite u Magdala eeja eeene eriboora i: ---Ijukajuk Anahaan u! Abe n'asokiin b'asoko bu.
43020019	Kaanendan ku ti dimaas yendu yoyo, eriboora i ni kakuukanooro t'eke enuuf, abe ni kakul wuruŋ wu, ábuki kákolakoleyi eseef ite Esuwif i. Yesu n'abin, n'asiiŋo t'etutiin abe n'aaniin: ---Káasuumaay kibaj t'aruun!
43020020	H'asoke hu bondu ahaban, n'áwufooriin sumoŋio ni kaaheeho. Eriboora i, kikawiin nu kútumb kutoof dómbokun naane kajuke i Anahaan u.
43020021	Yesu n'asooñ aaniin: ---Káasuumaay kibaj t'aruun! Naane Faaf u áboñinam i, íñje yooŋ iiboñuun.
43020022	H'asoke hu bondu ahaban, n'áwuur tu boko abe n'aaniin: ---Aribaj Búwejet Beenabe bu!
43020023	Bakan k'ariyak ku kaboŋket wuhoofoor wooniin, wo kaboŋketee. Bakan k'ariyak ku biteñeko kaboŋket wuhoofoor wooniin, utu wuboŋketee.
43020024	Bare Taamas, ake tu sumoŋu ni bákasuba ku (ii kaane Básumbeel bu), áyemiit nu boko hi Yesu abine hu.
43020025	Bakaaku eriboora ni kaano: ---Irijukajuk Anahaan u. Bare Taamas n'aaniin: ---Ifit'íheelin ti biraj biye du tu sumoŋio, íhinut toko huñuuriam, inaŋut yooŋ emoŋiam ti kaaheeho, it'íyilen.
43020026	Abaj kunak hutok nu kúsuba, eriboora i ni kasooñ kakuukanooro níbahindaa enuuf i, abe Taamas boko káyemie fu. Wuruŋ wu wukuleekul, bare Yesu n'abin, n'asiiŋo t'etutiin abe n'aaniin: ---Káasuumaay kibaj t'aruun!
43020027	Ahaban, n'aane Taamas: ---Á̱tofann diye huñuurii, abe n'á̱heelin tu sumoŋiam. Á̱tofann emoŋii, abe n'a̱naŋ yo ti kaaheeham. A̱raan kajeeŋan ku, á̱yilen!
43020028	Taamas n'aano: ---Awe a̱amo fu Anahaan úuma, n'Atambatun úuma toko!
43020029	Yesu n'aano: ---Aŋarkeyi naane a̱jukamjuk h'á̱yilene fu? Atoof ti kéeyilene ku ti kajukutam!
43020030	Yesu asooñasooñ áhin tu buhooŋu eriboora yeene buroon beehooje beehaŋiin kikaw, abe busokutee ti kaawiit konde.
43020031	Bare beeemo bu te ko bikiñjeekiñj man n'áriyilen kaanuku Yesu aamo fu Afakana u, Añi ite Atambatun. Abe af'áriyilen te o, n'aŋ'aribaj te o buroŋ bu.
43021001	Abaj kunak, Yesu n'asooñ áŋaasin t'eriboora yeene ti kaakaŋa han hite Tiberiyad. Iye i bije fu ariike:
43021002	Simoŋ Piyeer, ni Taamas (ii kaane Básumbeel bu), ni Natanayel (eekine u Kana yeeemo i ti Gálile), ni biñi bite Sebede, n'eriboora yooŋ bákasuba bakate Yesu kámoomi t'afeeneŋ.
43021003	Simoŋ Piyeer n'aaniin: ---Iija jambaal. Ni kaano: ---Iriibin yooŋ núuja. Náami keeja, abe ni kájufo tu busoona bu. Bare huhuk hondu kajokut doon fe.
43021004	Tíyemia ti bija kafiitu, Yesu n'áŋaasin ti katafa ku, bare eriboora i kámeyiit kaanuku akina.
43021005	Náami Yesu eeeniin: ---Kújakuwe, arijokajok bisaan? Ni kaano: ---Aaa.
43021006	N'aaniin: ---Árifiiten embaalu i inde baatos busoona bu, n'aŋ'arijok. Náami kéefiiten embaalu i. N'étumb ehooj bib ni bisaan kasooñen kayinaat kánuutanna yo tu móhujo mu.
43021007	Ariboora u i Yesu ámaŋie-maŋie u n'aane Piyeer: ---Anahaan u fu! Hi Simoŋ Piyeer ajame hu kaanuku Anahaan u, n'asol kájufa koone (ábuki anuutananuutan ko yéeni), abe n'átuuso.
43021008	Bakaaku eriboora ni kabin nu busoona bu iŋi kakaro káñakin embaalu i yeehooje i bib ni bisaan, ábuki kakamboorut ni katafa ku areeŋ simeetar téemeer.
43021009	Hi káwaneina hu, ni kajuk toko sineemak, ni bisaan béenibee, nu humburu.
43021010	Yesu n'aaniin: ---Áriyitin ti bisaan b'árijokina bu.
43021011	Simoŋ Piyeer n'ájufo tu busoona bu, abe n'áñakin ti katafa ku embaalu i yeehooje i bib ni bisaan béekunde: meemo téemeer ni bakan bákasuba nu sumoŋu ni míhaaji. Abe naane bisaan bu buhooje i fe, embaalu i ejeheit.
43021012	Yesu n'aaniin: ---Aribin ariiñoofo. An t'eriboora i akañenut kákandijeno aano: «Kame awe aañ?», ábuki kámoomi kaanuku Anahaan u.
43021013	Yesu n'átofin, abe n'ayit humburu hu éerubooriin ho. N'árubooriin yooŋ bisaan bu.
43021014	Híhaajiyan hi Yesu áŋaasin fii t'eriboora yeene huta h'aŋ'abin áritein t'eket i.
43021015	Hi Yesu n'eriboora i kañoofee hu kahaban, n'aane Simoŋ Piyeer: ---Simoŋ, añi ite Saaŋ, á̱maŋiammaŋi a̱haŋ bokonde? Simoŋ n'aano: ---Hee, Anahaan u, á̱moomi kaanuku ímaŋiimaŋi. Yesu n'aano: ---A̱tofotoor mimetek múuma.
43021016	Ahaban, n'aano húsooboriyan: ---Simoŋ, añi ite Saaŋ, á̱maŋiammaŋi? Simoŋ n'aano: ---Hee, Anahaan u, á̱moomi kaanuku ímaŋiimaŋi. Yesu n'aano: ---A̱tofotoor síkarniina súuma.
43021017	Ahaban, n'aano híhaajiyan: ---Simoŋ, añi ite Saaŋ, á̱maŋiammaŋi? Simoŋ n'átaañian naane Yesu ákandijeno i híhaajiyan aano: «Á̱maŋiammaŋi?» N'aano: ---Anahaan u, á̱moomi doon areyi fe; á̱moomi kaanuku ímaŋiimaŋi! Yesu n'aano: ---A̱tofotoor síkarniina súuma.
43021018	Iisoki bifeeneŋ bu: awe añi u, aŋ'a̱noŋk a̱akobooro nibaŋ núuwe, abe n'aŋ'a̱ja tu hutoofi du. Bare af'a̱ja ayak abin áami a̱haana, awe kayitu sumoŋii, ake eekobi nibaŋ núuwe, abe n'aja n'awe t'á̱maŋiit du bija.
43021019	(Hi Yesu asoke hii, áwufoorawufoor buŋ b'eket ite Piyeer eeja fu ariike, nu buŋ b'ayak fu kánikan Atambatun.) Ahaban, Yesu n'aano: ---Á̱seinam ti hiñaawu!
43021020	Piyeer n'aweteko, n'ajuk ariboora u i Yesu ámaŋie-maŋie u ti káseiniin ti hiñaawu. (Ariboora ondu abine fu ayaajo ti Yesu boko tu buñoofo bu, abe n'ákandijeno aano: «Anahaan u, aañ aja fu kajoohen kúuwe?»)
43021021	Hi Piyeer ajuko hu, naane Yesu: ---Anahaan u, an ondu naŋ niyako fu kabaju?
43021022	Yesu n'aano: ---If'ímaŋi aroŋ bija kóyin k'iyak ku bíbatikeina, a̱kolakol ne bo? Awe á̱seinam ti hiñaawu!
43021023	Náami bijamaa ti kéeyilene ku kaanuku ariboora ondu at'aket. Yesu bare aanut at'aket. Aanaan: «If'ímaŋi aroŋ bija kóyin k'iyak ku bíbatikeina, a̱kolakol ne bo?»
43021024	Ariboora ondu oo anabane fee bonde, abe n'akiñj bo. Abe úmoomi kaanuku b'asoke bu bite toko.
43021025	Yesu áhinahin bike buroon beehooje-hooj. Arko yéeni beekiñjee ni bifeeneŋ, ni bifeeneŋ, íyilenut kaanuku wuwiit weeyak wu kakiñjiee nu wure t'etaam i ereyi fe.
44001001	Téwofil, Ti kaawiit kúuma kítiyar ku, isokasok buroon bi Yesu áhine bu fe, ni b'aliikene bu ésuk i huta hu ti kájabina ku,
44001002	bija yooŋ naane ayitee i t'etiir bufor bu. Bare bala aja t'etiir, n'asok bakan k'ajifane ku naane epotor báhamin ti sembe site Búwejet Beenabe bu.
44001003	H'akete hu ahaban abin áritein, n'áŋaasin tu boko, abe n'áwufooriin beekuuriin but kaanuku asooña áyemi buroŋ. Kunak bakan bákasuba lám, iŋi kafando kajuku, abe n'aŋ'áhaminiin mite Jáyi jite Atambatun.
44001004	Hike hunak, akina tu buñoofo bu nu boko, n'áhaminiin ayan aaniin: ---Atum'arikamb Serusalem, bare aririiko ariinahan doon di Faaf u afiye du asok aane o kawunuuun. Abe isokuunsok bo yooŋ.
44001005	Ábuki Saaŋ abostaboste ésuk i nu móhujo, bare at'afiyee, aruun kabostee nu Búwejet Beenabe bu.
44001006	Epotor i keekuukanooree ku toko ti Yesu áyemie du ni kákandijeno kaano: ---Anahaan u, hahiye n'a̱ja fu kasooñu a̱siiŋan jáyi jite Israyel?
44001007	Yesu n'aaniin: ---Ariwunutee kaanuku áriimeyi kaakaŋ, ni hiin hunak hi Faaf u anoŋke fu eesiiŋan.
44001008	Bare aruun kawuniee sembe kane Búwejet Beenabe bu búwanein t'aruun, abe n'aŋ'áriyemi eseede íima Serusalem, nu tu músuk mite Súde ni Samari, bija tánotan fe t'etaam ye.
44001009	Hi Yesu asoke hii bondu ahaban, n'ayitee t'etiir, abe kaafor nu kúnuusiino, boko ti káheelin koone.
44001010	Bokondu ti kajondoman ku t'etiir ti Yesu áyemie du ti bija bu, háyine bákasuba keesiimee wañ weefañje daŋ ni kahaŋ kasiiŋo kaagoroor nu boko
44001011	abe ni kaaniin: ---Aruun bakate ku Gálile, kame iŋi naŋ n'arisiiŋee fee diye aŋ'áriheelin bufor bu? Yesu ondu eeyitee i t'aruun eeja t'etiir, naane arijuko i ti bija bu, iyu yooŋ a aja fu bíbatikeina.
44001012	Epotor i ni kanuut ti hirij hu hihi kaane hirij hite Ñúolifiye ñu keebatuko Serusalem. Hirij hondu hikamboorakamboor ni hikinu hu areeŋ ékilomeetar efeeneŋ.
44001013	Kareeŋa, ni kaja t'enuuf etiira i tindi kafand kawanan. Boko kaamo fu bokonde: Piyeer, Saaŋ, Saak n'Andere; Filip ni Taamas, Bartelemi ni Májiye, Saak añi ite Alfe, Simoŋ (akina, boko kaamo fu t'étuum i iŋ'ite ésuk yeeniin), nu Sud añi ite Saak.
44001014	Kareyi fe iŋi kafand bukuukanooro keelaw, boko ni haare hu, ni Mari íñaay ite Yesu, ni bakati kite Yesu yooŋ.
44001015	Tu kunak kondu, kéeyilene ku bokondu ti kakuukanooree du (kareeŋ téemeer nu butuman), Piyeer n'arito asiiŋo t'etut abe n'aaniin:
44001016	---Kújakuwe, báhamin beesokee bu ti Míkiñjin mu fififi buwarawar kabaju. Búwejet Beenabe bu bitiŋgatiŋg Dafit eesoŋk busok mite mu Suda eeje u n'ésuk i keejok Yesu.
44001017	Akina úne yéeni, abe yooŋ úne uf'úrokaani t'afeeneŋ.
44001018	(Sírirem s'ajaamee su ti b'áhine bu beejakut bu, so s'ásike fu eejoohen hitaaŋaat bija te o. N'áneyin toko ni hikaw, haro ni hijeho, milawo miyak múnuutin.
44001019	Bakate ku Serusalem kareyi fe kajamajam bondu, kasooñen n'iŋi karuw hitaaŋaat hondu ti kíhaminiin kooniin «Hakeldama», aamo fu «hitaaŋaat hite halan hu»).
44001020	Abe Piyeer n'áwutiyen aane: ---Bonde bikiñjee fu ti kaawiit kite Élookiin i: «Ésuk i enuut t'enuuf yeene, abe an atum'akin te yo.» Bonde yooŋ nu busooñ bikiñjee: «Ake ásik burok boone.»
44001021	«Náami úwarawar kajifan ake aŋ'abin aseede yooŋ kaanuku Yesu aritarito t'eket i. Ániine ondu awarawar káyemi ake ti kiŋki kariboor n'úne ko kireyi fe hi Yesu áyemie hu n'úne, huta hu Saaŋ aŋ'abin abostoo, bija yooŋ naane ayitee i t'úne bija t'etiir.»
44001023	Ni karuw háyine bákasuba: Majiyas, ni Siseef. Siseef ákooki yooŋ kuruwu kúsuba; iŋi kaano Barsabas man yooŋ Sustus.
44001024	Kahaban, ni kalaw kaane: ---Anahaan u, awe éemeyie u ñúwejet ñite ésuk i fe, á̱wufoor uni aañ ti bákasuba konde a a̱jifane fu
44001025	éeyemi apotor, éesik efalas yu Suda awasane i eeja t'aware du káyemi.
44001026	Ni kaya bukuuj keejuk aañ tu boko i kaja fu kajifan. N'ahaŋ áami Majiyas. Akina aŋaabee fu epotor i sumoŋu n'afeeneŋ u.
44002001	H'aamo hu hunak hite efeet ite Pantakot hireeŋa, kéeyilene ku kareyi fe ni kakuukanooro tand'afeeneŋ.
44002002	Kaja kajamu, n'áweninee t'etiir álind, aŋ'a̱juk kite eyam yómbokun etibe tu boko. N'álind t'enuuf i fe ti kariikee du.
44002003	Ni kajuk naane wúleluf weenokoore ni sineemak wéeŋaasina, abe nu wúwaajinooro weesiiŋo t'ánoan tu boko kareyi fe.
44002004	Huruw fe tu boko n'ahooj bib nu Búwejet Beenabe bu, abe ni kásit káhamin ti kíhaminiin kuway, huruw naane Búwejet bu buwuno i éehamin.
44002005	N'abaj Serusalem Esuwif kéejube, kéenuutina tu búsuk bu fe bite etaam ye.
44002006	Hi kajame hu naane áwenina i, ni kakuukanooro kahooj. Ni kátumb fu kábaŋo, ábuki huruw fe tu boko aŋ'ajam kéeyilene ku ti báhamin ti kíhaminiin koone.
44002007	Ni kajahale naane, abe n'iŋi kaane: ---Bokondu kiŋki káhamin iyu, kereŋ bákateiit Gálile kareyi fe?
44002008	Buŋ b'aamo fu huruw t'úne n'aŋ'ajamiin ti báhamin ti kíhaminiin k'ájuwe ku?
44002009	Bakaake t'úne kéenuutina Part, bakaaku Medi n'Elam, n'abaj kéenuutina Mesopotami, Súde ni Kapadoos, Pont n'Asi,
44002010	Firisi ni Pamfili, Esipt, nu músuk mite Libi meeemo mu inde Siren; n'abaj kéenuutina Rom,
44002011	n'abaj keebukee ku Esuwif, ni bakan keeyoosee ku bítim bite Esuwif i, n'abaj kéenuutina Kiret n'Arabi, abe bare uŋ'újamiin n'iŋi kasok ti kíhaminiin kite k'úne buroon bómbokun bite b'Atambatun!
44002012	Ni kátumb fu kajahale dómbokun, kámeyiit yooŋ naŋ ni kaware fu kayinoor. N'iŋi kaanoor: ---Kame fíya bonde buŋ?
44002013	Bare bakaake n'iŋi kafin kásuw kéeyilene ku. Iŋi kaane: ---Jaa, káwusanawusan fu!
44002014	Náami Piyeer n'arito ni bakaaku epotor sumoŋu n'afeeneŋ u, abe n'ataŋk éehamin ni hahooja hu aane: ---Aruun Esuwif i, n'aruun fe keekine ku beebe Serusalem, arijamatan jak áriimeyi b'ija bee kasokuuun.
44002015	Ariene bokonde káwusanawusan, bare tókoiit, ábuki afiyeit naane túrumina i.
44002016	Bare b'arijame bee beemo fu bonde bu Sowel ayiŋana ite Atambatun abine bu asok. Aanaan:
44002017	«Atambatun aane: bonde b'ija fu káhinu tu kunak kiraanu ku: íñje kásiku tu Búwejet búuma iiwun húŋgowulan hánohan fe; ehaawa yeenuun nu búsuŋgute boonuun kayiŋan tu huruwu húuma, éhombokun yeenuun ni bíhaaniin boonuun káyawut.
44002018	Hee, tu kunak kondu íñje kásiku tu Búwejet búuma iiwun háyine hu ni haare hu kéejeŋginam ku, abe boko kayiŋan tu huruwu húuma.
44002019	Íñje káhinu t'etiir tu bufor bu buroon beejahale ésuk i, abe t'etaam i, n'íhin buroon beehaŋiin kikaw: kabaju halan, ni sineemak, ni hárunda heehahe,
44002020	taanak tu kábaani túruk naane káajiim, abe hiim hu kalaañu jif naane halan bala hunak hómbokun hu h'Anahaan u abin hu te ho hireeŋ.
44002021	Náami an fe eeyak karuwu Anahaan u kafaku.»
44002022	«Aruun bakate ku Israyel, arijamatan jak b'ija bee kasokuuun: Yesu ite u Nasaret, akina an árimeyie kaanuku Atambatun ámoomi ne o, ábuki awunowun éehin tu buhooŋuuun buroon beejahaluun ni beehaŋuun kikaw, naane árimeyie i bo aruun kumuumuun.
44002023	Ániine ondu n'ásikee asaanuun naane Atambatun anoŋke i eesok, o eefiye u éemeyi bo. Abe aruun ariyoolo fu, aruun kéesiko ku arisaan ehoofoora i keetibo t'ekuruwa.
44002024	Bare Atambatun n'aritano t'eket i, abe n'aramo ti sílaam site te yo, ábuki étumbut éyini kajokio ti sembe site te yo.
44002025	Múniyo Dafit aanaan uŋu hoone hu: "Iŋ'ijuk Anahaan u hágilaam kep, ábuki ámoomi n'íñje kaanuku doon itim dílaamanam.
44002026	Iŋ'ite ho h'eholam ejokokane fu, kirim kúuma yooŋ fe keetoofe; humuum eniam yooŋ kayihu t'eyakar,
44002027	ábuki awe Atambatun, at'a̱wasam t'ésuk ite keekete ku, ata yooŋ a̱was eni yite an úuwe eenabe u yeefut t'élum i.
44002028	Á̱wufooramwufoor ñítim ñite buroŋ bu; awe káhinu hikawam heetoof, ábuki awe káyemi n'íñje."
44002029	«Kújakuwe, íyinooniuun kasoku beekuure ti faaf úne Dafit. Aketaket abe n'ahokee. Élum yeene yooŋ eroŋa t'úne beebe.
44002030	Bare akina ayiŋana ite Atambatun yéeni, abe ámoomi kaanuku Atambatun abinabina awaato aano o bibin káhinu ake eeyak kánuutina tu noota noone éeyemi áyi naane akina.
44002031	Dafit asoŋka biŋandan bíriteina bite b'Afakana u t'eket i. Uŋu hoone hu h'áhamine fu h'aane hu: "Awasutee t'ésuk ite keekete ku, abe enio efutut t'élum i."»
44002032	Piyeer n'áwutiyen aane: ---Yesu ondu, Atambatun aritanoritan t'eket i, abe irireyi fe irijukajuk ni ñíkin uni.
44002033	Ayiteeyit t'etiir inde baatos Atambatun, abe akina Atambatun Faaf u n'asaano Búwejet Beenabe bu beefiyee bu busokee. O Yesu n'ásik bo asaan uni; bo b'af'arijuk iye, abe n'arijam yooŋ.
44002034	Ábuki Dafit humuumo asireit t'etiir bufor bu naane Yesu, bare aanaan: «Atemit aanaan Anahaan úuma: "A̱riiko inde baatosam
44002035	ayak abin áami ikalaa enatoora íiwe tuus, awe á̱ayemi áyi u."»
44002036	«Náami bakate ku Israyel kareyi fe kawarawar kámeyi bonde nu múniyo: Yesu ondu a aritibe u t'ekuruwa i, o a Atambatun áhine fu éeyemi Anahaan u n'Afakana u yooŋ toko!»
44002037	H'ésuk i kajame hu bondu, nu bugoriin faa tu suhol. Ni kákandijen Piyeer ni bakaaku epotor kaaniin: ---Kújakuwe, kame naŋ n'iriware fu káhinu?
44002038	Piyeer n'aaniin: ---Ariwatanooro kinij koonuun keejakut ku, abe huruw t'aruun n'áhin eebostee tu huruwu hite Yesu Kiris man wuhoofoor woone nu wuboŋketee, abe Atambatun n'aŋ'awunuun Búwejet Beenabe bu.
44002039	Ábuki aanaan o kawunuuun bo, aruun, ni bakañuuun, ni keekine ku t'akambe, bija yooŋ ni k'Atemit Atambatun ite úne ayak ku karuwu kareyi fe.
44002040	Piyeer n'asooñ áhaminiin afiyo, kaanuku keehaŋo káyilen, kikawiin yooŋ keehaŋ kayaŋgu. Aŋ'aaniin: ---Arifak tu bokondu kéenijaariit ku ajakee!
44002041	Bakan keehooje-hooj ni kajok ti báhamin boone, abe ni kabostee. Hunak hondu, bakan keereeŋe súñjune síhaaji ni káwutiyen kaŋaabo kéeyilene ku.
44002042	Iŋi kajok alit tip ti b'epotor i bimbi kaliikeniin, ni kariiko t'afeeneŋ biriiko beejake, ni kafiitar kumburu ku t'afeeneŋ, abe n'iŋi kalaw yooŋ t'afeeneŋ.
44002043	Ésuk i ereyi fe ni kajahale dómbokun, ábuki epotor i iŋi káhin buroon beehooje beehaŋiin kikaw.
44002044	Kéeyilene ku kareyi fe ni kajokoor áwariee, abe doon dite afeeneŋ, dite yooŋ bakaaku.
44002045	Aŋarko iŋi kajoohen sitaam sooniin bija ebaj yeeniin fe, abe n'iŋi káruboor sírirem si kabaje su, kaliik huruw ti bakola boone.
44002046	Húnakonak fe iŋi kafand bukuukanooro t'Enuuf ite Atambatun. Iŋi kafiitar kumburu ku tu sunuuf sooniin, abe ni kañoofo t'afeeneŋ siheliin ti katoofu kep, abajut yooŋ biyitooro.
44002047	Iŋi kasokoroor Atambatun, abe ésuk i ereyi fe n'émaŋiiin. Húnakonak fe Atemit ti káwutiyeniin bakan keefake éyeni.
44003001	Hike hunak taanak tu káafesin, butum ewahatu yite kalawu ku elohena, Piyeer ni Saaŋ ni káyemi ti bija t'Enuuf ite Atambatun kaanuku keelaw.
44003002	N'abaj ake ániine eeyinaat bija huta h'aŋ'abin abukee, i káyitina kabin kariikan toko kaagoroor ni karuŋ kite Enuuf ite Atambatun kiŋki kaane «Karuŋ Kéewarie ku». Húnakonak fe bakan iŋi kabin ne o toko kaanuku éeyini kayarawan t'ésuk i kiŋki kayooso t'Enuuf ite Atambatun.
44003003	H'ajuke hu Piyeeriin ni Saaŋ ti bija buyooso bu, n'alawiin kaanuku keewuno dike doon.
44003004	Ni kajondoman te o t'ésubaiin, abe Piyeer n'aano: ---Á̱heelin uni fee!
44003005	Náami ániine u n'áheelin tu boko afiyo, ábuki aŋ'aane yéeni man o kabaju tu boko dike doon.
44003006	Bare Piyeer n'aano: ---Ibajut sírirem, ibajut yooŋ éwurus, bare doon d'ibaje du iiwuni do: tu huruwu hite Yesu Kiris ite u Nasaret, a̱ñaah!
44003007	Ahaban, n'ajoko t'emoŋu yaatos i, abe n'áyokunano eerito. Toko-toko yooŋ náami wuwot wute ániine u wujoŋoora júl.
44003008	N'afum arito juj, náami asiiŋaa, abe n'áyemi ti kañaahu. N'ayooso nu boko t'Enuuf ite Atambatun ti kañaahu, ti kajulan, ti kasokoroor yooŋ Atambatun.
44003009	Kéeyemie ku toko fe ni kajuko ti bija bu, ni ti kasokoroor kite Atambatun.
44003010	Hi kakeetane hu kaanuku kame fu ániine u aa afand biriiko eeyarawan ti Karuŋ Kéewarie ku kite t'Enuuf ite Atambatun, ni kajahale dómbombokun uŋu bondu beebajo bii.
44003011	Naane aamo i ániine u áwasaariit Piyeer ni Saaŋ, ésuk i fe n'éteyin bibin ti kaamo du tindi kaane «Káwuwoor kite Salomoŋ», iŋi bijahale taŋ.
44003012	Hi Piyeer ajuke hu bondu, n'áhamin ni hahooja hu aaniin: ---Aruun bakate ku Israyel, kame iŋi naŋ n'arijahale fu tu bonde? Iŋi naŋ n'af'áriheelin uni iyu kite uni írihine fu ániine onde eeja ni sembe site s'uni, man yooŋ aŋarkeyi naane uni bakan kéejube?
44003013	Atambatun ite Aburaham, n'Isak, ni Sakob, Atambatun ite sifaaf úne ánikananikan aroka oone Yesu. N'árisiko arisaan eseef ite hikinu hu kaanuku eeyoolee, abe n'ariteñekoo tu buhooŋu Pilat, h'áhabaneina hu yéeni kaanuku eewasano.
44003014	Ariteñekateñeko an eenabe u abe n'ajoŋoor, abe n'arilaw Pilat eewasanuun an eeemo u ayoola kúŋgowulan.
44003015	Iyu a ariyoole fii ate buroŋ bu. Bare Atambatun aritanoritan t'eket i, abe írinooni bo biseede.
44003016	Huruwu hite Yesu ni káyilen ku te ho, bondu bíkinineŋe fu ániine ondu aa arijuk ii abe n'árimeyio yooŋ n'áyini bisiiŋo. Káyilen ku ti Yesu kíhine fu n'ákoyi fe naane aa arijuk ii arireyi.
44003017	«Kújakuwe, hahiyu ímoomi kaanuku ti kámeyiaate t'árihine fii Yesu, aruun n'eseef yeenuun.
44003018	Bare iyu i b'Atambatun abine bu asok kóŋkeyin, áŋaasann bo t'eyiŋana yeene fe bibaje fu. Abinabina aane Afakana oone awarawar kajuku sílaam.
44003019	Náami ariwatanooro kinij koonuun keejakut ku, abe n'áriwuŋgan inde Atambatun man n'atot wuhoofoor woonuun.
44003020	Atemit n'aŋ'awunuun kunak kite kayihu, abe n'aŋ'áboñinuun yooŋ Afakana u a asoŋke u bijifan bija t'aruun, eeemo u Yesu.
44003021	T'aamo daa bare, Yesu awarawar biriiko t'etiir bija yooŋ hunak h'Atambatun aja hu káhinu buroon bireyi fe beesooñ bíyeni. Iyu a afiye fu asok áŋaasann t'eyiŋana yeene keenabe ku.
44003022	Múniyo Moyis aanaan: "Atemit Atambatun oonuun káboñinauun ayiŋana naane íñje. O káyemi an ite t'aruun. Ariwarawar kajamatan b'ayakuun bu fe kasoku.
44003023	An fe eeyak biteñeko kajamatan ayiŋana ondu, o kanuutanee ti bakan kite Atambatun abe n'ayoolee."
44003024	Eyiŋana yite Atambatun kéehamine ku huta hu ti Samiyel, ni kéeseina ku te o fe kasokasok bite kunak konde.
44003025	Aruun arikino fu b'eyiŋana yite Atambatun kasoke bu, ni kaajamoor k'Atambatun ajamoore ku ni sifaafuun h'abine hu aane Aburaham: "Íñje kásoniyan butoŋ-toŋ fe t'etaam ye, abe kásoniyan kondu iiŋaasan ko ti keeyak ku kánuutina tu noota núuwe."
44003026	Náami t'aruun t'Atambatun ajabe fu áŋaasann aroka oone. N'áboñino kaanuku eebin éesoniyanuun, éehin huruw fe t'aruun eewatanooro kinij koone keejakut ku.»
44004001	Ti Piyeeriin ni Saaŋ kátibanoorut yooŋ báhamin bu n'ésuk i, esaraha i ni kahaŋ káreeŋin, n'aseef ite esulaan i kiŋki kajukar Enuuf ite Atambatun, n'Esaduseyeŋ i.
44004002	Hutoofutiin naane epotor i t'ésubaiin ii kaliiken ésuk i, abe n'iŋi kaaniin makamu Yesu aritanee t'eket i, keekete ku yooŋ káyini bíriteina.
44004003	Ni kajokiin, bare makamu tiheeka teejon, ni kakuliin bija kuwaatu.
44004004	Bare keehooje ti keejame ku báhamin bite Piyeeriin ni Saaŋ ni káyilen. Náami kéeyilene ku kasooña kahaŋ kahooju kareeŋ súñjune hutok.
44004005	Tifiit, eseef ite Esuwif i, ni sifaaf su, n'émuse yite Eluwa yite Moyis ni kakuukanooro Serusalem.
44004006	N'abaj toko ake iŋi kaano Aan, o aamo fu asaraha ómbokun u. Kayif yooŋ ámoomi toko, ni Saaŋ, n'Aleksandur, nu butoŋ bite asaraha ómbokun u fe.
44004007	Ni kaboñ keebiniin ni Piyeer ni Saaŋ, abe ni kákandijeniin kaaniin: ---Ti siin sembe, man yooŋ tu huruwu hite aañ t'ariritane fu ániine eeyinaat u bija?
44004008	Náami Piyeer, káahoojin ku bib nu Búwejet Beenabe bu eeeniin: ---Aruun eseef ite hikinu hu ni sifaaf su,
44004009	makamu árikandijena uni úmiye iŋi káasuumaay kéehinee ku ániine eeyinaat bija, nu buŋ b'aritanee fu,
44004010	árimeyi bonde, aruun ni bakate ku Israyel kareyi fe: ti sembe site huruwu hite Yesu Kiris ite u Nasaret, a aritibe u t'ekuruwa i eeket, abe Atambatun n'aritano t'eket i, t'ániine onde asiiŋee fee hágilauun káasuumaayo jaŋ.
44004011	Yesu aamo fu an i Míkiñjin mu musoke u meene: «Elaaliñj i y'ariteñekee i aruun enuta i, yo esooñe fu éyemi meeyane mite enuuf i.»
44004012	Akina unoono taŋ áyiniuun fu kafakan, ábuki t'etaam ye fe Atambatun awunut úne, úne kúŋgowulan ku huruwu hite ake huway heeyino kafakan úne.
44004013	Kéeyemie ku ti kajoonan ku ni kajahale kareyi fe hi kajuke hu kaanuku Piyeeriin ni Saaŋ kikawiin kiyaŋgayaŋg, kúŋgowulan yooŋ taŋ, abe kámusut kajaŋga. Ni kakeetan kaanuku iŋi kariboor yéeni ni Yesu.
44004014	Bare makamu iŋi kajuk ániine éekoyie u t'asiiŋee du nu boko, kabajut bike bite kasoku.
44004015	Náami keeene Piyeer ni Saaŋ kanuut ti báajoonanum bu, abe ni káyemi ti kajukoor toko boko unooniin.
44004016	Ni kaanoor: ---Buŋ b'úja fu ni háyine hondu? Ábuki fu bakate ku Serusalem kareyi fe kámoomi kaanuku káhinahin doon deehaŋe ésuk i kikaw, abe úyinaat kajeeŋoor bo.
44004017	Bare kaanuku bondu itim bihaŋ bijamo t'ésuk i, úkolinaniin úeniin itim iŋki káhamin n'an fe tu huruwu hite Yesu.
44004018	Ni kasooñ karuwiin, abe ni káhaminiin ayan kaaniin hiraaniiin tej káhamin n'ésuk i man yooŋ kaliikeniin tu huruwu hite Yesu.
44004019	Bare Piyeeriin ni Saaŋ ni kaaniin: ---Arijuk fee aruun kumuumuun: t'Atambatun, man aruun k'iriware fu kájeŋgin, man yooŋ akina?
44004020	Ábuki iriyinaat kakoowan b'irijuke bu ni b'irijame bu.
44004021	Kéeyemie ku ti kajoonan ku ni kasooñ kákolinaniin, abe ni kawasaniin. Kátumbut kabaj bi kaware bu bukuuso te bo keenij tu boko, ábuki ésuk i fe émoomi ti kasokoroor Atambatun tu bondu beebaje bu.
44004022	Ániine eeritanee u ti kásomut ku beejahal ésuk i fe, simit soone sihaŋahaŋ bakan bákasuba.
44004023	H'aamo hu Piyeeriin ni Saaŋ kawasanee, ni kaja kaŋaabo bakaniin, abe ni kakamiin areyi fe naane eseef ite esaraha i ni sifaaf su kasokiin i.
44004024	Hi kéeyilene ku kajame hu bondu, ni kalaw t'afeeneŋ Atambatun kaano: ---Atemit, awe á̱wuwane fu bufor bu, n'etaam i, ni han hu, nu buroon beeemo bu toko fe.
44004025	Ti sembe site Búwejet Beenabe bu t'a̱tiŋge fu faaf uni Dafit eeemo u aroka úuwe ayak abin áami aana: «Iŋi naŋ ni kéemeyiit ku Atambatun kawetekooree fee? Iŋi naŋ n'ifi kakuukooro kéehamin báhamin beeñunut?
44004026	Bákayi kite etaam i fe kafaraa kitiik kawasan, abe eseef i ni kásiiŋoorein kéesokum Atemit, n'Afakana a ajifane u.»
44004027	«Múniyo Erod nu Poons Pilat kásiiŋooreinosiiŋoorein ti hikinu honde ni baabu biheet, ni bakate ku Israyel kéesokum Yesu aroka úuwe eenabe u, a a̱jifane u éeyemi Afakana.
44004028	Boko káhine b'a̱soŋke bu busok a̱ane bo kabaju, ti sembe súuwe ni kámaŋi kúuwe.
44004029	Hahiyu Atemit, a̱juk naane ii kákolinan uni, abe n'a̱wun uni sembe, uni eroka íiwe iŋ'irisok hirim húuwe ni kikaw keeyaŋge.
44004030	Á̱wufoor uni sembe súuwe man beehaŋe ésuk i kikaw ni bíhinee, kéesomute ku yooŋ ni karitanee tu huruwu hite Yesu aroka úuwe eenabe u.»
44004031	H'aamo hu kahabana kalawu ku, n'ayoŋoŋanooree toko ti kakuukanooree du. Búwejet Beenabe bu nu búhoojiniin kareyi fe, abe ni káyemi ti kasoku hirim hite Atambatun ni kikaw keeyaŋge piŋ.
44004032	Kéeyilene ku kareyi fe ni kajokoor naane, eholiin efeeneŋ, búwejet booniin yooŋ bifeeneŋ. An tu boko áanaariit ebaj yeene akina akino yo unoono; doon dite afeeneŋ, dite yooŋ bakano.
44004033	Ni sembe sómbokun n'epotor i ifi kawaare ti bíriteina bite Anahaan u Yesu t'eket i. Abe Atambatun n'ásoniyaniin dómbokun.
44004034	An tu boko doon diheekuto, ábuki keebaje ku kitaaŋaat iŋi kajoohen ko, ni bakate sunuuf su yooŋ, abe ni kabin ni sírirem sondu
44004035	kabin kasaan epotor i. Boko n'iŋi kafin káruboor so kaliik huruw ti bakola boone.
44004036	Iyu a ake ániine áhine fu, huruwio Siseef. Akina Alefit, eebukee Siipur. Epotor i n'iŋi kasokorooro Barnabas (aamo fu «an u aa ayaŋganan kikaw»).
44004037	Ajoohenajoohen hike hitaaŋaato, abe n'abin ni sírirem su asaan epotor i.
44005001	Bare ake ániine huruwio Anañas n'ajoohen hike hitaaŋaatiin, akina n'anaar'o Safira.
44005002	Ni kajamoor n'anaar'o kahaban, n'ákasinan ti sírirem su anaŋ, abe n'aja ni seeŋeñene su aja asaan epotor i.
44005003	Náami Piyeer eeeno: ---Anañas, buŋ b'a̱sooñe fu a̱was Setani eeyooso t'eholi ayak abin áami a̱juusa Búwejet Beenabe bu, abe n'á̱nuus ti sírirem s'a̱baje su h'a̱joohene hu hitaaŋaat hu?
44005004	Eeman kereŋ húuwe hu awe t'a̱joohenoorut ho? Abe h'a̱joohene hu ho a̱haban, sírirem su yooŋ súuwe su, bare me? Buŋ b'a̱sooñe fu a̱juker t'eholi n'a̱ane a̱anij iyu? Kúŋgowulan kíiit k'a̱juuse fu, bare Atambatun.
44005005	H'Anañas ajame hu kirim kondu, n'aney aket. Keejame ku bo fe ni kákoleyi naane.
44005006	Ébaakiit ni karito keehut ehunuŋ i, abe ni kayit kaja kahok.
44005007	Bondu buwas areeŋ suwahatu síhaaji, anaar'o n'áyoosein t'ámeyiit beebaje bu áyino.
44005008	Piyeer n'ákandijeno aano: ---A̱sokam fee, hitaaŋaat hoonuun, iye a arijoohene fu ho? Anaare u n'aano: ---Hee, iyu i irijoohene fu ho.
44005009	Náami Piyeer eeeno: ---Buŋ b'ariyino fu kajamoor t'ésubauun kaanuku ariiŋes kabuutu Búwejet bite Atemit? A̱jam, keehoke ku áyini káreeŋino ti karuŋ ku, abe boko kayitii yooŋ keeja n'awe.
44005010	Toko-toko yooŋ, n'aney bite wuwot wute Piyeer, abe n'aket. Húbaakiit hu ni kayooso, abe ni kajuko káaketin. Ni kaja ne o kaja kahok kaagoroor n'áyino.
44005011	Kéeyilene ku ni bakaaku fe keejame ku bondu ni kákoleyi dómbokun.
44005012	Epotor i n'iŋi káhin buroon beehooje-hooj beehaŋe ésuk i kikaw. Kéeyilene ku kareyi fe iŋi kafand bukuukanooro t'Enuuf ite Atambatun, ti káwuwoor kite Salomoŋ.
44005013	An éeyilenut akañenut bija aŋaabeiin, bare ésuk i eŋ'esok kajaku kooniin.
44005014	Bakan keehooje-hooj, háyine ni haare ni káyilen t'Anahaan u, abe ni kaŋaabeiin.
44005015	Náami ésuk i n'eŋ'eja ni bakan kéesomute, abe n'iŋi kanaŋiin ti bilal man yooŋ ñifeŋk tu búhuhu bu kaanuku man Piyeer n'áyemi ti bija, ésamunan yeene n'ékumbalool bakaake tu boko.
44005016	Bakan keehooje-hooj n'iŋi kánuutin tu músuk meeemo mu inde Serusalem keebin n'ésomuta yeeniin, ni bakan ki birab bu bujoke ku, abe kareyi fe iŋi kákoyi.
44005017	Náami asaraha ómbokun u, ni bakan koone fe keeriboore ku n'Esaduseyeŋ i ni kahiñan epotor i, abe ni káhabanein kaane kéerahan tu boko.
44005018	Ni kajokiin, abe ni kakuliin.
44005019	Bare káajiim ku, ake amalaka ite Atemit n'áfeŋgin wuruŋ wute ekulu i, éenuutanniin abe n'aaniin:
44005020	---Arija t'Enuuf ite Atambatun, abe n'arisok ésuk i bite buroŋ bíyeni bu fe.
44005021	Epotor i ni káhin naane asoke i: nu bújom bu bib, ni kayooso t'Enuuf ite Atambatun, abe ni káyemi toko ti kaliiken ésuk i. Asaraha ómbokun u, ni kéesiiŋooreina ku ne o ni kakuukan sifaaf site Esuwif i fe. Boko kaamo fu sifaaf site ejoonana i. Kahaban, ni kaboñ bite epotor i t'ekulu i.
44005022	Bare h'esulaan i kareeŋe hu, kajukutiin toko. Ni kabatuko, kareeŋ ni kasok bonde:
44005023	---Iriŋaabaŋaabo ekulu i káakulinee ayan faŋ, esulaan i yooŋ ti kasiiŋee tu wuruŋ wu ti kajukar. Bare h'írifeŋgine hu, irijukut an níbahindaa.
44005024	H'aseef ite esulaan i kiŋki kajukar Enuuf ite Atambatun, n'eseef ite esaraha i kajame hu bondu, kámeyiit yooŋ naŋ ni kaware fu kayinoor, nu buŋ bu bondu bija fu bihabano.
44005025	Ake n'ahaŋ áreeŋin abe n'aaniin: ---Arijamatan! Háyine hu k'arikule ku bokondu t'Enuuf ite Atambatun ti kaliiken ésuk i.
44005026	Náami aseef ite esulaan i n'aja ni bakan koone, abe ni kajok epotor i kéebatikein nu boko. Bare káhinut bo sembe, ábuki kákolakoleyi kaanuku man ésuk i n'eŋ'émiñiin nu bujuju.
44005027	Hi kabine hu n'epotor i kahaban, ni kayoosaniin ti báajoonanum bu. Asaraha ómbokun u n'aaniin:
44005028	---Irikamoorut kereŋ t'aruun irienuun atum'aŋk'ariliiken ésuk i tu huruwu hite ániine ondu? Náami bare arihoojana Serusalem fe ni bamb'ariliikeniin, abe n'árimaŋi kasejan uni eket yeene!
44005029	Piyeer n'epotor i bakaaku ni kásafin kaane: ---Atambatun i iriware fu kájeŋgin bala írijeŋgin kúŋgowulan ku.
44005030	Atambatun ite sifaaf úne aritanaritan t'eket i Yesu a ariyoole u h'aritibo hu t'ekuruwa.
44005031	Atambatun n'ayito inde baatoso, abe n'áhino éeyemi Aseef n'Afakana, kaanuku man Israyel n'éyini buwatanooro kinij kooniin keejakut ku, wuhoofoor wooniin weeboŋketee.
44005032	Uni iriemo fu eseede yite buroon bondu, uni nu Búwejet Beenabe bu b'Atambatun awune bu kéejeŋgino ku.
44005033	Hi kéeyemie ku ti kajoonan ku kajame hu bondu, ni kátumb fu kayiŋat naane kayak kámaŋi kayoolu epotor i.
44005034	Bare abajeebaj toko ake Afarisiyeŋ huruwio Gamaliyel, ámuse ite Eluwa yite Moyis. Ésuk i ereyi fe eŋ'ejoko naane. N'arito asiiŋo t'etut, abe n'aane esulaan i kanuutan epotor i tíyaŋ diŋgilis.
44005035	Ahaban n'aane: ---Aruun bakate ku Israyel, áriwasiyoor ti b'arija bu káhinu háyine hondu.
44005036	Afiyeitee naane Túdas áŋaasina i, aŋ'aane akina an ómbokun, abe bakan keereeŋe síteemeer sibaakiir ni kasao ti hiñaawu. Bare n'ayoolee, abe keesao ku ti hiñaawu fe ni kayisaloolo. Iyu yooŋ i bondu bútowutee fu hiraanu.
44005037	Bondu buwas, Suda ite u Gálile n'áŋaasin, kóyin kakiñju kite kuruwu kite ésuk i bakate hikinu hu. N'añak yooŋ bakan keehooje-hooj. Bare n'ayoolee yooŋ, abe keesao ku ti hiñaawu fe ni kayisaloolo.
44005038	Hahiyu iisokuun: arinuut ti háyine hondu, ariwasiin keeja. Ábuki arko bi kaŋes bu, bija yooŋ burok booniin fe tu kúŋgowulan ku tu búnuutina, bo bútowuto.
44005039	Bare arko t'Atambatun tu búnuutina, at'áriyini kábuju bo. Káhinu iyu, n'aŋ'arijendan kalobu n'Atambatun! Kéeyemie ku ti kajoonan ku ni kajok ti bite bu Gamaliyel.
44005040	Ni karuw epotor i, abe ni káhiniin kéemiñee ni hikarawas. Kahaban, ni káhaminiin ayan, kaaniin itim iŋki káhamin tu huruwu hite Yesu, abe ni kawasaniin.
44005041	Epotor i ni kanuut ti báajoonanum bu, kikawiin káatoofin ti naane Atambatun ajokiin i kaanuku kéelafatinee uŋu huruwu hite Yesu.
44005042	Abe húnakonak fe, t'Enuuf ite Atambatun man yooŋ tu sunuuf su, káwasaariit kaliiken ésuk i, man yooŋ kawaare Hirim Heetoofe hite hu Yesu Afakana u.
44006001	Kóŋkeyin, naane aamo i kéeyilene ku bokondu ti kahaŋu kahooju kep, Esuwif i kiŋki káhamin kigerekaay ku ni kasok t'Esuwif i keebukee ku Israyel. Kaanaan haare hite hu tu boko ki bákayiniin kakete ku káhinaariitee áwariee ti káruboor kite buroon bu kiŋki kibaj húnakonak.
44006002	Náami epotor i sumoŋu ni bákasuba ku ni karuw bakaaku kéeyilene ku kareyi fe abe ni kaaniin: ---Iriwarut kawasan kawaare hirim hite Atambatun, t'áami iŋ'íriruboor ésuk i buroon bu.
44006003	Kújakuwe, iŋ'ite ho aamo fu arijifan t'aruun háyine kaamo hutok ni bákasuba kéewoore, keehooje bib nu Búwejet Beenabe bu, abe ni káwesinato yooŋ, iriisaaniin burok bondu.
44006004	Uni n'iŋ'íriyini kajoŋoor ni kalawu ku, ni kawaare kite hirim hu.
44006005	Kareyi fe ni kakontaan ti hirim hondu. Ni kajifan Eejen. Abajabaj káyilen kómbokun, abe aŋ'ahooj bib nu Búwejet Beenabe bu. Ni kajifan yooŋ Filip, nu Prokoor, ni Nikanoor, ni Timoŋ, ni Parmenas, ni Nikola, ake ániine ite Antiyoos eeyoosee bítim bite Esuwif i.
44006006	Kahaban, ni kaja nu boko t'epotor i. Epotor i ni kalaw, abe ni kásit sumoŋiiin tu boko.
44006007	Hirim hite Atambatun ti kahaŋu bijamo kep. Kéeyilene ku yooŋ ti kahaŋu kahooju Serusalem, abe keehooje t'esaraha i ni kajok bítim bite Kiris.
44006008	Eejen a Atambatun ásoniyane u, abe n'ahoojano bib ni sembe, n'aŋ'áhin tu buhooŋu ésuk i buroon úkaan beehaŋiin kikaw.
44006009	Bakaake ni kájeeŋoorin ne o; boko kaamo fu bakate ti báalawum bimbi kaane «Báalawum bite keeroŋut ku búsukateen». Abajeebaj tu boko Esuwif bakate Siren n'Aleksandiri, n'Esuwif bakate Silisi n'Asi.
44006010	Bare kayinaato kajoku ti báhamin, ábuki Búwejet Beenabe bu buwunowun aŋ'áhamin nu búwesinato.
44006011	Náami keejaam bakan kaanuku keebin keeene: «Irijamojam ti kálafatin Moyis n'Atambatun!»
44006012	Iyu i katiŋge fu ésuk i, ni sifaaf su, n'émuse yite Eluwa yite Moyis. Ni kálif Eejen keejoko, abe ni kaja ne o bija ti sifaaf site ejoonana i.
44006013	Ni kabin yooŋ ni bakan kaanuku keejuus kasaano. Bokondu ni kaane: ---Áyin ondu áwasaariit kasoku beejakut t'Enuuf ite Atambatun yeenabe i, ni t'Eluwa yite Moyis!
44006014	Ábuki irijamojam ti kaanu áyin ondu Yesu ite u Nasaret kawelej Enuuf ite Atambatun, abe n'atit ejoosan yu Moyis asaane i úne.
44006015	Sifaaf site ejoonana i kareyi fe ñíkiniin t'Eejen, abe ni kajuk kaanuku buhooŋio naane bite amalaka.
44007001	Asaraha ómbokun u n'ákandijen Eejen aano: ---Bi kasoke bee t'awe bite toko?
44007002	Eejen n'ásafin aane: ---Bakat'am ni sifaafam, arijamatanam. Kóŋkeyin, Atambatun éenike u áŋaasinoŋaasin ti faaf úne Aburaham h'áyemie hu Mesopotami, t'ajoorut aja akin Haran.
44007003	Atambatun n'aano: «A̱nuut tu butoŋ boonuun ni t'ésuk yendu, a̱aja ti y'ija i káwufoori.»
44007004	Náami Aburaham eenuut Kalde, abe n'aja akin Haran. H'aamo hu faafo aketa ahaban, Atambatun n'áhino éenuutin bo eebin t'ésuk yende t'arikine dee hahiye.
44007005	Awunuto diye mayet etaam, mayet yooŋ doon deereeŋe t'ayino kakaku kuwoto. Bare aanoen o bibin kawunio etaam yende, bakañio yooŋ kákini yo kane abin áneeti. Kóŋkeyin, Aburaham t'abajut añi.
44007006	Bonde b'Atambatun asoko fu. Aanoen: «Bakañi kakinu t'ésuk yeeemo yéeniiniit, boko káyemi bo búsukateen, abe boko káhihinooree simit síteemeer sibaakiir.
44007007	Bare íñje kajoonan ésuk yendu yéehiniin i kéeyemi búsukateen. Ahaban, n'iŋi kánuutin t'ésuk yendu keebin keelawam beebe.»
44007008	Eejen n'áwutiyen aane: ---Abe Atambatun n'ajamoor n'Aburaham; kateyi karam keemo fu ékeetanuma yite kaajamoor kondu. Iyu i Aburaham ateyane fu karam añio Isak, h'abukee hu abaj kunak hutok ni kíhaaji. Isak n'áhin añio Sakob mo mifeeneŋ mu, abe Sakob n'áhin bo bakañio sumoŋu ni bákasuba ku keeemo ku sifaaf úne.
44007009	«Sifaaf úne bokondu ni kahiñan atiiin Siseef, abe ni kajooheno éeyemi ásukateen t'ésuk ite Esipt. Bare Atambatun ámoomi ne o,
44007010	abe n'aramo ti sílaam soone fe. N'awuno búwesinato, abe n'áhino eetoof áyi eeemo u Esipt. Áyi ondu n'áhino éeyemi aseef ite Esipt n'enuuf yeene fe.
44007011	Bujoñjol ni bihaŋ bibaj Esipt fe ni Kaanaŋ yooŋ. Sílaam sómbokun sibaje fu kóŋkeyin, abe sifaaf úne iŋkut yooŋ kabin kabaj kéehin ti kariin.
44007012	Hi Sakob abine hu ajam kaanuku abajeebaj Esipt doon dite buñoofo, n'aboñ bo sifaaf úne hítiyar.
44007013	Húsooboriyan hi kasooñe hu bo, Siseef n'asok bakat'o akina aamo fu aañ, áyi eeemo u Esipt yooŋ n'ámeyi butoŋ booniin.
44007014	Náami Siseef eeboñ bite faafo Sakob nu butoŋ booniin; kareyi fe kaamo bakan bákahaaji nu sumoŋu nu hutok.
44007015	Iyu i Sakob nu butoŋo kaje fii Esipt. Bo b'akete fu, akina ni sifaaf úne.
44007016	Ni kaja nu suhunuŋ sooniin Sisem, abe ni kahok so t'élum i y'Aburaham abine i ajoohen ni sírirem ti biñi bite Emoor bo Sisem.
44007017	«H'aamo hu alohenee, b'Atambatun abine bu asok Aburaham memee n'iŋi bibaj, eheet ite úne yooŋ ti kahaŋu kahooju kep t'ésuk ite Esipt.
44007018	Náami n'abaj Esipt ake áyi áyeni éemusut kajamu huruwu hite Siseef.
44007019	N'ahooh sifaaf úne kómbokun, n'áhihinooriin, abe n'anoŋkooraniin iŋi kawasan bilekej booniin tíyaŋ kaanuku keeket.
44007020	Kóŋkeyin nu Moyis abukee fu; aŋ'áwari naane añi. N'ákuumanee kiim kíhaaji t'enuuf ite faafo.
44007021	H'aamo hu kawasano tíyaŋ, ásuŋgute ite áyi u n'ásiko, abe n'ákuumano naane añio a átumbe abuk.
44007022	Iyu i Moyis aliikenee fu mite mu bakate ku Esipt fe, n'áwesinato yooŋ ti báhamin, abe n'áwasi tu buroon bamb'áhin.
44007023	«H'abaje hu simit bakan bákasuba, n'aane eeja éejukin bakat'o bakate ku Israyel.
44007024	N'ajuk ake ite Esipt ti káhihinoor ake ite Israyel. Náami éesiiŋoorein n'ániine éehihinooree u, abe ti kanukan koone, n'ayool ite u Esipt.
44007025	Ayinoorayinoor n'aane bakat'o Israyel kánandin kaanuku akina a Atambatun ajifane fu kaanuku eebin eefakaniin, bare kánandinut.
44007026	Tifiit, Moyis n'ajuk bákasuba bakate Israyel t'elob, n'aŋes káhiniiin keebukan. N'aaniin: "Kújakuwe, aruun an n'at'o. N'arisooñ arilob iŋi naŋ?"
44007027	Bare éeyemie u ti káhihinoor kite áwiyo n'atiŋg Moyis abe n'aano: "Aañ aani fu á̱yemi aseef u n'ajoonana ite uni?
44007028	Á̱maŋamaŋi kayooliam naane a̱yoole i hukan ániine ite u Esipt?"
44007029	Hi Moyis ajame hu bondu, n'atey anuut Esipt aja akin t'ésuk ite Majaŋ. N'abaj bo biñi ehaawa bákasuba.
44007030	«Abaj simit bakan bákasuba, ake amalaka n'áŋaasin tu Moyis t'añoyi éeyelie, t'eramba yeeemo i inde hirij hite Sinayi.
44007031	Moyis n'ajahale dómbokun h'ajuke hu bondu. Bare ondu ti katofu ku kaanuku eehaŋ kajuku áwariee, n'ajam kaaji kite Atemit ni keene:
44007032	"Íñj'eemo fu Atambatun ite sifaafi, Atambatun ite Aburaham, n'Isak, ni Sakob". Moyis n'ábit, akañenut yooŋ kásaarin hikawo éeheelin.
44007033	Náami Atemit eeeno: "A̱nuutan sikaku súuwe, ábuki t'a̱siiŋee dii etaam yeenabe.
44007034	Múniyo ijukajuk naane bakan kúuma kaamo i ti sílaam su Esipt. Ijamajam naane ii kariŋgan, n'ibin kaanuku iiramiin. Hahiyu a̱bin, iiboñi Esipt."
44007035	«Moyis ondu i Israyel kabine u kateñeko kaano: "Aañ aani fu á̱yemi aseef u n'ajoonana u?", o a Atambatun aboñe fu éeyemi aseef u n'arama ooniin, eeŋaasan kuboñ ku t'amalaka eebine u áŋaasin t'añoyi u.
44007036	Moyis anuutane fu Israyel Esipt, ti káhinu bo buroon bómbokun beehaŋe ésuk i kikaw. N'áhin bo yooŋ ti han Heelaañe hu, ni t'eramba i areeŋ simit bakan bákasuba.
44007037	Moyis yooŋ aane fu bakate ku Israyel: "Atambatun káboñinauun ayiŋana naane íñje ite t'eheet yeenuun."
44007038	Moyis áyemie fu n'Israyel hi kakuukanooree hu t'eramba i. Ámoomi ni sifaaf úne, n'amalaka u aa áhamino ti hirij hite Sinayi. N'ájamin t'Atambatun kirim keeroŋe kite kasaan úne.
44007039	«Bare sifaaf úne kámaŋiito kájeŋgin. Ni kateñekoo, abe siheliin fe ni síyemi Esipt.
44007040	Ni kaane Aaron: "A̱rok uni etambatun iŋi kabin kayitee kéegilan uni, ábuki áyin ondu Moyis éenuutanna u úne Esipt, írimeyiit doon deebajo."
44007041	Náami tu kunak kondu ni karok búwisenum bite húruukan, abe ni káhin kaasarah bija te bo. Ni káhin efeet yeetoofe-toof iŋi naane kanoŋke i keerok búwisenum bu.
44007042	Bare Atambatun n'áwuŋgiin hiñaawu, abe n'awasiin iŋi kásukaay taanak tu, hiim hu, nu búloofiiloof bu, naane bikiñjee i ti kaawiit kite eyiŋana yite Atambatun. Bonde bikiñjee fu: "Aruun bakate ku Israyel, h'árimiñe hu sunuk ariisarah t'eramba i simit bakan bákasuba lám, bija me t'íñje?
44007043	Aaa, arisejasejo anuuf ite Mólok atambatun oonuun, nu búnokoorum bite Refan káaloofiiloof keeemo ku yooŋ atambatun oonuun, ñúwisenum ñ'arinoŋke ñu ariirok kaanuku aŋ'aribin árisukaay ño. Iŋ'ite ho aamo fu íñje katofanuun ariija t'ahaŋe kakambu Babilon."
44007044	«Sifaaf úne kómbokun kákooki yéeni t'eramba i anuuf u aa áwufooriin kaanuku Atambatun ondu nu boko. Anuuf ondu arokeerok naane t'Atambatun asoke du Moyis: aanoen aroko naane t'áwufooro du.
44007045	Anuuf ondu n'abin asaanee sifaaf úne kéeseina ku. Hi Sosuwe áyemie hu aseef ooniin, ni kaja n'anuuf u t'etaam yi kásike i, yite kéeyilenut ku k'Atambatun ákutoore ku hágilaiin. Iyu a anuuf u áyemie fu bo bija kóyin Dafit.
44007046	Akina Dafit n'atoof Atambatun, abe n'alawo kaanuku man n'awuno eenut enuuf bija t'Atambatun ite Sakob.
44007047	Salomoŋ bare anute fu enuuf ite Atambatun.
44007048	«Bare Atambatun eeemo u t'etiir-t'etiir akinut tu sunuuf su kúŋgowulan kanute. Naane ayiŋana ite Atambatun asoke i aane:
44007049	"Bufor bu beemo fu báariikeim búuma bite híyiaate hu, etaam i n'éyemi báakakum búuma. Enuuf yaŋka y'áriyiniam fu kanutu? Diin yooŋ t'iyino fu kayihu?
44007050	Íñjeiit iroke fu bondu fe?"
44007051	«Aruun bokondu keeyaŋge kii kikaw, ñúwejet ñoonuun ni ñifeŋko, wúkondinuun yooŋ nu wulofo! Ko kireyi fe aruun bokondu ti biteñeko kájeŋgin Búwejet Beenabe bu! Aruun naane sifaafuun!
44007052	Abajeebaj me ayiŋana ite Atambatun i káhihinoorut? Kayoolayool keesoŋke ku busok bibin bite afeeneŋ u Éejube u. Abe hahiye aruun arifina arijooheno, abe n'ariyoolo.
44007053	Aruun k'emalaka i kasaane ku Eluwa yite Atambatun, abe árihinut naane esoke i!»
44007054	H'ejoonana i kajame hu bondu, ni kátumb fu kayiŋat t'Eejen kahooj bib kayak iŋi kalohen bitakooro.
44007055	Bare akina, Búwejet Beenabe bu te o, buhoojano bib. N'aŋalo, n'ajuk meejaaŋe mite Atambatun, ni Yesu t'asiiŋee inde baatos Atambatun.
44007056	N'aane: ---Arijamatan, ijuka bufor bu ni bífeŋgino, n'Añi ute Húŋgowulan hu t'asiiŋee inde baatos Atambatun.
44007057	Ejoonana i ni kátumb fu kajaŋg t'etiir, abe ni kalof wúkondiniin. Ni káliibo kareyi fe te o,
44007058	kéehuunoo ayak abin áami kanuuta hikinu hu, abe ni kásik bujuju kéemiño kaanuku eeket. Eseede i ni kanuutan wújufa wooniin keenaŋ wo bite wuwot wute ake ábaakiit huruwu hoone Sóol.
44007059	Bokondu ti kámiñu koone nu bujuju bu, Eejen n'alaw aane: ---Yesu Anahaan u, á̱sik búwejet búuma!
44007060	Ahaban, n'ájiŋgitan, abe n'ataŋk t'etiir aane: ---Anahaan u, atum'a̱jokiin kaahoofoor konde! H'asoke hu bondu ahaban, n'aket.
44008001	Sóol aanaan hee naane Eejen ayoolee i. Hunak hondu hoho, bakate ku Serusalem kéeyilene ku ni kajab káhihinooree naane. Kéeyilene ku fe ni kayisaloolo tu búsuk bite Súde ni Samari, abin aŋeñen t'epotor i.
44008002	Bakaake kéejube ni kayit ehunuŋ ite Eejen kaja kahok, abe ni kayiyo dómbokun.
44008003	Sóol n'afin aŋes kábuju kéeyilene ku; aŋ'ayooso tu sunuuf su eejok háyine hu ni haare hu, abe n'aja akuliin.
44008004	Náami kéeyilene ku keeyisaloolee ku n'iŋi kaja tánotan fe iŋi kawaare Hirim Heetoofe hu.
44008005	Filip n'aja ti hike hikinu hite Samari, abe n'aŋ'asok bo mite mu Afakana u.
44008006	H'ésuk i hihi kajamoo, abe ni kajuko yooŋ ti káhinu buroon beehaŋiin kikaw, n'iŋi kakoowan kem keejamatano.
44008007	Múniyo birab bu uŋu bunuut ti bakan keehooje-hooj ti kakileen, abe keehooje yooŋ keeyinaat bija, ni kéetime n'iŋi karitanee kéekoyi.
44008008	Náami bakate ti hikinu hondu ni káyemi ti katoofu kómbokun.
44008009	N'abaj ake ániine álugusa éeyemie ti hikinu hondu huruwu hoone Simoŋ. Afiyaa ti kajahal bakate ku Samari fe, abe n'aŋ'aaniin akina an ómbokun.
44008010	Kareyi fe kajamo fu, huta hu ti biñi bu bija yooŋ ti sifaaf su. Iŋi kaane: ---Atambatun ii kaane «ate sembe su» aamo fu ániine ondu.
44008011	Náami kareyi fe kajamo fu, ábuki afiyee naane aa ajahaliin ni kálugus koone.
44008012	Bare h'aamo hu Filip abina eesok Hirim Heetoofe hu hite Jáyi jite Atambatun, nu huruwu hite Yesu Kiris, ni káyilen, abe ni káhin keebostee, háyine hu ni haare hu.
44008013	Simoŋ humuumo n'áyilen, abe n'abostee. Aŋ'ariboor ni Filip kep, abe n'aŋ'ajahale dómbokun hah'ajuko ti káhinu buroon beehaŋe bu ésuk i kikaw.
44008014	H'epotor i kéeyemie ku Serusalem kajame hu kaanuku bakate ku Samari kajoka hirim hite Atambatun, ni kaboñiin Piyeer ni Saaŋ.
44008015	Kareeŋa Samari, ni kalaw bija ti kéeyilene ku kaanuku man ni kabaj Búwejet Beenabe bu,
44008016	ábuki bo tu búwaneinoorut mayet t'afeeneŋ tu boko; kabosteeboste barebare tu huruwu hite Anahaan u Yesu.
44008017	Náami Piyeer ni Saaŋ kéesit sumoŋiiin tu boko, ni kabaj Búwejet Beenabe bu.
44008018	Hi Simoŋ ajuke hu kaanuku Atambatun awunawun kéeyilene ku Búwejet Beenabe bu kóyin k'epotor i kásite ku sumoŋiiin tu boko, n'aŋes kawunu Piyeer ni Saaŋ sírirem
44008019	abe n'aaniin: ---Ariwunam yooŋ sembe sondu, man an i iyak kásitu te o sumoŋiam n'abaj Búwejet Beenabe bu.
44008020	Bare Piyeer n'aano: ---Yala n'á̱towuto ni sírirem súuwe, makamu a̱yinoorayinoor n'a̱ane doon d'Atambatun awune, á̱yinooni do kajoohen ni sírirem!
44008021	A̱bajut tu bondu húrub, a̱kolut yooŋ te bo, ábuki t'Atambatun eholi ejoŋoorut.
44008022	A̱watanooro beejakut bondu beeemo bii t'awe, abe n'a̱law Atemit man ti bíyinie kabaju, n'aboŋketi kaayinoor kondu keeemo ku ti hikawi.
44008023	Ábuki ijuka kaanuku a̱hoojahooj bib ni méetike, abe kaahoofoor kíkinii fu.
44008024	Náami Simoŋ eeene Piyeeriin ni Saaŋ: ---Aruun kumuumuun arilaw Atemit bija t'íñje, man doon itim dibajam ti b'arisoke bii.
44008025	H'aamo hu epotor i bákasuba ku kasoka bite b'Atambatun kahaban, abe ni kawaare yooŋ hirim hite Anahaan u, ni kabatuko Serusalem. Boko ti bija bu, n'iŋi kakaro kawaare Hirim Heetoofe hu ti kikinu keehooje kite Samari.
44008026	Ake amalaka ite Atemit n'aane Filip: ---A̱ja a̱sooñan inde Esipt, ti bítim béenuutina bu Serusalem bija Gasa; bítim bondu eramba.
44008027	Filip n'ahaŋ aja yooŋ. Ondu ti bija bu, n'ajuk ake ániine. Ániine ondu an ómbokun t'ésuk ite Ejoopi. Anaare eeemo bo aseef u ásikasik ebaj yeene anaŋ tu sumoŋio. Ániine u abinabin Serusalem kalawu Atambatun,
44008028	abe ti biyeetu t'áyemie fii. Ariikariiko t'esaret yeene, abe n'áyemi ti kajaŋga ti kaawiit k'Esayi ayiŋana ite Atambatun akiñje ku.
44008029	Búwejet Beenabe bu ni beene Filip: ---A̱tof a̱reeŋ esaret yendu.
44008030	Filip n'atey ayak abin áami ajoka yo. N'ajam ániine u ti kajaŋga ti kaawiit k'Esayi ayiŋana ite Atambatun akiñje ku. N'ákandijeno aano: ---A̱jokajok me doon d'a̱jaŋga dii?
44008031	Ániine u n'aano: ---Buŋ b'iyino fu kajoku t'an áwufoorutam? Náami eeruw Filip aano ájufo t'esaret i eeriiko kaagoroor ne o.
44008032	Bonde b'áyemie fu ti kajaŋga ku ti Míkiñjin mu: «Ámoomi naane ékarniina yeeyitee bija kamootu, naane ametek eekoowane kem o ti kayiselee: asokut hirim hifeeneŋ.
44008033	Afuñataneefuñatan, abe ekooŋ yeene esokutee. An at'áyini káhamin iŋ'ite bakañio, ábuki buroŋ boone bite bu t'etaam bísikeesik.»
44008034	Ániine u n'ákandijen Filip aano: ---Waasi, a̱sokam fee, aañ a ayiŋana ite Atambatun asoke fee? Man akina humuumo, man yooŋ ake?
44008035	Náami Filip éejokin tu bondu b'ániine u ajaŋgee bu, eesoko Hirim Heetoofe hu heesoke hu bite bu Yesu.
44008036	Bokondu ti bija bu, ni kareeŋ tike tiŋ tu móhujo meemo. Ániine u n'aane: ---A̱juk, móhujo mondu. Naŋ nukolene fu kaanuku iibostee?
44008038	N'asok keesiiŋan esaret i. Filip n'ániine u ni kawano tu móhujo mu, abe Filip n'abostoo.
44008039	Hi kánuutina hu tu móhujo mu, Búwejet bite Atemit ni biyit Filip. Ániine ite u Ejoopi aŋkut áheelin te o, bare n'ayuun bítimo, hikawo káatoofin naane.
44008040	Filip ajaja kajuku, náami ondu Asot. Anuut bo, n'aja Sesare aŋ'akaro asok Hirim Heetoofe hu ti kikinu kaŋk'aŋaas te ko fe.
44009001	Tu kunak kondu, Sóol ti kanuuru kep aane eeyool kéeyilene ku t'Anahaan u. N'aja ajuk asaraha ómbokun u,
44009002	eelawo eesaano bileetar bija t'eseef ite ñáalawum ñite Damas, kaanuku af'ajuk toko háyine man yooŋ haare keejoke ti Bítim bite Anahaan u, n'ajokiin eeja nu boko Serusalem.
44009003	Ondu ti bija bu ayak abin áami alohena Damas, ajaja kajuku, náami meejaaŋe méenuutina t'etiir mijaaŋana t'áyemie du fe.
44009004	N'aney, abe n'ajam kaaji ni keeno: ---Sóol, Sóol, iŋi naŋ n'á̱hihinoor fee n'íñje?
44009005	Sóol n'ákandijen aane: ---Awe a̱amo fu aañ Anahaan u? Kaaji ku ni keeno: ---Íñj'eemo fu Yesu aa á̱hihinoor.
44009006	Bare a̱rito a̱ayooso hikinu hu. Ake kasokii bo naŋ n'a̱ware fu káhinu.
44009007	Háyine hu keeriboore ku nu Sóol ni kasiiŋo, abe kátumbut kakañen káhamin. Iŋi kajam kaaji ku, bare kajukut an.
44009008	Sóol n'arito, bare h'áheeline hu ñíkino, ayinaat kajuku doon fe. Ni kajoko t'emoŋu keeja ne o bija Damas.
44009009	N'ariiko kunak kíhaaji t'ayinaat kajuku, áñoofaariit, abe áhujaariit yooŋ.
44009010	Abajeebaj Damas ake ariboora huruwu hoone Anañas. Anahaan u n'áŋaasin te o abe n'aano: ---Anañas! Anañas n'aano: ---Íñj'ende, Anahaan u.
44009011	Anahaan u n'aano: ---A̱ja t'enuuf ite Suda yeeemo i ti bítim bu bimbi kaane «Bítim Beejoŋoore bu». Á̱kandijen toko ániine ii kaane Sóol, ite Taris. Ondu ti kalawu,
44009012	abe ajukajuk ti bike beefeeño ake ániine huruwio Anañas tu búyooseina, abe n'ásit te o sumoŋio kaanuku éeyini kasooñu ajuk.
44009013	Anañas n'aano: ---Anahaan u, ijamajam ti bakan keehooje mite m'ániine ondu, abe kasokamsok yooŋ naane álaamane i bakan kúuwe Serusalem.
44009014	Abe h'abine hii beebe, eseef ite esaraha i kawunowun sembe site kajoku ésuk i fe kiŋki kalaw tu huruwu húuwe.
44009015	Bare Anahaan u n'aano: ---A̱ja, ábuki ijifanajifan ániine ondu kaanuku eebin éewufoor keenooto ku Esuwif, ni bákayi kooniin, ni bakate ku Israyel íñj'eemo fu aañ.
44009016	Abe íñje yooŋ káwufooro sílaam su fe s'aja su kajuku uŋu húuma hu.
44009017	Náami Anañas eeja. H'areeŋe hu t'enuuf i, n'ayooso, n'ásit sumoŋio tu Sóol abe n'aano: ---Isaafi átoom. Anahaan u Yesu éeŋaasina u t'awe ti bítim b'a̱bine bu, áboñinamboñin kaanuku a̱asooñ a̱juk, abe n'a̱hoojanee bib nu Búwejet Beenabe bu.
44009018	Toko-toko yooŋ, náami dike doon díneyino dúnuutin ti ñíkin ñite Sóol, aŋ'a̱juk kite buwes. Náami asooña ajuk. N'arito, abe n'abostee.
44009019	H'añoofee hu ahaban, enio n'eŋk'ebin. Sóol n'ariiko kike kunak ni bakate ku Damas kéeyilene ku.
44009020	N'ásit yooŋ toko-toko kawaare ti ñáalawum ñu, aŋ'aane Yesu aamo fu Añi ite Atambatun.
44009021	Keejamo ku fe ni kajahale, abe n'iŋi kaanoor: ---Ániine óndiiit kereŋ áyemie fu Serusalem ti káhihinoor kite kiŋki kalaw tu huruwu hite Yesu? Kajoku kóoniiniit k'abine fu beebe kaanuku eeja nu boko t'eseef ite esaraha i?
44009022	Bare Sóol ti kahaŋu káñiŋkaan kep ti kawaare ku. Aŋ'áwufoor Esuwif i keekine ku Damas akuur but kaanuku Yesu aamo fu Afakana u, kasooñen kámeyiit yooŋ naŋ ni kawaro fu kásafin.
44009023	Abaj kunak iye, Esuwif i ni káhabanein kaanuku keeyoolo,
44009024	bare Sóol n'ajam bo. Kaajiŋgan ni káajiim, iŋi káwufo tu wuruŋ wute hikinu hu kaanuku keeyoolo.
44009025	Náami hike hunak nu huhuk hu, eriboora yeene ni kayito, abe ni kájaaŋanno ti hiñaan hu, éewanein ti katekel keekobee ñúruuk.
44009026	Hi Sóol areeŋe hu Serusalem, n'aŋes bija biŋaabo kéeyilene ku. Bare kareyi fe kákoleyokoleyi, ábuki káyilenut kaanuku múniyo akina ariboora.
44009027	Náami Barnabas éeyokunano, abe n'aja ne o t'epotor i. N'asokiin naane Sóol ajuke i Anahaan u ti bítim bu, nu buŋ b'Anahaan u áhamine fu ne o. N'asokiin yooŋ buŋ bu Sóol awaaree fu Damas ariike tu huruwu hite Yesu ni hikaw heeyaŋge.
44009028	Áfiitin tu hunak hondu, Sóol n'aŋaabeiin, n'aŋ'ariboor nu boko Serusalem naane hutoofo i, abe n'aŋ'awaare tu huruwu hite Anahaan u ni hikaw heeyaŋge.
44009029	Aŋ'áhamin yooŋ, abe n'ajeeŋoor n'Esuwif i kiŋki káhamin kigerekaay ku, bare bokondu ni kaŋeso kayoolu.
44009030	Hi kéeyilene ku kajame hu bondu, ni kaja nu Sóol bija Sesare, abe ni káhino eeja Taris.
44009031	Náami kéeyilene ku kabajabaj káasuumaay ti kikinu kite Súde, ni Gálile, ni Samari. Káyilen kooniin ti kahaŋu kayanu kep, abe buroŋ booniin fe kájeŋgin Atambatun. Búwejet Beenabe bu nu búyokunaniin yooŋ keehaŋ kahooju.
44009032	Piyeer áyemia ti kañaahoor kikinu ku kireyi kaanuku éehamin ni kéeyilene ku, n'aja hike hunak ti keekine ku Lida.
44009033	N'aŋaabo bo ake ániine huruwu hoone Ene t'ahurusee t'elal, ábuki ayinaat bija huta hu simit hutok ni síhaaji.
44009034	Piyeer n'aano: ---Ene, Yesu Kiris aritani ti kásomut ku! A̱rito, abe n'a̱tan elal íiwe. Toko-toko yooŋ, Ene n'arito.
44009035	Bakate ku Lida kareyi fe, ni keekine ku ti kaatend kite Saron ni kajuko, abe ni kajok ti bítim bite Anahaan u.
44009036	N'abaj ake anaare ti bakate ku Sope kéeyilene ku, huruwu hoone Tabita (ti kigerekaay iŋi kaane «Dorkas», aamo fu «huboŋk»). Anaare ondu, buroko káhinu meejake kep, ni káyokunan keebajut ku.
44009037	Tu kunak kondu, bitiba nu bujondo, abe n'aket. Kañawa ehunuŋ i kahaban, ni kanaŋ yo t'ake anuuf tu sunuuf sitiira su.
44009038	Bakate ku Sope kéeyilene ku ni kajam kaanuku Piyeer ondu Lida, abe Sope ekamboorut ni Lida. Náami keeboño háyine bákasuba ni hirim honde: «Uni íriwasiyani, waasi, a̱moken a̱abin t'uni.»
44009039	Piyeer n'arito eeriboor nu boko. H'areeŋe hu, ni kaja ne o t'anuuf atiira u. Haare hu ki bákayiniin kakete ku ni kálohino ti biyiy kep. Ni káwufooro wújufa wu ni waawu wañ wu Dorkas aroke wu akina buroŋ.
44009040	Piyeer n'anuutan ésuk i fe, n'ájiŋgitan, abe n'alaw Atambatun. Ahaban, n'aweteko inde ehunuŋ i abe n'aane: ---Tabita, a̱rito! Anaare u n'áheelin ñíkino, abe h'ajuke hu Piyeer, n'arito ariiko.
44009041	Piyeer n'ajoko t'emoŋu, abe n'áyokunano eesiiŋo. Ahaban, n'aruw haare hu ki bákayiniin kakete ku, ni bakaaku yooŋ kéeyilene ku, abe n'áwufooriino káaroŋin.
44009042	Bondu ni bijamo ti hikinu hite Sope fe, abe bakan keehooje ni káyilen t'Anahaan u.
44009043	Piyeer n'ariiko Sope afiyo dikee t'ake ániine huruwio Simoŋ, aroka wubaŋ.
44010001	Abajeebaj Sesare ake ániine huruwio Korneyi. Akina aseef ite esulaan bakate ku Rom ite t'eja yiyi kaane «eja yite Itali».
44010002	Ániine ondu an éejube, abe akina nu butoŋo fe kájeŋginajeŋgin Atambatun. Aŋ'áyokunan dómbokun Esuwif i keebajut ku, abe aŋ'aboo kalawu Atambatun kep.
44010003	Hike hunak taanak tu káafesin, bike ni bifeeño: n'ajuk féet amalaka ite Atambatun tu buyooso te o abe n'aano: ---Korneyi!
44010004	Korneyi n'áheelino ti kábitu kep abe n'aano: ---Kame naŋ nibaje? Amalaka u n'aano: ---Atambatun asasa kalawu kúuwe nu wusarah waw'á̱hin keebajut ku, abe afiiluti.
44010005	Hahiyu a̱boñ bakan bite Simoŋ ii kaane Piyeer. Ondu Sope
44010006	t'ake ániine aroka wubaŋ, huruwu hoone Simoŋ. Enuuf yeene yendu kaagoroor ni han hu.
44010007	H'aamo hu amalaka éeyemie u ti báhamin bu ne o aja, Korneyi n'aruw bákasuba t'eroka yeene, n'ake t'esulaan yeene ki kasaano ku. Asulaan ondu ájubajub.
44010008	N'asokiin beebaje bu fe, abe n'aboñiin Sope.
44010009	Náami keeja. Hi tifiite hu, boko ti bítim bu kep. Ni kalohen Sope taanak tu ti hikaw. T'ewahatu yendu, Piyeer n'afin asiro t'etiir enuuf i kaanuku eelaw.
44010010	Bujoñjol nu bujoko, n'ámaŋi buñoofo. Bokondu ti kañunio kaanuku eeñoofo, n'abaj bike beefeeño.
44010011	N'ajuk bufor bu ni bífeŋgino, abe dike doon tu búwaneina, dunokoor naane ebara, abe wulaajen wu t'ebaakiir te wo wujokeejok.
44010012	Bíndakakureŋ bu fe bíyemie fu toko, nu ñuroon ñu, ni bilele bu.
44010013	Abe kaaji ni keeno: ---Piyeer, a̱rito; a̱yool, abe n'a̱teŋ!
44010014	Bare Piyeer n'ásafin aane: ---At'a̱jam mo, Atemit, ábuki ímusut mayet kateŋu doon déeñeyie man yooŋ deekuurut!
44010015	Kaaji ku nu kusooñ kíhamin keeno: ---Doon d'Atambatun aane du dukuurakuur, atum'a̱ane dukuurut.
44010016	Bondu ni bibaj kireeŋ kíhaaji, ahaban, ebara i n'ehaŋ eñakee t'etiir bufor bu.
44010017	Piyeer n'áyemi toko ti kayinoor, aŋ'aane kame fíya beefeeño bii beemo fu naŋ. Háyine hu ku Korneyi aboñe ku káakandijenin kahaban diin t'enuuf ite Simoŋ eemo fu. Náami kahaŋa káreeŋin ti karuŋ ku t'ewahatu yendu.
44010018	Ni karuw, abe ni kákandijen man toko ti Simoŋ ii kaane Piyeer aamo fu.
44010019	Piyeer toko kep ti kayinoor kite beefeeño bu, Búwejet Beenabe bu ni beeno: ---A̱jam, háyine bákahaaji bokondii ti kákandijen.
44010020	A̱rito, a̱wano, abe n'a̱riboor nu boko. Hikawi itim hiteyoor, ábuki íñje íboñiniin fu.
44010021	Náami Piyeer éewanein bibin ti háyine hu abe n'aaniin: ---Íñj'ende, íñje a ariŋes fu. Naŋ n'aribine fu?
44010022	Ni kaano: ---Korneyi, aseef ite esulaan i áboñina fu uni. Ániine éejube. Ájeŋginajeŋgin Atambatun, abe Esuwif i kareyi fe iŋi kasok te o beejake. Ake amalaka ite Atambatun aanoen aruwi bija te o, eeja eejamatan naŋ n'a̱ja fu kasoku koone.
44010023	Náami Piyeer eeeniin kayooso, abe n'arahaniin keeŋot. Tifiit, n'ariboor nu boko keeja. Bakaake ti bakate ku Sope kéeyilene ku ni kaja yooŋ keeriboor.
44010024	Tifiit naane kuwaatu, ni kareeŋ Sesare. Korneyi bo ti kanahaniin, akina n'ebuke yeene, ni bákawiyo bajen k'áruwina ku.
44010025	Piyeer áyemia ti kaanu ku eeyooso, Korneyi n'ayaajanooroo, abe n'ájiŋgitan éesukaayo.
44010026	Bare Piyeer n'ajoko aritan abe n'aano: ---A̱rito, ábuki íñje yooŋ húŋgowulan barebare.
44010027	Náami aŋ'áhamin nu Korneyi kep, boko tu buyooso bu t'enuuf i. N'ajuk toko bakan keehooje-hooj ti kakuukanooree.
44010028	N'aaniin: ---Árimoomi kaanuku Eluwa yite y'uni eenaan Asuwif awarut kariboor n'an eenooto Asuwif, man yooŋ n'ayooso te o. Bare Atambatun áwufooramwufoor kaanuku iwarut kajuku an n'eene akuurut, man yooŋ áñeyañeyi.
44010029	Bondu bíkinineŋe fu, h'áriruwinam hu n'ibin t'isokut doon. Hahiyu arisokam baŋka b'áriruwinam fu.
44010030	Korneyi n'aano: ---Abajee hahiyu kunak kíhaaji, ímoomi ti kalawu t'enuuf diye t'ewahatu yende, taanak tu káafesin. Ija kajuku, náami ániine eesiimee wañ weesilane asiiŋaa hágilaam
44010031	abe n'aanam: «Korneyi, Atambatun ajamajam kalawu kúuwe, abe afiilut yooŋ naane aa á̱yokunan keebajut ku.
44010032	Hahiyu a̱boñ bakan Sope bite Simoŋ ii kaane Piyeer. Ondu t'ake ániine aroka wubaŋ, huruwu hoone Simoŋ. Enuuf yeene yendu kaagoroor ni han hu.»
44010033	N'ihaŋ íboñin búuwe, abe á̱hinahin áwariee naane a̱bine i. Hahiyu uni bokondu diye irireyi fe hágila Atambatun, kaanuku iriijamatan bireyi fe b'Atemit asaani bu kaanuku a̱asok uni.
44010034	Piyeer n'áhamin aane: ---Hahiyu ijoka kaanuku múniyo t'Atambatun ésuk i erare.
44010035	Tánotan fe t'etaam ye, an af'ájeŋgino abe n'aŋ'áhin beejake bu, atoofotoof.
44010036	Atambatun áboñinoboñin t'Israyel Hirim Heetoofe hite káasuumaay ku, éeŋaasann káasuumaay kondu ti Yesu Kiris eeemo u Anahaan ite ésuk i ereyi fe.
44010037	Árimoomi beejabe bu bibaj Gálile, abe ni bibaj yooŋ Súde ereyi fe hi Saaŋ aa awaare ésuk i, aaniin káhin keebostee.
44010038	Árimoomi yooŋ buŋ b'Atambatun ahoojane fu Yesu ite u Nasaret nu Búwejet Beenabe bu, abe n'awuno yooŋ sembe. Yesu añaahoorañaahoor ésuk i fe ti káhinu meejake, abe n'aŋ'aritan ki Setani ajoke ku kareyi fe, ábuki Atambatun ámoomi ne o.
44010039	Uni iriseede fu b'áhine bu fe Serusalem, ni ti kaaku kikinu kite Esuwif i. Ni kayoolo hi katibo hu t'ekuruwa,
44010040	bare Atambatun n'ábatikanno tu buroŋ bu hunak híhaajiyan hu. N'áhino éeŋaasin,
44010041	káanukiiit t'ésuk i ereyi, bare t'eseede i k'Atambatun asoŋke ku bijifan. Boko kaamo fu uni. Iriñoofañoofo abe n'írihujo ne o h'aamo hu aritaa t'eket i.
44010042	N'áhamin uni ayan, aane iriwaare ésuk i, abe n'irisok kaanuku akina aamo fu an u a Atambatun asiiŋane u kaanuku eejoonan keeroŋe ku ni keekete ku.
44010043	Eyiŋana yite Atambatun fe kasokasok uŋu hoone hu; kaanaan an fe éeyilene ti Yesu, ti sembe site huruwu hondu t'Atambatun aja fu kaboŋketo wuhoofoor wu.
44010044	Hi Piyeer áyemie hu ti báhamin bu, Búwejet Beenabe bu nu búwanein ti kéeyemie ku ti bajamatan bite hirim hu.
44010045	Esuwif i kéeyilene ku kéeriboorina ku ni Piyeer ni kajahale dómbokun naane Atambatun awune i keenooto ku Esuwif Búwejet Beenabe bu.
44010046	Múniyo iŋi kajamiin ti káhamin kíhaminiin kuway, abe n'iŋi kasok yooŋ naane Atambatun ahahe i. Náami Piyeer eeene:
44010047	---An fíya áyinooni biteñeko kaboste tu móhujo bokonde keebaje ku Búwejet Beenabe bu naane úne?
44010048	Abe n'asok aane kabostee tu huruwu hite Yesu Kiris. Kahaban, ni kalaw Piyeer kaano ariiko nu boko kike kunak.
44011001	Epotor i ni kéeyilene ku kéeyemie ku Súde ni kajam kaanuku bakaake keenooto Esuwif kajoka yooŋ hirim hite Atambatun.
44011002	Hi Piyeer áreeŋina hu Serusalem, Esuwif i kéeyilene ku ni kawatano
44011003	kaano: ---A̱yoosayooso ti kéeyilenut ku keeteyit ku karam, abe yooŋ n'a̱ñoofo nu boko!
44011004	Náami Piyeer eekamiin beebaje bu akuur but huta hu ti bíjabina du. N'aaniin:
44011005	---H'íyemie hu ti hikinu hihi kaane Sope, ibinabina íyemi ti kalawu, ija kajuku, náami bike bifeeñam. N'ijuk dike doon tu bufor bu tu búwaneina dúsooñanein nu búuma, dija kanokoor n'ebara yómbokun, abe wulaajen wu t'ebaakiir te wo wujokeejok. Ni dibin kaagoroor n'íñje.
44011006	N'ijondoman afiyo tu doon déeyemie du toko, n'ijuk bíndakakureŋ, nu sunuk, nu ñuroon, ni bilele.
44011007	Náami ijama kaaji ni keenam: «Piyeer, a̱rito; a̱yool, abe n'a̱teŋ!»
44011008	Bare n'ísafin eene: «At'a̱jam mo Atemit, ábuki doon déeñeyie, man yooŋ deekuurut dúmusut buyooso tu butumam.»
44011009	Kaaji ku nu kusooñ kíhaminn t'etiir bufor bu keene: «Doon d'Atambatun aane du dukuurakuur, atum'a̱ane dukuurut.»
44011010	Bondu ni bibaj kireeŋ kíhaaji, abe doon dondu fe ni diñakee t'etiir bufor bu.
44011011	T'ewahatu yendu yooŋ, háyine bákahaaji ni káreeŋin t'enuuf i t'íriyemie du, kánuutin Sesare. Boko káboñinee t'íñje.
44011012	Búwejet Beenabe bu ni beenam iriboor nu boko, hikawam itim hiteyoor. Bokonde hutok n'afeeneŋ u kéeyilene ku ni kásilimbanam, abe n'iriyooso t'enuuf ite ániine éeboñiniin u.
44011013	N'asok uni naane ajuke i amalaka n'áŋaasin t'enuuf te o abe n'aano: «A̱boñ bakan Sope bite Simoŋ ii kaane Piyeer.
44011014	O kasokii kirim kite kafakani, awe ni bakate ku t'awe kareyi fe.»
44011015	N'ísit báhamin bu, Búwejet Beenabe bu nu búwanein toko-toko tu boko naane bibine i búwanein t'úne ti kátiyar ku.
44011016	Náami íbaŋinaa b'Anahaan u abine bu asok aane: «Saaŋ abostaboste ésuk i nu móhujo, bare aruun, aruun kabostee nu Búwejet Beenabe bu.»
44011017	Ijukajuk kaanuku doon d'Atambatun awune du úne h'úyilene hu t'Anahaan u Yesu Kiris, do yooŋ d'awuniin fu. Náami íñje ítumbe fu íyemi aañ kaanuku iijeeŋoor ne o?
44011018	H'aamo hu kajama bondu, náami kabeba. Ni kasokoroor Atambatun kaane: ---Kame fu Atambatun awuna yooŋ keenooto ku Esuwif bítim kaanuku keewatanooro wuhoofoor wooniin, keebaj buroŋ bite nu múniyo.
44011019	H'aamo hu Eejen ayoolee ahaban, kéeyilene ku ni káhihinooree kayak kayisaloolo. Bakaake tu boko ni katey bija Fenisi, ni Siipur, n'Antiyoos, iŋi kakaro kawaare kep hirim heesoke hu iŋ'ite hu Yesu, bare t'Esuwif i t'ifi karaan.
44011020	N'abaj bare bakaake bakate Siipur ni Siren kéeyilene keeje Antiyoos, abe ni kasok keenooto ku Esuwif Hirim Heetoofe hite h'Anahaan u Yesu.
44011021	Sembe site Atemit súmoomi nu boko, abe bakan keehooje-hooj ni káyilen, abe ni kayooso ti bítim bite Anahaan u.
44011022	Bakate ku Serusalem kéeyilene ku ni kajam bondu. Náami keeboñ Barnabas bija Antiyoos.
44011023	H'areeŋe hu bo ayak ajuk naane Atambatun ásoniyane i kéeyilene ku, nu hutoofo dómbokun. N'ayaŋgananiin kikaw kareyi fe aaniin kajok alit tip t'Anahaan u nu suhol séehabaneina.
44011024	Múniyo Barnabas an eejake, eehooje bib nu Búwejet Beenabe bu, abe n'abaj yooŋ káyilen kómbokun. Bakan keehooje-hooj ni káwutiyenee ti bítim bite Anahaan u.
44011025	Ahaban, Barnabas n'aja Taris hiŋes Sóol.
44011026	H'ajuko hu, n'abin ne o Antiyoos. Ni kariiko bo emit ñeeba ni kéeyilene ku, abe n'iŋi kaliiken bakan keehooje-hooj. Antiyoos bi kéeyilene ku kaanee fu Ekarjen hítiyar.
44011027	Tu kunak kondu, bakaake eyiŋana yite Atambatun ni kanuut Serusalem keeja Antiyoos.
44011028	Ake tu boko huruwu hoone Agabus n'arito asiiŋo, abe Búwejet Beenabe bu ni bitiŋgo eesok kaanuku bujoñjol bómbokun kabaju t'etaam i ereyi fe. (Múniyo ni bibin bibaj hu Kúlod áyemie hu áyi ómbokun eeemo u Rom.)
44011029	H'asoke hu bondu ahaban, kéeyilene ku ni kaane boko kasaan huruw doon d'áyinie du, kaanuku man ni kaboñ t'áyokunan kéeyilene ku keekine ku Súde.
44011030	Múniyo ni káhin bo. Ni kasaan sírirem su Barnabas nu Sóol, kaaniin kaja kasaan sifaaf site kéeyilene ku.
44012001	Kóŋkeyin, áyi u Erod n'áyemi ti káhihinoor bakaake ti kéeyilene ku.
44012002	N'aboñ keeyool Saak at'ute Saaŋ ni kábura.
44012003	Abe h'ajuke hu kaanuku bondu butoofatoof Esuwif i, n'aboñ yooŋ keejok Piyeer. (Bondu bibajabaj tu kunak kite efeet ite Kumburu Kéehinaariitee ku Élefir.)
44012004	H'aamo hu Piyeer ajokee ahaban, áyi u n'aane kakulo, abe n'aboñ sija sibaakiir site esulaan iŋi kasawoor keejukaro. Eja-ja fe esulaan bakabaakiir. Ámaŋamaŋi kajoonano hágila ésuk i kane efeet ite Kánuutina ku Esipt ehabano.
44012005	Náami iŋi kajukar Piyeer t'ekulu i, bare kéeyilene ku n'iŋi káñiŋkaan kep keelaw Atambatun bija te o.
44012006	Káajiim ku, h'aamo hu naane kuwaatu n'Erod awaro fu kajoonan, Piyeer n'aŋot t'etut esulaan bákasuba. Kakobokob ni ñaasel ñúsuba, abe esulaan ni káyemi ti karuŋ kite ekulu i keejukar.
44012007	Amalaka ite Atemit n'ahaŋ áŋaasin toko-toko, abe n'ajaaŋ t'ekulu i wililil. Amalaka u n'ámiñ Piyeer ti kaaheeh éeniyaro abe n'aano: ---A̱rito ahilee! Ñaasel ñeekobe ñu sumoŋio ni ñihaŋ ñiney.
44012008	Abe amalaka u n'aano: ---A̱kob nibaŋ núuwe, abe n'a̱sol sikaku súuwe. Piyeer n'áhin bo. Amalaka u n'aano: ---A̱sol éfartuus íiwe, abe n'á̱seinam ti hiñaawu.
44012009	Piyeer n'anuut eesao ti hiñaawu. Bare ánandinut kaanuku b'amalaka u bamb'áhin iyu bite nu múniyo: aŋ'aane man bike bifeeño.
44012010	Iyu i kareeŋe fii t'esulaan i étiyar i káyemie du ti kajukar ku, n'ésooboriyan i, abe ni kareeŋ ti karuŋ kite mañ mu kite buyooso bu ti hikinu hu. Nu kunoŋk kéefeŋginooro hágilaiin. Ni kanuut, abe ni kaja t'eke éhuhu. Amalaka u n'ahaŋ átowuto Piyeer.
44012011	Náami Piyeer atika áwasinooro. N'aane: ---Hahiyu ínandina kaanuku nu múniyo, Atemit áboñinoboñin amalaka oone eeramam ti sembe site Erod, ni ti b'Esuwif i kámaŋie bu yéeni t'íñje.
44012012	H'ánandine hu beebaje bu, n'aja t'enuuf ite Mari, íñaay ite Saaŋ ii kaane Mark. Bakan keehooje-hooj kakuukanoorakuukanooro toko kéeyemi ti kalawu.
44012013	Piyeer n'akoŋkoŋan ti karuŋ kite ku tíyaŋ, abe ake awenoora huruwu hoone Rood n'abin éejeŋgin.
44012014	N'akeetan kaaji kite Piyeer. Hikawo fu nu hútumb hutoof asooñen n'afiil káfeŋgin; n'atey abatuko eesok kaanuku Piyeer ondu ti karuŋ ku.
44012015	Ni kaano: ---Jaa, a̱wenawen fu! Bare n'aŋ'ajok alit tip ti b'asoke bu. Náami keeeno: ---Kame amalaka oone.
44012016	Boko ti báhamin bu, Piyeer ti kakoŋkoŋan kep. H'aamo hu káfeŋgina, abe ni kajuko, ni kajahale naane.
44012017	Piyeer n'áhin emoŋio tu butumo kaanuku itim kaheñjoor. N'ayooso, abe n'asokiin buŋ b'Atemit anuutano fu t'ekulu i. N'áwutiyen aane: ---Abe n'arisok bo Saak, ni bakaaku kéeyilene ku. Ahaban, n'anuut eeja tike tiŋ.
44012018	Hi tifiite hu, esulaan i ni kátumb fu karko hitik. N'iŋi kaanoor: ---Kame fíya Piyeer ondu diin?
44012019	Erod n'aboñ keeŋeso, bare kajukuto. N'asok t'ákandijen esulaan i, abe n'aane kayoolee. Ahaban, n'anuut Súde eeja Sesare, abe n'ariiko bo.
44012020	Buñoofo bite bakate ku Tiir ni Sidon, t'ésuk ite áyi u Erod t'ufu búnuutin. Bare makamu kóŋkeyin Erod ayiŋatayiŋat tu boko, ni kajamoor kaane keeja keejuko. Ni káhamin ni Blastus, arima ite áyi u kaanuku eebin éeyokunaniin. Kahaban, ni kaja kajuk Erod keeeno káasuumaay ki kaŋese fu.
44012021	Hunak h'Erod asaaniin hu kaanuku eebin éehaminiin te ho hireeŋa, n'asol kájufa koone kite híyiaate hu, abe n'ariiko t'eriikeey yeene tand'ariiko eejoonan. N'áhamin toko ti hahooja hu.
44012022	Ésuk i ni kataŋk kaane: ---Húŋgowulaniit ifi híhamin iyu. Diyu kaaji kite atambatun!
44012023	T'ewahatu yendu yooŋ, amalaka ite Atemit n'ámiñ Erod, ábuki kániku kite Atambatun ki kásike fii kasaano, abe abatikanuto ko. Náami ñuluuha ñeejoko ti har, n'ahaŋ aket.
44012024	Hirim hite Atambatun ti kahaŋu bijamo kep, kéeyilene ku yooŋ ti kahaŋu kahooju.
44012025	Hi Sóol ni Barnabas kahabane hu kuboñ kooniin Serusalem, ni kayeet kariboor ni Saaŋ ii kaane Mark.
44013001	Abajeebaj ti bakate ku Antiyoos kéeyilene ku, bakaake eyiŋana yite Atambatun, bakaaku iŋi kaliiken ésuk i, naane Barnabas, ni Simiyoŋ (ii kaane eebaan u), nu Lusiyus (ite u Siren), ni Manahen (éekuumanee u t'afeeneŋ n'aseef u Erod), nu Sóol.
44013002	Hike hunak, ni káyemi ti kasokoroor Atemit, abe yooŋ ni kawoor. Búwejet Beenabe bu ni beene: ---Árikajinam Barnabas nu Sóol bija tu burok b'iruwiin bu.
44013003	Náami hi kawoore hu abe ni kalaw kahaban, ni kásit sumoŋiiin ti Barnabas nu Sóol, abe ni kawasiin keeja.
44013004	Iyu u Búwejet Beenabe bu buboñe fu Barnabas nu Sóol. Ni kaja Sélusi, kanuut bo, ni kájufo t'esahar keeja t'ekiŋk ite Siipur.
44013005	Hi kareeŋe hu Salamin, ni kawaare Hirim hite Atambatun ti ñáalawum ñite Esuwif i. Saaŋ-Mark ámoomi nu boko, abe aŋ'áyokunaniin.
44013006	H'aamo hu kakana ekiŋk i ereyi fe, ni kareeŋ Pafos. Ni kaŋaabo bo ake ániine álugusa, huruwu hoone Bar-Yesu. Akina Asuwif, abe n'aŋ'ajuus aane akina aamo ayiŋana ite Atambatun.
44013007	Ámeyioorameyioori n'aseef ite ekiŋk i, huruwu hoone Sersiyus Pawulus, ániine éewesinatee naane. Aseef u n'aboñ bite Barnabas nu Sóol, ábuki ámaŋamaŋi kajamu hirim hite Atambatun.
44013008	Bare álugusa u Elimas (iyu u huruwu hoone hije fu ti kigerekaay) n'aŋ'afitanooriin, ábuki ámaŋiit aseef u ajok bítim bite Kiris.
44013009	Náami Sóol ii kaane yooŋ Pool, n'ahoojanee bib nu Búwejet Beenabe bu. N'ajondoman t'álugusa u afiyo
44013010	abe n'aano: ---Awe ajuusa, batuuk, añi Setani, anatoora ite meejake mu! Kaakaŋ me n'a̱ja fu karaan kayeeman kite buroon beejoŋoore bu b'Atemit ámaŋie bu kasiiŋan?
44013011	Hahiyu a̱jam: Atambatun kagoru t'awe, awe káfuumu, abe bifiyo at'aŋk'a̱juk meejaaŋe mite taanak tu. Toko-toko yooŋ, náami ñíkin ñite Elimas ñíbaania tíw, n'áyemi t'ébaani. N'aŋ'alaalool toko kaanuku man n'abaj ake ite káwufooro bítim bu.
44013012	H'aseef u ajuke hu bondu beebaje bii, n'áyilen t'Anahaan u Yesu, ábuki bi kaliikeno bu te o bugorogor ni sembe.
44013013	Pool ni bakano ni kájufo Pafos t'esahar, keeja keewano Pers hike hikinu hite Pamfili. Saaŋ-Mark n'awasiin bo eebatuko bija Serusalem.
44013014	Boko ni kanuut Pers keeja nu wuwot bija Antiyoos, hike hikinu hite Pisidi. T'erimaas ite Esuwif i, ni kayooso ti báalawum bu, abe ni kariiko.
44013015	H'aamo hu Eluwa yite Moyis ejaŋgee ahaban, nu wuwiit wute eyiŋana yite Atambatun, eseef ite báalawum bu ni kaboñ ake kaano aja aaniin: ---Ebuke ye, af'aribaj bike bite kasoku keeemo kee diye kaanuku áriiwutiyeniin sihel, árinooni káhamin.
44013016	Pool n'arito. N'ayit emoŋio abe n'aane: ---Aruun bakate ku Israyel, n'aruun yooŋ keeyoosee ku bítim bite Atambatun, arijamatanam!
44013017	Atambatun ite úne, úne Israyel, ajifanajifan sifaaf úne. N'áhiniin keehaŋ kahooju hi káyemie hu Esipt naane emoosoora. Ahaban, n'áhin ni sembe soone éenuutanniin bo.
44013018	N'ámuñ nu boko t'eramba i simit seereeŋe bakan bákasuba.
44013019	N'ayool siheet seemo hutok nu súsuba t'ésuk ite Kaanaŋ, abe n'awun bakan koone etaam yeeniin kéekini yo.
44013020	Bondu fe ni bibaj simit seereeŋe síteemeer sibaakiir ni bakan bákasuba nu sumoŋu. «Bondu buwas, n'ajifan bakaake ti sifaaf úne kéeyemi eseef. Bondu ni bibaj bija kóyin Samiyel, ayiŋana ite Atambatun.
44013021	Abe ni kaane áyi i kámaŋie fu; Atambatun n'awuniin Sóol añi ite u Kis, ite u tu noota nite Beŋsame, éeyemi áyi ooniin simit bakan bákasuba.
44013022	Bare Atambatun n'abin áwuŋgo hiñaawu, abe n'áhin Dafit éeyemi áyi ooniin. Asokasok uŋu hoone hu aane: "Ijuka Dafit añi ite u Seese: atoofamtoof t'ehol, abe o káhinu b'ímaŋie bu áhin fe."
44013023	N'abaj ake ti bakañi Dafit a Atambatun asiiŋane éeyemi Afakana ite Israyel naane t'afiye du asok. O aamo fu Yesu.
44013024	Ti Yesu abinoorut, Saaŋ awaarawaare Israyel fe aaniin kawatanooro wuhoofoor wooniin, abe ni káhin keebostee.
44013025	H'aamo hu buroŋ bite bu Saaŋ iŋkut bikamb aŋ'aane: "Kame aŋ'ariene íñj'eemo fu aañ? Inooto fu an ariemo u ti kanahan ku. Bare arijam: an ondu aroŋa inde hiñaawiam, abe ihaŋahaŋ káteti te o kaanuku íijendin sikaku soone."
44013026	«Kújakuwe, aruun bakañi Aburaham, n'aruun yooŋ keeyoosee ku bítim bite Atambatun: úne k'Atambatun áboñina fu hirim honde héewufoore hu naane aja i kafakan úne.
44013027	Múniyo bakate ku Serusalem, n'eseef yeeniin kakeetanut Yesu, bare hi kayoolo hu, náami káhina naane busokee i tu wuwiit wute eyiŋana yite Atambatun wuwu wujaŋgee t'erimaas-rimaas fe yite Esuwif i.
44013028	Naane kajukut i te o fe beeware kákinineŋ ni kajoonano eeyoolee, ni kalaw Pilat kaano áhin eeyoolee.
44013029	H'aamo hu káhina beesokee bu te o fe ti Míkiñjin mu kahaban, ni kawanano t'ekuruwa i, abe ni kahoko t'élum.
44013030	Bare Atambatun n'aritano t'eket i.
44013031	Kunak keehooje-hooj, Yesu n'aŋ'áŋaasin ti bakan keeriboore ku yéeni ne o huta hu Gálile bija Serusalem. Bokondu kaamo fu hahiye eseede yeene t'Israyel.
44013032	Uni yooŋ iribinuunbin ni Hirim honde Heetoofe hu: b'Atambatun abine bu asok sifaaf úne aane bo kabaju,
44013033	hahiyu áhina bo bija t'úne bakañiiin h'aritane hu Yesu t'eket i, naane bikiñjee i t'Élookiin ésooboriyan i. Eenaan: "Awe á̱tumbe fu á̱yemi úmiye Añi úuma ite u nu múniyo."
44013034	Atambatun asokasok aane o karitano t'eket i, kaanuku enio etum'émeyi kafutu. Iye a asoke fu: "Íñje kásoniyanuun kásoniyan keenabe abe nu kúwoor, naane ifiye i isok Dafit."
44013035	Iŋ'ite ho hi Dafit asooñe fu asok ti Míkiñjin mu aane Atambatun: "At'a̱was eni yite an úuwe eenabe u yéemeyi kafutu."
44013036	Dafit kóyino, h'aamo hu áhina ahaban buroon b'Atambatun ámaŋie bu, n'aket. N'ahokee ni sifaafo, abe etaam i n'eriyo.
44013037	Bare an u a Atambatun aritane u t'eket i, etaam i eriyito.
44013038	Kújakuwe, árimeyi bonde: Yesu ákinineŋe fu n'arisokee úmiye kaboŋket kite wuhoofoor wu.
44013039	Te o t'an fe éeyilene ayino fu karamiee tu wuhoofoor woone, bare Eluwa yite Moyis eyinaatuun karamu tu wuhoofoor wu.
44013040	Náami arinaŋ toko kikawuun man bonde b'eyiŋana yite Atambatun kasoke bu itim bibajuun. Kaanaan:
44013041	"Arijuk, aruun kaŋk'arijeeŋan b'Atambatun asoke bu, arijahale abe n'ariket! Ábuki kóyinuun, íñje káhinu bike, abe at'áriyilen bo, hutoof yooŋ an asokuunsok bo."
44013042	Hi Pool ni Barnabas káyemie hu ti kánuutina ku ti báalawum bu, ésuk i n'elawiin kaaniin erimaas yeeniin ite i nimaama, ni kasooñ kawaare tu bondu.
44013043	Hi kayisooree hu, keehooje t'Esuwif i, ni keeyoosee ku bítim bu kéeyemi Esuwif ni kariboor nu Pool ni Barnabas. Epotor i t'ésubaiin n'iŋi kafin káhamin nu boko, abe n'iŋi kaaniin káñiŋkaan keenaŋ eyakar yeeniin ti kajaku kite k'Atambatun.
44013044	T'erimaas ite Esuwif i yéeseina i, ajeje káyemi bakate ti hikinu hu fe kakuukanooree fu kaanuku keejamatan hirim hite Atemit.
44013045	H'Esuwif i kajuke hu hahooja hu, ni kahiñan. Pool aŋ'áhamin, ni kaane tókoiit, abe ni kálafatino.
44013046	Náami Pool ni Barnabas ni kásafiniin, kikawiin káayaŋgin piŋ, kaaniin: ---Aruun ariware fu kajabu arijam hirim hite Atambatun. Bare makamu ariteñekaa ho, abe yooŋ arijukerajuker náami t'aruun ajakutee kaanuku ariibaj buroŋ béehabanaariit bu, iriija kame ti keenooto ku Esuwif.
44013047	Ábuki bonde b'Atemit asoke fu uni. Aanaan: «Íhinihin á̱ayemi meejaaŋe mu ti kéemeyiitam ku, kaanuku a̱aja a̱sok ésuk i tánotan fe t'etaam ye buŋ b'iyakiin fu kafakan.»
44013048	Hi keenooto ku Esuwif kajame hu bondu, kikawiin nu kutoof naane, abe ni káyemi ti kasokoroor hirim hite Anahaan u. K'Atambatun ajifane ku fe kaanuku keebaj buroŋ béehabanaariit bu, ni káyilen.
44013049	Hirim hite Atemit ni hijamo tu búsuk bite ne bo fe.
44013050	Bare Esuwif i ni katiŋg haare hu keejamee ku abe ni kayooso bítim booniin, ni háyine kómbokun ku bakate ti hikinu hu keerito tu Pooliin ni Barnabas, kéehihinooriin kayak kákutooriin tu búsuk booniin.
44013051	Náami Pool ni Barnabas keehaŋkiin hafor heeemo hu tu wuwotiin, abe ni kaja Íkoñom.
44013052	Bakate ku Antiyoos kéeyilene ku kikawiin uŋu kutoof naane, abe ni kahooj bib nu Búwejet Beenabe bu.
44014001	Hi Pool ni Barnabas kareeŋe hu Íkoñom, ni kayooso ti báalawum bu naane káhine i Antiyoos. Ni káhamin atoof ayak abin áami bakan keehooje-hooj t'Esuwif i, ni keenooto ku Esuwif káyilena.
44014002	Bare Esuwif i keeteñekee ku káyilen ni katiŋg keenooto ku Esuwif kayak kayinoor beejakut ti kéeyilene ku.
44014003	Pool ni Barnabas ni kafiyo bare Íkoñom. Iŋi káhamin ni kikaw keeyaŋge, abe n'eyakar yómbokun t'Anahaan u. Anahaan u n'áwufoor kaanuku bimbi kawaare ti kajaku koone bite nu múniyo, ábuki awuniinwun sembe site káhinu buroon beehaŋe ésuk i kikaw.
44014004	Bakate ti hikinu hu ni káwaajinoor: bakaake ni kásiiŋoorein n'Esuwif i, bakaaku n'epotor i.
44014005	Keenooto ku Esuwif, n'Esuwif i, n'eseef yeeniin ni kakuukooro kéehamin kaanuku keebin kéehihinoor Pool ni Barnabas, abe ni kámiñiin nu bujuju keeket.
44014006	H'epotor i kajame hu bo, ni katey bija Listir, ni Derib, ni kaaku kikinu kite ku Likawoni,
44014007	abe n'iŋi kawaare bo Hirim Heetoofe hu.
44014008	Abajeebaj Listir ake ániine aŋ'ariiko kep, ábuki wuwoto wútimatim. Abukeebuk káatimin, abe ámusut bija.
44014009	Hike hunak, n'áyemi ti kajamatan Pool. Pool n'ajondoman te o afiyo, n'ajuk kaanuku abajabaj káyilen kite kaanuku o kákoyi.
44014010	Náami eetaŋk eeeno: ---A̱rito, abe n'a̱siiŋo ajoŋoor! Ániine u n'ajulan hifeeneŋ hu juj, abe n'áyemi ti kañaahu.
44014011	Hi hahooja hu hujuke hu bu Pool áhine bii, ni kataŋk tu kooniin ku kite ku Likawoni kaane: ---Etambatun i káhinooraa élokow, káwaneino t'úne!
44014012	Ni kásik huruwu hite atambatun ooniin Sóos kasaan Barnabas, abe Pool ni kaano Ermes, ábuki Pool af'áhamin.
44014013	Asaraha ite t'enuuf ite i Sóos yéeyemie i tíyaŋ hikinu hu, n'abin tu wuruŋ wu nu kúyond keesaŋganee n'éfuloor. Akina ni hahooja hu kámaŋamaŋi kasarah ko bija t'epotor i t'ésubaiin.
44014014	Bare hu Pool ni Barnabas kajame hu bondu, ni kátumb kátaañian naane, ni kajeh wújufa wooniin, abe ni katey t'etut hahooja hu ti kataŋku iŋi kaane:
44014015	---Kújakuwe, kame iŋi naŋ n'árihin fii? Uni fu yooŋ kúŋgowulan naane aruun. Uni iribinuun ni Hirim Heetoofe hu kaanuku ariiwasan kimiile kondu keebajut kii éñjeriŋ, áriiwuŋgan inde Atambatun eeemo u buroŋ, éewuwane u bufor bu, n'etaam i, ni han hu, nu buroon beeemo bu toko fe.
44014016	Kóyin sifaaf, awasawas biheet bu fe keejok bítim beetoofiin bu.
44014017	Bare awasut búwuforooro ti meejake mamm'áhin ésuk i: aŋ'áwanannuun etiir i tu bufor bu, abe n'awunuun yooŋ éhotukan kane ewahatu yite te yo ereeŋ; aŋ'awunuun ariiñoofo, abe n'áhin siheluun seetoof.
44014018	Bare naane epotor i káhamine i fe, kajukajuk sílaam bala hahooja hu heeniin hee, iti kasarahiin kúyond ku.
44014019	Abaj kunak, Esuwif ni kahaŋ káreeŋin, kánuutin Antiyoos n'Íkoñom. Ni kañak hahooja hu kéesiiŋoorein nu boko, abe ni kawiŋg Pool bujuju kaanuku keeyoolo. Kahaban, ni kañakoo tíyaŋ hikinu hu, ábuki iŋi kaane man aketa.
44014020	Bare hi kéeyilene ku kákuuto hu, n'arito, abe n'ayooso ti hikinu hu. Tifiit, ni kaja Derib, akina ni Barnabas.
44014021	Pool ni Barnabas ni kawaare Hirim Heetoofe hu ti hikinu hite Derib, abe ni káhin bo bakan úkaan kéeyilen ti Yesu. Kahaban, ni kasooñ Listir, n'Íkoñom, n'Antiyoos.
44014022	N'iŋi kahaŋ yooŋ káwutiyen kéeyilene ku sihel ti kikinu kondu, abe n'iŋi kaaniin káñiŋkaan keejok alit tip ti bítim bu. Iŋi kaaniin: ---Úwarawar kajuku sílaam sómbokun kaanuku núuyooso ti Jáyi jite Atambatun.
44014023	Ti kéeyilene kaamo fe, n'iŋi kajifaniin bakan kéeyemi sifaaf su. Iŋi kawoor, abe ni kalaw bija tu boko. Kahaban, n'iŋi kawasiin tu sumoŋu Anahaan u i kayakare u te o.
44014024	Bondu buwas, ni kakan Pisidi, abe ni kareeŋ Pamfili.
44014025	Ni kawaare bakate ku Pers hirim hite Atambatun, abe ni kaja Atali.
44014026	Kanuut toko, ni kájufo t'esahar keeja Antiyoos, hikinu hu ti kanaŋee du yéeni ti kajaku kite Atambatun, kaanuku kéeyini káhinu burok boone. Abe hahiyu burok bondu bihabanaa.
44014027	Hi kareeŋe hu Antiyoos, ni kakuukan kéeyilene ku, abe ni kasokiin naŋ n'Atambatun áhine fu nu boko fe, nu buŋ b'áfeŋgine fu keenooto ku Esuwif karuŋ kite káyilen ku.
44014028	Ni kariiko bo afiyo ni kéeyilene ku.
44015001	Bakaake háyine ni kánuutin Súde keebin Antiyoos, abe ni káyemi ti kaliiken kéeyilene ku iŋi kaaniin: «Afut'ariteyanee karam naane t'Eluwa yite Moyis esoke du, at'áriyini kafaku.»
44015002	Pool ni Barnabas ni kaaniin tókoiit, abe ni kájeeŋoorin ásuf tu bondu. N'ajamoor kaanuku Pool, ni Barnabas, ni bakaake bakate Antiyoos bija Serusalem, keeja keesok bondu epotor i ni sifaaf su.
44015003	Hi kéeyilene ku kásilimbaniin hu kahaban, boko ni kayuun kátuki ku. Ni kakan búsuk bite Fenisi ni Samari, iŋi kakaro kasok buŋ bi keenooto ku Esuwif kabine fu kajok bítim bite Kiris. Kéeyilene ku kareyi fe kikawiin nu kutoof iŋ'ite hu bondu.
44015004	Hi kareeŋe hu Serusalem, kéeyilene ku, n'epotor i, ni sifaaf su ni kajokiin áwariee. Pool ni Barnabas ni kasokiin naŋ n'Atambatun áhine fu nu boko fe.
44015005	Bare bakaake Esuwif ti keeriboore ku n'Efarisiyeŋ i abe ni kajok bítim bite Kiris, ni karito keeene: ---Keenooto ku Esuwif kéeyilene ku kawarawar kateyanee karam, abe ni kasokee kéejeŋgin Eluwa yite Moyis.
44015006	Epotor i ni sifaaf su ni kakuukanooro keeñaŋoor bondu.
44015007	Ni káhamin toko afiyo, Piyeer n'arito eeeniin: ---Kújakuwe, árimoomi kaanuku afiyee naane Atambatun ajifanam i t'aruun, kaanuku iija iwaare keenooto ku Esuwif Hirim Heetoofe hu, man ni kajam ho, ni káyilen.
44015008	Abe Atambatun éemeyie u ñúwejet ñite ésuk i n'awuniin Búwejet Beenabe bu naane awune i úne bo, éewufoor kaanuku áfiitenutiin.
44015009	Te o úwayeit nu boko: akuuranakuuran ñúwejet ñooniin aŋarkeyi naane káyilenayilen.
44015010	Náami iŋi naŋ n'ariŋes fu n'Atambatun? Ábuki fu ariŋesa kasejan kéeyilene ku bokonde buluwa b'árimeyie kaanuku humuum sifaaf úne, n'úne yooŋ úmusut káyini bisejo bo.
44015011	Íriyilenayilen bare kaanuku Anahaan u Yesu afakanafakan úne ti kajaku koone, naane yooŋ boko keenooto ku Esuwif.
44015012	Náami keekuukanooree ku toko fe kakoowana kem keejamatan Pooliin ni Barnabas keesokiin beehaŋe b'ésuk i kikaw b'Atambatun awuniin bu kéehin ti keenooto ku Esuwif.
44015013	Hi kátibane hu, Saak n'áhamin aane: ---Kújakuwe, arijamatanam!
44015014	Simoŋ akamakam úne naane Atambatun ajabe i abin ti keenooto ku Esuwif éehin bakaake tu boko kéeyemi bokoone ku.
44015015	Abe bondu biriibariib ni báhamin bite eyiŋana yite Atambatun, ábuki kaanaan ti Míkiñjin mu:
44015016	«Atemit aane: hike hunak, íñje bíbatikeina, abe íñje kasooñu inut enuuf ite Dafit yeeneye i; kiñaan keeneye ku, íñje kasooñu isiiŋan ko, iisooñ iritan enuuf i.
44015017	Náami keeŋeñene ku fe kaŋesiam; hee, keenooto ku Esuwif fe k'iruwe ku kéeyemi bákuuma ku kaŋesiam.
44015018	Íñje isoke fu bo, íñje Atemit, abe íhinahin ésuk i kéemeyi bo huta hu kóŋkeyin.»
44015019	Saak n'áwutiyen aane: ---Náami bonde b'ijuke fu: utum'úkolen keenooto ku Esuwif kéemaŋie ku káyilen t'Atambatun.
44015020	Bare úkiñjiin núuwufooriin kaanuku kawas kateŋu kite efuwa yeesarahee ti ñájiim, ábuki ekuurut, kawas huŋotu hu ni bakan ki kaseñeit, itim kateŋ yooŋ éndakakureŋ yeemootutee, kawas yooŋ halan hu.
44015021	Ábuki huta hu ti sifaaf, bakaake iŋi kawaare Eluwa yite Moyis ti kikinu ku fe, abe yooŋ eŋ'ejaŋgee ti ñáalawum ñu tu hunak fe hite erimaas ite Esuwif i.
44015022	Náami epotor i, ni sifaaf su, ni kéeyilene ku fe ni kajamoor kaanuku keejifan bakaake tu boko, abe ni kaboñiin bija Antiyoos nu Pool ni Barnabas. Ni kajifan Silas, nu Sud ii kaane Barsabas, t'ésubaiin fe kajamajamo ti kéeyilene ku.
44015023	Eleetar yende yi kasaaniin fu: «Uni bakatuuun epotor i ni sifaaf su irisaafuun, aruun keenooto ku Esuwif kéeyilene ku, abe n'arikin Antiyoos, ni Siri, ni Silisi.
44015024	Irijamajam kaanuku bakaake bakate t'uni kajauunja kábuju sihel ni kirim kooniin. Úniiit íriboñiniin.
44015025	Iŋ'ite ho h'irijamoore fu fe ti hirim hifeeneŋ, n'irijifan bakan íriiboñiniin t'aruun, kéeriboorin ni bakan uni Barnabas nu Pool,
44015026	keejoohene ku síhiiniiin uŋu burok bite Anahaan ite úne Yesu Kiris.
44015027	Náami íriiboñinuun Sud ni Silas keebin keesokuun mo mifeeneŋ mu ni b'irikiñje bu diye.
44015028	Irijokajok ti bifeeneŋ nu Búwejet Beenabe bu kaanuku it'irisejanuun buluwa beeniŋe, kane arko bonde beeyinaatee bu kawasu:
44015029	atum'ariteŋ efuwa yeesarahee ti bájiim, ni halan, n'éndakakureŋ yeemootutee, abe atum'ariŋot yooŋ n'an ariseñeit. Af'árihin bondu fe, n'aŋ'ajakee. Úwasoor.»
44015030	Hi kayisooree hu, keeboñee ku ni kaja Antiyoos. Ni kakuukan kéeyilene ku fe, abe ni kasaaniin eleetar i.
44015031	Ni kajaŋga yo, abe kikawiin nu kutoof fe naane ehaŋiin i kawunu sihel.
44015032	Makamu Sud ni Silas, boko eyiŋana yite Atambatun, ni káhamin ni kéeyilene ku afiyo, kaanuku keehaŋiin kayaŋganan kikaw, abe yooŋ ni kawuniin sihel.
44015033	Ni kariiko bo afiyo dikee, abe kéeyilene ku ni kaaniin kaja káasuumaay keebatuko ti kéeboñiniin ku.
44015035	Pool ni Barnabas ni kariiko Antiyoos. Boko ni bakaake keehooje-hooj iŋi kaliiken abe ni kawaare hirim hite Atemit.
44015036	Afiyo dikee, Pool n'aane Barnabas: ---Waabatuko nu waaaja waaajuk kéeyilene ku ti kikinu ku fe tu waawaare du hirim hite Atemit, nu waaajuk naane kaamo i.
44015037	Barnabas n'ámaŋi yéeni kaanuku keeja ni Saaŋ ii kaane Mark;
44015038	bare Pool n'aane kawarut bija ne o, ábuki awasiinwas Pamfili, abe abinut asooñ ariboor nu boko tu burok booniin.
44015039	Ni kañakoor toko ásuf, kasooñen ni kawasoor. Barnabas n'aja ni Mark, abe ni kájufo t'esahar bija Siipur.
44015040	Pool n'afin ajifan Silas, abe ni kaja, kéeyilene ku káanaŋiniin ti káasuumaay kite Atemit.
44015041	Ni kaja tu búsuk bite Siri ni Silisi, abe n'iŋi kayaŋganan kéeyilene ku kikaw.
44016001	Hunuut toko, Pool n'aja Derib, ahaban n'aja Listir. Abajeebaj bo ake ániine éeyilene huruwu hoone Timote. Íñaayo Asuwif éeyilene, abe faafo Agerek.
44016002	Bakate ku Listir kéeyilene ku, ni bakate ku Íkoñom iŋi kasok te o beejake kep.
44016003	Pool n'aane eeja ne o. Náami keeja, abe n'ateyano karam iŋ'ite Esuwif i keekine ku tu búsuk bite bu ne bo, ábuki kareyi fe kámoomi kaanuku faafo Agerek.
44016004	Hikinu-kinu fe hi kaje te ho, Pool ni Silas n'iŋi kasok kéeyilene ku b'epotor i ni sifaaf su kajamoore bu Serusalem, abe n'iŋi kaaniin kájeŋgin bo.
44016005	Kéeyilene ku n'iŋi kajok bítim bu alit tip, abe n'iŋi kahaŋ yooŋ kahooju húnakonak.
44016006	Búwejet Beenabe bu ni biteñeko kaanuku Pool ni Silas keewaare hirim hite Atambatun tu búsuk bite Asi; náami keekan Firisi ni Galasi.
44016007	Hi kalohene hu ésuk ite Misi, ni kaŋes bija Bitini, bare Búwejet bite Yesu buwunutiin bondu.
44016008	Náami keekan Misi, abe ni kaja Trowas.
44016009	Káajiim ku, bike ni bifeeñ Pool: n'ajuk ake ániine ite Maseduwan t'asiiŋee, abe n'aŋ'áwasiyano aano: «A̱bin Maseduwan man n'á̱yokunan uni!»
44016010	Hi bondu bifeeñe hu Pool ahaban kep, n'iriŋes kaanuku iriija Maseduwan, ábuki bukuurakuur uni kaanuku Atambatun aruwe fu uni aane irija bo iriiwaareiin Hirim Heetoofe hu.
44016011	N'írijufo t'esahar Trowas, abe n'irijumban júl bija t'ekiŋk ite Samotiras. Tifiit, n'irija Neyapolis.
44016012	Irinuut toko, n'irija Fílip, hike hikinu hómbokun t'ésuk ite Maseduwan, abe bakate ku Rom ni kákini ho. N'iririiko bo kunak keefamut.
44016013	H'erimaas ite Esuwif i ereeŋe hu, n'irinuut hikinu hu iriija ti kaayelu ku, ti kaanu man uni kajuku ne bo tike tiŋ tand'alawee. N'abaj bakaake haare keekuukanooree toko. N'iririiko, abe n'írihamin nu boko.
44016014	Ake ti haare hondu huruwu hoone Lidi, buroko kajoohenan bípiis beelaañe beeseere naane. Akina ite Tiyatiir, abe ájeŋginajeŋgin Atambatun. N'ajamatan, abe Anahaan u n'áfeŋgino búwejet kaanuku eenaŋ hikawo ti bu Pool áyemie bu ti kasoku ku.
44016015	H'aamo hu áyilena, n'abostee, akina ni bakate ku tu boko, abe n'alaw uni aane: ---Makamu arijukajuk kaanuku nu múniyo íyilenayilen t'Anahaan u, aribin kame ariiwanan t'íñje. N'anoŋkooran uni iriieno hee.
44016016	Hike hunak, n'íriyemi ti bija tindi kalaw, n'írifimboor n'ake ásuŋgute ásukateen. Ákooki erab eŋ'éhino aŋ'akisan. Aŋ'abaj te ko sírirem seefame, abe n'aŋ'asaan so kéekinio ku.
44016017	N'aŋ'ásein uni ti hiñaawu uni Pooliin, abe n'aŋ'ataŋk aane: ---Háyine hondu eroka bakate Atambatun eeemo u t'etiir-t'etiir! Kabinabin káwufooruun buŋ b'ariyino fu kafaku!
44016018	N'áhin bondu kunak keehooje. Hireeŋ toko, Pool n'átumb ayiŋat asooñen n'aweteko abe n'aane erab i: ---Íñje isok fee n'awe tu huruwu hite Yesu Kiris: a̱nuut t'ásuŋgute ondu! Toko-toko yooŋ, erab i n'enuut te o.
44016019	Hi kéekinie ku ásuŋgute u kajuke hu kaanuku eyakar yeeniin ite kabaju t'ásuŋgute u sírirem ébujaa, ni kajok Pool ni Silas kéehuuniin bija t'efiñjan i, kaja kasaan eseef i.
44016020	Ni kasaaniin ejoonana i bakate ku Rom abe ni kaane: ---Bokonde Esuwif, abe bokondu ti kayeeñooran hikinu hite h'úne.
44016021	Kaŋesa káyoosanna diye ejoosan y'árimeyie kaanuku úne bakate ku Rom úwarut yo káhinu.
44016022	Hahooja hu ni hirito tu Pooliin ni Silas. Ejoonana i bakate ku Rom ni kaane kanuutaniin wañ wooniin, abe ni kámiñiin nu kunuk.
44016023	Ni kámiñiin afiyo, abe ni kakuliin. Kahaban, ni kaane ajukara ite ekulu i ajukariin áwariee.
44016024	H'ajukara ite ekulu i ajame hu bondu, n'akuliin t'anuuf áhindaa u, o káakobin wuwotiin tu wubiliŋgit.
44016025	Nu huhuk hu, Pool ni Silas ni kalaw, abe n'iŋi kahooñ keesokoroor Atambatun. Keekulee ku bakaaku n'iŋi kajamataniin.
44016026	Kaja kajuku, náami etaam i étumba eyoŋoŋanooro ni sembe, eyak eyoŋoŋan kiñaan kítiyar keejoke ku ekulu i. Wuruŋ wute ekulu i nu wuhaŋ wúfeŋgino wureyi fe, abe ñaasel ñeekobee ñu keekulee ku nu ñúkulino.
44016027	Ajukara ite ekulu i n'ániyo; h'ajuke hu kaanuku wuruŋ wute ekulu i wúfeŋginafeŋgino, n'áruusin kábura koone kaanuku eeyooloolo, ábuki aŋ'aane man keekulee ku kareyi fe kateyatey.
44016028	Bare Pool n'ataŋk ni sembe aane: ---Atum'á̱hinooro beejakut! Uni bokondu diye irireyi fe!
44016029	Ajukara ite ekulu i n'aane asaanee ejaaŋana, abe n'amoken ayooso t'ekulu i. N'ájiŋgitan hágila Pool ni Silas ti kábitu kep.
44016030	Ahaban, n'ánuutanniin, abe n'ákandijeniin aaniin: ---Kújakuwe, naŋ n'iware fu káhinu kaanuku iifak?
44016031	Ni kaano: ---Á̱yilen t'Anahaan u Yesu, abe n'aŋ'a̱fak, awe ni bakate ku t'awe.
44016032	Abe ni kasoko hirim hite Atemit, akina ni keekine ku t'enuuf te o fe.
44016033	T'ewahatu yendu yite i nu huhuk hu, ajukara ite ekulu i n'aja nu boko, abe n'añaw busontaay booniin. N'ahaŋ abostee, akina nu butoŋo fe.
44016034	N'aja nu Pool ni Silas t'enuuf te o, abe n'awuniin keeñoofo. Hikawo nu hutoof dómbokun, akina nu butoŋo fe naane áyilene i t'Atambatun.
44016035	Hi tifiite hu, ejoonana i bakate ku Rom ni kaboñ esulaan t'ajukara ite ekulu i kaanuku aja aanee awasan háyine hondu.
44016036	Ajukara ite ekulu i n'abin asok bo Pool. N'aano: ---Ejoonana i kaane iwasanuun ariija. Hahiyu árinooni kánuutina ariija ti káasuumaay.
44016037	Bare Pool n'aane esulaan i: ---Káhinahin íriimiñee tu buhooŋu ésuk i ti kajoonanut uni, abe bare uni bakate yooŋ Rom! Kahaban, ni kajok uni kakul, abe hahiyu ni kámaŋi búnuuso keewasan uni? Aaa! Kabin boko kumuumiin keenuutan uni!
44016038	Esulaan i ni kaja kasok bondu ejoonana i bakate ku Rom. Bokondu ni kákoleyi dómbokun hi kajame hu kaanuku Pooliin ni Silas bakate yooŋ Rom.
44016039	Ni kabin kaaniin kaboŋketiin. Kahaban, ni kánuutanniin t'ekulu i, abe ni kalawiin kaaniin kanuut ti hikinu hu.
44016040	Hi kánuutina hu t'ekulu i, Pool ni Silas ni kaja ti Lidi. Ni kajuk toko kéeyilene ku, abe ni kayaŋgananiin kikaw. Kahaban, ni kaja.
44017001	Pool ni Silas ni kaŋaas Amfipolis n'Apoloni, abe ni kareeŋ Tesalonik. Abajeebaj bo báalawum bite Esuwif.
44017002	Pool n'aja toko naane aa afiy áhin tánotan fe t'aje. Ti sirimaas site Esuwif i síhaaji, Pool n'aŋ'ajeeŋoor ti Míkiñjin mu ni kiŋki káyemi toko.
44017003	N'aŋ'asokiin, abe n'áwufooriin ti Míkiñjin mu kaanuku Afakana u awarawar kajuku sílaam, abe n'arito t'eket i. N'aŋ'aaniin: ---Yesu ondu ii isokuun ii aamo fu Afakana u.
44017004	Bakaake tu boko ni káyilen kirim kondu, abe ni kaŋaabo Pooliin ni Silas. Egerek keehooje-hooj kéejeŋgine Atambatun, ni haare keehooje keejamee ni kaŋaabeiin yooŋ.
44017005	Bare Esuwif i bakaaku ni kabet. Ni kakuukan bike bísambaŋ béeyemie tu búhuhu bu, abe ni katiŋg bakan keehooje keerito ayak abin áami hikinu hu hirkaa hitik. Ni kaja t'enuuf ite Saason hiŋes Pool ni Silas kaanuku keeja nu boko ti hahooja hu.
44017006	H'aamo hu kajukutiin, ni kañak Saason ni bakaake kéeyilene keeja nu boko t'eseef ite hikinu hu, abe n'iŋi kataŋk kaane: ---Háyine honde kaamo fu ti kayeeñooran kite etaam i ereyi fe. Hahiyu káreeŋino beebe,
44017007	abe Saason arahaniin fu! Kareyi fe iŋi kateñeko káhinu b'áyi ómbokun eeemo u Rom asoke bu úne, ábuki iŋi kaane abajeebaj ake áyi iŋi kaano Yesu.
44017008	Kirim kondu nu kujok hahooja hu n'eseef i fe ti sini.
44017009	Ni káhin Saason ni bakaaku keejaam alamaan, abe ni katik kawasaniin keeja.
44017010	H'aamo hu tujona kep, kéeyilene ku ni káhin Pool ni Silas keeja Bere. Hi kareeŋe hu, ni kaja ti báalawum bite Esuwif i.
44017011	Bakate ku bo kahaŋe Esuwif i bakate ku Tesalonik bíhandino, ábuki kajokajok hirim hite Atambatun káhabanein. Húnakonak fe, n'iŋi kajaŋga ti Míkiñjin mu keejuk man bu Pool bamb'asok bite toko.
44017012	Bakan keehooje-hooj tu boko ni káyilen, abe t'Egerek i, haare úkaan keejamee ni háyine yooŋ keehooje ni káyilen.
44017013	Bare h'Esuwif ite Tesalonik kajame hu kaanuku Pool ondu Bere ti kawaare hirim hite Atambatun, ni kabin bo yooŋ keetiŋg ésuk i ayak abin áami arkee bo hitik.
44017014	Náami kéeyilene ku keemoken kéehin Pool eeja bija ti han hu. Bare Silas ni Timote ni kariiko Bere.
44017015	Keeje ku nu Pool ni kaja ne o bija Aten. Kahaban, ni kábatikein nu kuboñ kite Pool, kite kaanuku Silas ni Timote kanabano ahilee.
44017016	Hi Pool áyemie hu Aten ti kanahan kite Silasiin ni Timote, n'átumb fu átaañian dómbokun h'ajuke hu naane hikinu hu huhooje i ni kimiile.
44017017	Náami aŋ'ajeeŋoor n'Esuwif i ti báalawum booniin, bija ni keenooto ku Esuwif fe kéejeŋgine ku Atambatun, abe hunak heenee hunak, n'aŋ'ajeeŋoor t'efiñjan i ni kaŋk'aŋaabo toko.
44017018	N'abaj émuse, iŋi kaane bakaake Epikuriyeŋ, bakaaku Sutoyisiyeŋ n'iŋi kajeeŋoor yooŋ ne o. Bakaake iŋi kaane: ---Kame áhamina ondu, naŋ n'ámaŋie fu kasoku? Bakaaku keejame ku Pool ti kawaare bite bu Yesu, ni birito bite t'eket i ni kaane: ---Aŋ'a̱juk kite am aŋ'awaare etambatun k'úmeyiit.
44017019	Náami keejoko keeja ne o t'ejoonana i kiŋki kaanee Arewopaas. Ni kaano: ---Írinooni me kámeyi bíyeni bondu bamb'a̱liiken ii ésuk i beemo fu naŋ?
44017020	Ábuki á̱hinahin uni iriijam báhamin b'írimusut kajamu, abe írimaŋamaŋi kámeyi buŋ bi bije fu.
44017021	(Abe múniyo bakate ku Aten kareyi fe, n'emoosoora i keekine ku bo, burokiin banaban, man yooŋ kajamatan bíyeni kep.)
44017022	Pool n'asiiŋo hágila Arewopaas i abe n'aane: ---Aruun bakate ku Aten, ijukajuk kaanuku arijokajok alitee t'etambatun yeenuun.
44017023	Ábuki h'iñaahoore hu ti hikinu hoonuun, ijukajuk hike ti kimiile koonuun, abe bonde bikiñjee fu toko: «Bija t'ake atambatun éemeyiitee.» Bamb'árisukaay ii t'árimeyiit bo, bo b'ibine fee kasokuuun.
44017024	Atambatun éewuwane u etaam i nu buroon beeemo bu te yo fe, akina aamo fu Atemit ite bufor bu n'etaam i, abe akinut tu sunuuf site kalawu su kúŋgowulan kanute.
44017025	Asawuleit yooŋ atofotooree kite dike doon dondu toko d'abajut, ábuki akina humuumo af'awun kúŋgowulan ku fe buroŋ bu, ni síhiinu, ni beeŋeñene bu fe.
44017026	Tu húŋgowulan hifeeneŋ t'aŋaase fu éewuwan siheet su fe kaanuku keekin t'aduna i ereyi fe. Ti káwuwanoorutee yooŋ, afinafin kunak kooniin, abe n'aliik siraju site ti kaware du kakinu.
44017027	Atambatun n'áwuwaniin kaanuku keeŋeso, abe maske kalaalool n'iŋi kajuko, akina eeemo u múniyo akambut mayet afeeneŋ t'úne.
44017028	Ábuki «Akina ákinineŋe fu n'úbaj buroŋ bu, n'uŋ'úñaah, abe n'úyemi bakan.» Iyu yooŋ i bakaake t'ekiñja yeenuun kasoke fu kaane: «Úne yooŋ bakañio.»
44017029	Makamu úne bakañio, úwarut kayinoor n'úene Atambatun anokoore nu búwisenum beerokee n'éwurus, man yooŋ n'ehalis, man yooŋ nu bujuju, bu húŋgowulan anoŋke eeyinoor ti hikawo n'arok nu sumoŋio.
44017030	Hítiyar hu, Atambatun aboŋketaboŋket bondu fe, ábuki ésuk i kámeyiit bimbi káhin. Bare hahiye áwufoora ésuk i fe bakate ku tánotan kaanuku kawarawar buwatanooro kinij kooniin keejakut ku.
44017031	Ábuki áfiitenafiiten hunak h'aja hu kajoonan te ho ésuk i ereyi fe ajoŋooree. Awasawas bondu tu sumoŋu site an a ajifane u. Áwufoorawufoor ésuk i ereyi fe an ondu aamo fu aañ, h'aritano hu t'eket i!
44017032	Hi kajame hu Pool n'áhamin ti karitan kite eket i, bakaake ni kásuwo, bakaaku ni kaane: ---Uni kajamatani tu bondu nimaama.
44017033	Iyu i Pool awasiin fu toko eeja.
44017034	Bakaake bare ni kaŋaaboo, abe ni káyilen. Abajeebaj ake tu boko huruwu hoone Denis, ite t'ejoonana yite Arewopaas i, n'ake anaare iŋi kaano Damaris, ni bakaake yooŋ.
44018001	Hunuut toko, Pool n'anuut Aten eeja Korent.
44018002	N'ajuk bo ake Asuwif huruwu hoone Akilas, eebukee t'ésuk ite Pont. Ániine ondu ti káreeŋinao akina n'anaar'o Pirisil, kánuutin Itali, ábuki Kúlod áyi ómbokun eeemo u Rom asokasok aane Esuwif i fe kanuut bo. Pool n'aja aŋaabeiin,
44018003	abe makamu burokiin bifeeneŋ, karoku kite bitant bu, n'ariiko tu boko iŋi karok t'afeeneŋ.
44018004	Erimaas fe yite Esuwif i, Pool n'aŋ'áhamin ti báalawum bu, abe n'aŋ'aŋes káhinu Esuwif i n'Egerek i kéeyilen báhamin boone.
44018005	Hi Silas ni Timote káreeŋina hu kéenuutin Maseduwan, Pool n'ajoŋoor kep ni kawaare ku. N'aŋ'áwufoor Esuwif i akuur but kaanuku Yesu aamo fu Afakana u.
44018006	Bare Esuwif i ni karito te o, abe ni kálafatino. Náami eehaŋkiin hafor hite wañ woone abe n'aaniin: ---Af'áritowuto, aruun ariŋese bo. Ikuura toko but. Áfiitin ti hahiye, íñje kawasuuun iija iwaare ti keenooto ku Esuwif.
44018007	N'anuut toko eeja t'ake ániine iŋi kaano Titiyus Sustus, éejeŋgine Atambatun. Enuuf yeene émoomi kaagoroor ni báalawum booniin.
44018008	Kirispus, aseef ite báalawum bu n'áyilen t'Anahaan u, akina nu butoŋo fe. Keehooje yooŋ ti bakate ku Korent ni káyilen hi kajame hu Pool, abe ni kabostee.
44018009	Hike hunak káajiim ku, Anahaan u n'afeeñ tu Pool abe n'aano: ---Atum'á̱koleyi, á̱hamin kep, atum'a̱koowan,
44018010	ábuki íñj'endu n'awe. An at'áyinii kajoku kaanuku éehihinoori, ábuki keehooje bokondu ti hikinu hondu bákuuma ku.
44018011	Pool n'ariiko Korent emit ni kiim hutok ni hifeeneŋ, aŋ'aliiken bo ésuk i hirim hite Atambatun.
44018012	Hi Galiyoŋ áyemie hu águwernoor ite Akayi, Esuwif i ni kásiiŋoorein keejok Pool, abe ni kaja ne o ti báajoonanum bu.
44018013	Kareeŋ ni katinano kaane: ---Áyin ondu aŋ'atiŋg ésuk i kéejeŋgin Atambatun awayo naane t'eluwa i esoke du.
44018014	Pool n'aja kaanuku éehamin, Galiyoŋ n'aane Esuwif i: ---Arijamatan, aruun Esuwif i. Arko yéeni am atine fu t'eluwa i, man yooŋ n'áhin bike bómbokun beejakut, n'iŋ'iriiko yéeni iijamatanuun.
44018015	Bare makamu aruun arijeeŋoore iŋi kirim, nu kuruwu, n'eluwa yeenuun, bondu boonuun. Ímaŋiit kákotin bondu!
44018016	Abe n'anuutaniin ti báajoonanum bu.
44018017	Náami kareyi fe keejok Sosuten, aseef ite báalawum bu, abe ni kámiño bímiñ hágila báajoonanum bu. Bare Galiyoŋ n'aŋ'áneenio kis.
44018018	Pool n'asooñ ariiko Korent afiyo dikee. Ahaban, n'awasoor ni kéeyilene ku, abe n'ájufo t'esahar eeja Siri, akina ni Pirisil n'Akilas. Bala ájufo, ayiselayiselo Saŋkire, ábuki abinabina awaat Atambatun bike.
44018019	Ni kareeŋ Efees, abe Pool n'awasoor bo ni Pirisil n'Akilas. N'ayooso ti báalawum bite Esuwif i, abe n'aŋ'ajeeŋoor toko nu boko.
44018020	Ni kalawo kaanuku man n'ariiko bo afiyo dikee, bare n'ateñeko.
44018021	N'aaniin o ti bija bu: ---Atambatun af'aane hee, íñje kásooñina beebe. Abe n'ájufo t'esahar eenuut Efees.
44018022	H'awanee hu Sesare, n'aja Serusalem kaanuku eesaaf kéeyilene ku. Ahaban, n'aja Antiyoos.
44018023	N'ariiko bo afiyo dikee, abe n'aja tu búsuk bite Galasi ni Firisi, aŋ'akaro ayaŋganan kéeyilene ku fe kikaw.
44018024	N'abaj ake Asuwif eebukee Aleksandiri éereeŋina Efees, iŋi kaano Apolos. Ániine ondu ámoomi báhamin, ámoomi yooŋ Míkiñjin mu dómbokun.
44018025	Áwufooreewufoor bítim bite Atemit, abe aŋ'aliiken ésuk i áhabanein bite bu Yesu ajoŋoor júl. Bare kaboste kite ku Saaŋ taŋ k'ámeyie fu.
44018026	N'aŋ'áhamin ti báalawum bu hikawo káayaŋgin piŋ. Hi Pirisil n'Akilas kajamo hu, ni kaja ne o, abe ni kahaŋo káwuforoor bítim bite Atambatun.
44018027	Ahaban, Apolos n'aane ámaŋamaŋi bija Akayi. Kéeyilene ku ni kahaŋo yooŋ katiŋgu, abe ni kakiñj eleetar bija ti bakate ku ne bo kéeyilene ku kaanuku keebin keejoko áwariee. H'areeŋe hu bo, n'abaj éñjeriŋ yómbokun ti keejoke ku bítim bu ti kajaku kite Atambatun.
44018028	Ábuki aŋ'ajoŋoor n'Esuwif i hágila ésuk i eesokiin kaanuku kanooto ti bifeeneŋ, abe n'aŋ'áwufoor ti Míkiñjin mu kaanuku Yesu aamo fu Afakana u.
44019001	H'Apolos áyemie hu Korent, Pool n'afin akan birij bu, abe n'areeŋ Efees. N'aŋaabo bo bakaake kéeyilene,
44019002	abe n'ákandijeniin aaniin: ---H'ariyoosee hu bítim bite Kiris, Búwejet Beenabe bu búwaneinowanein t'aruun? Ni kaano: ---Írimusut kajamu kaanuku Búwejet Beenabe bibajabaj.
44019003	Pool n'aaniin: ---Kame náami kaboste koonuun, ko keemo fu kiin? Ni kaano: ---Kaboste ki Saaŋ kaŋk'áhin ésuk i.
44019004	N'aaniin: ---Saaŋ aŋ'aboste yéeni kiŋki kawatanooro kinij kooniin keejakut ku, abe n'aane bakate ku Israyel káyilen t'an eeroŋe u inde hiñaawio; o aamo fu Yesu.
44019005	Hi kajame hu bondu kahaban, ni káhin keebostee tu huruwu hite Anahaan u Yesu.
44019006	Pool n'ásit tu boko sumoŋio, abe Búwejet Beenabe bu nu búwanein tu boko. N'iŋi káhamin toko ti kíhaminiin kuway, abe n'iŋi kasok kirim k'Atambatun asaaniin ku.
44019007	Háyine hondu kareeŋareeŋ sumoŋu ni bákasuba.
44019008	Pool n'aŋ'aja ti báalawum bu, abe kiim kíhaaji n'aŋ'áhamin toko hikawo káayaŋgin piŋ. N'aŋ'áhamin toko bite Jáyi jite Atambatun, abe n'aŋ'aŋes káhinu kiŋki kajamatano kéeyileno.
44019009	Bare bakaake tu boko káfeŋginut ñúwejet ñooniin; kateñekateñeko káyilen, abe yooŋ n'iŋi kákojian Bítim bite Anahaan u tu buhooŋu ésuk i fe. Náami Pool eenuut tu boko, abe n'aja ni kéeyilene ku. N'aŋ'awaare húnakonak fe t'eleekool ite ake ániine huruwu hoone Tiiranus.
44019010	Bondu ni bibaj ayak areeŋ simit súsuba. Esuwif i, ni keenooto ku Esuwif fe keekine ku t'ésuk ite Asi kasooñen ni kajam hirim hite Atemit.
44019011	Atambatun n'awun Pool aŋ'áhin buroon béewarie-wari, beehaŋe ésuk i kikaw.
44019012	N'iŋi kayit kires keegore ku t'enio, man yooŋ ñusoor ñu, kaja kalaj ti kéesomute ku. Wúsomut wooniin uŋu wúkoyi, abe sirab su n'uŋu sunuut yooŋ tu boko.
44019013	N'abaj bakaake Esuwif iŋi kañaahoor ti kikinu ku kéekutoor sirab su t'ésuk i. Ni kaŋes yooŋ kásiku huruwu hite Anahaan u Yesu kéekutoor so. N'iŋi kaane: ---Uni irisok fee n'aruun tu huruwu hite Yesu i Pool aa awaare iye uŋu hoone hu: arinuut!
44019014	(Kiŋki káhin ii bondu kaamo hutok ni bákasuba; faafiin Asuwif, aseef t'esaraha i, iŋi kaano Seefa.)
44019015	Bare hike hunak eke erab n'eeniin: ---Ímoomi Yesu, ímoomi yooŋ aañ aamo fu Pool, bare aruun, aruun ariemo fu aañiin?
44019016	Náami ániine e erab i ejoke u álohumiin kareyi fe, abe n'akaleiin. N'átumb áhihinooriin ni sembe kasooñen ni kánuutin t'enuuf te o keetey fuufiiin tálaŋ, abe siniiin fe munuf.
44019017	Bakate ku Efees kareyi fe, Esuwif i ni keenooto ku Esuwif ni kajam bo. Ni kákoleyi naane, abe ni kahaŋ ti kasokoroor ku huruwu hite Anahaan u Yesu.
44019018	Keehooje ti keeyoosee ku bítim bite Kiris n'iŋi kabin keesok tu buhooŋu ésuk i wuhoofoor wi káhine wu.
44019019	Keehooje yooŋ ti kiŋki kálugus yéeni ni kabin nu wuwiit wooniin, abe ni kásuf wo tu buhooŋu ésuk i fe. Ni kafin kaanuku t'ajuk butumbuŋ bu wuware fu yéeni kajaru, ni kajuk kaanuku areeŋeereeŋ similiyoŋ úkaan.
44019020	Iyu i hirim hite Atemit hihaŋe fu bijamo, abe ni hihaŋ yooŋ kabaju sembe.
44019021	Bondu buwas, Pool n'aane eeja Serusalem, eeŋaas Maseduwan, ajok Akayi. N'aane: ---If'ija bo ihaban, iwarawar yooŋ bija Rom.
44019022	N'aboñ Timoteiin n'Erasit, bákasuba t'ejokoora yeene Maseduwan, abe akina humuumo n'afin ariiko Asi afiyo dikee.
44019023	Kóŋkeyin, n'átumb arko hitik iŋ'ite Bítim bite Anahaan u.
44019024	N'abaj ake ániine huruwio Demetiriyus aŋ'atiban kikaŋk ni bimeŋk bite ehalis. Aŋ'arok yooŋ munuuf miŋgiŋgilis meenokoore n'enuuf i tindi kaja kalawu kite atambatun ooniin anaare u ii kaane Artemis. Náami iŋi kabaj toko sírirem seefame-fam, akina n'eroka yeene.
44019025	Areeŋ hike hunak, n'aruw eroka yeene, ni bakaaku keeemo ku burokiin bifeeneŋ abe n'aaniin: ---Kújakuwe, árimoomi kaanuku burok bite b'úne buwune fu úne ebaj.
44019026	Bare arijukajuk beebaje bu, man yooŋ arijamajam bo: áyin ondu Pool aane etambatun i yu kúŋgowulan ku karoke i kanooto etambatun, abe añaka bakan keehooje-hooj. Éfeesiit barebare t'áhine fu bo, bija yooŋ Asi ereyi fe.
44019027	Ésuk i n'eŋ'ejendan kasoku beejakut tu burok bite b'úne. Abe iti biraan toko barebare. Huruwu hite enuuf i tund'úlaw Artemis ómbokun u, atambatun ite úne anaare u n'uŋu húbujo. Abe n'aŋ'áwiinianee, akina i bakate ku Asi ni bakate ku t'etaam i fe ii kalaw!
44019028	Hi kajame hu bondu, ni kátumb kayiŋat kahooj bib, abe n'iŋi kataŋk kaane: ---Artemis ite u Efees ahahahah!
44019029	Memee náami hikinu hu hireyi fe hútumba hirko hitik. Hahooja hu nu hujok Gáyiyus n'Aristarik, bákasuba bakate Maseduwan keeriboore ku nu Pool kátuki ku, abe ni kamoken keeñakiin bija t'éfimbooruma i tindi káhin eteyatar i.
44019030	Pool n'ámaŋi yéeni bija kaanuku éehamin ni hahooja hu, bare kéeyilene ku kawasuto éehin bo.
44019031	Bakaake bakan kómbokun bakate Asi keeemo bákawiyo ni káboñin te o kaano atum'aja tindi káhin eteyatar i.
44019032	Náami bare hahooja hu hútumba huwetekooro nera naane. Bakaake ti kataŋku keesok bonde, bakaaku ti kataŋku keesok bike, abe keehooje tu boko kámeyiit iŋi naŋ ni kakuukanooree fu.
44019033	Esuwif i ni katiŋg hágila ake ániine iŋi kaano Aleksandur. Bakaake ti hahooja hu ni kakamo naane bije i. N'ayit emoŋio kaanuku yéeni éehamin ni hahooja hu eeeniin bokondu ki kajoke kii katinut.
44019034	Bare hi kajuke hu kaanuku akina Asuwif, ni kataŋk kareyi fe y'afeeneŋ keesok kirim ku koko areeŋ suwahatu súsuba. Iŋi kaane: ---Artemis ite u Efees ahahahah!
44019035	Hireeŋ toko, ake t'eseef ite hikinu hu n'áhin hahooja hu heekoowan abe n'aane: ---Aruun bakate ku Efees, abajeebaj fíya an éemeyiit kaanuku Efees ékinie fu enuuf ite Artemis eehahe u, nu búnokoorum boone béeneyina bu tu bufor bu?
44019036	An ayinaat bo kajeeŋoor. Náami ariwarawar kabebu, atum'árihin doon t'ariyinoorut.
44019037	Aribina diye ni háyine hondu, abe bare kákuwatut tu sunuuf su tund'úlaw, kálafatinut yooŋ atambatun ite úne anaare u.
44019038	Arko Demetiriyus n'eroka yeene kábajoorinobajoorin n'ake, abajeebaj kunak kite kajoonan, abajeebaj yooŋ ejoonana. N'iŋi kakalameiin toko!
44019039	Arko aribajabaj yooŋ bike bite kasoku, n'uŋu búkotinee toko akuur but t'ésuk i hágila eseef i.
44019040	Ábuki bakate ku Rom n'iŋi kajendan katinan úne tu bonde beebaje bee úmiye, kaane úne úrahanna, abe ut'úbaj bike bite kakamu tu bukuukanooro bonde.
44019041	H'asoke hu bondu ahaban, n'ayeetan hahooja hu.
44020001	H'ésuk i eje hu ayak abin áami ebeba, Pool n'aboñ bite kéeyilene ku abe n'aaniin kajok alitee. Ahaban, ni kawasoor, abe n'aja tu búsuk bite Maseduwan.
44020002	N'añaahoor kikinu kite ku bo, abe n'aŋ'áhamin ni kéeyilene ku afiyo aaniin kajok alitee. Ahaban, n'aja Geres,
44020003	abe n'ábajin bo kiim kíhaaji. Ondu ti kaanu ku eeja éejufo t'esahar bija Siri, n'ajam kaanuku Esuwif i kakuukoorakuukooro uŋu hoone hu. N'aane kame eesooñ eeŋaas Maseduwan.
44020004	Bakaake ni kariboor ne o. Boko kaamo fu: Sopater, añi ite Pirus ite u Bere, n'Aristarik ni Sekundus bakate Tesalonik, ni Gáyiyus ite u Derib, ni Tisik ni Tirofim bakate Asi, ni Timote.
44020005	Bokondu ni kágilan keeja keenahan uni Trowas.
44020006	Uni n'irifin írijufo Fílip t'esahar h'efeet ite Kumburu Kéehinaariitee ku Élefir ehabanee hu. N'iribaj ti han hu kunak hutok. N'iriŋaabeiin Trowas, abe n'iribaj bo erimaas.
44020007	Ti samdi i káajiim ku, n'irikuukanooro kaanuku iriiñoofo Éhijiima yite Anahaan u. Náami Pool éehamin afiyo n'ésuk i bija yooŋ nu huhuk hu, ábuki awarawar bija naane kuwaatu.
44020008	Sijaaŋana úkaan súmoomi toko t'enuuf etiira i t'irikuukanooree du.
44020009	Ake ahaawa huruwio Utikus ámoomi t'ariikee humuum ti kaajeŋgen ku. N'aŋot his Pool ti báhamin bu kep. Átumb aŋot asooñen n'áneyin huta hu t'enuuf éhaajiyan i t'etiir bibin yooŋ t'etaam. Ni kajoko kásaarin, kame náami ehunuŋ.
44020010	Pool n'awano, abe n'áruŋgunan t'añi u. N'aboofo tu sumoŋio abe n'aane: ---Siheluun sibeb, aroŋaroŋ!
44020011	Ahaban, n'asooñ asiro. N'afiitar humburu hu abe ni kateŋ. N'asooñ áhamin toko afiyo ayak abin áami taanak tu túnuutino, abe n'aja.
44020012	Ahaawa u, ni kafin kaja ne o káaroŋin jes, abe kareyi fe siheliin káarooŋein.
44020013	N'írigilan toko íriijufo t'esahar yeeja n'uni Asos t'iriware du bikaro Pool, ábuki aanaan eeja nitiira nu.
44020014	H'áŋaabeina hu uni Asos, n'írijufoo, abe n'irija Mitilen.
44020015	Irinuuta toko n'iriyuun. Tifiit, náami irijondoora ni Kiyo. Hunak héeseina hu, n'irireeŋ Samos. Tifiit, náami iriyaa Mile.
44020016	Múniyo Pool áhabaneinohabanein aane it'iriya Efees aŋarkeyi naane ámaŋiit bifiyo t'ésuk ite Asi. Ábuki amokenamoken kaanuku eereeŋ Serusalem tu hunak hite efeet ite Pantakot i.
44020017	H'irireeŋe hu Mile, Pool n'aboñ bite sifaaf site bakate ku Efees kéeyilene ku.
44020018	Hi káreeŋina hu, n'aaniin: ---Árimoomi buŋ b'íyemie fu n'aruun huta h'iŋ'ibin íreeŋin Asi.
44020019	Irokarok bija t'Atemit abe iyitooreit. Iyiyayiy abe yooŋ ílaamalaam, ábuki Esuwif i iŋi kakuukooro uŋu húuma hu.
44020020	Árimoomi kaanuku ínuusutuun doon fe ti beewaruun bu káñjeriŋ: iŋ'iwaareuun, abe n'iliikenuun ti sifiñjan su, nu tu sunuuf soonuun.
44020021	Ilawalaw Esuwif i ni keenooto ku Esuwif eeniin kawas kinij kooniin keejakut ku kéejeŋgin Atambatun, abe ni káyilen t'Anahaan ite úne Yesu.
44020022	Abe hahiyu iwarawar kájeŋgin Búwejet Beenabe bu iija Serusalem, abe ímeyiit naŋ nija fu kabajiam bo.
44020023	Bifeeneŋ taŋ b'ímeyie fu: bo beemo fu ti hikinu-kinu fe, Búwejet Beenabe bu uŋu busokam kaanuku ekulu yendu ti kanahanam, ni sílaam.
44020024	Bare t'íñje, buroŋ búuma bijarut doon tus. Ímaŋamaŋi kep kareeŋan doon d'eemo du te do, nu burok b'Anahaan u Yesu asaanam bu: bo beemo fu kawaare kite Hirim Heetoofe hite kajaku kite Atambatun.
44020025	«Hahiyu ímeyia kaanuku ariroŋut káheelin t'íñje, aruun arireyi fe k'ije ku t'aruun iŋ'iwaareuun Jáyi jite Atambatun.
44020026	Iŋ'ite ho h'ítumb fu isok iye n'aruun úmiye: ake t'aruun af'átowuto, t'íñjeiit.
44020027	Ábuki isokuunsok b'Atambatun aŋese bu fe, ínuusutuun doon.
44020028	Áriwasiyoor kikawuun, abe n'arinaŋ ko yooŋ ti kaahaaw ku fe ku Búwejet Beenabe bu bisaanuun ku ariihaaw. Áriyemi ehaawa yite bakate ku Atambatun kéeyilene ku, k'aŋese ku ni halan hite Añi oone.
44020029	Ímoomi kaanuku iŋ'iyak káwuŋgu iija, bakan keeemo naane bindaafaan béefetie búyooseinauun, abe utu buyubiyen kaahaaw ku.
44020030	Abe bakaake t'aruun kumuumuun kasoku báhamin bite haajuus kaanuku keeñak kéeyilene ku.
44020031	Náami áriniyo, abe n'áribaŋino kaanuku simit síhaaji lám, kaajiŋgan ni káajiim, iŋ'irim huruw-ruw fe t'aruun iyak iŋ'iyiy.
44020032	«Hahiyu iiwasuun tu sumoŋu Atambatun, ni hirim hite kajaku koone. Ho híyiniuun fu káwutiyen sihel, abe nu huwunuun yooŋ t'ebaj y'anaŋe i bija ti bakan k'akino ku.
44020033	Imereit sírirem, n'éwurus, ni kájufa kite an.
44020034	Árimoomi aruun kumuumuun kaanuku íñje ísuwate fu iriibaj doon d'irisawulee du, íñje ni bakanam.
44020035	Ti bireyi fe, íwufooruunwufoor kaanuku iyu u úware fu karoku núuyokunan keebajut ku, abe n'uŋ'úbaŋino kirim konde k'Anahaan u Yesu asoke ku akina humuumo. Aanaan: "Kawunu ni kasayi, ti kawunu ku ti katoofu kihaŋe fu."»
44020036	Hi Pool áhamine hii ahaban, n'ájiŋgitan nu boko kareyi fe abe n'alaw.
44020037	Ni kayiy kareyi fe, abe n'iŋi kákuluben Pool kaanuku kéefoono.
44020038	Beehaŋiin bu kátaañi fe beemo fu naane aaniin i: «Ariroŋut káheelin t'íñje.» Náami kéesilimbano bija t'esahar i.
44021001	H'aamo hu iriwasoora nu boko irihaban, n'irijumban júl n'esahar i bija Kos. Tifiit, n'irireeŋ Rood. Irinuut toko, n'irija Patara.
44021002	N'irijuk bo esahar yéeyemie ti bija Fenisi. Náami íriijufo te yo iriija.
44021003	Irijaja ayak abin áami iŋ'íriheelin t'ekiŋk ite Siipur, n'iriwas yo inde baamay uni íriijund inde Siri. N'iriya Tiir t'esahar i eware du kawanan buroon béejufe bu.
44021004	N'iriŋes ayak abin áami irijuka bo bakan kéeyilene, n'iriiko nu boko kunak hutok nu kúsuba. Búwejet Beenabe bu nu búwufooriin naŋ nija fu kabaju Pool Serusalem, náami keeeno atum'aja bo.
44021005	Bare h'erimaas yendu ehabanee hu, n'irija iriiyuun kátuki kite k'uni. Ni kásilimban uni kareyi fe, boko, ni haare hooniin, ni bakañiiin, ayak abin áami irinuuta hikinu hu. Irireeŋ ti katafa ku, n'írijiŋgitan iriilaw.
44021006	H'iriwasoore hu, n'írijufo t'esahar i, boko ni kafin kayeet.
44021007	N'irinuut Tiir t'esahar i iriija Tolemayis. N'irisaaf bo kéeyilene ku, abe n'iririiko nu boko hunak hifeeneŋ.
44021008	Tifiit, n'iriyuun bija Sesare. Irireeŋ, n'iriyooso t'enuuf ite Filip aa awaare Hirim Heetoofe hu, iriiwanan te o. Filip ondu, ake tu hutok ni bákasuba ku keebine ku kajifanee Serusalem.
44021009	Abajabaj búsuŋgute kaamo bakabaakiir kéemeyiit ániine, abe iŋi kayiŋan hirim h'Atambatun asaaniin hu.
44021010	H'aamo hu iribaja bo kunak, ake ayiŋana ite Atambatun huruwu hoone Agabus n'áreeŋin, ánuutin Súde.
44021011	N'abin t'uni, abe n'ásik nibaŋ nite nu Pool eekobooro wuwot nu sumoŋu abe n'aane: ---Bonde bu Búwejet Beenabe bu busoke fu. Beene: «An eekino u nibaŋ nonde, iye e Esuwif i kaja fu kakobio Serusalem, abe ni kásiko kasaan keenooto ku Esuwif.»
44021012	H'irijame hu bondu, uni ni bakate ku Sesare, n'íriwasiyan Pool irieno atum'aja Serusalem.
44021013	Bare n'aane uni: ---Baŋka b'ariyiy fu ariisooñ áribujam ehel? Ifaraa káanukiiit keekobam barebare, bare hutoof yooŋ ni kayoolam Serusalem iŋ'ite hu Anahaan u Yesu, ifaraa.
44021014	H'irijuke hu kaanuku it'íriyini te o doon, n'iriraan káwasiyan koone. N'irieno: ---Doon d'Anahaan u ámaŋie du dija dibaj!
44021015	N'iribaj toko kunak, n'irifare, abe n'irija Serusalem.
44021016	Bakaake bakate Sesare kéeyilene ni kásilimban uni. Ni kaja n'uni iriiwanan t'ake ániine ite Siipur huruwio Manason, abe afiyee naane aamo i ariboora.
44021017	H'irireeŋe hu Serusalem, kéeyilene ku ni kajok uni atoof naane.
44021018	Tifiit, n'iririboor nu Pool bija ti Saak. Sifaaf site kéeyilene ku kareyi fe kámoomi toko ti kakuukanooree.
44021019	Pool n'asaafiin, abe n'akamiin bireyi fe b'Atambatun áhine bu ti keenooto ku Esuwif, aŋ'asaan bo te o.
44021020	Hi kajame hu bondu, ni kasokoroor Atambatun abe ni kaane Pool: ---Abuke, a̱jukajuk kaanuku Esuwif keereeŋe súñjune kayoosaa bítim bite Kiris, abe kajokajok Eluwa yite Moyis káhabanein.
44021021	Kajamajam kaanuku aŋ'a̱liiken Esuwif i keekine ku tu búsuk bu fe bite keenooto ku Esuwif a̱aniin kawas Eluwa yite Moyis, itim kateyan bakañiiin karam, itim kajok yooŋ ejoosan ite Esuwif i.
44021022	Hahiyu buŋ? Boko fu kajamu kaanuku aw'ondu beebe, bo bibajut kamanteer.
44021023	Náami á̱hin b'irija bu kasoku kúuwe. Abajeebaj t'uni diye háyine bakabaakiir keewaate Atambatun bike.
44021024	A̱ja nu boko bite kaasarah kite kakuuran kite sini su, abe n'a̱jaam wusarah wooniin kéeyini biyiselo. Káhinu iyu, ésuk i fe n'eŋ'émeyi kaanuku beesokee bu t'awe bíteiit nu múniyo, bare awe yooŋ á̱jeŋginajeŋgin Eluwa yite Moyis.
44021025	Keenooto ku bare Esuwif abe ni kayooso bítim bite Kiris, irikiñjiinkiñj iriisokiin b'irijoke bu te bo: kawas kateŋu kite efuwa yeesarahee ti ñájiim, ni halan, n'éndakakureŋ yeemootutee, kawas yooŋ huŋotu hu ni bakan ki kaseñeit.
44021026	Náami hi tifiite hu, Pool n'aja ni háyine hu bakabaakiir ku, abe ni káhin siniiin seekuuranee. Ahaban, n'ayooso t'Enuuf ite Atambatun, abe n'asok kaakaŋ nu kunak kite kakuuran kite sini sooniin kija fu bihabano; aamo fu kaakaŋ ni kaja fu káhinu kite kaasarah ku bija tu huruw fe tu boko.
44021027	Kunak ku hutok nu kúsuba ku kulohena bihabano, Esuwif kéenuutina Asi ni kajuk Pool t'Enuuf ite Atambatun. Ni katiŋg hahooja hu heerito te o, abe ni kajoko.
44021028	Iŋi kataŋk kaane: ---Aruun bakate ku Israyel, áriteyin! Ániine onde af'awaare tánotan ni t'ésuk i fe aŋ'asok t'úne Esuwif i, ni t'Eluwa yite Moyis, ni t'Enuuf yende yite i Atambatun. Abe hahiyu, aja ayak abin áami ayoosana bakan keenooto Esuwif t'Enuuf ite Atambatun, eebuubatan t'Anabe du!
44021029	(Kasokasok bondu aŋarkeyi naane kajukajuk Pool ni Tirofim ite u Efees ti hikinu hu; n'iŋi kaane man ayoosanoyoosan t'Enuuf ite Atambatun.)
44021030	Hikinu hu hireyi fe ni hirko hitik, abe hahooja hu n'iŋi híteyin, húnuutin tánotan. Ni kajok Pool, kañakoo kánuutann t'Enuuf ite Atambatun, abe ni kahaŋ kafeŋk wuruŋ wu.
44021031	H'aamo hu káyemia ti kaŋesu kaanuku keeyool Pool, aseef ite esulaan i bakate ku Rom n'ajam kaanuku Serusalem ereyi fe eritee fu.
44021032	N'ahaŋ akuukan toko-toko esulaan, n'eseef yeeniin, abe n'atey anaban hahooja hu. H'ésuk i kajuke hu aseef u n'esulaan yeene, ni karaan kámiñu kite Pool.
44021033	Aseef ite esulaan i n'atof areeŋ Pool, n'ajoko, abe n'aane kakobo ni ñaasel ñúsuba. Ahaban, n'ákandijen ésuk i akina aamo fu aañ, ni naŋ n'áhine fu.
44021034	Bare ti hahooja hu, bakaake iŋi kasok bonde, bakaaku ni kasok bike. H'aseef ite esulaan i ajuke hu kaanuku at'áyini kámeyi beekuure ni síheñjoor sondu, n'aane kaja nu Pool t'enuuf ite esulaan i.
44021035	Hi Pool areeŋe hu ti kaasireey ku, esulaan i ni kátumb kayito iŋ'ite hahooja héeyemie hu ti kákikiroor ku,
44021036	ábuki kareyi fe kasao fu ti hiñaawu iŋi kakaro kataŋk kaane: ---Úyoolo!
44021037	H'aamo hu esulaan i bokondu ti bija kayoosan Pool t'enuuf yeeniin, Pool n'aane aseef ooniin: ---Íyinooni me kasokii bike? Aseef u n'aano: ---Kame a̱jamajam kigerekaay?
44021038	Áweiit kereŋ a̱amo fu áyin ite u Esipt eetiŋge u ésuk i kéerahan t'uni afiyeitee, abe n'aja t'eramba i ni bakan kéenafute kaamo súñjune sibaakiir?
44021039	Pool n'ásafino aano: ---Íñje Asuwif, iibukee Taris ite Silisi. Íñje ite ti hikinu heejamee. Waasi, íñje ilawi, a̱wunam íihamin n'ésuk i.
44021040	Aseef ite esulaan i n'aano yooh. Pool n'asiiŋo ti kaasireey ku, abe n'ayit ésuk i emoŋu. Hi kakoowane hu, n'áhamin nu boko ti kiarameyeŋ, keeemo ku kíhaminiin kite Esuwif i. N'aaniin:
44022001	---Bakat'am ni sifaafam toko, arijamatan b'ija bu kasokuuun, íiwufooruun kaanuku itinut.
44022002	Hi kajamo hu n'áhaminiin ti kiarameyeŋ, ni kahaŋ mi kakoowane. Pool n'aaniin:
44022003	---Íñje Asuwif, iibukee Taris ite Silisi, bare beebe Serusalem b'íkuumanee fu. Gamaliyel áyemie fu ámuse úuma, abe áwufooramwufoor jak Eluwa yite sifaaf úne. Íhabaneinohabanein fe t'Atambatun naane aruun úmiye.
44022004	Íhihinoorahihinoor keejoke ku ti Bítim bite Anahaan u iyak iŋ'iyool. Ijokajok háyine ni haare iikobiin ni ñaasel, abe n'ija ífiiten t'ekulu i.
44022005	Asaraha ómbokun u, ni sifaaf site ejoonana i fe káyinooni biseede kaanuku bifeeneŋ b'if'isok iye. Boko kumuumiin kasaanam fu bileetar beekiñjee bija ti bakati úne Esuwif i bakate ku Damas. N'ija bo kaanuku iijok keejoke ku Bítim bite Anahaan u, abe n'ibin nu boko Serusalem kéehihinooree.
44022006	Pool n'asooñ aane: ---Kaajiŋgan ku far, h'ije hu ayak abin áami ilohena Damas, ijaja kajuku, náami meejaaŋe wililil múnuutino t'etiir, abe ni mijaaŋan t'íyemie du fe.
44022007	N'iney, abe n'ijam kaaji ni keenam: «Sóol, Sóol, iŋi naŋ n'á̱hihinoor fee n'íñje?»
44022008	N'íkandijen eene: «Awe a̱amo fu aañ Anahaan u?» Kaaji ku ni keene: «Íñj'eemo fu Yesu ite u Nasaret aa á̱hihinoor.»
44022009	K'iriboore ku nu boko kajukajuk meejaaŋe mu, bare kajamut kaaji kéehamine ku n'íñje.
44022010	Náami íikandijen eene: «Anahaan u, kame naŋ n'iware fu káhinu?» Anahaan u n'aanam: «A̱rito a̱aja Damas. N'iŋi kasoki bo naŋ n'a̱ware fu káhinu fe.»
44022011	Náami makamu meejaaŋe mondu míhinamhin íifuum, bakanam ni kajokam t'emoŋu keeja n'íñje bija Damas.
44022012	«Ake ániine éejube ámoomi bo iŋi kaano Anañas. Ajokajok Eluwa yite Moyis dómbokun, abe Esuwif i bakate ku Damas fe iŋi kasok te o beejake.
44022013	N'abin eejukam. N'asiiŋo kaagoroor n'íñje abe n'aanam: "Átoom Sóol, ñíkini ñusooñ ñujuk!" Toko-toko yooŋ, náami isooña ijuk, abe n'ijuko.
44022014	Anañas n'áwutiyen aane: "Atambatun ite sifaaf úne ajifanijifan kaanuku á̱ameyi b'ámaŋie bu, a̱ajuk yooŋ afeeneŋ Éejube u, abe n'a̱jam kaaji koone.
44022015	Ábuki a̱warawar káyemi aseede oone, abe n'a̱sok hágila ésuk i fe b'a̱juke bu ni b'a̱jame bu.
44022016	Hahiyu naŋ n'a̱nahan fu? A̱rito, a̱bostee, wuhoofoor wúuwe weeñawee, awe ti karuwu huruwu hoone."»
44022017	Pool n'asooñ aane: ---H'ibatikee hu Serusalem, n'íyemi ti kalawu t'Enuuf ite Atambatun, bike ni bifeeñam.
44022018	N'ijuk Anahaan u ti kaaniam: «A̱moken a̱anuut Serusalem, ábuki bakate hikinu hu iti káyilen bamb'a̱waare t'íñje.»
44022019	N'ísafin eene: «Anahaan u, jeh, boko kumuumiin kámoomi kaanuku iŋ'íjaani ti ñáalawum ñooniin, iŋ'ijok kéeyilene ku t'awe ífiiten tu bukulu bu, abe n'íhin kéemiñee.
44022020	Abe hi káyemie hu ti kayoolu kite aseede úuwe Eejen, ímoomi yooŋ toko. Eenaan hee naane kayoolo i, abe íñje yooŋ ijukariin fu wañ wooniin.»
44022021	Bare Anahaan u n'aanam: «A̱ja, ábuki íñje kaboñii t'akambe, ti keenooto ku Esuwif.»
44022022	Hahooja hu ni hijamatan Pool ayak abin áami ásokino bite keenooto ku Esuwif, ni kataŋk t'etiir kaane: ---Árihin áyin ondu eenuut t'etaam ye! Awarut karoŋu!
44022023	N'iŋi kakileen, iŋi káfiiten wañ wooniin t'etiir, abe n'iŋi kaliyan baaliisiw.
44022024	Aseef ite esulaan i n'aane kayoosan Pool t'enuuf ite esulaan i, abe ni kámiño ni hikarawas kaanuku man n'áhamin, éeyini kámeyi iŋi naŋ ni hahooja hu ifi hitaŋk ii te o.
44022025	H'aamo hu kakobo kahaban kaanuku kéemiño, Pool n'aane faaf ite esulaan i éeyemie u toko: ---An a á̱meyie kaanuku akina ite yooŋ Rom, eluwa i ewunuunwun bítim kaanuku áriimiño t'ajoonanutee?
44022026	Hi faaf ite esulaan i ajame hu bondu, n'aja asok aseef u. N'aano: ---Buŋ b'a̱ja fu? Ániine ondu fu ite yooŋ Rom!
44022027	Aseef ite esulaan i n'abin tu Pool, abe n'ákandijeno aano: ---A̱sokam fee, a̱ane awe an ite yooŋ Rom? Pool n'aano: ---Hee.
44022028	Náami aseef u eeeno: ---Íñje fu ijaamajaam sírirem seefame-fam kaanuku íiyemi an ite yooŋ Rom. Pool n'aano: ---N'afin áami íñje, iyu i ibukee fu.
44022029	Keewaro ku yéeni kámiñu kéehino éehamin ni kahaŋ kakambo. H'aseef ite esulaan i humuumo ajuke hu kaanuku Pool an ite yooŋ Rom, n'áhin kákoleyi naane aboñe i keekobo ni ñaasel.
44022030	Aseef ite esulaan i n'ámaŋi kámeyi beekuuro iŋi naŋ n'Esuwif i katinane fu Pool. Ho hi tifiite fu, n'aane kájendino ñaasel ñu, abe n'aboñ bite eseef ite esaraha i, ni sifaaf site ejoonana i fe kaanuku keekuukanooro. Ahaban, n'abin nu Pool, abe n'asiiŋano hágilaiin.
44023001	Pool n'ajondoman ti sifaaf site ejoonana i abe n'aane: ---Kújakuwe, buroŋ búuma bukuurakuur but t'Atambatun bija yooŋ tu hunak hite úmiye. Eholam ebebabeb tu bondu.
44023002	Bare Anañas, asaraha ómbokun u n'aane keesiiŋee ku kaagoroor nu Pool kámiño tu butum.
44023003	Náami Pool eeeno: ---Atambatun aja fu kámiñu kúuwe, a̱jukee kite hiñaan heefañje! A̱riikaa diye kaanuku a̱ajoonanam naane t'eluwa i esoke du, n'a̱sooñ a̱was eluwa i a̱ane kámiñam?
44023004	Kéeyemie ku kaagoroor nu Pool ni kaano: ---Asaraha ómbokun u, eeemo u an ite Atambatun a á̱lafatine fii!
44023005	Pool n'ásafin aane: ---Kújakuwe, ímeyiit yéeni kaanuku akina aamo fu asaraha ómbokun u. Ábuki Míkiñjin mu meenaan: «A̱warut kasoku beejakut t'aseef ite ésuk íiwe.»
44023006	Pool ámoomi kaanuku ti sifaaf site ejoonana i, bakaake Esaduseyeŋ, bakaaku Efarisiyeŋ. Náami eetaŋk toko t'etutiin aane: ---Kújakuwe, íñje Afarisiyeŋ, añi ite Afarisiyeŋ. Aŋarkeyi naane iyakarayakar ti bíriteina bite t'eket i híkinineŋe fu kajoonan kúuma.
44023007	H'asoke hu bondu ahaban, síjeeŋoor ni sibaj toko t'etut Efarisiyeŋ i n'Esaduseyeŋ i kayak káwaajinoor.
44023008	(Ábuki Esaduseyeŋ i iŋi kaane keekete ku karoŋut bíriteina, emalaka i yooŋ kabajut, bija emal i fe; n'afin áami Efarisiyeŋ i káyilenayilen bondu bireyi fe.)
44023009	Náami wuji wu wuhaŋa birito. Bakaake t'émuse yite Eluwa yite Moyis keeemo ku n'Efarisiyeŋ i ni karito kéerahan toko ayan kaane: ---Irijukut t'ániine ondu beejakut. Man amal áhamine ne o, man yooŋ amalaka?
44023010	Síjeeŋoor su nu sútumb siyan, aseef ite esulaan i asooñen n'ákoleyi aane man boko katoosoor Pool. N'aane esulaan yeene kawano ti hahooja hu keeja kéenuutann toko Pool, abe ni kaja ne o t'enuuf yeeniin.
44023011	Hunak hondu káajiim ku, Anahaan u n'áŋaasin tu Pool abe n'aano: ---A̱jok alitee! Naane aseedaam i Serusalem, iyu yooŋ a a̱ware fu kaseedaam Rom.
44023012	Tifiit naane kuwaatu nu bújom bu, bakaake Esuwif ni kakuukooro kéehamin: ni kawaat kaane iti káhin doon fe ti kariin, iti káhujo yooŋ ajendan káyemi kayoola Pool.
44023013	Keekuukooree ku kéehamin bondu kahaŋahaŋ bakan bákasuba.
44023014	Ni kaja kajuk eseef ite esaraha i, ni sifaaf su abe ni kaaniin: ---Iriwaatawaat kaanuku it'írihin doon fe ti kar uni ajendan káyemi iriyoola Pool.
44023015	Hahiyu aruun ni sifaaf site ejoonana i arija ariilaw aseef ite esulaan i eebinuun ne o; arieno uŋu hoone hu h'aririikee fu kaanuku ariihaŋ kajuku áwariee. Uni irifaraa kaanuku iriiyoolo t'áreeŋinoorut diye.
44023016	Bare ahaawa ite ániin ite Pool n'ajam bondu bi kakuukooree bu kéehamin. N'aja t'enuuf ite esulaan i, n'ayooso, abe n'asok bo Pool.
44023017	Náami Pool eeruw ake ti sifaaf site esulaan i abe n'aano: ---A̱ja n'ahaawa onde t'aseef u, ábuki ákooki bike bite kasokio.
44023018	Faaf ite esulaan i n'aja ne o t'aseef u abe n'aane: ---Pool eekulee u aruwamruw, abe n'aanam ibini n'ahaawa onde, ábuki ákooki bike bite kasokii.
44023019	Aseef ite esulaan i n'ajok ahaawa u t'emoŋu kéekajino unooniin, abe n'ákandijeno aano: ---Naŋ n'á̱maŋie fu kasokiam?
44023020	Ahaawa u n'aane: ---Esuwif i kajamoorajamoor kaanuku keelawi a̱ajeiin nu Pool kuwaatu bija ti sifaaf site ejoonana i, kaane keehaŋ kajuku hoone hu áwariee.
44023021	Bare atum'á̱yileniin! Ábuki keehaŋe bakan bákasuba tu boko kaane kéewufoo keebin keejoko. Kawaatawaat kaane iti káhin doon fe ti kariin, iti káhujo yooŋ ti kayooluto. Kafaraa fe, awe taŋ i kanahan fu kaanuku á̱asafiniin.
44023022	Aseef ite esulaan i n'aane ahaawa u: ---Atum'a̱sok an fe kaanuku a̱sokamsok bondu. Ahaban, n'awaso eeja.
44023023	Hunuut toko, aseef ite esulaan i n'aruw bákasuba ti kéeseina ku te o abe n'aaniin: ---Arikuukan esulaan kaamo síteemeer súsuba, ni kaamo bakan bákahaaji nu sumoŋu keebaje bifaliñj, ni kaamo síteemeer súsuba bakate wutaf, abe n'arifare ariija Sesare kane tíbaani.
44023024	Arifare yooŋ bifaliñj bija tu Pool, abe n'arija ne o ti káasuumaay ti Felikis águwernoor u.
44023025	Ahaban, n'akiñjo eleetar yende:
44023026	«Íñje Kúlod Lisiyas, íñj'endu ti kasaafii, awe an ómbokun u eeemo u Felikis águwernoor u.
44023027	Esuwif i kajokajok ániine ondu kaanuku keeyoolo, n'ihaŋ ijam kaanuku akina an ite yooŋ Rom. N'ija n'esulaan íima iriija iriiramo.
44023028	N'ija ne o ti báajoonanum bite Esuwif i, ábuki ímaŋamaŋi kámeyi te naŋ t'atine fu tu boko.
44023029	N'ijuk kaanuku bi katinano bu te bo bite t'eluwa yeeniin, bare kasejanuto bike beeware kákinineŋ n'ayoolee man yooŋ n'akulee.
44023030	Hunuut toko, n'ijam kaanuku Esuwif i kakuukoorakuukooro kaanuku keebin keerito te o. N'ihaŋ íboñinio, abe n'eene keetinano ku kabin keekalamoo t'awe.»
44023031	Esulaan i ni káhin naane kasokee i. Ni kajok Pool, abe ni kaja ne o káajiim kondu bija Antipatiris.
44023032	Tifiit, esulaan i keeje ku nu wuwot ni kabatuko keeja t'enuuf yeeniin, keewas bakate bifaliñj bu keeyuun nu Pool.
44023033	H'esulaan i bakate bifaliñj bu kareeŋe hu Sesare, ni kañuuran águwernoor u eleetar i, abe ni kasaano Pool.
44023034	Águwernoor u n'ajaŋga eleetar i, abe n'ákandijen Pool akina ite ti yiin ésuk. H'ajame hu kaanuku ite Silisi,
44023035	n'aano: ---Keekalamei ku ifi káreeŋin, n'aŋ'a̱kam. Abe n'asok aane kaja nu Pool t'enuuf ite Erod keejukaro toko.
44024001	Abaj kunak hutok, Anañas asaraha ómbokun u n'áreeŋin Sesare, akina ni sifaaf su, n'ake ániine iŋi kaano Tertulus, buroko kákotin báhamin, man yooŋ bísiiŋooreina ni keekulee ku. Ni kakalame Pool ti Felikis águwernoor u.
44024002	Pool n'áruwinee, abe Tertulus n'akalamoo aane: ---Awe Felikis éegilane u hikinu hu, awe á̱kinineŋe fu káasuumaay ni kibaj t'ésuk yende. Nu búwesinato búuwe n'á̱yokunane fu uni á̱ahin hikinu he heesooñ huwayo.
44024003	Uni bokondu ti kaanii eyeehen uŋu buroon bimb'iribaj t'awe ko kireyi fe tánotan.
44024004	Bare it'ikamban báhamin búuma, iisooñ ijoki afiyee. Iŋ'ite ho h'ímaŋie fu waasi, ti kajaku kúuwe, a̱jamatan uni jak diŋgilis kep.
44024005	Irijukajuk kaanuku áyin ondu húŋgowulaniit. Ayeeñoorana Esuwif i bakate ku t'etaam ye fe, abe akina aamo fu aseef ite Enasareyeŋ i.
44024006	Aŋesaŋes yooŋ kabuusatan Enuuf ite Atambatun yeenabe i, náami iriijoko. Af'á̱kandijeno awe humuumi, n'aŋ'á̱yini kajuku kaanuku b'iritinano bu te bo bite nu múniyo.
44024009	Esuwif i ni kalitan bo yooŋ kaane nu múniyo.
44024010	Águwernoor u n'asaan Pool hirim hu. Pool n'aane: ---Ímoomi kaanuku abajee simit seehooje, awe af'á̱kotin múniyo mu t'ésuk yende. Náami hikawam hiyaŋgayaŋg naane isiiŋee ee hágilai kaanuku iiramooro.
44024011	Á̱yinooni kayuufu bonde a̱ajuk: abajoorut kunak keefaasee sumoŋu nu kúsuba, ijaja Serusalem kaanuku iilaw Atambatun.
44024012	An ajukutam t'Enuuf ite Atambatun ti síjeeŋoor n'an; an yooŋ ajukutam ti ñáalawum ñu, man yooŋ ti hikinu hu ti katiŋgu ésuk i kaanuku kéerahan.
44024013	Abe bokonde kayinaat káwufoori kaanuku bonde bi katinanam bee te bo bite toko.
44024014	Bonde bare bite nu múniyo b'ija bee kasoku hágilai: íñj'endu tu burok bija t'Atambatun ite sifaaf uni, ti Bítim bite Anahaan u. Boko iŋi kaane bítim bondu bíteiit nu múniyo, bare íyilenayilen beekiñjee bu fe t'Eluwa yite Moyis, nu tu wuwiit wute eyiŋana yite Atambatun.
44024015	Íkooki eyakar yendu t'Atambatun naane háyine hondu, yite kaanuku kéejube ku ni kéejubut ku fe bíriteina t'eket i.
44024016	Iŋ'ite ho h'if'íñiŋkaan ko kireyi fe kaanuku man buroŋ búuma ni bíyemi beekuure hágila Atambatun nu kúŋgowulan ku.
44024017	«Naane aamo i abajeebaj simit ijeit Serusalem, n'ibatuko bo kaanuku íiyokunan bakanam ti sírirem, abe n'íhin wusarah bija t'Atambatun.
44024018	Tu bondu t'íyemie fu hi kajukam hu t'Enuuf ite Atambatun. Íhinahin kaasarah kite kakuuran kite sini su ihaban fe. Iriboorut ni hahooja, abe yooŋ báhamin bibajut toko.
44024019	Bare bakaake Esuwif bakate Asi kámoomi toko, abe boko kawaram fu yéeni kakalame, ti kabaje bike t'íñje.
44024020	Bokonde keeemo ku diye kasoki biin bi kajuke fu beejakut b'íhine hi kaje hu n'íñje ti sifaaf site ejoonana i. Bokonde keeemo ku diye kasoki bo!
44024021	Kane arko fíya bonde b'iritee bu iisiiŋo isok bo t'etiir hágilaiin eene: "Aŋarkeyi naane iyakarayakar ti bíriteina bite t'eket i híkinineŋe fu n'ijoonanee úmiye tu buhooŋuuun!"»
44024022	Felikis, éemeyie u bite Bítim bite Anahaan u akuur but n'atofanan kajoonan ku. N'aaniin: ---Lisiyas, aseef ite esulaan i af'áreeŋin, n'iŋ'íkotinuun.
44024023	N'aane faaf ite esulaan i aa ajukar Pool akulo, bare n'awaso aŋ'áhin beetoofo bu, abe n'awas bákawiyo iŋi katofotooro.
44024024	Abaj kunak, Felikis n'abin n'anaar'o Durusil; anaar'o Asuwif. N'aboñ bite Pool, abe n'aŋ'ajamatano éehamin ti káyilen ku ti Yesu Kiris.
44024025	Bare hu Pool áhamine hu tu buroŋ beejoŋoore bu, ni naane húŋgowulan aware i kajoku hikawo, ni kajoonan keeware ku bibin, Felikis n'ákoleyi abe n'aane: ---Hahiyu a̱ja. If'ibin ibaj ejot, n'iŋ'isooñ iruwi.
44024026	Ayakarayakar yéeni kaanuku Pool kawunio sírirem. Iŋ'ite ho h'af'afand kaboñu boone kaanuku iŋi káhamin.
44024027	T'iyu, t'iyu, ayak abin áami abajee simit súsuba, Felikis n'anuut, Porsiyus Festus eesao. Náami makamu Felikis ámaŋamaŋi Esuwif i kikawiin keetoof te o, n'awas Pool t'ekulu i.
44025001	Hi Festus áreeŋina hu Sesare abaj kunak kíhaaji, n'anuut bo eeja Serusalem.
44025002	Areeŋ, eseef ite esaraha i, n'Esuwif i keeemo ku kikaw kite hikinu hu ni kakalame Pool te o. Ni káwasiyanooro
44025003	kaano waasi, áyokunaniin eebin nu Pool Serusalem. Kámaŋamaŋi káhinu iyu, ábuki kajamoorajamoor kaanuku keebin kéewufoo ti bítim bu keeyoolo.
44025004	Bare Festus n'aaniin: ---Pool ondu Sesare t'ekulu i, abe íñje humuumam memee n'iŋ'ibatuko.
44025005	Eseef yeenuun káriboorin n'íñje bija bo, abe arko ániine ondu áhinahin bike beejakut, n'iŋi kakalamoo bo.
44025006	Festus n'abaj tu boko kunak hutok ni kíhaaji man yooŋ sumoŋu, abe n'abatuko Sesare. Tifiit, n'ariiko ti báajoonanum bu, abe n'aboñ bite Pool.
44025007	Hi Pool áreeŋina hu, Esuwif i kéenuutina ku Serusalem ni kákuuto, abe ni kasok kaanuku áhinahin buroon beehooje beejakut, bare kayinaat káwufoor múniyo mite te bo.
44025008	Pool n'áhamin kaanuku eeramooro. N'aane: ---Itinut mayet t'Eluwa yite Esuwif i, íhinut beejakut t'Enuuf ite Atambatun, isokut yooŋ t'áyi ómbokun eeemo u Rom.
44025009	Festus ámaŋamaŋi káhinu Esuwif i kikawiin keetoof te o. Náami eeene Pool: ---Kaanuku a̱aja Serusalem a̱ajoonanee bo tu buhooŋiam iŋ'ite hu bonde, n'aŋ'a̱ane hee?
44025010	Pool n'aano: ---Íñj'endu ti báajoonanum bite áyi ómbokun eeemo u Rom; toko t'iware fu kajoonanee. Awe humuumi á̱moomi akuur but kaanuku itinut t'Esuwif i.
44025011	Arko itinatin, íhinahin bike beejare n'iyoolee, iteñekeit eket i. Bare arko bimbi katinanam ii te bo bíteiit toko, an awarutam kásiku asaaniin. Ímaŋamaŋi áyi ómbokun eeemo u Rom ajoonanam.
44025012	Festus n'ajab áhamin n'erima yeene, ahaban n'ásafin aane: ---A̱ane á̱maŋamaŋi áyi ómbokun eeemo u Rom ajoonani? Kame awe bija t'áyi ómbokun eeemo u Rom.
44025013	Abaj kunak, áyi u Agiripa ni Berenis ni káreeŋin Sesare, bibin káhamin ni Festus.
44025014	Náami makamu boko bifiyo bo, Festus n'asok áyi u bite bu Pool. N'aano: ---Abajeebaj diye ake ániine i Felikis akule.
44025015	H'ije hu Serusalem, eseef ite esaraha i, ni sifaaf site Esuwif i ni kakalamoo t'íñje, kaane ineyano.
44025016	N'isokiin kaanuku bakate ku Rom kásikaariit an eetinanee kasaan bakan, t'ajabut asiiŋo hágila keekalamoo ku eekam, eeramooro ti bi kasejano bu.
44025017	Ni káriboorin n'íñje bibin beebe. Íkurioorut yooŋ: hi tifiite hu, n'iriiko ti báajoonanum bu, abe n'iboñ bite ániine u.
44025018	Keekalamoo ku ni kasiiŋo, abe kasejanuto mayet bifeeneŋ béekojie ti b'ifooge bu yéeni.
44025019	Bi kabajoore bu ne o bite ti bítim booniin taŋ, ni bite yooŋ ake ániine eekete iŋi kaano Yesu, abe Pool n'aŋ'aane ondu tu buroŋ.
44025020	Ímeyiit yooŋ naane iware i káhinu íikotin báhamin naane bondu. Náami íikandijen Pool man aanaan hee eeja Serusalem kaanuku man n'ajoonanee bo iŋi báhamin bondu.
44025021	Bare Pool n'alaw aane áyi ómbokun eeemo u Rom eebin eejoonano. N'isok eene akulee bija kóyin k'ija ku káyini kaboñio áyi ómbokun eeemo u Rom.
44025022	Agiripa n'aane Festus: ---Íñje humuumam yooŋ ímaŋamaŋi kajamatan ániine ondu. Festus n'aano: ---Kuwaatu awe kajamatano.
44025023	Náami hi tifiite hu, Agiripa ni Berenis ni kabin ánik, abe ni kayooso t'enuuf i tindi kakuukanooro, boko n'eseef ite esulaan i, ni bakan kómbokun ku bakate hikinu hu. Festus n'aboñ keebin nu Pool.
44025024	Ahaban n'aane: ---Maan Agiripa, n'aruun fe keeemo ku diye, ániine u ondu, Esuwif i kareyi fe kabinabin t'íñje Serusalem ni beebe keekalamoo, iŋi kayiy-yiy kaane awarut karoŋu.
44025025	Íñje bare ijukut b'áhine beejakut beejare n'ayoolee. Bare makamu aanaan ámaŋamaŋi áyi ómbokun eeemo u Rom ajoonano, n'eene kame íñje kaboñioo.
44025026	Ibajut te o bike beekuure b'iware kakiñju áyi ómbokun eeemo u Rom. Iŋ'ite ho h'isooñe fu ibin ne o tu buhooŋuuun, áhaŋum t'awe maan Agiripa, kaanuku man af'ákandijenee ahaban, n'ibaj b'iware bu kakiñju.
44025027	Ijukajuk kaanuku nu múniyo ajeitee an eekulee n'aboñee ake, ti béekinineŋe bu n'akalamee busokutee bukuur.
44026001	Agiripa n'aane Pool: ---Á̱yinooni káhamin a̱aramooro. Náami Pool eeyit emoŋio, abe n'akam kaanuku eeramooro. N'aane:
44026002	---Maan Agiripa, hikawam hutoofa úmiye dómbokun naane isiiŋee ee hágilai iikami bite biramooro búuma, ti b'Esuwif i kasejanam bu fe.
44026003	Ábuki á̱moomi akuur but ejoosan ite Esuwif i fe, ni bimbi bíkinineŋ ni kábajoorin. Íñj'endu ti kalawii, waasi, a̱beben tíŋ a̱ajamatanam.
44026004	«Esuwif i kareyi fe kámoomi hunoŋk húuma huta hu íñje añi. Kámoomi naane iriikee i ni bakan kúuma, ni Serusalem yooŋ huta hu ti kájabina ku.
44026005	Kámoomiam afiyee, abe káyinooni biseede tu hutoofiin kaanuku íñje, uni iriemo fu n'Efarisiyeŋ i, abe bítim bondu bihaŋe fu kaniŋu t'uni.
44026006	Abe hahiye, íñj'endu ti kajoonanee aŋarkeyi naane iyakarayakar ti bike báhamin b'Atambatun abine asok sifaaf uni.
44026007	Sunuuf su sumoŋu nu súsuba site s'Israyel sondu ti kalawu Atambatun kaajiŋgan ni káajiim, ti kayakar kaanuku so kajuku bo. Maan, eyakar yendu ékinineŋe fu Esuwif i ni katinanam!
44026008	Atambatun aŋ'aritan keekete ku. Iŋi naŋ n'aruun Esuwif i af'ariene biyinaat kabaju?
44026009	«Íñje humuumam ijabajaba iyinoor n'eene íihin wáhowah íisokum huruwu hite Yesu ite u Nasaret.
44026010	Bo b'íhine fu Serusalem. Eseef ite esaraha i kawunamwun sembe, abe n'ijok bakan keehooje bakate Atambatun ikul. Abe ifi kaane kawareewar kayoolu, n'iŋ'eene yooŋ hee toko.
44026011	Iŋ'ifand káhinu kéehihinooree ti ñáalawum ñu, kaanuku man ni kawas káyilen kooniin. Hiiŋam hihaŋahaŋ kásufu tu boko isooñen n'iŋ'iŋ'inabaniin ti kikinu keekambe-kamb.»
44026012	Pool n'asooñ aane áyi u: ---Iyu i ísitine fu kaanuku iija Damas. Eseef ite esaraha i kaboñamboñ bo, abe hikawam hiyaŋgayaŋg ti sembe si kawunam su.
44026013	Maan, ímoomi ti bija bu areeŋ kaajiŋgan ku, n'ihaŋ ijuk meejaaŋe méenuutina t'etiir bufor bu, meehaŋe mite taanak tu. Ni mijaaŋanam, íñje ni bakanam k'iririboore ku.
44026014	N'iriney irireyi fe, abe n'ijam kaaji ni kíhamin n'íñje ti kiarameyeŋ keene: «Sóol, Sóol, iŋi naŋ n'á̱hihinoor fee n'íñje? Awe aŋ'a̱tandarisan fuufu, naane enuk yeefaye egol ite ate te yo.»
44026015	N'íkandijen eene: «Kame awe a̱amo fu aañ, Anahaan u?» Anahaan u n'ásafin aane: «Íñj'eemo fu Yesu aa á̱hihinoor.
44026016	Bare a̱rito a̱asiiŋo, ábuki ifeeñafeeñ t'awe kaanuku íihini á̱ayemi aroka úuma. Awe káyemi aseede úuma, aŋ'a̱bin a̱sok bakaaku buŋ b'a̱jukam fu úmiye ariike, ni b'ija bu kasooñu íwufoori.
44026017	Íñje karamii t'Esuwif i, ni ti baabu biheet t'ija du kaboñii.
44026018	Iiboñi a̱aja á̱feŋgin ñíkiniin, abe n'á̱nuutanniin t'ébaani i keebin ti meejaaŋe mu. Boko kánuutina ti sembe site Setani keebin t'Atambatun. Ifi káyilen t'íñje, wuhoofoor wooniin n'uŋu wuboŋketee, abe n'iŋi káyini kareyi ti bakan kite Atambatun.»
44026019	Pool n'asooñ aane: ---Maan Agiripa, náami bondu beefeeñam bii béenuutina bu t'etiir bufor bu, iŋesut biteñeko káhinu naane busokam i.
44026020	Ijabajaba iwaare bakate ku Damas, ni bakate ku Serusalem, ni bakate ti kikinu kite Súde fe, nu tu búsuk bite yooŋ kéemeyiit ku Atambatun, iŋ'eeniin kawatanooro wuhoofoor wooniin kéewuŋgan inde Atambatun, abe ni kanij ajakee kéewufoor kaanuku kawayaa.
44026021	Bondu bíkinineŋe fu Esuwif i ni kajokam íñje t'Enuuf ite Atambatun, abe ni kaŋesam kayoolu.
44026022	Bare Atambatun ondiam ti karamu bija tu hunak hite úmiye, abe íñj'ende yooŋ kep ti kaseedoo t'ésuk i fe, ti bakan kómbokun ku bibin yooŋ t'eraan i. Isokut bike beewayee ni b'eyiŋana yite Atambatun, nu Moyis kasoke bu kaane bo kabaju:
44026023	kaanaan Afakana u kajuku sílaam, o yooŋ aja fu káyemi átiyar u ti bíriteina bu t'eket i, abe o káwufoor Esuwif i ni baabu biheet meejaaŋe mite káasuumaay ku.
44026024	Pool ondu ti báhamin bu kaanuku eeramooro, Festus n'ataŋk aane: ---A̱wenawen fu Pool! A̱haŋahaŋ kajaŋga a̱sooñen n'a̱wen!
44026025	Bare Pool n'aano: ---Maan, iwenut. Kirim k'isoke ku kite nu múniyo, abe keejoŋoore.
44026026	Áyi u Agiripa ajamajam bonde; iŋ'ite ho i hikawam hiyaŋge fu, íiyini káhamin ne o. Bukuuramkuur kaanuku ajamajam bo bireyi fe, ábuki t'álooseit ti bibaje fu.
44026027	Maan Agiripa, á̱yilenayilen b'eyiŋana yite Atambatun kasoke bu? Ímoomi kaanuku á̱yilenayilen bo!
44026028	Agiripa n'aane Pool: ---Butum á̱maŋamaŋi káhiniam íiyemi Akarjen ahil iye?
44026029	Pool n'aano: ---Ahil iye man yooŋ n'afiyee, íñj'endu ti kalawu Atambatun, isokut kaanuku bija t'awe unooni, bare bija yooŋ ti keejamatan kee úmiye t'íñje fe, man n'áriyemi naane íñje, abin aŋeñen ti ñaasel ñonde!
44026030	Náami áyi u, n'águwernoor u, ni Berenis, ni bakaaku kéeyemie ku toko fe ni karito.
44026031	Hi kanuute hu kahaban, n'iŋi kaanoor: ---Ániine ondu áhinut beejakut beeware kákinineŋ n'ayoolee, man yooŋ n'akulee.
44026032	Abe Agiripa n'aane Festus: ---Arko yéeni am aanut fu ámaŋamaŋi áyi ómbokun eeemo u Rom ajoonano, n'aŋ'awasanee.
44027001	H'aamo hu ajamooree kaanuku t'esahar t'írijufo fu iriija Itali, Festus n'ásik Pool ni bakaake keekulee asaan Suliyus, ake t'eseef ite esulaan i bakate ku Rom, ite t'eja yiyi kaane «eja yite áyi ómbokun eeemo u Rom».
44027002	N'írijufo t'eke esahar ite Adiramit yeeware bisiiŋo tu wúsik wute Asi, abe n'írisitin. Aristarik ite u Tesalonik yite i Maseduwan ámoomi n'uni.
44027003	Tifiit, n'iriya Sidon. Suliyus ajokajok Pool áwari aa; n'awaso eeja éejukin bákawiyo, kéeyokunano tu buroon b'asawulee bu.
44027004	H'irinuute hu toko iriija, n'irikot katafa kite ekiŋk ite Siipur kaanuku íriinuuso eyam i, ábuki ésokumasokum uni.
44027005	N'irikan han heejondoore hu ni Silisi ni Pamfili, abe n'irireeŋ Mira t'ésuk ite Lisi.
44027006	H'iriwanee hu bo, aseef ite esulaan i n'ajuk esahar yéenuutina Aleksandiri yeeware bija Itali. N'ájuf uni te yo.
44027007	N'iribaj kunak, esahar i n'eŋ'esaaho yeetey kep, abe írilaamalaam dómbokun bala irijondoor ni hikinu hihi kaane Kinid. Bare makamu eyam i eteñekateñeko rakas kaanuku iriiyuun ajoŋooree, n'iriŋaas Salimone iriikototoor ekiŋk ite Kiret yéenuus uni eyam i,
44027008	ti katofu ni sílaam sómbokun. N'irireeŋ tike tiŋ iŋi kaane toko Wúsik Weejake, kaagoroor ni hikinu hihi kaane Lase.
44027009	N'írikurioor bo naane, abe han hu nu husooñ hihaŋ kariyu kaanuku esahar yeeja toko. Múniyo hunak h'Esuwif i hihi kafeet te ho kaboŋket kite wuhoofoor wu káaheekin heenuut. Iŋ'ite ho hu Pool aaniin fu:
44027010	---Kújakuwe, ijuka kaanuku bija bite b'úne kátaañi. Eenutuun esahar i búbujo nu buroon béejufe bu barebare, bare kumuum úne n'uŋ'újendan yooŋ kaketu.
44027011	Bare aseef ite esulaan i ite u Rom n'awas báhamin bite bu Pool éejeŋgin bite ateyana u, n'ate esahar i.
44027012	Kásik kondu kíjakaariit ni haajam. Iŋ'ite ho i keehaŋe kahooju ti háyine hu kéeyemie ku t'esahar i káhabaneina fu kaane kanuut bo keeja. Kámaŋamaŋi kaanuku ti bíyinie kabaju, ni kareeŋ Fenikis, kike kásik kite Kiret, keejondoore ni káasiŋ ki taanak tu tundu túlumo. Kámaŋamaŋi biriiko bo haajam hu heehabano.
44027013	Eyam i n'ésiiŋein uni ni baamay, abe n'eŋ'esaaho yeetib. N'iŋi kaane man bi kayinoore bu, bo kabaju. Ni kañak hilaŋgaar hu, abe ni kaja, iŋi kakototoor katafa kite Kiret.
44027014	Bare diŋgilis kep, náami eke eyam yómbombokun étibino, énuutin ti birij bite ekiŋk i. Iŋi kaane yo «erakiloŋ».
44027015	N'eja n'esahar i. Esahar i étumbut éyini kajoŋoor n'eyam i. Náami iriibeben yeeja n'uni.
44027016	Abin arko náami akiŋk ii kaane Koda ondu inde baatos uni. O ánuuse fu uni eyam i. N'íritaañioor tu busoona bite biramooro bu ayak abin áami íriñakino bo.
44027017	H'aamo hu bakate esahar i kasirana bo, ni kakob esahar i fe ñúruuk. Abe ni káfiiten hilaŋgaar hu hihi hirand, ábuki kákolakoleyi kaanuku n'iŋi kabin kataal ti bifaah beeemo bu inde Libi. Náami keewas eyam i yeeja n'uni.
44027018	Tifiit, eyam i ti katibu ni sembe kep t'esahar i, kasooñen n'iŋi káfiiten ti han hu buroon béejufee bu.
44027019	Hunak héeseina hu, bakate esahar i kumuumiin ni káfiiten wañ wooniin wute burok bu.
44027020	Kunak keehooje, íriheelinut ti taanak tu, nu búloofiiloof bu yooŋ, abe eyam i ti katibu ni sembe kep. Hireeŋ toko, iŋkut yooŋ iribin iriyakar kaanuku uni kafaku.
44027021	Kéeyemie ku t'esahar i kañoofeit kunak. Náami Pool eesiiŋo hágilaiin abe n'aaniin: ---Kújakuwe, tiŋkan yéeni árijeŋginam fu, utum'únuutin yéeni Kiret. Buroon béebujee bee man bibaj yéeni, bija béetowutee bu fe.
44027022	Bare hahiyu íñj'endu ti kaanuuun arijok alitee, ábuki mayet afeeneŋ t'aruun at'aket; esahar i barebare eja fu bútowuto.
44027023	Ímoomi bondu ábuki káajiim ku, amalaka áŋaasinoŋaasin t'íñje, ánuutin t'Atambatun éekiniam u, abe n'iŋ'irok bija te o.
44027024	N'aanam: «Pool, atum'á̱koleyi! A̱warawar kajoonanee hágila áyi ómbokun eeemo u Rom. Abe awe á̱kinineŋe fu Atambatun n'afakan síhiinu site bakani keeemo ku n'awe t'esahar i.»
44027025	Náami arijok alitee kújakuwe, ábuki hikawam hiyaŋgayaŋg t'Atambatun: naane asokam i, iyu yooŋ i bija fu kabaju.
44027026	Úne bare kataalu t'eke ekiŋk.
44027027	Káajiim kondu kíhin hahiyu sumoŋu ni kibaakiir, eyam i ti bija n'uni kep ti han hu hihi kaane Mediterane. Nu huhuk hu, kiŋki karok t'esahar i n'iŋi kaane man irilohena etaam.
44027028	Ni kakob elaaliñj tu núruuk, abe ni káfiiten ti han hu kaanuku keeliik kásuli ku. Ni kajuk kaanuku areeŋeereeŋ simeetar seemo butuman nu sumoŋu nu hutok nu súsuba. N'iritof diŋgilis, n'iŋki kasooñ káfiiten no. Náami keejuk kaanuku ásulieesuli areeŋ simeetar seemo butuman nu hutok ni síhaaji.
44027029	Ni kákoleyi kaane man esahar i n'eŋ'ebin ébiŋan ti bilaaliñj. Náami kéefiiten kilaŋgaar kibaakiir inde hiñaawu esahar i, ti kañaanu kaanuku teefiit ahilee.
44027030	Kiŋki karok t'esahar i ni kaŋes kaanuku keenuut te yo keetey. Ni kawanan busoona bite biramooro bu, abe kanoŋk ii ni kaane keeja káfiiten kilaŋgaar kite hágila.
44027031	Bare Pool n'aane esulaan i n'aseef ooniin: ---Bokondu ifit fi kariiko t'esahar i, at'áriyini kafaku.
44027032	Náami esulaan i keefaran ñúruuk ñeekobe ñu busoona bu, abe ni kawas bo beeja.
44027033	Boko ti kanahan ku kaanuku teefiit, Pool n'asokiin kareyi fe aaniin kañoofo. N'aaniin: ---Abajee úmiye kunak sumoŋu ni kibaakiir aruun bokondu ti kanahan, abe árihinut doon fe ti karuun.
44027034	Íñj'endu ti kaanuuun hahiyu ariñoofo, ábuki iyu a ariware fu káhinu kaanuku ariiroŋ. Abe mayet kaawan kifeeneŋ utu kútowuto t'ake t'aruun.
44027035	Hi Pool asoke hii ahaban, n'ayit humburu, abe n'alaw Atambatun aano eyeehen hágilaiin kareyi fe. Ahaban, n'afiitar ho, abe n'ateŋ.
44027036	Náami kareyi fe kikawiin kiyaŋga, abe ni kateŋ yooŋ.
44027037	Iriemo t'esahar i síteemeer súsuba ni bakan bákahaaji nu sumoŋu nu hutok n'afeeneŋ.
44027038	Hi kateŋe hu kabir, ni káfiiten bajal beeŋeñene bu ti han hu kaanuku esahar i yéewiini.
44027039	Hi tifiite hu, kiŋki karok t'esahar i kakeetanut t'íriyemie du, bare kaŋandanaŋandan katafa, abe han hu huyoosayooso etaam i. Ni káhabanein kaane ti káyinie, n'iŋi kaya bo esahar i.
44027040	Ni kájendin kilaŋgaar ku, abe ni kawas ko ti han hu. T'ewahatu yendu yooŋ ni kájendin ñúruuk ñite hibaar hu. Kahaban, ni kasiiŋan karafa kite ku hágila esahar i kaanuku eyam i yeeja n'uni, abe n'írijund inde katafa ku.
44027041	Bare irireeŋa tike tiŋ, esahar i n'étiis toko t'efaah. Hikaw hite esahar i nu huluuho, eŋkut yooŋ éyini katofu. Kúsuw ku n'iŋi kiney ni sembe kiyak kuwelej sibat su.
44027042	Esulaan i ni kaane yéeni keeyool keekulee ku kaanuku an tu boko atum'abin aley eefak.
44027043	Bare aseef ite esulaan i ámaŋamaŋi kafakan Pool. Awasutiin kéehin bi kayinoore bu. N'aane kéeyinie ku kaleyi kajab kátuuso man ni káyini kareeŋu etaam i.
44027044	Bakaaku n'iŋi kafin kajok tu wubiliŋgit wu, man yooŋ tu buroon béebujee bu t'esahar i keeseiin ti hiñaawu. Iyu e ésuk i fe ebine fu ereeŋ t'etaam i ti káasuumaay.
44028001	H'aamo hu irireeŋa etaam i, n'irijam kaanuku ekiŋk i iŋi kaane yo Malt.
44028002	Keekine ku bo ni kajok uni atoof dómbokun. Ni kátifan kaañen kómbokun, abe ni karuw uni, ábuki etiir i émoomi ti kanubu, abe aŋ'ajokokan naane.
44028003	Pool n'aher mirir kaanuku éenib mo ti sineemak su. Náami ésunduk ehaŋa énuutin te mo iŋi hásufa hu, abe n'elajo t'emoŋio.
44028004	Hi keekine ku t'ekiŋk i kajuke hu naane ésunduk i ee eleŋkoloolo t'emoŋio, ni kaanoor: ---Mánoman áyin ondu ayoola bakan. Naane afake i ti han hu fe, atambatun eejoŋoore u ajukerajuker n'aane at'awaso eeroŋ.
44028005	Bare Pool n'alas emoŋio, doon du deeney ti sineemak su, abe doon fe durkuto.
44028006	Bakaaku n'iŋi kaane man akina kanaayu, man yooŋ n'aket toko-toko. Bare ni kanahan afiyo, abe hi kajuke hu kaanuku doon fe dunooto ti kabajio, ni kawas bi kayinoore bu keesooñ keeene áyin ondu kame fu atambatun.
44028007	Abajeebaj kaagoroor toko etaam ite aseef ite ekiŋk i, huruwu hoone Pubiliyus. N'ajok uni atoof, abe n'awanan uni te o kunak kíhaaji.
44028008	Faafo ámoomi t'ahurusee ábuki enio éhinahin kásufu, haro yooŋ hiteyatey. Pool n'aja ajuko; n'alaw, abe n'ásit te o sumoŋio, n'áhino éekoyi.
44028009	Hunuut toko, bakaaku kéesomute ku fe keekine ku t'ekiŋk i ni kabin keejuk Pool; n'áhiniin yooŋ kéekoyi.
44028010	Ni káwufoor uni toko buhooŋu béewarie naane, abe h'abine hu áami bija bite b'uni bireeŋa, ni kawun uni buroon b'irisawulee bu fe.
44028011	Írihina Malt kiim kíhaaji, n'iritik írijufo t'eke esahar ite Aleksandiri, iŋi kaane yo «Etambatun i básumbeel bu.» T'ekiŋk i t'éhine fu haajam hu.
44028012	N'iriya ti hikinu hihi kaane Sirakuus, abe n'iribaj bo kunak kíhaaji.
44028013	Irinuut toko, n'irikototoor katafa ku ayak abin áami irireeŋa ti hikinu hihi kaane Resiyo. Tifiit, eyam n'ésiiŋein uni inde hiñaawu, abe kunak kúsuba kep, n'irireeŋ Pusol.
44028014	N'irijuk bo bakan kéeyilene, abe ni kalaw uni kaane iririiko nu boko erimaas. T'iyu, t'iyu, bija naane irireeŋe i Rom.
44028015	Bakate ku bo kéeyilene ku kajamajam mite m'uni. Bakaake ni kabin íriifimboor tindi kaane «Emarse yite Apiyus», bakaaku tindi kaane «Suwotel síhaaji su». Hi Pool ajukiin hu, n'aane Atambatun eyeehen, abe hikawo ni hiyaŋg.
44028016	H'irireeŋe hu Rom, ni kawas Pool eekin t'eke enuuf, asulaan aŋ'ajukaro.
44028017	Abaj kunak kíhaaji, Pool n'aruw eseef ite Esuwif i bakate ku Rom. Hi kakuukanooree hu, n'aaniin: ---Kújakuwe, naane itinut i fe ti bakan úne, íjuumut yooŋ tu joosan ite sifaaf úne, Esuwif i bakate ku Serusalem ni kajokam, abe ni kásikam kasaan bakate ku Rom.
44028018	Bakate ku Rom ni kákandijenam, kahaban ni kaane yéeni keewasanam, ábuki kajukut b'íhine beejakut beejare n'iyoolee.
44028019	Bare Esuwif i ni kateñeko, isooñen n'eene ímaŋamaŋi áyi ómbokun eeemo u Rom ajoonanam. Ibajut bare tu boko bike bite kakalameiin.
44028020	Iŋ'ite ho h'íboñina fu boonuun kaanuku iijukuun núuhamin. Múniyo iŋ'ite an u i Israyel kayakare u te o hi kakobam fu baasel bonde.
44028021	Ni kaano: ---Irijukut mayet eleetar yéenuutina Súde yeesoke múuwe mu, abe abajut an éenuutina bo eekame uni, man yooŋ eesoke beejakut t'awe.
44028022	Bare írimaŋamaŋi a̱akam uni awe humuumi b'a̱yinoore bu, ábuki írimoomi kaanuku tánotan fe, ésuk i iŋi kateñeko bítim b'a̱amo bu te bo.
44028023	Ni káfiiten hunak hi kaware hu káfimboor nu Pool. H'aamo hu hireeŋa, ni kabin kahaŋ kahooju t'enuuf i tu Pool áyemie du. Huta hu nu bújom bu bija yooŋ kaanendan ku, Pool n'aŋ'aliikeniin kep: n'aŋ'asokiin bite Jáyi jite Atambatun, abe n'aŋ'ájokin t'Eluwa yite Moyis, nu wuwiit w'eyiŋana yite Atambatun kakiñje wu, eekamiin bite bu Yesu kaanuku man ni káyilen.
44028024	Bakaake ni káyilen b'asoke bu, bare bakaaku ni kateñeko káyilen.
44028025	Naane aamo i kanooto ti kajamoor boko kumuumiin, abe yooŋ bokondu ti bija biyeetu, Pool n'áwutiyen aane: ---Búwejet Beenabe bu bukooŋakooŋ fu naane ti kirim konde ki bíhine ku Esayi ayiŋana ite Atambatun eesok sifaafuun kómbokun!
44028026	Beenaan: «A̱ja a̱juk eheet yendu abe n'a̱aniin: "Bakate ku hahiye kajamu jak, bare iti kajok; boko káheelin féet, bare iti kajuk.
44028027	Ábuki kayaŋgayaŋg aa kikaw, iŋ'ite ho hu ñúwejet ñooniin ñínandinaariit fu; kalofalof wúkondiniin, kaanuku utum'uŋu wujam; kaŋotaŋot ñíkiniin, kaanuku itim'iŋi ñijuk. Káhinahin ii kaanuku itim kabin káwuŋgan inde íñje, íihiniin kéekoyi, íñje Atambatun."»
44028028	Pool n'áwutiyen aane: ---Árimeyi bonde: Atambatun aboñaboñ bija ti keenooto ku Esuwif, keesokee buŋ b'aja fu kafakaniin ariike. Boko kajamatan hirim hoone!
44028030	Pool n'abaj simit súsuba t'enuuf y'ásike i aŋ'ajaam yo, aŋ'ajok áwariee kiŋki kabin kajuku koone kareyi fe.
44028031	Aŋ'awaare Jáyi jite Atambatun, abe n'aŋ'aliiken ésuk i bite b'Anahaan u Yesu Kiris ni hikaw heeyaŋge piŋ, abe an ákolenaariito.
45001001	Íñje Pool aroka ite Yesu Kiris ikiñje fee eleetar yende. Atambatun aruwamruw kaanuku íiyemi apotor, abe n'ákajinam kaanuku iŋ'iwaare Hirim hoone Heetoofe hu.
45001002	Hirim hondu Heetoofe hu, afiyee naane Atambatun atiŋge i eyiŋana yeene keesok ti Míkiñjin Meenabe mu kaanuku o káboñina úne ho.
45001003	Husokasok bite bu Añi oone Yesu Kiris Anahaan ite úne. Abukeebuk naane húŋgowulan tu noota nite áyi u Dafit, bare h'aritanee hu t'eket i, Búwejet Beenabe bu búwufoorawufoor ni sembe-sembe kaanuku akina Añi ite Atambatun.
45001005	Akina ákinineŋe fu Atambatun n'ásoniyan uni éehin uni epotor, kaanuku man n'írihin biheet bu fe béeyilen te o, abe ni bíjeŋgino. Iyu if'írihin huruwu hoone heehaŋ bijamo.
45001006	Aruun bokondu yooŋ ti bakan kondu, aruun k'Atambatun aruwe ku kaanuku áriiyemi bakate ku Yesu Kiris.
45001007	Aruun keeemo ku Rom k'íkiñjina fee, aruun k'Atambatun ámaŋie ku arireyi fe, abe n'aruwuun kaanuku áriiyemi bakan koone. Atambatun Faaf úne, n'Anahaan u Yesu Kiris kaja kásoniyanuun, abe ni kawunuun káasuumaay.
45001008	Iijab eene Atambatun úuma eyeehen uŋu hoonuun hu arireyi fe, iŋaasan bo ti Yesu Kiris, ábuki káyilen koonuun kijamajamo t'etaam i fe.
45001009	Atambatun, akina ii irok íhabanein bija te o, ti kawaare kite Hirim Heetoofe heesoke hu bite b'Añi oone, ámoomi kaanuku ehelam eŋ'éyemi t'aruun
45001010	ko kireyi fe kane íyemi ti kalawu. Íñj'endu ti kalawu Atambatun kaanuku af'ámaŋi, n'áhin bítimam beeŋaas íitumb íyini bibin t'aruun.
45001011	Ábuki ítumbatumba ímaŋi kajukuuun iibinuun ni bike béenuutina tu Búwejet Beenabe bu, man káyilen koonuun ni kihaŋ kayanu.
45001012	Bonde b'ímaŋie fu kasoku: eene ímaŋamaŋi kaanuku núuhaŋ kayaŋgananoor kikaw íñje n'aruun ti káyilen k'úbaje ku.
45001013	Kújakuwe, ímaŋamaŋi áriimeyi kaanuku kuhoojahooj iŋ'ijok hunak kaanuku iibin t'aruun, bare bija t'úmiye bítimam biŋaasut. Ímaŋamaŋi yéeni burok búuma beebukoor t'aruun naane bubukoore i yooŋ ti baabu biheet.
45001014	Íñje an eeware kawaare ésuk i fe: kéeniyee ku ni kéeniyeit ku, keejaŋgee ku ni keejaŋgeit ku.
45001015	Iŋ'ite ho h'ímaŋiuun fu yooŋ kawaare Hirim Heetoofe hu, aruun keeemo ku Rom.
45001016	Ifuñeit kawaare Hirim Heetoofe hu: ho heemo fu sembe site Atambatun sans'afakan ne so an fe éeyilene, éejabin t'Esuwif i, abe n'ahabanooro ti keenooto ku Esuwif.
45001017	Múniyo Hirim Heetoofe hu húwufoorawufoor buŋ b'Atambatun af'ajok húŋgowulan an éejube: ti káyilen ku taŋ. Ti káyilen ku tu bondu bíjabina fu, ni biraan yooŋ te ko, naane busokee i ti Míkiñjin mu. Meenaan: «An éejube, buroŋ boone káyemi bite káyilen.»
45001018	Atambatun áwufoorawufoor huta hu t'etiir bufor bu kaanuku ayiŋatayiŋat tu kúŋgowulan ku iŋi naane ii kahoofoor, abe ni káhin yooŋ meejakut. Ni kinij kooniin keejakut ku n'ifi kahokan múniyo mu.
45001019	B'an áyinie kámeyi t'Atambatun bukuuriinkuur but, ábuki akina humuumo áwufooriin fu bo.
45001020	Múniyo huta h'etaam i eŋ'ebin éwuwanee, béejukaariitee bite b'Atambatun, butum sembe soone séehabanaariit su, ni naane aamo i akina humuumo Atambatun, bondu fe uŋu bujukee féet kane újondoman tu buroon b'áwuwane bu. Náami bakan kondu iŋkut kabaj bi kaware bukuuso te bo hágila Atambatun,
45001021	ábuki naane aamo i kámoomi fe kaanuku Atambatun abajabaj, kájeŋginaariito. Káanaariito yooŋ eyeehen naane kawaro i yéeni káhinu, kasooñen biyinoor booniin buñunut, siheliin seereeŋut su yooŋ ni síyemi t'ébaani.
45001022	Iŋi kaane boko káwesinatee, bare kabajut kikaw.
45001023	Iŋi kateñeko kásukaay Atambatun éenike u abe yooŋ áketaariit, keefin kéesukaay ñúwisenum ñite kúŋgowulan ku kiŋki kaket, ajok ñite bilele bu, ni ñite bíndakakureŋ bu, ni ñite ñuroon ñúbuunaay ñu.
45001024	Iŋ'ite ho h'Atambatun awasiin fu iŋi káhin buroon beekuurut bi kámaŋie bu tu ñúwejet ñooniin, kasooñen n'iŋi káhinoor ti siniiin buroon béefuñinanie.
45001025	Iŋi kawas múniyo mite Atambatun keejok ti haajuus hu. Ni kásukaay buroon b'áwuwane bu, abe ni katofotoor bo yooŋ, keewaso akina Áwuwana u eeware u kasokorooree ko kireyi fe! Amiin.
45001026	Iŋ'ite ho h'Atambatun awasiin fu iŋi káhin buroon béefuñinanie bu bimbi kayinoor ti kikawiin. Haare hu kumuumiin iŋi kawas huŋotu hu ni háyine hooniin, keeŋot anaare n'anaare, abe bondu buwarut kabaju.
45001027	Háyine hu yooŋ iŋi kawas huŋotu hu ni haare hu, kéemaŋioori ániine n'ániine, kéehin buroon béefuñinanie. Iyu ifi kajuk ti siniiin bajaam bite kunoŋk keejakut kiŋki kihiilaniin.
45001028	Naane aamo i kateñekateñeko kámeyi Atambatun, Atambatun n'awasiin nu búwesinato booniin beeñunut bu kaanuku iŋi káhin buroon bi kawarut bu káhinu.
45001029	Ñúwejet ñooniin uŋu ñuhooj bib nu kunoŋk kánokan kéejubut, ni meejakut, ni bimero, ni bánafut, ni kahiñan, ni kayoolu bakan, nu sulob, ni kabuutu bakan, nu butuuko. Iŋi kasok ti bakan,
45001030	ni kábuj kuruwu; boko enatoora Atambatun, kájamaariit t'an, iŋi kayitooro, burokiin jímak; kahoojahooj ni bifehe bite káhinu meejakut m'an ámusut káhinu, iŋi kárahan ti sifaafiin ni síñaayiin,
45001031	kabajut kikaw, káhinaariit bimbi kasok, kahirahir, abe kámeyiit kayubiyen.
45001032	Kámoomi bare akuur but naane Atambatun aja i kajoonan kiŋki kanij naane iyu: bokondu bakate kayooliee. Bare naane kámeyie i bo fe, karaanut ti káhinu kite buroon bondu; kikawiin uŋu kutoof yooŋ ti bakaaku kiŋki káhin bo.
45002001	Náami awe aa a̱joonan bakaaku, hutoof á̱yemi aañ, aŋkut a̱baj b'a̱ware bukuuso te bo hágila Atambatun. Af'aŋ'a̱joonan bakaaku, a̱yoosanooraa ti kaayeen awe humuumi, ábuki aŋ'á̱hin yooŋ buroon bimbi káhin.
45002002	Úmoomi kaanuku Atambatun aŋ'ajoonan kiŋki káhin naane iyu ajoŋoor júl.
45002003	Awe aa a̱joonan kiŋki káhin buroon naane bondu, abe bare bo yooŋ b'af'á̱hin, butum aŋ'a̱ane awe kafaku kane Atambatun áyemi ti kajoonan ésuk i?
45002004	Bare me á̱wiinianawiinian Atambatun aŋarkeyi naane ajakajak aa, aŋ'ámuñ yooŋ, abe amokenut ti kajoonan kúuwe? Á̱meyiit kaanuku kajaku kite Atambatun kuwarawar katiŋgii a̱awatanooro kinij kúuwe?
45002005	Bare a̱yaŋgayaŋg hikaw, á̱maŋiit buwatanooro. Iŋ'ite ho aamo fu aw'ondu ti binaŋooro kúnuur keehaŋe kásufu tu hunak h'Atambatun aja hu káwufoor kayiŋat koone, abe n'ajoonan te ho ésuk i ajoŋoor júl.
45002006	O kabatikan huruw fe aliik tu doon d'aroke du.
45002007	Atambatun kawunu buroŋ béehabanaariit bu kiŋki káñiŋkaan ti káhinu kite meejake mu. Tu bondu t'ifi kaŋes kániku ku, nu kusokorooru ku, nu buroŋ béehabanaariit bu.
45002008	Bare kiŋki kárahan te o, kájeŋginaariit yooŋ múniyo mu, abe n'iŋi kawas meejakut mu méekiniiin, o káwufooriin kaanuku ayiŋatayiŋat ni sembe.
45002009	Kiŋki káhin meejakut mu kareyi fe, boko kajuku sílaam nu wútaañi, ájabin t'Esuwif i, abe n'ahabanooro ti keenooto ku Esuwif.
45002010	Bare kiŋki káhin meejake mu kareyi fe, Atambatun kánikaniin, n'asokorooriin, abe n'awuniin káasuumaay, éejabin t'Esuwif i, abe n'ahabanoor ti keenooto ku Esuwif.
45002011	Ábuki t'Atambatun ésuk i erare.
45002012	Keenooto ku Esuwif, Eluwa yite Moyis ékiniitiin. Iŋi kahoofoor, abe bútowuto bi kayake; Eluwa i ekolut nu bondu. Esuwif i, boko Eluwa yite Moyis ékiniiin fu. Ifi kahoofoor, boko kajoonanee aliik naane t'esoke du.
45002013	Káanukiiit kiŋki kajamatan Eluwa i abe araanee toko kaamo fu kéejube ku t'Atambatun; aaa, kéejube ku te o kaamo fu kiŋki káhin naane esoke i.
45002014	Bakan keenooto Esuwif, kéemeyiit yooŋ Eluwa yite Moyis, abe ni kanoŋk kéehin naane esoke i, hutoof kámeyiit Eluwa i, káwufoora kaanuku kámoomi naŋ ni kaware fu káhinu.
45002015	Iŋi káwufoor iyu kaanuku naane Eluwa i eene i an aŋ'áhin, bikiñjeekiñj tu ñúwejet ñooniin. Biyinoor booniin yooŋ uŋu búwufoor bondu, ni siheliin fe, ábuki ti hike iŋi sitinaniin, ti hike ni sísiiŋoorein nu boko.
45002016	Bondu bija fu kajukiee akuur but hunak h'Atambatun aja hu kaŋaasu ti Yesu Kiris eejoonan biyinoor béenuusee bite kúŋgowulan ku, naane Hirim Heetoofe hu hih'iwaare iye husoke i.
45002017	Hahiyu íitif t'awe, awe aa a̱ane awe a̱amo Asuwif, a̱yakarayakar t'Eluwa yite Moyis, abe n'aŋ'a̱mak a̱ane Atambatun úuwe u.
45002018	Á̱moomi b'Atambatun ámaŋie bu, abe Eluwa i eliikeniliiken kakeetan beejake bu b'an aware káhinu.
45002019	A̱jokoorajokooro naane ágilana ite kéefuume ku aa á̱wufooriin bítim bu, n'a̱jokooro yooŋ naane meejaaŋe mite keeemo ku t'ébaani i,
45002020	n'ajoŋoorana ite kéeniyeit ku, n'aliikena ite kéemeyiit ku doon ti bítim bu, aŋarkeyi naane bukuurikuur kaanuku Eluwa i éwufooriwufoor akuur but kámeyi ku nu múniyo mu.
45002021	Kame náami awe aa a̱liiken bakaaku, iŋi naŋ n'atuf'a̱liikenoolo? Awe aa a̱waare a̱ane an awarut kákuwat, iŋi naŋ n'af'á̱kuwat?
45002022	Awe aa a̱waare a̱ane an awarut kaŋotu n'anaare i kaseñeit, iŋi naŋ n'af'a̱ŋot ni haare hu k'ariseñeit ku? Awe aa a̱ane a̱huufahuuf ñúwisenum ñu, iŋi naŋ n'af'á̱kuwat ti kimiile ku?
45002023	Awe aa a̱mak a̱ane á̱moomi Eluwa yite Moyis, aŋ'a̱fuñatan Atambatun, ábuki aŋ'á̱hin buroon beewayee ni b'Eluwa i esoke bu!
45002024	Ábuki Míkiñjin mu meenaan: «Keenooto ku Esuwif kálafatina huruwu hite Atambatun áriikinineŋ.»
45002025	Af'á̱hin naane Eluwa i esoke i, kateyi karam ajakajak. Bare afut'á̱jeŋgin Eluwa i, anokooreenokoor kite a̱teyit karam.
45002026	An eenooto Asuwif, abe ateyit karam, af'aŋ'áhin naane t'Eluwa i esoke du, Atambatun man fíya ajoko naane an eeteye karam?
45002027	An eeteyit u karam, abe n'aŋ'áhin naane Eluwa i esoke i aja fu katinani, awe Asuwif u. Ábuki naane aamo i fe a̱teyatey karam, abe n'á̱yeki yooŋ Eluwa i, á̱jeŋginut yo.
45002028	Kabukiee Asuwif kíkinineŋut an u n'áyemi Asuwif ite nu múniyo, karam yooŋ keejukanee t'eni i kíkinineŋut náami karam kondu kite nu múniyo.
45002029	Asuwif ite u nu múniyo, tu búwejeto t'aamo fu Asuwif, abe kateyi karam kite ku nu múniyo keemo fu kite ehol i. Karam kondu, tu Búwejet bite Atambatun tu kúnuutina fu, t'Eluwa yíiit yeekiñjee i. Asuwif ondu ite u nu múniyo, Atambatun af'asokorooro, kúŋgowulan kíiit.
45003001	Kame náami Esuwif i, te naŋ ti kahaŋe fu keenooto ku Esuwif? Man yooŋ karam ku, éñjeriŋ ite te ko naŋ?
45003002	Kahaŋu kondu toko tu doon areyi fe. Kítiyar ku keemo fu Esuwif i k'Atambatun asaane fu hirim hoone.
45003003	Náami arko bakaake tu boko kajoŋoorut, n'uŋ'úene fíya buŋ? Atambatun n'aŋ'araan yooŋ kajoŋoor ku aŋarkeyi naane boko kajoŋoorut?
45003004	Mayet fu! Hutoof yooŋ kúŋgowulan ku fe ejuusa, híkinineŋut Atambatun n'áyemiaati ate bifeeneŋ. Múniyo Míkiñjin mu meenaan: «Af'á̱hamin, ésuk i fe kámeyi kaanuku bite toko, abe an af'atinani, n'aŋ'a̱heeko.»
45003005	Bare arko kajoŋooraate kite k'úne, ko kite káwufoor kaanuku Atambatun ájubajub, n'uŋ'úene fíya buŋ? Atambatun fíya ájubut aŋarkeyi naane aŋ'ayiŋat t'úne? (Íihaminuun naane bakaake ii káhamin.)
45003006	Mayet fu! Arko Atambatun ájubut, n'áyini fíya kajoonan ésuk i?
45003007	Abe arko haajuus húuma, ho hite káwufoor múniyo mite Atambatun akuur but, abe nu húwutiyen kániku koone, iŋi naŋ n'aamo fu iroŋa n'ijoonanee naane ahoofoora?
45003008	Iŋi naŋ ni bakaake kájoŋooraariit fu keeene: «Úhin meejakut man meejake nu múnuutin toko»? Bakaake iŋi kasok t'íñje kaane iyu if'isok. Boko katinanee, abe boko kaŋese bo!
45003009	Náami naŋ? Uni Esuwif i irihaŋahaŋ fíya keenooto ku Esuwif? Mayet fu! Iheeka íiwufoor kaanuku kaahoofoor ku kihaŋahaŋ sembe Esuwif i ni keenooto ku Esuwif.
45003010	Míkiñjin mu meenaan: «Abajut an éejube, mayet afeeneŋ.
45003011	Abajut an éewesinatee, abajut an aŋ'aŋes Atambatun.
45003012	Kareyi fe kawasawas bítim beejake bu, an tu boko aŋkut áñjeriŋ Atambatun. Abajut an aŋ'áhin meejake, mayet afeeneŋ.
45003013	Bukundaaju booniin búmoomi naane búlum beewakee, wúleluf wooniin wute kabuutu bakan, abe bíniw bite káayoomuna ufu búnuutin ti kibiniin.
45003014	Báhamin béetike bite káwuumu ufu búnuutin tu ñutumiin.
45003015	Iŋi kahil naane ti kayoolu bakan;
45003016	ti kaŋaase fe, boko kábujaroor toko, kátaañi yooŋ kabaju.
45003017	Kámeyiit bítim bite káasuumaay ku.
45003018	Kátumbut kaŋaaŋ kákoleyi Atambatun.»
45003019	Abe bare úmoomi kaanuku b'Eluwa yite Esuwif i esoke bu fe, esokasok bo bakan k'ékinie ku, kaanuku man ñutum ñu fe nu ñukoowan, abe Atambatun n'ajoonan ésuk i kareyi fe.
45003020	Ábuki abajut an a Atambatun ayak kajoku an éejube aŋarkeyi naane an ondu áhinahin naane Eluwa i esoke i. Aaa, Eluwa i eŋ'éwufoor an kaanuku ahoofoorahoofoor.
45003021	Bare hahiye Atambatun áwufoorawufoor buŋ b'af'ajok húŋgowulan an éejube, abe bondu bukolut n'Eluwa yite Moyis. Eluwa i bare esokasok bo, n'eyiŋana yite Atambatun yooŋ.
45003022	Kéejube ku t'Atambatun kaamo fu bakan ku fe kéeyilene ku ti Yesu Kiris. Te o, kúŋgowulan ku kawayeit,
45003023	ábuki ésuk i ereyi fe ehoofoore fu, abe ni kábuur kániku kite Atambatun.
45003024	Bare Atambatun, ti kajaku koone, n'áhiniin kéeyemi bakan kéejube fuufu, aŋaasan bo ti Yesu Kiris aa afakaniin tu wuhoofoor wu.
45003025	Atambatun aboñaboñ Kiris éeyemi kaasarah kaanuku man halan hoone nu hunuutan wuhoofoor wute ésuk i kéeyilene ku te o. Atambatun áhinahin bondu kaanuku éewufoor ésuk i buŋ b'ájube fu ariike. Kóŋkeyin, wuhoofoor w'ésuk i wiwi káhinaani, aŋ'áhin kite ájukaariit wo aŋarkeyi naane aŋ'ámuñ.
45003026	Bare hahiye kaasarah kondu kúwufoorawufoor kájubu koone. Akina an éejube, abe n'ajok an fe éeyilene ti Yesu Kiris an éejube.
45003027	Bike fíya buroŋa b'an aware bukuuso te bo eemak? Mayet fu bifeeneŋ! Iŋi naŋ? Ábuki beeemo bu toko, kájeŋgin kite kíiit Eluwa i, bare káyilen ku.
45003028	Uŋ'úene Atambatun ajokajok húŋgowulan an éejube iŋi káyilen koone ti Yesu Kiris, káanukiiit man iŋi naane ájeŋgine i Eluwa i.
45003029	Bare fíya Atambatun, akina Atambatun ite Esuwif i barebare? Anooto yooŋ Atambatun ite keenooto ku Esuwif? Wala, akina Atambatun ooniin yooŋ,
45003030	ábuki Atambatun afeeneŋ taŋ abaje fu. Akina aja fu kajoku Esuwif i bakan kéejube ti káyilen kooniin, n'ajok yooŋ keenooto ku Esuwif bakan kéejube ti káyilen kooniin.
45003031	Aamo fu uf'úyilen, n'uŋ'úbuj fíya éñjeriŋ ite Eluwa i? Mayet fu! N'uŋ'úhaŋ kalitan éñjeriŋ ite te yo.
45004001	Úliik t'Aburaham faaf úne. Naŋ kereŋ nibajo fu?
45004002	Arko Atambatun ajokojok an éejube uŋu buroon b'áhine bu, Aburaham n'aŋ'áyini kamaku. Bare abajut beeware kákinineŋ n'amak hágila Atambatun.
45004003	Múniyo Míkiñjin mu meenaan: «Aburaham áyilenayilen Atambatun, abe Atambatun n'ajuk ti káyilen koone n'ajoko an éejube.»
45004004	An af'arok, aŋ'ajaamee. Bajaam bondu, ákinaiit awunee bo fuufu: diyu doono.
45004005	Bare an éesike eyakar yeene anaŋ t'Atambatun, abe ajokooreit an éejube t'Atambatun uŋu burok beejake bamb'áhin, Atambatun aa ajok ehoofoora i kéeyilene ku te o bakan kéejube, kajuku ti káyilen koone n'aŋ'ajoko an éejube.
45004006	Iye i Dafit áhamine fu ti káasuumaay kite an a Atambatun ajoke an éejube t'ajukerut tu buroon bamb'áhin. Aanaan:
45004007	«Atoof ti bakan k'Atambatun aboŋkete ku katin kooniin, abe n'anuutan wuhoofoor wooniin!
45004008	Atoof t'an a Atemit ajokut wuhoofoor woone!»
45004009	Katoofu kondu, kite fíya keeteye ku karam barebare? Kíteiit yooŋ keeteyit ku karam? Úenaan memee: «Atambatun ajukajuk ti káyilen kite Aburaham, n'ajoko an éejube.»
45004010	Kaakaŋ nu bondu bibaje fu? Aburaham fíya káateyin karam, bare t'ateyoorut ko? Aaa, Atambatun ajokojok an éejube t'ateyoorut karam.
45004011	Abe Atambatun n'abin áhino eetey karam: karam kondu keemo fu ékeetanuma yéewufoore i kaanuku Atambatun ajokojok an éejube iŋ'ite káyilen koone, abe kóŋkeyin o t'ateyoorut karam. Iyu i Aburaham aamo fu faaf ite bakan ku fe kéeyilene ku t'Atambatun ti kateyit karam. Abe bokondu Atambatun ajokiinjok bakan kéejube.
45004012	Aburaham aamo fu yooŋ faaf ite keeteye ku karam; káanukiiit ti keeraane ku ti kateyi karam ti siniiin barebare, bare n'iŋi kaneefan yooŋ ti káyilen ki faaf úne Aburaham abaje ku, o t'ateyoorut karam.
45004013	Atambatun asokasok Aburaham ni bakañio aaniin o kawuniiin etaam i kéekini yo. Asokasok bondu káanukiiit man Aburaham ájeŋgine Eluwa i, bare aŋarkeyi naane akina Atambatun ajokojok an éejube iŋi káyilen koone.
45004014	Arko yéeni kiŋki kájeŋgin Eluwa i kaware fu kabaju buroon b'Atambatun asoke bu unooniin, n'aŋ'áami káyilen ku, ko káfiiten, abe buroon b'Atambatun aane bu o kawunu bibajut éñjeriŋ.
45004015	Eluwa i eŋ'éhin Atambatun n'ayiŋat tu kúŋgowulan ku, ábuki kájeŋginaariit yo; bare t'eluwa enooto du, kájeŋginaate eluwa kunooto yooŋ toko.
45004016	Náami b'Atambatun aane bu o kawunu, káyilen kíkinineŋe fu, kaanuku t'áami kawunu kite kásoniyan, abe ni kíyemi kite ku bakañi Aburaham kareyi fe. Kíteiit kéejeŋgine ku Eluwa i barebare, bare kite yooŋ kéeyilene ku káhabanein naane Aburaham. Akina faaf úne úreyi fe,
45004017	naane Atambatun asoke i ti Míkiñjin mu. Aanaan: «Íhinihin á̱ayemi faaf ite biheet beehooje-hooj.» Aburaham aamo fu faaf úne t'Atambatun, ábuki áyilenayilen Atambatun. Akina Atambatun af'aritan keekete ku, abe n'asok yooŋ buroon béemusut bu káwuwina béewuwin.
45004018	Aburaham ayakarayakar t'eyakar eŋkut ebaj, abe n'áyilen. Iyu a abine fu áyemi «faaf ite biheet beehooje-hooj», naane t'Atambatun asoko du aano: «Iye i bakañi kaja fu kahooju.»
45004019	H'Atambatun asoko hu bondu, Aburaham káabajin simit seelohene téemeer. Ámoomi kaanuku eket taŋ eŋeñeno fu, abe anaar'o Saara ahaana, ámusut yooŋ kámeyi kaharat. Bare awasut hikee káyilen ku,
45004020	araanut ko yooŋ, abe ajeeŋanut b'Atambatun asoko bu. Káyilen koone ni kihaŋ kayanu, abe n'asokoroor Atambatun.
45004021	Bukuurokuur áhabanein kaanuku Atambatun áyinooni káhinu b'asoke bu.
45004022	Bondu bíkinineŋe fu Atambatun n'ajuker ti káyilen koone «n'ajoko an éejube».
45004023	Bare kirim konde: «Atambatun ajokojok an éejube», kikiñjutee bija t'Aburaham unoono.
45004024	Kikiñjeekiñj yooŋ bija t'úne k'Atambatun ayak ku kajoku bakan kéejube, úne kéeyilene ku t'an eeritane u Anahaan ite úne Yesu t'eket i.
45004025	Yesu ásikeesik asaanee kúŋgowulan ku kaanuku eeket uŋu wuhoofoor wute w'úne, abe n'aritanee t'eket i kaanuku éehin núuyemi bakan kéejube hágila Atambatun.
45005001	Náami Atambatun ajoka úne bakan kéejube aŋarkeyi naane úyilenayilen, abe hahiye káasuumaay kibaja t'etut úne ne o, Anahaan ite úne Yesu Kiris éekinineŋ.
45005002	Akina áfeŋgine fu úne bítim bu, kaanuku núumeyi kajaku k'Atambatun kaŋk'áwufoor úne aŋarkeyi naane úyilenayilen. Hahiye úsiiŋaa ti kajaku kondu jirib. Abe béekinineŋe bu kikaw úne n'uŋu kutoof beemo fu eyakar y'úbaje i yite kamaatu ku ti kániku kite Atambatun.
45005003	Abe bóndiiit barebare: kikaw úne uŋu kutoof yooŋ kane újuk sílaam, ábuki úmoomi kaanuku sílaam af'abuk kámuñu;
45005004	kámuñu n'abuk kajoku alitee; kajoku alitee n'abuk eyakar.
45005005	Abe eyakar yendu ébuutaariit, ábuki Atambatun ásikasik ti kámaŋi koone áyuus tu suhol site s'úne, áŋaasann ko tu Búwejet Beenabe b'awune bu úne.
45005006	Múniyo kóŋkeyin úne t'úbajoorut sembe, Kiris aketaket bija t'ehoofoora i hunak h'Atambatun ajoke hu te ho.
45005007	Bítaañataañi kajuku ake n'aane hee eeket bija t'áwiyo, hutoof yooŋ áwiyo ondu an éejube. Maske ake bija ayak abin áami aana hee eeket bija t'an eejake.
45005008	Bare iye a Atambatun áwufoore fu buŋ b'ámaŋie fu úne ariike: Kiris aketaket bija t'úne, úne káaroŋin ku ehoofoora.
45005009	Kaasarah koone kíkinineŋakinineŋ Atambatun n'ajok úne hahiye bakan kéejube. Buŋ b'atuf'afakan úne yooŋ ti kayiŋat kite Atambatun?
45005010	Úne yéeni enatoora Atambatun; bare áhina núubukan ne o t'eket ite Añi oone. Abe makamu hahiyu Añi oone ondu tu buroŋ, abe úbukana, buŋ b'atuf'afakan úne ariike?
45005011	Abe bóndiiit barebare: kikaw úne uŋu kutoof t'Atambatun, o éehine u núubukan ne o, Anahaan ite úne Yesu Kiris éekinineŋ.
45005012	Afeeneŋ taŋ áyoosanna fu kaahoofoor ku t'etaam ye, abe kaahoofoor ku ni kibin n'eket i: o aamo fu Adam. Iyu e eket i éreeŋina fu kúŋgowulan ku fe, ábuki kareyi fe kahoofoorahoofoor.
45005013	Kaahoofoor ku kúmoomi t'etaam ye t'Atambatun asaanoorut Moyis Eluwa i. Makamu t'Eluwa i ebajoorut, Atambatun ájokaariit wuhoofoor wu doon.
45005014	Bare huta hu t'Adam bija yooŋ tu Moyis, eket i eŋ'émiñ ésuk i fe, bija yooŋ ni keehoofoorut ku naane Adam éejeŋginut u b'Atambatun asoko bu. Adam áyemie fu búnokoorum bite an eeware u bibin,
45005015	bare kawayawayo tu dómbokun. Katin kite Adam kiŋaaŋut káyemi naane b'Atambatun bamb'awun fuufu. Múniyo bakan keehooje kaketaket iŋi katin kite an afeeneŋ ondu. Bare kajaku k'Atambatun kaŋk'áwufoor kihaŋahaŋ tu dómbokun, abe bamb'awun bakan keehooje-hooj fuufu, áŋaasann bo t'an afeeneŋ taŋ eeemo u Yesu Kiris nu busooñ bihaŋ.
45005016	Abe b'Atambatun bamb'awun biŋaaŋut káyemi naane kaahoofoor kite ániine afeeneŋ. Kaahoofoor kifeeneŋ taŋ k'Adam áhine ku kíkinineŋe fu n'ajoonanee abe n'ayoosanee, bare b'Atambatun bamb'awun ésuk i ifi bíkinineŋ n'ajokiin bakan kéejube, hutoof yooŋ wuhoofoor wooniin káahoojin.
45005017	Múniyo an afeeneŋ atinatin, abe eket i émiñamiñ bakan keehooje iŋi húŋgowulan hifeeneŋ hondu taŋ. Bare iŋi an afeeneŋ taŋ eeemo u Yesu Kiris, úbajabaj ahaŋ diyu. Bakan k'Atambatun kaŋk'áwufoor kajaku koone kómbombokun ku, abe n'anoŋk eejokiin bakan kéejube, boko karoŋu, abe ni káyemi bákayi, Kiris éekinineŋ.
45005018	Náami naane aamo i kaahoofoor kite Adam kifeeneŋ ku taŋ kuyoosane fu ésuk i fe ti kaayeen, burok yooŋ béejube bifeeneŋ taŋ bite bu Yesu Kiris bíhine fu Atambatun n'ajok kúŋgowulan ku fe bakan kéejube, abe nu buwuniin buroŋ.
45005019	Naane kájeŋginaate kite an afeeneŋ taŋ kíhine i bakan keehooje ni káyemi ehoofoora, afeeneŋ yooŋ taŋ ájeŋgine fu ayak áhin bakan keehooje kéejub t'Atambatun.
45005020	Eluwa yite Moyis esiiŋasiiŋo, wuhoofoor wu nu wuhaŋ kahooju. Bare ti kaahoofoor ku kihaŋe du kahooju, kajaku k'Atambatun kaŋk'áwufoor kihaŋe toko.
45005021	Náami naane kaahoofoor ku kíbajaanie i sembe kiyak uŋu kuyool, kajaku k'Atambatun kaŋk'áwufoor kibaja yooŋ sembe site káhinu ésuk i kéejub te o. Iŋ'ite ho h'úyinie fu kaŋaasu t'Anahaan ite úne Yesu Kiris núubaj buroŋ béehabanaariit bu.
45006001	N'úene yooŋ buŋ? N'úboo fíya kakinu tu wuhoofoor wu kaanuku man kajaku k'Atambatun kaŋk'áwufoor úne ni kihaŋ?
45006002	Mánoman aaa! Ti kaahoofoor ku, úne bakan keekete. Buŋ b'úyinie fu kasooñu úkin te ko?
45006003	Árimeyiit kaanuku t'eket ite Yesu Kiris t'úbostee fu, úne keebostee ku úreyi fe kaanuku núuhin t'afeeneŋ ne o?
45006004	Náami ti kaboste ku, úketaket ni Kiris, abe n'úhokee ne o, kaanuku naane aritanee i t'eket i ti sembe site Faaf u séenike su, úne yooŋ buroŋ bite b'úne ni bíyemi bíyeni.
45006005	Múniyo, makamu úhinahin ne o t'afeeneŋ t'eket yeenokoore ni yeene i, úne yooŋ káhinu ne o t'afeeneŋ ti bíriteina bu t'eket i naane boone bu.
45006006	Úmoomi kaanuku manoŋkar mite m'úne mítiyar mu mitibeetib t'ekuruwa i ni Kiris, kaanuku man kaahoofoor keeemo ku ti sini site s'úne nu kúbujarooree, utum'uŋk'úyemi búsukateen bite te ko.
45006007	Ábuki an eekete ayihoora ni kaahoofoor ku.
45006008	Makamu úketaket ni Kiris, úyilena yooŋ kaanuku úne karoŋu ne o.
45006009	Múniyo úmoomi kaanuku Kiris aritaneeritan t'eket i, abe aroŋut kaketu. Eket i eŋkut ebaj te o sembe.
45006010	Aketaket hifeeneŋ kaanuku éebuj sembe site kaahoofoor ku, abe eket yendu eraanu; hahiye bare ondu tu buroŋ bija t'Atambatun.
45006011	Náami aruun yooŋ árihin iye: ti kaahoofoor ku, arijokooro naane bakan keekete, abe n'arijokooro naane bakan keeroŋe bija t'Atambatun iŋi naane árihine i t'afeeneŋ ni Yesu Kiris.
45006012	Kaahoofoor ku kuwarut iŋki kabaju sembe ti sini soonuun seeemo su iŋi siket, kiyak iŋi kitiŋguun áriihin wúfaŋi wute te so.
45006013	Atum'aŋk'árisik siniuun arisaan kaahoofoor ku, kaanuku iŋi sibin síhin meejakut mu. Árisik so arisaan Atambatun naane bakan keeritanee t'eket i, abe n'árihabanein fe tu burok boone, aŋ'aribin árihin beejoŋoore bu.
45006014	Kaahoofoor ku kuroŋut kabaju t'aruun sembe, ábuki Eluwa yite Moyis eŋkut ékiniuun, bare kajaku k'Atambatun kaŋk'áwufooruun kíkiniuun fu hahiye.
45006015	Eluwa yite Moyis eŋkut ékini úne, bare kajaku k'Atambatun kaŋk'áwufoor úne kíkinie fu úne. Náami naŋ? Bondu buwarawar fíya kákinineŋ n'uŋ'úhoofoor? Mánoman aaa!
45006016	Árimeyiit kaanuku af'árisik kikawuun arisaan ake, abe n'aŋ'arijam te o, áriyemia búsukateen boone? Hahiyu arijuk, man áriijeŋgin kaahoofoor ku kiŋki kibin n'eket i, man yooŋ áriijeŋgin Atambatun, abe n'aŋ'ajokuun bakan kéejube.
45006017	Bare úene Atambatun eyeehen: aruun kéeyemie ku hítiyar hu búsukateen bite kaahoofoor ku, arijokajok hahiye árihabanein tu múniyo m'ariliikenee mu.
45006018	Aŋkut áriyemi búsukateen bite kaahoofoor ku; áriyemia búsukateen bite Atambatun kaanuku áriihin buroon beejoŋoore.
45006019	Íihamin iliik bo tu buroŋ bite bu húnakonak aŋarkeyi naane árisoŋkaariit arijok. Hítiyar hu, aŋ'árihabanein ariirok naane búsukateen bija tu buroon beekuurut bu, ni káhinu kite meejakut mu, ariibaj buroŋ beejoŋoorut. Hahiye, aŋ'árihabanein ariirok naane búsukateen bija ti béejube bu, man n'aribaj buroŋ beenabe.
45006020	Aruun káaroŋin ku búsukateen bite kaahoofoor ku, arikolut ni béejube bu.
45006021	Náami naŋ n'aribaje fu toko? Buroon béefuñinanie t'aruun úmiye, ábuki iŋi bibin n'eket i!
45006022	Bare hahiye arikolut ni kaahoofoor ku, abe aruun búsukateen bite Atambatun. Doon d'aribaje du toko deemo fu buroŋ beenabe, abe ti biraanu, aruun kabaju buroŋ béehabanaariit.
45006023	Ábuki bajaam bite kaahoofoor beemo fu eket i; bare b'Atambatun bamb'awun fuufu beemo fu buroŋ béehabanaariit bu iŋi naane úhine i t'afeeneŋ ni Yesu Kiris Anahaan ite úne.
45007001	Kújakuwe, aruun k'ijonde kee árimoomi eluwa i. Árimoomi kaanuku ebajabaj sembe tu húŋgowulan akina buroŋ barebare.
45007002	Úliik t'anaare eeseñee: eluwa i eenaan ondu tu núruuk áyino buroŋ. Bare áyino af'aket, t'eluwa i núruuk nu nifara.
45007003	Af'ariboor n'ake ániine áyino buroŋ, n'aŋ'áami ajokeejok n'ániine. Bare áyino af'aket, eluwa i eŋkut ejoko. Áyinooni biseño n'ake, abe an at'aane ajokojok n'ániine.
45007004	Iyu yooŋ a ariemo fu kújakuwe. T'Eluwa i árimoomi naane bakan keekete aŋarkeyi naane árihinahin t'afeeneŋ ni Kiris éeketaanie u. Hahiye eŋkut ékiniuun. An éekiniuun u aamo fu an eeritanee u t'eket i, kaanuku uŋ'úbin úhin buroon beebaje éñjeriŋ bija t'Atambatun.
45007005	Múniyo huh'úhinaani buroon beetoofe bu úne, wúfaŋi wute w'úne weejakut wu uŋu wukuuso t'Eluwa yite Moyis weetiŋg úne núunij awayo ni beesokee bu te yo, abe doon dund'úbaj toko deemo fu eket i.
45007006	Bare hahiye uŋkut úkol n'Eluwa i, ábuki te yo yéekulaanie i úne, úmoomi naane bakan keekete. Náami úyinooni karoku bija t'Atambatun ti máhinar míyeni, ti sembe site Búwejet Beenabe bu, káanukiiit ti máhinar meefiyee méenuutina t'Eluwa i.
45007007	Náami uŋ'úene buŋ? Eluwa i fíya kaahoofoor? Mayet fu! Bare ékinineŋakinineŋ n'ímeyi naŋ neemo fu kaahoofoor. Ábuki arko Eluwa i eenut yéeni: «Atum'a̱mero doon dite an», man ímeyi naŋ neemo fu bimero doon dite an.
45007008	Bare kaahoofoor ku nu kukuuso tu bondu b'Eluwa i esoke bu, kéehinam iŋ'imero buroon beehooje-hooj bite bakan. Arko Eluwa ebajut fu yéeni, kaahoofoor man átumb abaj sembe.
45007009	Kóŋkeyin t'ímeyioorut Eluwa i, íñje yéeni húŋgowulan heeroŋe. Bare h'ibine hu ijam yo, kaahoofoor ku nu kuroŋ,
45007010	íñje n'iket. Eluwa i yeeware i yéeni káhinu ésuk i keeroŋ, n'éhinam íiyemi an eekete.
45007011	Ábuki kaahoofoor ku kukuusakuuso t'Eluwa i keebuutam, abe nu kuyoolam t'Eluwa yendu yoyo.
45007012	Náami Eluwa i enabanab, kirim kite te yo fe kinabanab yooŋ, kujoŋoorajoŋoor, abe ni kijak.
45007013	Náami fíya doon deejake díkinineŋe fu n'iket? Mayet fu! Kaahoofoor ku kíkinineŋe fu. Toko tu kúwufoore fu kaanuku ko kútumbe fu kíyemi kaahoofoor: kiŋaasaŋaas ti beejake bu keeyoolam. Iyu e Eluwa i ékinineŋe fu n'úmeyi buŋ bi kaahoofoor ahaŋe fu doon fe kajakaate.
45007014	Úmoomi kaanuku Eluwa i t'Atambatun t'énuutina fu. Bare íñje húŋgowulan barebare, íñje yooŋ ásukateen ite kaahoofoor ku.
45007015	Ábuki íjokaariit bimb'íhin: íhinaariit beejake bimb'ímaŋi káhinu, bare beejakut b'iteñekee bu, bo b'if'íhin.
45007016	Abe arko b'ímaŋiit bu b'if'íhin, n'iŋ'eene hee, kame fu Eluwa i ejakajak.
45007017	Náami íñjeiit if'inoŋk iinij iyu, bare kaahoofoor keeemo ku t'íñje ifi kitiŋgam.
45007018	Ímoomi kaanuku meejake mu munooto t'íñje, butum t'íñje eeemo u húŋgowulan barebare. Múniyo iŋ'ímaŋi káhinu meejake mu, bare ibajut sembe sondu.
45007019	Ábuki meejake mimm'ímaŋi káhinu, íhinaariit mo, bare meejakut m'ímaŋiit mu, mo m'if'ifin íhin.
45007020	Abe if'íhin meejakut m'ímaŋiit mu, n'aŋ'áami íñjeiit if'inoŋk iinij iyu, bare kaahoofoor keeemo ku t'íñje ifi kitiŋgam.
45007021	Náami bonde b'íjakutane fu: if'ímaŋi káhinu meejake, meejakut taŋ m'if'íyini káhinu.
45007022	Hikawam hutoofatoof dómbokun t'eluwa yite Atambatun.
45007023	Bare ímoomi kaanuku t'íñje eke eluwa y'ímaŋiit yendu t'étuum n'eluwa y'ehel íima émaŋie i. Eluwa yendu y'ímaŋiit i éhinamhin íiyemi ásukateen ite kaahoofoor keeemo ku t'íñje.
45007024	Átaañiee teereŋ t'íñje! Aañ fíya aja fu karamiam t'eni yende yeeyoosan yee n'íñje t'eket i?
45007025	Úene Atambatun eyeehen, akina eeyakam u karamu, aŋaasan bo ti Yesu Kiris Anahaan ite úne! Náami t'ehel íima, íñje ásukateen ite eluwa yite Atambatun; bare tu wúfaŋi wúuma weejakut wu, íñje ásukateen ite kaahoofoor ku.
45008001	Náami hahiye kéehine ku t'afeeneŋ ni Yesu Kiris iŋkut káyiniee kajoloŋan ti kaayeen.
45008002	Ábuki Búwejet Beenabe bu bumbu buwun buroŋ bite bu nu múniyo ti káhinu ku t'afeeneŋ ni Yesu Kiris biramamram ti kaahoofoor ku n'eket i.
45008003	Eluwa yite Moyis eyinaat káhinu bondu iŋi kabajaate kite húŋgowulan kite sembe. Bare Atambatun áhinahin bo: áboñinoboñin Añio éeyemi húŋgowulan naane úne ehoofoora i, kaanuku eeram úne ti kaahoofoor ku. Iyu a Atambatun atinane fu kaahoofoor ku kiŋki kinij tu kúŋgowulan ku.
45008004	Áhinahin bondu kaanuku man n'úyini karoŋu jes naane t'Eluwa i esoke du, úne keeemo ku tu buroŋ káanukiiit naane hutoofe i úne, bare naane hutoofe i Búwejet Beenabe bu.
45008005	Múniyo kiŋki karoŋ naane hutoofiin i, iŋi kayinoor ko kireyi fe beetoofiin bu. Bare kiŋki karoŋ naane hutoofe i Búwejet Beenabe bu, iŋi kafin kayinoor beetoofe bu Búwejet bu.
45008006	Kayinoor kite beetoofe bu an u humuumo iŋi kibin n'eket i. Bare kayinoor kite beetoofe bu Búwejet Beenabe bu iŋi kibin nu buroŋ bite bu nu múniyo, ni káasuumaay yooŋ.
45008007	Kiŋki kayinoor ko kireyi fe beetoofiin bu, bokondu enatoora Atambatun. Kájeŋginut eluwa yite Atambatun, kátumbut yooŋ káyini yo kájeŋgin.
45008008	Abe kiŋki káhin beetoofiin bu kayinaat katoofu Atambatun.
45008009	Bare aruun árihinaariit beetoofuun bu; aŋ'árihin beetoofe bu Búwejet bite Atambatun, ábuki bikinakin t'aruun. An afut'abaj Búwejet bite Kiris, an ondu anooto an ite Kiris.
45008010	Bare Kiris af'akin t'aruun, hutoof yooŋ naane aamo i sini soonuun suwarawar bibin kaketu uŋu wuhoofoor wu, Búwejet Beenabe bu kawunuuun buroŋ aŋarkeyi naane Atambatun ajokuunjok bakan kéejube.
45008011	Arko Búwejet bite Atambatun eeritane u Yesu t'eket i bikinakin t'aruun, Atambatun ondu eeritane u Kiris t'eket i kawunu buroŋ bu sini soonuun seeemo su iŋi siket. O káŋaasanna bo tu Búwejet boone beekine bu t'aruun.
45008012	Náami kújakuwe, buroŋ bite b'úne buwarawar katoofu Búwejet bite Atambatun, káanukiiit beetoof sini site s'úne.
45008013	Af'aŋ'árihin beetoofe bu so, aruun kaketu. Bare af'ariwun Búwejet Beenabe bu bítim bite káyokunanuun ariiyool kunoŋk koonuun keejakut ku, aruun karoŋu.
45008014	Ábuki kiŋki kawas Búwejet bite Atambatun béewufooriin bítim bu, bokondu bakañi Atambatun.
45008015	Abe Búwejet b'Atambatun awunuun bu bíteiit káhinuuun áriiyemi búsukateen, ariisooñ áriyemi bukoloow. Bare Búwejet b'awunuun bu bite káhinuuun áriiyemi bakañio. Bo b'ifi bitiŋg úne núutaŋk úeno: «Aba, Faafa!»
45008016	Búwejet Beenabe bu humuum hite te bo búwufoorawufoor búwejet bite b'úne kaanuku úne bakañi Atambatun.
45008017	Abe makamu úne bakañio, úne kabaju húrub t'ebaj y'anaŋe i bija ti bakan koone. Úne kamaatu te yo ni Kiris, ábuki uf'úmaat ti sílaam soone, úne yooŋ kamaatu ti kániku koone.
45008018	Bukuuramkuur kaanuku kaliiku kániku kite ku kuwaatu k'Atambatun aja ku káwufoor úne, ni sílaam s'úemo su te so hahiye, n'aŋ'áami so dóoniit fe.
45008019	Aduna i ereyi fe yeeemo i Atambatun áwuwane fu yo emokena kajuku kóyin k'aja ku káwufoor aañiin kaamo fu bakañio.
45008020	Ábuki sembe seebajut mayet éñjeriŋ síkinie fu yo. Káanukiiit man yo eŋese bo; aaa, yo ejoloŋanee tu bondu. Eyakar yendu toko bare:
45008021	aduna i karamiee ti sembe sunsu súbuj yo abe nu sujok yo naane ásukateen. Náami n'eŋ'emaat ti kafaku kite biñi bite Atambatun, ni kániku kooniin.
45008022	Úmoomi kaanuku bija yooŋ t'úmiye, aduna i ereyi fe eroŋa n'eriŋgan, abe n'ejuk yooŋ sílaam naane anaare eeemo ti bíyihino.
45008023	Abe yóiit barebare: úne yooŋ keebaje ku Búwejet Beenabe bu naane bítiyar bu dók tu buroon b'Atambatun aja bu kawunu úne, uŋ'úriŋgan tu suhol site s'úne. Úne bokondu yooŋ ti kanahan ku kaanuku Atambatun éehin úne bakañio nu múniyo, abe n'aram úne áhabanein.
45008024	Ábuki n'eyakar yendu n'úfakanee fu. Eyakar yeejukee eŋkut éyemi eyakar: ake fíya abaa kayakar doon d'aŋ'ajuk?
45008025	Bare uf'úyakar doon d'újukoorut, uŋ'úmoken do.
45008026	Iyu yooŋ u Búwejet Beenabe bu ufu búyokunan úne ti kabajaate kite k'úne kite sembe su, ábuki útumbut úmeyi buŋ b'úware fu kalawu Atambatun ariike. Bare Búwejet Beenabe bu iŋi bilaw Atambatun bíhabanein bija t'úne naane an eeemo ti kariŋgan, kariŋgan k'an ayinaat kanaban.
45008027	Abe Atambatun aa ajuk tu suhol su aŋ'ámeyi biyinoor bite Búwejet Beenabe bu, ábuki iŋi bilawo naane ámaŋie i bija ti bakan k'akino ku.
45008028	Úmoomi kaanuku doon fe deeyino kabaju kéemaŋie ku Atambatun, bokondu k'aruwe ku naane t'afiye du asok, aŋ'áhin do déeyemi deejake bija ti káasuumaay kooniin.
45008029	Ábuki bakan k'asoŋke ku bijifan, asoŋka yooŋ bíhabaneina kaanuku eebin éehiniin keenokoor n'Añio, man Añio n'abin áyemi aneemak ite butoŋ beehooje.
45008030	Bakan kéekinineŋe ku Atambatun n'asoŋk bíhabaneina tu bondu, aruwiinruw yooŋ; k'aruwe ku, ajokiinjok yooŋ bakan kéejube; k'ajoke ku bakan kéejube, áhiniinhin yooŋ keemaat ti kániku koone.
45008031	Núusooñ yooŋ úene buŋ? Atambatun af'ásiiŋoorein n'úne, aañ ayino fu kásokum úne?
45008032	Akina éetumbut u awas Añio, bare n'ásiko asaan eeket bija t'úne úreyi, buŋ b'atuf'awun úne doon areyi fe t'afeeneŋ n'Añio?
45008033	Aañ aja fu katinan úne, úne k'Atambatun ajifane ku? Atambatun fíya? Aaa, ábuki akina humuumo aanaan újubajub.
45008034	Aañ aja fu kayoosan úne ti kaayeen? Yesu Kiris fíya? Aaa, ábuki akina humuumo aketaket abe n'aritanee yooŋ t'eket i; ondu inde baatos Atambatun, abe aŋ'áwasiyano bija t'úne.
45008035	Naŋ fíya níyinie fu kákinineŋ kámaŋi ki Kiris ámaŋie ku úne nu kuwas? Sílaam su fíya, man yooŋ kátaañi ku, man yooŋ káhihinoor ku, man yooŋ bujoñjol bu, man yooŋ kabajaate ku, man yooŋ doon déekolinanie, man yooŋ eket i?
45008036	Míkiñjin mu meenaan: «Bújom tujon, iŋ'íriheelin t'eket i iŋi naane iriemo i bakan kúuwe awe Atambatun. Ésuk i ejokajok uni naane bíkarniina bite bija kamootu.»
45008037	Bare naane bije i iyu fe, úne úriiŋane fu, abe an éemaŋie u úne éekinineŋ.
45008038	Ábuki bukuuramkuur kaanuku doon diyinaat kákinineŋ kámaŋi k'Atambatun ámaŋie ku úne nu kuwas. Eket i, nu buroŋ bu, n'emalaka i, ni sirab su, nu buroon beebaje bu hahiye, ni beeware bu bibin kabaju, ni bakate sembe su, nu buroon beeemo bu t'etiir, ni beeemo bu yooŋ t'etaam, nu doon fe déewuwanee, mayet bifeeneŋ tu bondu biyino kákinineŋ kámaŋi k'Atambatun ámaŋie ku úne áŋaasann ko t'Anahaan ite úne Yesu Kiris nu kuwas.
45009001	B'ija bee kasoku bite nu múniyo; íñjeiit ijuuse, ábuki íñje an ite Kiris. Ehelam yu Búwejet Beenabe bu bijaaŋane i, éwufooramwufoor kaanuku b'isok bee bite nu múniyo. Bo beemo fu bonde:
45009002	ítaañianataañian dómbokun, abe ehelam yendu ti káseñji kéeraanaariit iŋ'ite hu bakanam k'írihine ku eheet efeeneŋ. Ítumbatumba ímaŋi Atambatun áwuumam, abe n'áhinam iiwasoor ni Kiris kane arko bondu búnooni kákinineŋ bakanam ni kafak.
45009004	Boko bakate Israyel. Atambatun áhiniinhin kéeyemi bakañio, abe n'áwufooriin yooŋ kániku koone. Ajamoorajamoor nu boko keehooje, abe n'asaaniin Eluwa i, n'áwufooriin yooŋ buŋ bi kawaro fu kalawu, abe n'asokiin b'aja bu káhiniiin.
45009005	Boko kaamo fu bakañi sifaaf su kómbokun ku bakate ku kóŋkeyin k'Atambatun ajifane ku. Kiris yooŋ ite t'eheet yeeniin h'abine hu éeyemi húŋgowulan. Akina aamo fu Atambatun eehaŋe u doon areyi fe. Úsokorooro ko kireyi fe! Amiin.
45009006	Eenut Atambatun áhinut b'asoke bu, aaa. Bare káanukiiit bakañi Israyel kareyi fe kaamo fu bakañi Atambatun bakate ku nu múniyo.
45009007	Abe biñi bite bíiit Aburaham kareyi kaamo fu bakañi Atambatun bakate ku nu múniyo, ábuki Atambatun aanoen: «T'Isak t'ija fu kawunii biñi b'isoki bu.»
45009008	Aamo fíiit biñi bite Aburaham kaamo fu bakañi Atambatun kareyi. Bakañi Atambatun nu múniyo kaamo fu keebukee ku naane t'anoŋke du eesok.
45009009	Kirim konde k'Atambatun abine fu asok. Aanaan: «Bulay ti kiim konde, íñje kásooñina, abe Saara kabaju añi ahaawa.»
45009010	Abe bóndiiit barebare, Atambatun abinabina asok yooŋ Rebeka bike. Rebeka aamo fu anaare faaf úne Isak. Ti básumbeel boone
45009011	kabukoorutee, Atambatun n'aano: «Aŋgilij u kahaŋu aneemak u.» H'asoke hii, boko ti kátumboorut kaŋaaŋ káhinu meejake man yooŋ meejakut. Atambatun áhinahin ii éewufoor kaanuku aŋ'áhin naane hutoofo i. Aŋ'ajifan kúŋgowulan ku naane ámaŋie i, káanukiiit iŋi beejake bi káhine.
45009013	Aanaan ti Míkiñjin mu: «Ijifanajifan aŋgilij u Sakob, n'iteñeko aneemak u Esawu.»
45009014	Náami uŋ'úene buŋ? Atambatun fíya ájubut? Mayet fu!
45009015	Ábuki aanaan Moyis: «Íñje kayubiyen an i ímaŋie u kayubiyen, abe n'ijak t'an i ímaŋie u kajaku te o.»
45009016	Náami bondu biŋeñenut ti sembe site húŋgowulan man yooŋ ti kámaŋi koone, bare t'Atambatun kep aa ayubiyen.
45009017	Atambatun asokasok ti Míkiñjin mu áyi eeemo u Esipt aano: «Íhinihin á̱ayemi áyi kaanuku íiwufoor t'awe sembe súuma, abe huruwu húuma ni hijamo tánotan fe t'etaam ye.»
45009018	Náami Atambatun aŋ'ajifan an a ámaŋie u kayubiyen, n'ajifan yooŋ an a ámaŋie u kábaanian búwejet.
45009019	Maske ake kaaniam: «Arko Atambatun af'atiŋg ésuk i keenoŋk iyu, iŋi naŋ n'af'asooñ awataniin? Aañ áyinie biteñeko b'Atambatun ámaŋie bu káhinu?»
45009020	Kame awe á̱tumbe fu á̱yemi aañ, awe húŋgowulan hu hihi hijeeŋoor ii n'Atambatun? Éndiis yeerokee n'ekaf, eŋ'eene fíya an eeroke u yo: «Iŋi naŋ n'a̱rokam fee?»
45009021	Aroka bíndiis áyinooni káhinu doon deetoofo du n'ekaf yeene: áyinooni karoku éndiis yéewarie bija ti bifeet bu, n'eke yooŋ bija t'enuuf te o.
45009022	Atambatun ámaŋamaŋi káwufoor kaanuku ayiŋatayiŋat ti bakan kéesufano ku ehol, abe ni kajar kayooliee, kaanuku man sembe soone nu sujukee tu boko. Bare áhinut bo, ámuñaliinmuñal dómbombokun.
45009023	Ámaŋamaŋi káwufoor diyu buŋ bi kániku koone kibaje fu yooŋ éñjeriŋ ti bakan k'ayubiyene ku, bokondu k'asoŋke ku bifare kaanuku keebin keemaat ti kániku kondu.
45009024	Abe bakan kondu kaamo fu úne, úne k'aruwe ku, káanukiiit t'Esuwif i barebare, bare ti keenooto ku yooŋ Esuwif.
45009025	Iye a asoke fu ti kaawiit k'Ose ayiŋana oone akiñje ku. Aanaan: «Kéeyemiit ku bakan kúuma, íñje kaaniiin bakan kúuma. Abe íñje kámaŋi bakan k'ímaŋiit ku yéeni.
45009026	Toko t'ibine du eeniin: "Arinooto bakan kúuma", boko kaaniee toko biñi bite Atambatun eeemo u buroŋ.»
45009027	Esayi n'afin ataŋk bonde t'Israyel aane: «Hutoof bakate ku Israyel ni kahooj naane baaliisiw bite katafa ku, keefamut tu boko taŋ kaja fu kafaku.
45009028	Ábuki Atemit kajoonan etaam i ahil jab, abe o káhinu bondu bireeŋ ñaaj.»
45009029	Esayi abinabina aane: «Arko yéeni Atemit eehaŋe u ebaja sembe awasut úne bakaake biñi, n'uŋ'úyemi naane bakate ku Sodom, n'uŋ'únokoor yooŋ naane bakate ku Gomoor.»
45009030	Náami uŋ'úene yooŋ buŋ? Keenooto ku Esuwif kaŋesut káyemi bakan kéejube t'Atambatun, bare Atambatun ajokiinjok bakan kéejube iŋi naane káyilene i ti Kiris.
45009031	Abe bare bakate ku Israyel keeŋese ku káyemi bakan kéejube t'eluwa i, kafinut kabaj bondu.
45009032	Kame fíya iŋi naŋ? Ábuki kaŋesaŋes kájubu t'Atambatun, káanukiiit ti káyilen kooniin, bare ti máhinar mooniin. Ni kábiŋan t'ejuju yey'eneyan ésuk i,
45009033	yi Míkiñjin mu musoke i. Meenaan: «Arijuk, iisiiŋan t'ésuk ite Siyoŋ ejuju yey'eneyan ésuk i, elaaliñj yey'éfiiten. Bare an af'ayaajo te yo, at'awatanooro hikee.»
45010001	Kújakuwe, b'ímaŋie bu t'eholam íhabanein, ni b'ilawe bu Atambatun beemo fu Esuwif i kafak.
45010002	Íyinooni kaseede kaanuku káhabaneinohabanein kaanuku kéejeŋgin Atambatun, bare bíhabaneina bondu bite ni kámeyiaate.
45010003	Kánandinut buŋ b'Atambatun af'ajok ésuk i bakan kéejube, bare kaŋesaŋes kasiiŋan bifehe booniin bite kájubu ku. Iyu i kateñekee fu efehe yite Atambatun yey'éhin ésuk i kéeyemi bakan kéejube.
45010004	Ábuki Kiris ahabanoore fu Eluwa yite Moyis, kaanuku man kéeyilene ku te o fe, Atambatun n'ajokiin bakan kéejube.
45010005	Bonde bi Moyis asoke fu t'an éemaŋie kaŋaasu t'Eluwa i éejub t'Atambatun. Aanaan: «An af'áhin b'Eluwa i esoke bu bireyi fe, o kabaju buroŋ bu.»
45010006	Bare ti bite káyilen ku man an u n'ájub t'Atambatun, bonde busokee fu: «Atum'a̱yinoor n'a̱ane: aañ aja fu t'etiir?» kite awe á̱maŋie Kiris áŋaabein úne t'etaam.
45010007	«Atum'a̱yinoor yooŋ n'a̱ane: aañ aja fu búwaneina ti keekete ku kaamo du?» kite awe á̱maŋie karitan Kiris t'eket i.
45010008	Míkiñjin mu meenaan: «Hirim hite Atambatun hikambuti, hondu ti káalelufi, nu tu búwejeti.» Hirim hondu heemo fu báhamin bite káyilen ku kiŋk'iriwaare.
45010009	Af'a̱sok nu butumi tu buhooŋu ésuk i a̱ane Yesu aamo fu Anahaan u, abe n'á̱yilen tu búwejeti kaanuku Atambatun aritanoritan t'eket i, awe kafaku.
45010010	Ábuki an af'áyilen tu búwejeto, Atambatun n'aŋ'ajoko an éejube, abe an n'asok nu butumo tu buhooŋu ésuk i káyilen koone ti Yesu, Atambatun kafakano.
45010011	Múniyo Míkiñjin mu meenaan: «An af'áyilen te o, at'awatanooro hikee.»
45010012	Náami Asuwif u n'eenooto u Asuwif, boko k'afeeneŋ ku. Anahaan afeeneŋ i kabaje fu aa ásoniyan dómbokun kiŋki karuwo fe.
45010013	Ábuki Míkiñjin mu meenaan: «An fe eeruwe Anahaan u, o kafaku.»
45010014	Bare buŋ bi kaja fu karuwio ti káyilenut te o? Buŋ bi kaja fu káyilen te o ti kajamut huruwu hoone? Buŋ bi kaja fu kajamu huruwu hoone ti kabajut an eesokiin ho?
45010015	Buŋ b'an aja fu kasokiiin ho t'aboñutee? Míkiñjin mu meenaan: «Aŋ'atoof dómbokun kane kiŋki kawaare Hirim Heetoofe hu káreeŋin!»
45010016	Bare ésuk íiit ereyi éjeŋgine fu Hirim Heetoofe hu. Múniyo Esayi aanaan: «Atemit, aañ áyilene fu báhamin bite b'uni?»
45010017	Náami káyilen ku iŋi kibin ti kajamatan kite báhamin bu, abe báhamin bondu uŋu búnuutin ti kasoku kite hirim hite hu Kiris.
45010018	Hahiyu eene i: bakate ku Israyel kajamut fíya báhamin bu? Áyine wala, kajamajam bo! Míkiñjin mu meenaan: «Wuji wute kiŋki kawaare hirim hu wujameejam t'etaam i ereyi fe, abe báhamin booniin bireeŋareeŋ tánotan t'etaam i.»
45010019	Iisooñ íkandijen bonde: bakate ku Israyel fíya kánandinut? Wala, kánandinanandin. Ábuki kóyin Moyis, Atambatun aanaan: «Íñje káhinuuun ariihiñan baabu biheet. Íñje káhinuuun ariiyiŋat ti bakan kéewesinateit ku.»
45010020	Atambatun atiŋgatiŋg yooŋ Esayi eeene: «Keeŋesutam ku yéeni kajukam fu, abe n'ifeeñ ti keeruwutam ku.»
45010021	Bare ti bakate ku Israyel, Atambatun aanaan: «Bújom tujon iyitayit bakan kúuma emoŋu kaanuku keebin, bare kájeŋginutam, abe yooŋ iŋi kárahan t'íñje.»
45011001	Náami íikandijen bonde: Atambatun áfiitenafiiten fíya bakate ku Israyel keeemo ku bakan koone? Mayet fu! Ábuki íñje humuumam an ite Israyel, íñje ite tu hubukandin hite Aburaham, íinuutin tu butoŋ bite Beŋsame.
45011002	Atambatun áfiitenut bakan koone k'asoŋke ku bijifan. Mánoman árimoomi naŋ n'Eli asoke fu ti Míkiñjin mu h'abine hu asaboor t'Atambatun iŋ'ite hu Israyel. Aanaan:
45011003	«Atemit, bakate ku Israyel kayoola eyiŋana íiwe fe, kábuja yooŋ sitaabul su tind'írihini wusarah wu. Íñje iŋeñene fu unoonam, abe bokondiam yooŋ ti kaŋesu kayoolu.»
45011004	Buŋ b'Atambatun ásafino fu? Aanoen: «Aaa, únooniiit. Iroŋa toko ni bakan kaamo súñjune hutok nu súsuba kéesukaayut Baal i bakaaku kajoke u naane atambatun.»
45011005	Hahiye yooŋ mo mifeeneŋ mu: aŋeñenee bakan keefamut ti bakate ku Israyel k'Atambatun ajifane ti kajaku koone.
45011006	Abe makamu ajifaniinjifan aŋarkeyi naane ajakajak, n'aŋ'áami kame akuuseit tu buroon bi káhine eejifaniin. Arko yéeni iyu af'ajifaniin, n'aŋ'áami kajaku koone am áyekiiin ko, kíteiit fuufu.
45011007	Náami uŋ'úene yooŋ buŋ? Keehaŋe kahooju ti bakate ku Israyel kabajut bi kaŋese bu. Keefamut tu boko taŋ k'Atambatun ajifane ku kabaje fu bo. Bakaaku, ñúwejet ñooniin ñíbaanabaani,
45011008	naane Míkiñjin mu musoke i. Meenaan: «Atambatun ámiñamiñ ñúwejet ñooniin, n'akumb yooŋ ñíkiniin, abe n'alof wúkondiniin. Bondu yooŋ bibaje fu bija t'úmiye.»
45011009	Dafit yooŋ n'aane: «Yala buñoofo booniin ni bíyemi tu boko bífiir, nu wuyeen, man ni kaney toko, Atambatun eenij tu boko.
45011010	Yala ñíkiniin nu ñukumbo ayak abin áami iŋkut kajuk; áhiniin kéeŋuuho hiraanu.»
45011011	Náami íikandijen bonde: h'Esuwif i kábiŋane hu, kaneyaney fíya hiraanu? Mayet fu! Bare kaahoofoor kooniin kíkinineŋe fu keenooto ku Esuwif ni káyiniee kafakan. Bo bíkinineŋe fu Esuwif i ni kahiñaniin.
45011012	Arko kaahoofoor kite Esuwif i kísikinasikin ésuk i ereyi fe meejake mómbokun, arko yooŋ kaneyu kooniin kíkinineŋe fu keenooto ku Esuwif ni kabaj meejake mómbokun, kóyin k'Israyel fe kaja ku bibatuko t'Atambatun, buŋ fíya bi meejake mu mija fu kareyi?
45011013	Hahiyu aruun k'ifine fu ijond, aruun keenooto ku Esuwif: íñj'eemo fu apotor ite Kiris t'aruun keenooto ku Esuwif, abe iŋ'isaŋgoor nu burok b'Atambatun asaanam bu.
45011014	Iŋ'íhin bo kaanuku man ti bíyinie kabaju, bakan k'írihine ku eheet efeeneŋ ni kahiñan, íihin bakaake tu boko keefak.
45011015	Ábuki h'aamo hu Atambatun anuuta t'Esuwif i, n'abukan ni baabu biheet. Buŋ fíya bi hija fu káyemi kane kábatikannee? N'aŋ'áami fu bíriteina bu t'eket i!
45011016	Afiit átiyar u ite humburu af'awunee Atambatun, n'aŋ'áami humburu hu hireyi fe hoone hu. Kíjiŋ kite nunukanuk ufu kuwunee Atambatun, n'aŋ'áami biland bu yooŋ fe boone bu.
45011017	Bakate ku Israyel kámoomi naane núolifiye neenawee, abe bike biland ni bifiitee. Aruun keenooto ku Esuwif n'áriyemi naane biland bite nike neenoŋke néelooñin, abe ni bísikee beesukenee ti baabu bifiitee du. Hahiyu halan huhu húnuutin ti kíjiŋ kite nunukanuk nondu neenawee nu ufu huwunuun sembe.
45011018	Iŋ'ite ho aamo fu ariwarut kamaku ti biland bondu beefiitee bu. Ariimak yooŋ iŋi naŋ? Áruuniit arijoke fu kíjiŋ ku, bare kíjiŋ ku kujokuun fu.
45011019	Maske bakaake t'aruun kaanu: «Biland bu bifiiteefiit kaanuku iriisukenee toko.»
45011020	Nu múniyo. Bifiiteefiit aŋarkeyi naane bíyilenut ti Kiris, abe aruun n'árisikee arinaŋee toko aŋarkeyi naane áriyilenayilen. Bare atum'ariyitooro! Árikoleyi, ho húkoyie.
45011021	Ábuki Atambatun afut'awas Esuwif i keeemo ku naane biland bite nunukanuk neenawee, at'awasuun yooŋ.
45011022	Náami arijondoman fee ti kajaku kite Atambatun ni naane atoofut i yooŋ nu hoone: atoofut nu hoone ti kéejeŋginaariito ku, abe o kajaku t'aruun, kane arko aririiko ti kajaku koone. Káhinaate iyu, n'aŋ'arifiitee yooŋ naane biland.
45011023	Esuwif i ifi karaan káyilenaate kooniin, n'iŋi kasooñ kasukenee naane biland ti káyemie du, ábuki Atambatun abajabaj sembe site kasooñu asukeniin.
45011024	Aruun keenooto ku Esuwif, árimoomi naane biland bite núolifiye neenoŋke néelooñin, abe ni bifiitee beesukenee ti nike neenawee. Bondu bítaañataañi káhinu. Esuwif i ni káyemi biland bififi bu bite neenawee nu: bo kahaŋu katoofu kasuken tu nunukanuk nu ti bifiye du bulooñ.
45011025	Kújakuwe, ímaŋamaŋi áriimeyi béenuusee bonde kaanuku atum'aribin arijokooro bakan kómbokun: bakaake ti bakate ku Israyel, ñúwejet ñooniin aŋ'ábaani. Bondu bifiyo yooŋ ayak abin áami bakan k'Atambatun ajifane ku ti baabu biheet fe kajoka bítim bite Kiris.
45011026	Náami bakate ku Israyel kareyi fe n'iŋi kafak, naane ti Míkiñjin mu musoke du. Meenaan: «Arama ite ésuk i kánuutina Siyoŋ, abe o kanuutan kajamaate ku ti bakañi Sakob.
45011027	Kaajamoor konde k'Atambatun aja fu kajamoor nu boko kane anuutan wuhoofoor wooniin.»
45011028	T'Esuwif i kateñekee du Hirim Heetoofe hu ti káhinooree fu enatoora yite Atambatun, abe bondu bija ti káasuumaay koonuun, aruun keenooto ku Esuwif. Bare karoŋa ni káyemi bakan k'Atambatun ajifane ku. Aroŋa n'ámaŋiiin iŋ'ite hu b'abine bu asok sifaafiin.
45011029	Ábuki áramaariit doon d'aheeke eewun, ákutooraariit yooŋ an a aheeke eeruw.
45011030	Hítiyar hu árijeŋginut Atambatun. Bare hahiye Atambatun ayubiyenuun, ábuki Esuwif i kateñekateñeko kájeŋgino.
45011031	Esuwif i yooŋ mo mifeeneŋ mu: kájeŋginut hahiye Atambatun. Bondu bíkinineŋe fu Atambatun n'ayubiyenuun, abe boko yooŋ ni káyiniee kayubiyen.
45011032	Náami Atambatun akulakul ésuk i ereyi fe iŋi kájeŋginaate kooniin, kaanuku man n'áyiniiin kayubiyen kareyi fe.
45011033	Kajaku kite Atambatun kihahahah, ni káwasi koone, nu búwesinato boone! Kaayinoor koone, aañ ayino kámeyi ko? Manoŋkar moone, aañ ayino kánandin mo?
45011034	Míkiñjin mu meenaan: «Aañ ámeyie fu kaayinoor kite Atemit? Aañ áyinio fu karimu?
45011035	Aañ ámuso fu kawunu dike doon ayak abin áami Atambatun awaro kabatikan?»
45011036	Ábuki doon areyi fe, akina áwuwane fu do, akina yooŋ ajoke fu doon areyi fe, abe doon areyi fe dibajabaj bija te o. Aja ákini kániku ku hiraanu! Amiin.
45012001	Náami kújakuwe, makamu Atambatun aŋ'ayubiyen úne dómbokun, íñj'endu ti kaanuuun waasi, ariwuno siniuun naane kaasarah keeroŋe, keenabe yooŋ, abe nu kutoofo. Iyu a ariwaro fu kasayi ti hiñaawu nu múniyo.
45012002	Atum'ariliikool ni máhinar mite mu bakate ku t'etaam ye; ariwas Atambatun eewunuun biyinoor bíyeni, man n'áriyemi bakan kíyeni. Af'árihin iyu, n'aŋ'áriyini kánandin b'ámaŋie bu. Bo beemo fu beejake bu, ni beetoofo bu, ni beekuure bu but.
45012003	Makamu Atambatun áwufooramwufoor kajaku koone, iisokuun bonde arireyi fe: an t'aruun atum'ayitooro. Árimeyi kep buŋ b'ariemo fu ariike, huruw fe t'aruun aliik ti káyilen k'Atambatun awuno ku.
45012004	Eni yite húŋgowulan efeeneŋ, bare ebajabaj buroon beehooje, abe dóonodoon fe nu burok bite te do.
45012005	Iyu yooŋ u úemo fu: naane úhooje i fe, úmoomi naane eni efeeneŋ, ábuki úhinahin t'afeeneŋ ni Kiris. Újokoorajokoor naane buroon beeemo t'eni efeeneŋ.
45012006	Atambatun awunawun úne huruw fe éeyini káhinu buroon beewayee, aliik ti kajaku koone k'áwufoore ku úne. Náami an eewunee kaanuku aŋ'abin ayiŋan bite b'Atambatun, áhin bo aliik ti káyilen k'abaje ku.
45012007	An eewunee kaanuku aŋ'abin áyokunan bakaaku, ajok te bo. An eewunee kaanuku aŋ'abin aliiken bakaaku, ajok te bo.
45012008	An eewunee kaanuku aŋ'abin ayaŋganan bakaaku kikaw, ajok te bo. An aa awun ebaj yeene, ajok te bo n'ehol yeekuure. An eewunee kaanuku aŋ'ágilan kéeyilene ku, ajok te bo alitee. An eewunee kaanuku aŋ'ayubiyen bakaaku, atoofan te bo.
45012009	Kámaŋi koonuun kíyemi kite nu múniyo. Ariteñeko meejakut mu, abe n'arijok ti meejake mu.
45012010	Árimaŋioori naane bakati. Árihabanein ti kájeŋgin kite bakaaku.
45012011	Áriyemi éñiŋkaana, abe atum'áriyemi biñek. Ñúwejet ñooniin ñíhabanein tu burok bite Anahaan u.
45012012	Kikawuun kutoof iŋ'ite eyakar y'aribaje i. Árimuñ ti sílaam sans'arijuk, abe n'aŋ'áriñiŋkaan ti kalawu ku.
45012013	Áriyokunan bakanuun kéeyilene ku keebaje ku bisawula, abe n'aŋ'arijok áwariee kiŋki kawanan t'aruun.
45012014	Arilaw Atambatun éesoniyan kiŋki káhihinooruun; arilawo éesoniyaniin, atum'arieno áwuumiin.
45012015	Aritoofan ni keeemo ku ti katoofu ku, abe n'ariyiy ni keeemo ku ti biyiy bu.
45012016	Arijok ésuk i fe kare. Atum'ariyitooro, bare arijokoor ni bakan keejokutee ku doon fe. Atum'arijokooro bakan kéewesinatee.
45012017	An af'áhinuun meejakut, atum'aribatikano meejakut. Ariŋes káhinu b'ésuk i fe eene bu bijakajak.
45012018	Af'aribaj bítim, árihin wáhowah ariijamoor n'ésuk i fe.
45012019	Kújakuwe, aruun k'ímaŋie-maŋie ku, atum'aŋ'arinukan aruun kumuumuun t'an éehinuun meejakut, bare ariwas Atambatun eebin eenij te o, ábuki Atemit aanaan ti Míkiñjin mu: «Íñje ija fu kanukan ku, íñje yooŋ ija fu kabatikaniin doon di karoke du.»
45012020	N'asooñ yooŋ aane: «Anatoora úuwe af'ajoñjolat, a̱wuno eeñoofo; búhujo nu bujoko, a̱wuno éehujo. Af'á̱hin iyu, anokooreenokoor kite awe á̱sike kíjeget kéetife a̱naŋ ti hikawo.»
45012021	Atum'ariwas meejakut mu meehaŋuun sembe. Arijaaŋo mo ti káhinu kite meejake mu.
45013001	Huruw fe awarawar kajamu ti keeemo ku t'éŋguur i. Atambatun unoono taŋ áyinie fu kawunu an sembe, abe akina asiiŋane fu keeemo ku t'éŋguur i.
45013002	Náami an af'ateñeko keeemo ku t'éŋguur i, ateñekaa yooŋ b'Atambatun asiiŋane bu, abe kiŋki káhin iyu, boko kajoonanee.
45013003	An af'aŋ'áhin meejake, awarut kákoleyi keeemo ku t'éŋguur i. Bare af'áhin meejakut, toko t'awariin fu kákoleyi. Afut'á̱maŋi kákoleyi an eeemo t'éŋguur i, á̱hin meejake, abe n'aŋ'asokoroori.
45013004	Ábuki aŋ'áhin burok b'Atambatun asaano bu kaanuku éeyokunani. Bare af'aŋ'á̱hin meejakut, á̱koleyio! Ábuki sembe site kaniju ku t'an ásuf júm s'abaje su, bíjaiit káfiiten: aŋ'arok bija t'Atambatun éewufoor kaanuku Atambatun ayiŋatayiŋat t'an éehine u meejakut.
45013005	Iŋ'ite ho aamo fu ariwarawar kájeŋgin keeemo ku t'éŋguur i. Iŋ'íteiit kaanuku man áriyinooni kateyi kúnuur ku barebare, bare yooŋ aŋarkeyi naane ti sihel site s'úne bijakajak.
45013006	Iŋ'ite ho yooŋ h'af'arijaam búhal bu. Ábuki kiŋki karok t'éŋguur i, boko eroka bakate Atambatun kéehabaneina tu burok booniin.
45013007	Aribatikan huruw-ruw fe doon d'áriyekio du: arijaam búhal bu an ariware u bo kajaamu, arijaam yooŋ júuti i an ariware u yo kajaamu. Árijeŋgin k'ariware ku kájeŋgin, abe n'arijam ti k'ariware ku kajamu.
45013008	Atum'áriyekioori doon fe, kane arko taŋ kámaŋioori ku. An af'ámaŋi bakaaku, ájeŋginajeŋgin Eluwa yite Moyis áhabanein.
45013009	Múniyo b'Eluwa i esoke bu eene: «Atum'a̱ŋot n'an ariseñeit, atum'a̱yool an, atum'á̱kuwat, atum'a̱mero doon dite an», eluwa efeeneŋ yende taŋ ékumbaloole fu so ni saasu sireyi fe, yeeemo i: «Á̱maŋi áwiyi húŋgowulan naane á̱maŋie i hikawi.»
45013010	An af'ámaŋi áwiyo húŋgowulan, áhinuto meejakut. Náami an af'ámaŋi áwiyo húŋgowulan, an ondu ájeŋginajeŋgin Eluwa i áhabanein.
45013011	Náami arinoŋk ajakee, ábuki árimoomi ti kiin kunak t'úemo fee: tireeŋa toko, áriniyo. Hunak h'Atambatun aja hu kafakan úne huloha. Iŋkut hikamb naane kóŋkeyin úne ti káyilen ku toko-toko ti Kiris.
45013012	Huhuk hu hibaaŋaa, memee n'iŋi tifiit. Náami úfiiten kinij ku kiŋki kíhinee t'ébaani i, núusik bujuŋko b'úja bu ne bo hitiik hu ti meejaaŋe mu.
45013013	Únoŋk ajakee naane aa anoŋkee mijiniŋga raŋgaw. Úwas buñoofo beehahe bu, n'éwusan i; úwas huŋotu hu ni bakan k'úseñeit ku, nu bufurukato bu; úwas síheñjeŋoor su, ni bíhiñanoor bu.
45013014	Arisolo Anahaan u Yesu Kiris, abe atum'aŋk'ariwas wúfaŋi woonuun weejakut wu weetiŋguun ti meejakut mu.
45014001	Arijok áwariee bakan keebajoorut ku káyilen keeyane, abe atum'arisok meejakut tu boko iŋ'ite bimbi kayinoor.
45014002	Ake kaanu abajutee doon d'áteŋaariit, ake eebajoorut káyilen keeyane n'afin aane áteŋaariit doon deebaje síhiinu.
45014003	Eeene u aŋ'ateŋ doon areyi fe awarut kahuufu an éeteŋaariit u doon deebaje síhiinu, abe an éeteŋaariit u doon deebaje síhiinu awarut katinan aa ateŋ doon areyi fe, ábuki Atambatun ajokojok áwariee.
45014004	Kame awe a̱amo fu aañ ayak aŋ'a̱tinan aroka ite ake? Af'ajok alitee tu burok boone, man yooŋ n'akananoor, an u t'aamo du tu burok bu kasokio naane áhine i. Abe akina kajoku alitee, ábuki Anahaan u áyinoonio káyokunan.
45014005	Ake aŋ'ayinoor n'aane kike kunak kihaŋahaŋ kaaku, ake n'ayinoor n'aane kireyi fe ko kifeeneŋ ku. Huruw fe, beeemo bu ti hikawo buwarowar kakuuru.
45014006	An af'aane hike hunak hihaŋahaŋ kaaku, áhinahin bo kaanuku aŋ'abin asokoroor Anahaan u. An u aa ateŋ doon areyi fe, áhinahin bo kaanuku aŋ'abin asokoroor Anahaan u, ábuki aŋ'aane Atambatun eyeehen bija tu buroon bu bamb'ateŋ. Abe an éeteŋaariit u doon deebaje síhiinu, áhinahin bo yooŋ kaanuku aŋ'abin asokoroor Anahaan u, abe aŋ'aane yooŋ Atambatun eyeehen tu buroon bamb'ateŋ.
45014007	Múniyo uf'úyemi buroŋ, man yooŋ n'úket, úkiniooriit.
45014008	Úne bokondu tu buroŋ bija t'Anahaan u, uŋ'úket yooŋ bija te o. Náami uf'úroŋ man yooŋ n'úket, Anahaan u akino fu úne.
45014009	Ábuki Kiris aketaket abe n'arito t'eket i kaanuku éeyemi Anahaan ite u keekete ku ni keeroŋe ku.
45014010	Náami awe, iŋi naŋ n'af'a̱tinan áwiyi húŋgowulan? Awe yooŋ iŋi naŋ n'af'a̱huuf áwiyi húŋgowulan? Úne úreyi fe bibin bisiiŋo hágila Atambatun eejoonan úne.
45014011	Ábuki Míkiñjin mu meenaan: «Íñje Atemit eeemo u buroŋ inoŋke fu iisok iye: "Kúŋgowulan ku fe kájiŋgitan hágilaam, abe huruw fe kaseede eeene íñj'eemo fu Atambatun."»
45014012	Náami huruw fe t'úne kakamu hágila Atambatun buroon b'áhine bu.
45014013	Náami úraan kajoonanoor ku. Bonde b'úware fu kajoku te bo alitee: utum'úhin doon fe deeyino káhinu ake eeney, butum dite kayoosano ti kaahoofoor.
45014014	Naane íhine i t'afeeneŋ n'Anahaan u Yesu, bukuuramkuur but kaanuku abajutee doon deekuurut. Bare an af'ayinoor n'aane dike doon dukuurut, do káyemi te o doon deekuurut.
45014015	Af'á̱buj áwiyi ehel iŋ'ite doon d'a̱teŋe, anokooreenokoor kite á̱maŋiito. Doon dite kateŋu duwarut kákinineŋ n'á̱towutan an i Kiris akete uŋu hoone hu!
45014016	Beejake bu t'aruun buwarut káyemi ti bakaaku húkuuseima hite kasoku te bo meejakut.
45014017	Ábuki Jáyi jite Atambatun buroon bíteiit buñoofo bu man yooŋ búhujo bu; jo jite kájubu, ni káasuumaay, ni katoofu, abe bondu fe tu Búwejet Beenabe bu t'ufu búnuutin.
45014018	An af'áhin burok bite Kiris naane iyu, o katoofu Atambatun, abe ésuk i yooŋ kasoku te o beejake.
45014019	Náami úŋes bimbi bíkinineŋ núuriiko t'afeeneŋ ti káasuumaay, abe ni bilitan yooŋ káyilen kite bakan úne.
45014020	Doon dite kateŋu duwarut kákinineŋ n'á̱buj burok bite Atambatun. Múniyo buroon bu fe bijakajak kateŋu. Bare kateŋu buroon béeyinie kayoosan ake ti kaahoofoor, bondu bijakut.
45014021	Kateŋaate efuwa, ni káhujaate ehob, ni biteñeko doon fe deeyino kayoosan an éeyilene ti kaahoofoor, bondu bijakajak.
45014022	B'a̱yinoore bu tu bondu, a̱jok bo ti hikawi hágila Atambatun, atum'a̱sok bo an. Atoof t'an i hikawo híteyooraariit tu buroon bamb'áhin!
45014023	Bare an eeteŋe dike doon, abe bare hikawo hiteyoorateyoor, ayoosanooraa, ábuki ehelo esokut. Doon fe d'an áhine t'ehelo esokut, diyu kaahoofoor.
45015001	Úne keeyane ku ti káyilen ku, úwarut kaŋesu káhinu beetoofe bu úne, bare úwarawar káyokunan keebajut ku káyilen keeyane.
45015002	Huruw fe t'úne aŋes káhinu beetoofe bu áwiyo bite káñjeriŋo, man káyilen kite an ondu ni kihaŋ kayanu.
45015003	Ábuki Kiris aŋesut káhinu beetoofo bu. Bi Míkiñjin mu musoke bu bibajo fu. Meenaan: «Atambatun, kílafatinu ki kálafatini ku fe, íñje i kálafatine fu.»
45015004	Beesokee bu kóŋkeyin ti Míkiñjin mu fe, bo bite kaliiken úne, ni biyaŋganan úne kikaw, abe ni bíhin úne uŋ'úmuñ kaanuku man n'úbaj eyakar.
45015005	Yala Atambatun aa áhin ésuk i iŋi kámuñ, abe n'ayaŋgananiin kikaw, n'áhinuun ariijamoor aliik naane ti Yesu Kiris áwufooruun du,
45015006	man arireyi fe n'árihin kaaji kifeeneŋ ariisokoroor Atambatun, Faaf ite Anahaan ite úne Yesu Kiris.
45015007	Náami arijokoor áwariee naane Kiris ajokuun i áwariee. Af'árihin iyu, Atambatun kánikanee.
45015008	Iisokuun bonde: Kiris abinabin éeyemi aroka bija t'Esuwif i. Áhinahin bondu kaanuku éereeŋinan b'Atambatun abine bu asok sifaafiin, aaniin o káhinu, éewufoor kaanuku Atambatun an ite bifeeneŋ.
45015009	Abinabin yooŋ kaanuku man keenooto ku Esuwif ni kasokoroor Atambatun iŋi kajaku koone, naane busokee i ti Míkiñjin mu. Meenaan: «Iŋ'ite ho aamo fu íñje kasokoroori ti keenooto ku Esuwif, abe n'ihooñi.»
45015010	Nu musooñ yooŋ meene: «Aruun keenooto ku Esuwif, aritoofan t'afeeneŋ ni bakan kite Atambatun!»
45015011	Ni meene yooŋ: «Aruun arireyi fe keenooto ku Esuwif, arisokoroor Atemit. Arisokorooro, aruun bakate etaam i arireyi fe!»
45015012	Esayi yooŋ asokasok ti Míkiñjin mu aane: «Ake kánuutina tu noota nite Seese. O bíriteina eebin éeyemi aseef ite keenooto ku Esuwif, abe boko kanaŋu te o eyakar yeeniin.»
45015013	Yala Atambatun aa áhin ésuk i ni kayakar te o, n'áhinuun ariitoofan dómbokun, abe n'áhinuun ariibaj káasuumaay iŋi naane áriyilene i te o. Káhinu iyu, sembe site Búwejet Beenabe bu n'iŋi síhinuun ariihaŋ kabaju eyakar.
45015014	Kújakuwe, bukuuramkuur kaanuku áritumbatumba arijak, árimoomi yooŋ beeware bu kámeyiee arihaban, abe árinooni yooŋ karimoor.
45015015	T'eleetar yende bare, bike iŋ'íbaŋinanuun bo akuur but, ínuuseit. Íhinahin bo aŋarkeyi naane Atambatun, ti kajaku koone áhinamhin
45015016	íiyemi aroka ite Yesu Kiris bija ti keenooto ku Esuwif. Burok b'eemo bee te bo bite kawaare kite Hirim Heetoofe hu búmoomi naane bite asaraha, kaanuku man keenooto ku Esuwif ni káyini káyemi kaasarah keetoofe Atambatun, ku Búwejet Beenabe bu bíkajine bija te o.
45015017	Náami naane íhine i t'afeeneŋ ni Yesu Kiris, íyinooni kasaŋgoor nu burok b'eemo bu te bo bija t'Atambatun.
45015018	Ábuki ikañenut kasoku bike fe t'arkut bi Kiris áhine bu aŋaasan t'íñje. Bo beemo fu man keenooto ku Esuwif ni kájeŋgin Atambatun. Áhinahin bo ti kirim kiŋk'isok, ni manoŋkar múuma.
45015019	Áhinahin bo ni sembe ti beehaŋe bu ésuk i kikaw, ni ti sembe site Búwejet Beenabe bu. Iye i iwaare fu fe Hirim Heetoofe hite hu Kiris tánotan fe, huta hu Serusalem bija yooŋ Iliri.
45015020	Abe íhabaneinohabanein kaanuku iŋ'iwaare Hirim Heetoofe hu tu búsuk bu t'an ajamoorut du huruwu hite Kiris, kaanuku man itim'ibin isiiŋan kiñaan kúuma ti kite ake.
45015021	Íhinahin naane Míkiñjin mu musoke i. Meenaan: «Keesokutee ku moone mu kajukio, abe kéemusut ku kajamu huruwu hoone, boko kajoku.»
45015022	Bondu ifi bifandam kakolen h'íbinaariit hu t'aruun.
45015023	Abajee simit naane ímaŋie i bibin kajukuuun. Bare makamu hahiye ihabana burok búuma tu búsuk bondu,
45015024	eenaan íñje káŋaasina t'aruun iijukuun kane íyemi ti bija Esipañ. Iyu, n'aŋ'áriyiniam káyokunan íñje ti bija bu. Bare mánoman íñje bifiyo dikee t'aruun man ehelam n'erooŋo.
45015025	T'eemo dee bare, iija Serusalem nu kuboñ bija ti bakan kite Atambatun keeemo ku bo.
45015026	Ábuki bakate ku Maseduwan kéeyilene ku, ni bakate ku Akayi kategateg bija ti bakan kite Atambatun bakate ku Serusalem keebajut ku.
45015027	Boko kanoŋke fu keeteg, bare kafiyafiya káyekiiin kaamaag. Ábuki naane aamo i Esuwif i kéeyilene ku ti Kiris káyokunaniinyokunan keebaj káyilen, boko yooŋ keenooto ku Esuwif kawariinwar káyokunan n'ebaj yeeniin.
45015028	If'ija ayak abin áami isaaniin kuboñ ku, butum hahiyu íkolinaa tu bondu, n'iŋ'íŋaasin t'aruun iitik ija Esipañ.
45015029	Abe bukuuramkuur kaanuku if'ija ibin t'aruun, kásoniyan kómbokun kéenuutina ti Kiris k'ibin fu ne ko.
45015030	Kújakuwe, íñj'endu ti káwasiyanuun bonde t'Anahaan ite úne Yesu Kiris, ni ti naane Búwejet Beenabe bu ii bíhin úne núumaŋioori: árisiiŋoorein n'íñje ariilaw Atambatun árihabanein uŋu húuma hu.
45015031	Arilaw man n'ifak ti bakate ku Súde kéeyilenut ku, abe bakan kite Atambatun keeemo ku Serusalem kikawiin nu kutoof tu kuboñ k'ija kee ne ko.
45015032	Náami Atambatun af'aane hee, n'iŋ'íyini bibin t'aruun hikawam káatoofin, abe n'iŋ'ibaj t'aruun biriiko beetoofe.
45015033	Atambatun aa awun káasuumaay ku aja áyemi n'aruun arireyi fe! Amiin.
45016001	Ániin úne Febe aa arok bija ti bakate ku Saŋkire kéeyilene ku bibin t'aruun memee. Iwaso tu sumoŋuuun.
45016002	Arijoko áwariee tu huruwu hite Anahaan u naane bakan kite Atambatun kaware i káhinoor. Abe n'áriyokunano t'esawula yánoyan fe y'ayino kabaju t'aruun, ábuki áyokunanayokunan bakan keehooje, bija yooŋ íñje fe.
45016003	Arisaafam Pirisil n'Akilas keeemo ku burok uni bifeeneŋ ti Yesu Kiris.
45016004	Kajaja ayak abin áami iŋi káheelin eket i kaanuku keeramam. Íñj'endu ti kaaniiin eyeehen, abe íñjeiit unoonam: keenooto ku Esuwif kareyi fe kéeyilene ku bokondu ti kaaniiin yooŋ eyeehen.
45016005	Arisaafam yooŋ kéeyilene ku kiŋki kakuukanooro t'enuuf yeeniin. Arisaafam yooŋ áwiyam Epayenet, eeemo u átiyar u ti káyilen ku ti Kiris t'ésuk ite Asi.
45016006	Arisaafam Mari éelaame aa tu burok bu bija t'aruun.
45016007	Arisaafam ebukaam Andironikus nu Suniyas k'iribine ku irikulee t'afeeneŋ. Kajamajamo faa tu hupotoraate hooniin, abe boko kajabe kayoosaam hikarjenaate hu.
45016008	Arisaafam áwiyam Ampiliyatus i írihine u t'afeeneŋ t'Anahaan u.
45016009	Arisaafam Urbeŋ, eeemo u burok uni bifeeneŋ ti Kiris, n'áwiyam yooŋ Sitakis i ímaŋie-maŋie u.
45016010	Arisaafam Apeles éewufoore u akuur but kaanuku áyilenayilen ti Kiris. Arisaafam yooŋ bakate ku t'Aristobul.
45016011	Arisaafam abukaam Erojoŋ. Arisaafam bakate ku ti Naasiis kéeyilene ku t'Anahaan u.
45016012	Arisaafam Tirifen ni Tírifoos kiŋki karok bija t'Anahaan u, n'ániinam Persid yooŋ i ímaŋie-maŋie u, éelaame aa tu burok bu bija t'Anahaan u.
45016013	Arisaafam Rufus aa arok áwari aa bija t'Anahaan u, n'íñaayo yooŋ eejokam u naane añio.
45016014	Arisaafam Aseŋkirit, ni Filegoŋ, n'Ermes, ni Paturobas, n'Ermas, ni kéeyilene ku fe keeemo ku nu boko.
45016015	Arisaafam yooŋ Filolog, nu Súli, ni Neeree, n'ániino, n'Olempas, ni bakan kite Atambatun fe keeemo ku nu boko.
45016016	Arisaafoor ti káfoonoor kite baatiaay. Kéeyilene ku fe ti Kiris kasaafuun.
45016017	Kújakuwe, íñj'endu ti káwasiyanuun bonde: áriwasiyoor kiŋki kayeeñooran kéeyilene ku. Iŋi kahiilaniin ni báhamin booniin bondu bite biteñeko bu buroon b'ariliikenee bu. Arikambiin,
45016018	ábuki bakan naane bokondu károkaariit bija ti Kiris Anahaan ite úne; iŋi karok bija ti kariin! Nu ñutum ñooniin ñeetoofe ñaa, ni báhamin booniin yooŋ bite kásoŋotiyan ku n'ifi kabuut kéeniyeit ku.
45016019	Aruun bare, ésuk i fe émoomi kaanuku árijeŋginajeŋgin Anahaan u. Hikawam hutoofa dómbokun uŋu hoonuun hu. Bare ímaŋamaŋi áriwesinato aŋ'aribin árihin meejake mu, abe atum'arikol ni meejakut mu.
45016020	Atambatun aa awun káasuumaay ku karebejaroor memee Setani tu wuwotuun. Anahaan ite úne Yesu aja ásoniyanuun!
45016021	Timote ii irirok, n'ebukaam Lusiyus, ni Saason, nu Sosipater kasaafuun.
45016022	Isaafuun yooŋ tu huruwu hite Anahaan u, íñje Térsiyus i Pool asaane u iikiñjo eleetar yende.
45016023	Gáyiyus asaafuun. Te o t'iwanane fu íñje Pool, abe te o yooŋ ti kéeyilene ku fe t'ifi kakuukanooro. Erasit aa anaŋ sírirem site hikinu, n'ati úne Kartus kasaafuun.
45016025	Úsokoroor Atambatun! Áyinooni káhinu káyilen koonuun keeyan naane busokee i ti Hirim Heetoofe hu hih'iwaare, heesoke hu bite bu Yesu Kiris. Hirim hondu húwufoorawufoor b'Atambatun ánuusaanie bu huta hu kóŋkeyin,
45016026	bare hahiye wuwiit w'eyiŋana yite Atambatun kakiñje wu wúnuutanno ho t'ébaani i. Bondu bibajabaj naane t'Atambatun eeemo u buroŋ hiraanu afiye du asok. Siheet site t'etaam i fe sijama hirim hondu kaanuku man ni síyilen, abe ni síjeŋgin Atambatun.
45016027	Atambatun eeemo u húwesina unoono aja ákini hiraanu kániku ku iŋi bi Yesu Kiris áhine bu! Amiin.
46001001	Íñje Pool a Atambatun aruwe u naane t'ámaŋie du kaanuku íiyemi apotor ite Yesu Kiris, n'ati úne Sosuten írikiñjinuun fee.
46001002	Uni bokondu ti kákiñjinuun aruun bakate ku Korent kéeyilene ku, aruun k'Atambatun akino ku. Aruwuunruw kaanuku áriihin t'afeeneŋ ni Yesu Kiris, aruun ni bakaaku fe keeemo ku tánotan, kiŋki karuw huruwu hite Anahaan ite úne Yesu Kiris, Anahaan ooniin n'Anahaan ite úne toko.
46001003	Atambatun Faaf úne, n'Anahaan u Yesu Kiris kaja kásoniyanuun, abe ni kawunuun káasuumaay.
46001004	Ko kireyi fe iŋ'eene Atambatun úuma eyeehen uŋu hoonuun hu, iŋ'ite kajaku koone k'áwufooruun ku ti Yesu Kiris.
46001005	Múniyo naane árihine i ne o t'afeeneŋ, arihoojaneehoojan bib n'ebaj yánoyan, áhaŋum yite kámeyi kite múniyo mu, ni kawaare kite te mo.
46001006	Iriseedaseede Kiris t'aruun, abe n'arijok te bo ni sembe-sembe.
46001007	Náami buroon b'Atambatun bamb'awun, bike bunooto toko b'aribajut, aruun keeemo ku ti kanahan kóyin k'Anahaan ite úne Yesu Kiris áŋaasin ku.
46001008	Humuumo káwutiyenuun sembe bija yooŋ tu hunak hiraanu hu, kaanuku an atum'abin abaj bike bite katinanuun hunak h'ábatikein hu te ho.
46001009	Atambatun áwasaariit báhamin b'asoke, akina eeruwuun u kaanuku áriihin t'afeeneŋ n'Añio Yesu Kiris Anahaan ite úne.
46001010	Kújakuwe, íñj'endu ti kalawuuun tu huruwu hite Anahaan ite úne Yesu Kiris: arijamoor, káwaajinoor itim kibaj t'etutuun. Arijokoor alit tip ariibaj búwejet bifeeneŋ ni biyinoor bifeeneŋ.
46001011	Kújakuwe, múniyo bakaake ti keekine ku tu Kúlowe kasokamsok kaanuku aŋ'ariheñjeŋoor.
46001012	Iihatuun báhamin bu: kaane huruw fe t'aruun aŋ'asok beewayee ni bite bu bakaaku. Bakaake iŋi kaane boko bakate ku Pool; bakaaku ni kaane boko bakate ku Apolos; bakaake ni kasooñ kaane boko bakate ku Piyeer; bakaaku ni kaane boko bakate ku Kiris.
46001013	Butum aŋ'ariyinoor n'ariene Kiris áwaajinooreewaajinoor? Bare me íñje Pool ikete fu t'ekuruwa i uŋu hoonuun hu? Tu huruwu húuma fíya t'aribostee fu?
46001014	Íñj'endu ti kaanu Atambatun eyeehen naane aamo i ibosteit mayet afeeneŋ t'aruun, kane arko taŋ Kirispus ni Gáyiyus.
46001015	Náami an fe t'aruun ayinaat kaanu abosteeboste tu huruwu húuma.
46001016	(Ániya! Ibostaboste yooŋ butoŋ bite Sitefanas, bare íyilenut kaanuku isooñasooña iboste ake away.)
46001017	Kiris áboñinootam kaboste: áboñinamboñin kawaare Hirim Heetoofe hu, abe káanukiiit iŋ'íhamin nu búwesinato bite húŋgowulan. Abe iyu if'íhin, ábuki ímaŋiit kákasinan sembe seeemo su t'eket yeene t'ekuruwa i.
46001018	Múniyo kawaare kite eket ite Kiris t'ekuruwa i, bakan keeemo ku tu bútowuto bu kajokajok ko naane beeñunut. Bare t'úne keeemo ku ti bítim bite kafaku ku, diyu sembe site Atambatun.
46001019	Míkiñjin mu meenaan: «Íñje kábuju búwesinato bite kéewesinatee ku, abe n'iŋ'ífiiten naane iya káwasi kite kéewasie ku.»
46001020	Náami húwesina hu hondu diin? Eejaŋgee u ondu diin? Eetoofe u butum t'etaam ye ondu diin? Atambatun áwufoorawufoor kaanuku búwesinato bite kúŋgowulan ku buñunut!
46001021	Múniyo kúŋgowulan ku nu búwesinato booniin fe kámeyiit Atambatun, abe bondu Atambatun áhine fu bo nu búwesinato boone. Náami Atambatun áhabaneina fu kaanuku eefakan kéeyilene ku ni hirim hih'iriwaare heeemo hu naane heeñunut.
46001022	Esuwif i kaŋesaŋes kajuku beehaŋiin kikaw, beekuuriin kaanuku hirim hu t'Atambatun tu húnuutina fu; Egerek i ni kafin kaŋes bumbu búnuutin tu búwesinato bu.
46001023	Uni bare iŋ'iriwaare kaanuku Afakana u atibeetib t'ekuruwa i: t'Esuwif i, an af'asok bondu n'aŋ'áami álafatina Atambatun, ti keenooto ku Esuwif, bondu buñunut.
46001024	Bare ti bakan k'Atambatun aruwe ku, Esuwif i ni keenooto ku Esuwif, Kiris aamo fu sembe site Atambatun, nu búwesinato boone yooŋ.
46001025	Ábuki bondu bite b'Atambatun bu kúŋgowulan ku kajoke bu naane beeñunut, bihaŋahaŋ káwasi búwesinato booniin, abe bi kajoke bu te o naane beebajut sembe, bihaŋahaŋ yooŋ sembe.
46001026	Kújakuwe, arijondoman fee naane áriyemie i h'Atambatun aruwuun hu: bakan ku kúŋgowulan ku kiŋki kajuker ni kajok bakan kéewesinatee kahoojut t'aruun, bakate sembe su kahoojut yooŋ, ni bakan kómbokun ku.
46001027	Bare keejokee ku naane bakan keeñunut, Atambatun ajifaniinjifan kaanuku eefuñatan kéewasinatee ku. Keejokee ku naane bakan keebajut sembe, Atambatun ajifaniinjifan kaanuku eefuñatan bakate sembe su.
46001028	Bakan ku kúŋgowulan ku káwiiniane ku, ni kahuufiin, abe yooŋ kajokutiin doon fe, Atambatun ajifaniinjifan kaanuku éebuj keejokee ku bakan kómbokun.
46001029	Iyu, an at'áyini kamaku hágila Atambatun.
46001030	Atambatun áhinuunhin t'afeeneŋ ni Yesu Kiris, abe akina Kiris ákinineŋe fu n'úmeyi búwesinato béenuutina bu t'Atambatun. Akina ákinineŋe fu yooŋ Atambatun n'ajok úne bakan kéejube, n'ajifan úne núuyemi bakan koone, abe n'áhin úne núufak tu wuhoofoor wu,
46001031	naane bikiñjee i ti Míkiñjin mu. Meenaan: «An af'ámaŋi kamaku, amak tu buroon b'Atemit áhine bu barebare.»
46002001	Kújakuwe, h'ibine hu t'aruun kaanuku iiwaareuun b'Atambatun ánuusaanie bu, iŋesut ariibin ariene ímoomi báhamin ihaban, man yooŋ íñje an eejaŋgee.
46002002	Ábuki h'ibine hu t'aruun, íhabaneinohabanein kaanuku it'isok bike fe, kane arko bite bu Yesu Kiris eeyoolee u t'ekuruwa i.
46002003	Iŋ'ite ho h'ibine fu t'aruun ni kabajaate kúuma sembe, ti kábitu yooŋ ekoloowe yéekinineŋ.
46002004	B'isoke bu ni b'iwaare bu, íhinut bo ni kirim keetoofe kite búwesinato bite húŋgowulan. Bare Atambatun áwufooruunwufoor ni sembe site Búwejet boone kaanuku b'isoke bu bite toko.
46002005	Iŋ'ite ho aamo fu káyilen koonuun kúnuutinoot tu búwesinato bite húŋgowulan, bare ti sembe site Atambatun tu kúnuutina fu.
46002006	Bare keeemo ku káyilen kooniin kiyanayan, iŋ'iriwaareiin búwesinato bu. Búwesinato bite bíiit t'etaam ye, bite bíiit yooŋ bakan kómbokun ku bakate ku t'etaam ye keeemo ku bakate bútowuto.
46002007	Aaa, iŋ'iriwaare búwesinato b'Atambatun ánuusaanie bu, abe kúŋgowulan ku kánandinut bo. Atambatun afiyafiya afare búwesinato bondu t'etaam i éwuwanoorutee, bija ti kánikan kite k'úne.
46002008	Mayet afeeneŋ ti bakan kómbokun ku bakate ku t'etaam ye ámeyie búwesinato bondu. Kane kámeyi bo, man katib yéeni t'ekuruwa i Anahaan éenike u.
46002009	Bare Míkiñjin mu meenaan: «B'an ámusut bu kajuku, b'an yooŋ ámusut bu kajamu, ni b'an ámusut bu kayinoor, Atambatun afarafare bo bija ti bakan kéemaŋio ku.»
46002010	Abe úne k'Atambatun áwufoore fu bondu, áŋaasann bo tu Búwejet Beenabe bu. Múniyo Búwejet bu uŋu bujondoman tu doon areyi fe, bija yooŋ biyinoor bite Atambatun beehaŋe bu kásuli.
46002011	Aañ ámeyie beeemo bu tu húŋgowulan, t'arkut búwejet boone akina humuumo? An yooŋ ayinaat kámeyi beeemo bu t'Atambatun, kane arko Búwejet bite Atambatun humuumo taŋ.
46002012	Úne bare úmoomi buroon b'Atambatun awune bu úne, ábuki búwejetiit bite t'etaam ye b'úbaje fu, bare Búwejet béenuutina bu t'Atambatun.
46002013	Abe uŋ'úsok bo, káanukiiit man ni báhamin béenuutina tu búwesinato bite húŋgowulan, bare ni báhamin bu Búwejet bite Atambatun biliikene bu úne. Iyu uf'úkam buroon bite Atambatun keebaje ku Búwejet boone.
46002014	Bare húŋgowulan héeyekiit Búwejet bite Atambatun iŋi hiteñeko buroon bu Búwejet bondu bumbu buwun: te o bondu buñunut. Ayinaat kánandin bo, ábuki nu Búwejet Beenabe bu taŋ n'an ayino fu bo kánandin.
46002015	Húŋgowulan heebaje Búwejet bite Atambatun húnooni kánandin doon areyi fe, bare akina, an ayinaat kánandin boone bu.
46002016	Míkiñjin mu meenaan: «Aañ ámeyie biyinoor bite Atemit? Aañ áyinio karimu?» Úne bare biyinoor bite Kiris b'úbaje fu.
46003001	Kújakuwe, múniyo h'íyemie hu t'aruun, iyinaatuun yéeni káhamin naane an aa áhamin ni bakan keebaje Búwejet bite Atambatun. Íhaminuunhamin naane an aa áhamin ni bakate ku t'etaam ye, naane bilekej ti bítim bite Kiris.
46003002	Íjuwanuunjuwan, bare iñoofanutuun, ábuki man áriyini biñamuno. Bija yooŋ hahiye fe ariyinaat,
46003003	ábuki buroŋ boonuun búmoomi naane bite bu bakate ku t'etaam ye. Naane aamo i aŋ'arihiñanoor abe yooŋ aŋ'ariheñjeŋoor, eeman aamo fu árimoomi naane bakate ku t'etaam ye, máhinar moonuun yooŋ naane mite bakate ku t'etaam ye?
46003004	Ake t'aruun af'aane: «Íñje ite tu Pool», ake n'aane: «Íñje ite t'Apolos», aamo fíiit aŋ'árihin naane bakate ku t'etaam ye?
46003005	Náami aañ aamo fu Apolos, aañ yooŋ aamo fu Pool? Uni eroka yite Atambatun barebare taŋ, aruun ariŋaase t'uni áriiyilen. Iŋ'írihin huruw fe burok b'Atambatun asaano bu:
46003006	íñje inawanaw nunukanuk nu, Apolos n'aroose no, bare Atambatun áhine fu no neehaat.
46003007	Náami eenawe u n'eeroose u kanooto doon tus. Atambatun aamo fu doon areyi fe, ábuki akina áhine fu nunukanuk nu neehaat.
46003008	Eenawe u n'eeroose u karare, ábuki iŋi karok t'afeeneŋ bija t'Atambatun, abe o kasiibaniin huruw fe aliik tu burok boone. Aruun ariemo fu etool ite Atambatun. Aruun ariemo fu yooŋ báakinum bite Atambatun.
46003010	Naane t'Atambatun awunam du t'isiiŋane fu kiñaan kítiyar ku naane anuta éemeyie buroko. Hahiye ake ondu ti káhoojinan enuuf i. Bare huruw fe anaŋ toko hikawo ti naane aamo i ti káhoojinan ku.
46003011	Ábuki kiñaan kítiyar ku kiheeka keesiiŋo, ko keemo fu Yesu Kiris, abe an ayinaat kasiiŋan kike.
46003012	Ake áyinooni káhoojinan enuuf i n'éwurus, man yooŋ n'ehalis, man yooŋ nu bujuju beeseere, man yooŋ n'ásik búkuŋu, man yooŋ étuuru, man yooŋ yaŋej.
46003013	Tu hunak hite Kajoonan ku, burok bite ánoan fe kafeeñu, abe bo kámeyiee. Ábuki hunak hondu káyemi hite sineemak sómbokun, site káwufoor buŋ bu burok bite ánoan fe bunokoore fu.
46003014	Ake af'asiiŋan burok boone ti kiñaan kítiyar ku, abe sineemak su siyinaat te bo doon, an ondu kasiibanee.
46003015	Sineemak su ni sifin súsuf burok bite ake, o kábuuru hisiibanu hoone. Humuumo akina kafakanee, bare anokooreenokoor kite am áfakina ti sineemak.
46003016	Kame árimeyiit kaanuku aruun ariemo fu enuuf ite Atambatun, abe Búwejet bite Atambatun bikinakin t'aruun?
46003017	An af'ábuj enuuf ite Atambatun, Atambatun kábuju an ondu. Ábuki enuuf ite Atambatun enabanab, abe aruun ariemo fu enuuf yendu.
46003018	An atum'abuut hikawo: ake t'aruun af'aliik ti bakate ku t'etaam ye n'aane áwesinatawesinato, aja áyemi t'ésuk i naane an eewene, t'áami nu múniyo áwesinatawesinato.
46003019	Ábuki búwesinato bite bakate ku t'etaam ye, t'Atambatun diyu kaañunaate. Múniyo Míkiñjin mu meenaan: «Atambatun aŋ'ajok kúwesina ku ti bífiir booniin bi kanoŋke bu keekuuj.»
46003020	Nu musooñ meene: «Atemit ámoomi biyinoor bite kéewesinatee ku; ámoomi kaanuku bijarut doon tus.»
46003021	Náami ágila ite bítim, an atum'amako. Ábuki aruun arikino fu areyi fe:
46003022	íñje Pool, Apolos, Piyeer, etaam i, buroŋ bu, eket i, beebaje bu hahiye, ni beeyak bu bibin kabaju fe, aruun arikino bo.
46003023	Ábuki aruun bakate Kiris, abe Kiris ite Atambatun.
46004001	Náami ariwarawar kajoku uni naane eroka barebare bakate Kiris, bakan keesaanee kaanuku iŋi kawaare múniyo méenuusee mite m'Atambatun.
46004002	Bimbi bíkandijenee húŋgowulan heesaanee bike beemo fu ajoŋoor ne bo.
46004003	Íñje bare, af'arijoonanam, man yooŋ bakaake ni kajoonanam, iti bíhinam doon. Íjoonanaariit hikawam tu bondu.
46004004	Iwatanooreit tu doon fe, bare hóiit heemo fu ikuurakuur tu buroon bireyi fe. Ajoonana úuma aamo fu Anahaan u.
46004005	Iŋ'ite ho aamo fu atum'arijoonan an tu hunak hu hireeŋoorut. Arinahan Anahaan u eebin: o kafeeñal ti meejaaŋe mu béenuusee bu t'ébaani i, abe n'áwufoor yooŋ biyinoor bite kúŋgowulan ku béenuusee bu. Abe huruw fe, Atambatun kaliiku ti b'áhine bu eesokorooro.
46004006	Kújakuwe, b'isoke bee bireyi fe, iliikaliik bo t'íñje n'Apolos kaanuku iiliikenuun man n'áriyini kánandin naane báhamin bonde bije i. Beenaan: «Bijakajak an n'araan ti beesokee bu ti Míkiñjin mu.» Káhinu iyu, an t'aruun man aŋ'asaŋg ti bísiiŋooreina n'ake kéesokum áwiyo.
46004007	Kame aañ áhinuun fu ariihaŋ bakaaku? Átambatuniit awunuun fu doon d'aribaje du fe? Makamu iyu i bije fu, iŋi naŋ n'af'arisaŋg nu doon d'aribaje du kite áruuniit ariwunee do?
46004008	Aŋ'ariyinoor n'ariene ariheeka ariibaj doon d'árimaŋie du fe! Ariheeka áriiyemi kusaanum ti bítim bite Kiris! Áriyemia bákayi, abe bare uni mayet! Ímaŋamaŋi áriiyemi bákayi bakate nu múniyo kaanuku man uni yooŋ n'íriyemi bákayi t'afeeneŋ n'aruun!
46004009	Bare anokooramnokoor kite uni epotor i, Atambatun áhinahin uni íriiyemi biraanu bite kúŋgowulan ku. T'ésuk i, írimoomi naane bakan keeware kayooliee ti sifiñjan su. Uni yooŋ naane boko, t'uni t'aduna i ereyi fe t'ef'éheelin, huta hu tu kúŋgowulan ku bija yooŋ t'emalaka i.
46004010	Ésuk i ejokajok uni bakan keewene iŋ'ite hu Kiris, bare aruun aŋ'ariene áriwesinatawesinato iŋ'ite hu Kiris! Irijokeejok bakan keebajut sembe, bare aruun aŋ'ariene aribajabaj sembe! Irihuufeehuuf, bare aruun arijokeejok nu sumoŋu súsuba!
46004011	Bija t'ewahatu yende yooŋ irijoñjolatajoñjolat, búhujo bondu t'uni, abe iribajut wañ. Iŋ'írimiñee kep, abe iriyinaat biriiko yooŋ tand'afeeneŋ.
46004012	Iŋ'írilaamool tu burok kaanuku íriikuumanooro. An af'álafatin uni, n'iŋ'irilaw beejake bija te o. An n'áhihinoor uni, n'iŋ'irituumen.
46004013	An af'asok t'uni beejakut, n'iŋ'írisafin atoofee. Bija t'úmiye yooŋ, ésuk i ejokajok uni naane kuhos kite aduna i, nu buruwat bite kúŋgowulan ku.
46004014	Káfuñatanuuniit k'iŋese fu h'íkiñjinuun hee, bare kaanuku iirimuun naane bakañiam k'ímaŋie.
46004015	Ábuki hutoof yooŋ aŋ'aribaj eliikenauun bítim bite Kiris kaamo súñjune sumoŋu, faaf afeeneŋ taŋ ariyino fu kabaju. Abe múniyo tu buroŋ boonuun aruun ni Yesu Kiris, íñj'eemo fu faafuun aŋarkeyi naane íñje ijabe fu iwaareuun Hirim Heetoofe hu.
46004016	Náami íñj'endu ti kaanuuun árihin naane íñje.
46004017	Bondu bíkinineŋe fu n'íboñinuun Timote eeemo u naane añiam i ímaŋie, abe n'ájub t'Anahaan u. O kábaŋinanuun buŋ bu buroŋ búuma ti bítim bite Kiris beemo fu ariike, abe buroŋ bondu b'if'iliiken ésuk i tánotan ti kéeyilene ku kareyi fe.
46004018	Bakaake t'aruun kayitoorayitooro, ti kaanu ku man it'ibinuun kajuku.
46004019	Bare Atemit af'aane hee, íñje bibin t'aruun memee. N'iŋ'ímeyi man bokondu kiŋki kayitooro iyu ti báhamin kabajabaj sembe site Atambatun, man yooŋ bayi!
46004020	Ábuki Jáyi jite Atambatun jíteiit báhamin beetoofe barebare; jo jite sembe.
46004021	Naŋ n'árimaŋie fu? Ibin t'aruun nu hunuk, man yooŋ ibin íiwufooruun kámaŋi ku, ni káneeni ku yooŋ?
46005001	Irijamajam tánotan fe kaanuku abajeebaj t'aruun bufurukato b'árimeyie kaanuku humuum hite kéeyilenut ku kánijaariit iyu: kaane ake t'aruun aŋ'aŋot n'anaare ite faafo!
46005002	Abe aruun bokondu yooŋ ti biyitooro! Eeman ariwarawar yéeni kátaañian dómbokun, abe n'arinuutan t'aruun an u aa áhin ii bondu?
46005003	Íñje ikambuunkamb, bare ehelam yendu t'aruun. Iheeka iijoonan an éehine u bondu ni kite íñj'eemo t'aruun.
46005004	Af'aribin arikuukanooro tu huruwu hite Anahaan ite úne Yesu, abe sembe soone ni síyemi t'etutuun, ehelam n'eŋ'éyemi yooŋ n'aruun.
46005005	Kóŋkeyin, árisik ániine ondu arisaan Setani man enio n'ébujo, búwejeto béeyini kafaku hunak h'Anahaan u ábatikein hu te ho.
46005006	Biyitooro boonuun bondu bijakut! Árimeyiit kereŋ naane báhamin bonde bije i: «Élefir yeefamut ef'ékundufuloolan éfariŋ yeefame»?
46005007	Náami arinuutan t'etutuun kaahoofoor kondu keeemo ku naane élefir yéewuute man n'áriyemi bakan keekuure but. N'aŋ'áriyemi naane éfariŋ éyeni yeebajut élefir. Abe ariheekaheek áriiyemi bakan keekuure, ábuki Kiris aketaket bija t'aruun. O aamo fu ametek eesarahee u t'efeet ite Kánuutina ku Esipt.
46005008	Náami úhin efeet i, káanukiiit nu kumburu keebaje élefir yéewuute yite kaahoofoor ku ni bánafut bu, bare úfeet yo nu kumburu keebajut élefir, kite kakuuru ku, ni kite múniyo mu.
46005009	Isokuunsok t'eleetar y'ibine i íkiñjinuun eenuun atum'arikol ni bakan kiŋki kafurukato.
46005010	Ímaŋiit bare kágiilool toko bakate ku t'etaam ye kiŋki kafurukato, ni kiŋki kamero buroon bite bakaaku, ni kákuwat, man yooŋ n'iŋi kawaasen. Kaanuku ariiteyiin kareyi fe, aamo fu kame ariwarawar kanuutu t'etaam ye!
46005011	B'ímaŋiuun bu yéeni kasoku beemo fu an af'aane akina Akarjen, abe bare akina yooŋ efuruka, ameraa buroon bite bakaaku, awaasena, asoka ti bakan, áwusana, man yooŋ ákuw, atum'arikol ne o. An naane ondu, áritumbut ariwar buñoofo ne o t'afeeneŋ.
46005012	Íñje fíya iware fu kajoonan keenooto ku tu butoŋ bite Atambatun? Aaa, Atambatun aja fu kajoonaniin. Aruun bare, ariwarawar kajoonan k'ariemo ku ti bítim bifeeneŋ, naane Míkiñjin mu musoke i. Meenaan: «Árikutoor t'aruun an éenafute.»
46006001	Arko ake t'aruun kajamoorut n'ake yooŋ ti kéeyilene ku, buŋ b'ayino fu bija ne o t'ejoonana kéeyilenut keejoonaniin, eefin eewas bija ne o ti bakan k'Atambatun akino ku?
46006002	Árimeyiit kaanuku bakan k'Atambatun akino ku kaja fu kajoonan bakate ku t'etaam i? Abe arko aruun ariware fu kajoonan bakate ku t'etaam i, n'áriyiniaati fíya kajoonan beeŋaaŋut bu kabaju éñjeriŋ?
46006003	Árimeyiit me kaanuku úne kajoonan yooŋ humuum emalaka i? Náami buroon bite bu hahiye n'úyiniaati bo?
46006004	Abe arko árijamooraariit te bo, iŋi naŋ n'af'arija bija t'ejoonana k'árimeyie kaanuku kéeyilene ku kajokutiin doon fe?
46006005	Iisok bo, man at'arifuño? Butum átumbut abaj t'aruun mayet an éewasie éeyinie kákotin bákasuba kéeyilene keejamoorut?
46006006	Jeh! An éeyilene n'aja atinan áwiyo éeyilene, abe yooŋ ti kéeyilenut ku, bondu fíya buwarawar kabaju?
46006007	Bare kajamooraate koonuun ariyak aŋ'ariŋes ejoonana, kúwufoorawufoor kaanuku arineyaney tiis. An af'áhinuun meejakut, man yooŋ n'ákuwatuun, ho húkoyie n'ariwaso iyu.
46006008	Bare fu hahiye aruun af'árihin bakaaku meejakut, aruun af'árikuwatiin yooŋ, abe bakanuun kéeyilene ku k'af'arinij ii tu boko!
46006009	Árimeyiit kaanuku kiŋki káhin meejakut mu iti kamaat hikee ti Jáyi jite Atambatun? An atum'abuutuun: kiŋki kafurukato, n'ewaasena i, ni kiŋki kaŋot ni bakan ki kaseñeit ku, ni kiŋki kaŋot ániine n'ániine,
46006010	nu búkuw bu, ni kiŋki kamero buroon bite bakaaku, n'éwusana i, ni kiŋki kasok ti bakaaku, ni kéejubut ku, bokondu fe iti kamaat hikee ti Jáyi jite Atambatun.
46006011	Iye i bakaake t'aruun káyemie fu hítiyar hu. Bare wuhoofoor woonuun wuñaweeñaw akuur but, árikajineekajin bija t'Atambatun, arijokeejok bakan kéejube hágila Atambatun tu huruwu hite Anahaan u Yesu Kiris, nu Búwejet bite Atambatun ite úne.
46006012	Bakaake t'aruun iŋi kaane káyinooni káhinu beetoofiin bu. Nu múniyo, bare bíreyiiit bijake fu t'aruun. Íñje yooŋ íyinooni kaanu: «Íyinooni káhinu beetoofam bu», nu múniyo, bare it'iwas doon fe déekiniam.
46006013	Aŋ'ariene yooŋ: «Maanu wúhineehin bija ti har, abe har n'áhinee bija ti maanu.» Nu múniyo, bare hike hunak Atambatun kábuju muroon mondu t'ésuba te mo. Sini site s'úne bare síhinutee bija bufurukato: síhineehin bija t'Anahaan u, abe Anahaan u af'asaan so doon di sisawulee du.
46006014	Atambatun eeritane u Anahaan u t'eket i, o yooŋ karitan úne te yo ni sembe soone.
46006015	Árimeyiit me kaanuku ti Kiris ti sini soonuun sujokoore fu? Ajakeejak fíya an n'ásik eni yeene yi Kiris akino i eeja eesaan yo kiŋki kafurukato? Mayet fu!
46006016	Bare me árimeyiit kaanuku an af'aŋot n'anaare eefurukatee, káyemia t'ésubaiin eni efeeneŋ? Ábuki Míkiñjin mu meenaan: «Ániine af'aŋot n'anaare, káyemia halan hifeeneŋ taŋ.»
46006017	An bare af'ásik enio asaan Anahaan u, áhina ne o búwejet bifeeneŋ.
46006018	Aritey bufurukato bu! Ábuki kaahoofoor kondu kihaŋahaŋ waawu fe kabuusatan eni. An af'aŋot n'an i kaseñeit, ahoofoora humuum t'enio.
46006019	Árimeyiit kaanuku sini soonuun seemo fu enuuf ite Búwejet Beenabe bu, Búwejet beeemo bu t'aruun b'Atambatun awunuun bu? Árikiniit sini soonuun:
46006020	Atambatun ajaamajaam ahahee kaanuku eejoohenuun. Náami ariwarawar kánikan Atambatun ni sini soonuun.
46007001	Hahiyu iibin ti b'árikandijenam bu t'eleetar y'árikiñjinam i bite kaanuku «man kasaate ajakajak t'ániine.»
46007002	Hee ajakeejak, bare kaanuku an u eetey huŋotu hu n'an i kaseñeit, ho húkoyie ániine-niine fe n'abaj anaar'o, anaare-naare yooŋ fe n'abaj áyino.
46007003	Ániine u awarut biteñeko kásiku hikawo asaan anaar'o, anaare u yooŋ awarut biteñeko kásiku hikawo asaan áyino.
46007004	Anaare u aŋkut ákini enio: yite i áyino. Ániine u yooŋ aŋkut ákini enio: yite i anaar'o.
46007005	An atum'ateñeko kasaan áwiyo hikawo, kane arko taŋ boko kajamoore ni kaane keefin keewas bondu dikee keejoŋoor ni kalawu ku. Bare bondu buwas, n'iŋi kabatuko ti biseño booniin. Káhinaate iyu, man káyini bújokumooro, abe Setani n'aŋ'abaj bítim eeneyaniin ti kaahoofoor.
46007006	Eenutuun áritumb árihin iyu, aaa. Eene bare af'árihin iyu, bijakajak.
46007007	Tu kúuma ku, ésuk i fe n'eŋ'éyemi biyeeŋat naane íñje. Bare huruw fe ni b'Atambatun awuno bu: an e nu bonde, aau nu bonda.
46007008	Bonde b'ija fu kasoku keebajut ku haare, ni haare hu ki bákayiniin kakete ku: bijakajak ni kariiko iyu naane íñje.
46007009	Bare arko kayinaat bújokumooro, háyine hu kasa, haare hu yooŋ kaseño. Ábuki bihaŋ kajaku ésuk i ni kaseño, bala hiŋes hite huŋotu hu ni bakaaku hihaŋiin sembe.
46007010	Keeseñee ku, báhamin bonde b'ija fu kasokiiin (káanukiiit t'íñje tu búnuutina, bare t'Anahaan u): anaare eeseñee awarut kanuutu t'áyino.
46007011	Bare af'anuut, atum'aŋk'aseño; t'áyino taŋ t'aware fu bibatuko keebukan. Ániine yooŋ awarut kahooru anaar'o.
46007012	Bakaaku, báhamin bonde b'ija fu kasokiiin íñje humuumam (Ánahaaniit asoke fu bo): an éeyilene af'abaj anaare éeyilenut, abe anaare u n'aane hee keeriiko t'afeeneŋ, atum'ahooro.
46007013	Anaare yooŋ éeyilene af'abaj ániine éeyilenut, abe ániine u n'aane hee keeriiko t'afeeneŋ, anaare u atum'aano kawasoor.
46007014	Ábuki ániine éeyilenut u áhinahin t'afeeneŋ ni kéeyilene ku iŋi naane aamo i n'anaar'o éeyilene u; anaare éeyilenut u yooŋ áhinahin t'afeeneŋ ni kéeyilene ku iŋi naane aamo i n'áyino éeyilene u. Káhinaate iyu, biñi booniin n'iŋi káyemi naane kéeyilenut ku, abe bare boko yooŋ káhinahin t'afeeneŋ ni kéeyilene ku.
46007015	Bare arko an éeyilenut u ámaŋamaŋi kaanuku biseño booniin beewiis, aja awiis bo. Ifi bija iyu, ániine éeyilene u man yooŋ anaare éeyilene u aŋkut akol n'áwiyo, ábuki Atambatun aruwuunruw kaanuku ariiroŋ ti káasuumaay.
46007016	Bare íikandijenuun bonde: awe anaare u, á̱moomi me man awe káyini kafakan áyini? Awe yooŋ ániine u, á̱moomi me man awe káyini kafakan anaarei?
46007017	Bondu buwas, íñj'endu ti kaanuuun huruw fe aja áhin buroŋ boone naane t'Anahaan u asaano du, naane t'afiye du áyemi h'Atambatun aruwo hu. Bondu b'if'isok kéeyilene ku kareyi fe.
46007018	Arko an u ateyatey karam h'Atambatun aruwo hu, aja ariiko iyu. Arko an u ateyit karam h'Atambatun aruwo hu, atum'atey karam.
46007019	Kateyi karam ni kateyaate karam, bondu bibajut éñjeriŋ t'Atambatun. Beebaje bu éñjeriŋ te o beemo fu kájeŋgin kite buluwa boone.
46007020	Huruw fe aja áyemi naane t'afiye du áyemi h'Atambatun aruwo hu.
46007021	Kóyin k'Atambatun aruwi ku, eeman kereŋ awe ásukateen? Eheli eja ebeb. Bare af'a̱baj bítim bite kanuutu tu húsukateenaate hu, atum'a̱was bo beefaki.
46007022	Ábuki ásukateen a Anahaan u aruwe anuuta tu húsukateenaate hu, abe akina an ite Anahaan u. An yooŋ eenooto ásukateen abe Kiris n'aruwo, áyemia ásukateen ite Kiris.
46007023	Atambatun ajaamajaam ahahee kaanuku eejoohenuun. Náami atum'áriyemi búsukateen bite kúŋgowulan.
46007024	Kújakuwe, huruw fe aja áyemi hágila Atambatun naane t'afiye du áyemi h'Atambatun aruwo hu.
46007025	Ti b'árikandijenam bu ti bite bakan keeseñeit ku, b'ija bu kasoku, ijamut bo t'Anahaan u. Bare iisokuun kaayinoor kúuma, íñje a Atemit ayubiyene u éehinam íiyemi an éewoore.
46007026	Ni sílaam seehooje see hahiye, íñj'eenaan ahaŋ kajaku huruw fe n'ariiko naane aamo i.
46007027	A̱sasa kereŋ? Atum'a̱ŋes kahooru anaarei. Bare me a̱seit? Atum'a̱ŋes kasayi ake.
46007028	Afa bare a̱sa, á̱hinut kaahoofoor. Ásuŋgute yooŋ af'aseño, áhinut kaahoofoor. Bare keeseñee ku kajuku sílaam, abe bo b'ímaŋiuun fu káyihinan.
46007029	Kújakuwe, bonde b'ímaŋie fu kasoku: kunak keeŋeñene ku kifamut. Áfiitin ti hahiye, keese ku káñiŋkaan keerok bija t'Atambatun ni kite bakan keeseit;
46007030	kiŋki kayiy yooŋ káhin ni kite kanooto ti biyiy; kiŋki katoofan káhin ni kite kanooto ti katoofu; kiŋki kájoohenn buroon bu káhin ni kite kabajut buroon bi kájoohenna bu;
46007031	kiŋki kásik buroon bite t'etaam ye keerok béeñjeriŋiin káhin ni kite károkaariit ne bo. Ábuki aduna i naane eemo ee et'efiyo.
46007032	Ímaŋiit aribaj bike biyinoor. An eeseit anaare aŋ'anaŋ hikawo tu buroon bite Anahaan u, aŋ'aŋes káhinu doon fe deetoofe Anahaan u.
46007033	Bare an eesee aŋ'anaŋ hikawo tu buroon bite aduna i, abe aŋ'aŋes katoofu anaar'o.
46007034	Náami ñakola ñúsuba ñondu ñ'af'anaŋ ti hikawo. Anaare yooŋ eeroŋut ti biseño, man yooŋ ásuŋgute éemusut biseño, bokondu iŋi kanaŋ kikawiin tu buroon bite Anahaan u. Iŋi kámaŋi káyemi bokoone ku káhabanein. Bare eeseñee u aŋ'anaŋ hikawo tu buroon bite aduna i, abe aŋ'aŋes katoofu áyino.
46007035	Iŋi káasuumaay koonuun h'isoke fee, káanukiiit íñj'eemo ti kasejanuun bike. Ímaŋamaŋi kep aribaj buroŋ beejake, ariijok alit tip t'Anahaan u unoono taŋ.
46007036	Útif hahiyu ti keesibare ku: ahaawa af'ajuk kaanuku kajendana káhinu beejeit akina n'asibaro aŋarkeyi naane aŋkut áyini kajoku hikawo, af'ajuker n'aane kawarawar biseño, kaja kaseño naane ámaŋie i; áhinut kaahoofoor.
46007037	Arko bare ahaawa u áhabaneinohabanein t'an atiŋguto aane at'asa, af'ajuk kaanuku áyinooni kajoku hikawo eeriiko iyu eyeeŋat, áhinahin yooŋ áwariee.
46007038	Náami af'a̱sa asibari, á̱hinahin áwariee; afut'a̱sa asibari, awe a̱haŋe káhinu áwariee.
46007039	Anaare eeseñee awarut káyemi n'ake ániine t'áyino aketut. Áyino bare af'aket, áyinooni biseño t'an eetoofo u, saama náami t'an éeyilene t'Anahaan u.
46007040	O bare kahaŋu katoofan kane arko eeriiko iyu t'asooñut aseño. Diyu kaayinoor kúuma, abe eenaan íñje yooŋ ibajabaj Búwejet bite Atambatun.
46008001	Hahiyu útif ti bite efuwa yeesarahee i ti ñájiim ñu. T'eleetar yeenuun arienaan arireyi fe árimoomi doon tu bondu. Nu múniyo, bare kámeyi af'ákinineŋ an n'ayitooro; kámaŋi n'afin ákinineŋ kéeyilene ku ni kahaŋ kayanu ti káyilen ku.
46008002	An af'ayinoor n'aane ámoomi doon, ámeyioorut naane an aware i kámeyi.
46008003	Bare an éemaŋie u Atambatun, Atambatun ámoomio.
46008004	Náami úyinooni fíya kateŋu efuwa yeesarahee ti ñájiim ñu? Úmoomi kaanuku: «Bájiim dóoniit fe t'etaam ye», abe: «Atambatun afeeneŋ taŋ abaje fu.»
46008005	Múniyo abajeebaj t'etiir bufor bu ni t'etaam ye buroon úkaan b'ésuk i kajoke naane etambatun.
46008006	T'úne bare Atambatun afeeneŋ taŋ abaje fu: o aamo fu Faaf u éewuwane u doon areyi fe, abe bija te o h'úemo fee buroŋ. Anahaan yooŋ afeeneŋ taŋ abaje fu: o aamo fu Yesu Kiris, éekinineŋe u doon fe nu dúwuwin, abe n'ákinineŋ yooŋ n'úroŋ.
46008007	Bare ésuk íiit ereyi émeyie fu múniyo mondu. Bakaake kéeyilene ku kahaŋahaŋ kafunu ñájiim ñu kasooñen náami ifi kateŋ efuwa yeesarahee te ño, n'iŋi kaane esaraheesarah etambatun bakate nu múniyo. Káyilen kooniin kiyanut, abe ifi kateŋ yo, iŋi kayinoor ni kaane káhina doon deekuurut t'Atambatun.
46008008	Dóoniit bare dite káhinu ti har dija fu kákinineŋ n'úloh Atambatun: uf'úteŋ efuwa yendu, iti híkasinan úne te o doon, ufut'úteŋ yooŋ, utu húwutiyen úne te o doon.
46008009	Naane aamo i áriyinooni kateŋu doon deetoofuun fe, áriwasiyoor bare ti naane aa árihin, atum'aribin arineyan ti kaahoofoor keeemo ku káyilen kooniin kiyanut.
46008010	An eebajut káyilen keeyane af'ajuki ti kateŋu efuwa yeesarahee ti bájiim, awe éemeyie u kaanuku á̱yinooni káhinu iyu, bondu fíya man bitiŋgo akina yooŋ eeteŋ efuwa yeesarahee ti bájiim?
46008011	Iyu i kámeyi k'a̱ane ku awe á̱meyie n'iŋi kíkinineŋ an ondu eebajut u káyilen keeyane n'átowuto, abe bare Kiris aketaket uŋu hoone hu!
46008012	Af'arihoofoor naane iyu ti bakanuun kéeyilene ku, abe n'áribuj káyilen kooniin keeyanut ku, ti Kiris humuumo t'arihoofoore fii.
46008013	Iŋ'ite ho aamo fu efuwa y'iteŋe ef'ékinineŋ an éeyilene n'aney ti kaahoofoor, iroŋut hikee-kee kateŋu efuwa, kaanuku man itim'ibin ineyano ti kaahoofoor.
46009001	Abajeebaj fíya doon déekiniam? Íñje ápotoriit? Ijukut Yesu Anahaan ite úne? Íñjeiit kereŋ ibine fu n'aruun ti bítim bite Anahaan u?
46009002	Arko bakaake kateñekamteñeko kajoku naane apotor, t'aruun bare íñje apotor. Ábuki naane árihine i t'afeeneŋ ni Kiris húwufoorawufoor kaanuku nu múniyo íñje apotor.
46009003	Iye if'ísafin kiŋki katinanam:
46009004	iwarut fíya kabaju doon dite buñoofo nu doon dite búhujo bija tu burok bimb'íhin t'aruun?
46009005	Iyinaat fíya kabaju anaare éeyilene iŋ'ibin iriboor ne o tu wútuki wu naane bakaaku epotor ii káhin, ni bakati kite Anahaan u, ni Piyeer?
46009006	Bare me íñje ni Barnabas suwan uni taŋ iriware fu kásuwat íriikuumanooro?
46009007	Árimusa kajamu ni kaane asulaan ajaja saruwis, abe n'aŋ'anoŋk eejaamooro? Árimusa kajamu ni kaane ake áhinahin etool, abe awarut kariyu ti miriyaay mu? Man yooŋ ake buroko jíhaaw, abe awarut kásiku míis mite sunuk su?
46009008	Káanukiiit tu bu kúŋgowulan ku kanoŋke bu keesiiŋan barebare t'iliike fu b'isoke bee. Ábuki Eluwa yite Moyis bo yooŋ b'esoke fu.
46009009	Múniyo Míkiñjin mu meenaan: «Atum'a̱kob butum bite húyond heeemo t'eyotok.» Atambatun ásikasik fíya ehelo anaŋ tu kúyond ku?
46009010	Aaa, iŋ'ite h'úne h'asoke fii. Bondu bikiñjeekiñj ábuki an eeemo tu buwañ awarawar kayakar kabaju húrub hoone, naane yooŋ an eeemo t'eyotok.
46009011	Irinawanaw t'aruun hirim hite Atambatun; náami if'írihotukan t'ebaj yeenuun, uni fíya irihahane?
46009012	Arko bakaake káyinooni kabaju t'aruun buroon bite kákuumaniin, úniiit fíya iriware fu kahaŋiiin kabaju bo? Bare írihinut iyu. Írimuñamuñ areyi fe kaanuku Hirim Heetoofe hu heesoke hu bite bu Kiris itim hifitee.
46009013	Árimoomi kaanuku kiŋki karok t'Enuuf ite Atambatun, tu buroon b'ésuk i bimbi kásikin toko t'ifi kákuumanooro; kiŋki káhin yooŋ wusarah wu ti bitaabul bu iŋi kabaj kifiit kooniin tu sunuk su sinsi sisarahee toko.
46009014	Iyu yooŋ a Anahaan u asoke fu ti kiŋki kawaare Hirim Heetoofe hu; aanaan te ho ti kaware fu búkuumanooro.
46009015	Íñje bare íhinut mayet bifeeneŋ tu bondu, abe h'ikiñj hee n'aruun, eenutuun ariwunam dike doon. Tu kúuma ku, ho húkoyie n'iket bala an abin anuutan t'íñje bondu bimb'isaŋgoor ne bo!
46009016	Iyakut kamaku iŋi naane ii iwaare Hirim Heetoofe hu. Diyu burok b'isejanee, abe at'ajakee bija t'íñje kane arko iwaareit ho.
46009017	Arko yéeni íñje inoŋke fu eeene íihin burok bondu, n'iŋ'ijaamee. Bare naane aamo i t'íñjeiit tu búnuutina, butum tu buwananooro doon d'Atambatun asejanam t'eemo fu,
46009018	bajaam búuma ni bíyemi naŋ? Bo beemo fu iwaare fuufu Hirim Heetoofe hu, t'iŋesut kabaju toko doon d'awaaraa Hirim Heetoofe hu aware du kabaju.
46009019	Inooto ásukateen ite an fe, bare íhinoorahinooro ásukateen ite ésuk i ereyi fe, kaanuku man n'íñakin bakan keehooje-hooj bibin ti Yesu Kiris.
46009020	If'íyemi n'Esuwif i, iŋ'íhin naane boko kaanuku man n'íñakiniin. Eluwa yite Moyis ékiniitam, bare if'íyemi ni bakan k'ékinie ku, iŋ'íhin naane boko kaanuku man n'íñakiniin.
46009021	If'íyemi ni keenooto ku Esuwif, keebajut ku Eluwa yite Moyis, iŋ'íhin naane boko keebajut ku yo kaanuku man n'íñakiniin. Eenut íjeŋginut eluwa yite Atambatun, aaa, íjeŋginajeŋgin eluwa yite Kiris.
46009022	If'íyemi ni keeyanut ku ti káyilen ku ti Kiris, iŋ'íhin naane boko kaanuku man n'íñakiniin. Íhinoorahinooro buroon bu fe t'ésuk i ereyi kaanuku man n'ifakan bakaake.
46009023	Abe bondu fe iŋ'íhin bo kaanuku man Hirim Heetoofe hu ni hijamo, iibin ibaj húrub t'ebaj ite te ho.
46009024	Árimoomi kaanuku bakan ifi káyemi ti síheekoor ti kateyi, kareyi fe iŋi kateyi, bare eeheeke u taŋ af'ásik hisiibanu hu. Náami aritey man n'aribin árisik hisiibanu hu.
46009025	Kiŋki káhin buroon bu naane kateyi ku bija ti síheekoor su, ajok étuum i, iŋi kajab kaliiken ásuf. Iŋi káhin bondu kaanuku man ni kabin kabaj hisiibanu héefiyaariit. Úne bare uŋ'úhin bo kaanuku man n'úbaj hisiibanu hite hiraanu.
46009026	Iŋ'ite ho aamo fu if'íyemi ti kateyi, íteyaariit báamiim; if'íyemi t'étuum naane étuuma i, ílohumaariit yooŋ báamiim.
46009027	Iŋ'ijoŋg eniam ásuf, abe n'ijok yo alit, kaanuku man itim'ibin iwaare bakaaku Hirim Heetoofe hu ihaban, Atambatun n'aanam n'íñjeiit.
46010001	Kújakuwe, ímaŋamaŋi áribaŋino beebaje bu sifaaf úne kéeseina ku Moyis ti hiñaawu. H'aamo hu kánuutino Esipt, kaafor kígilaniin fu kareyi fe, abe kareyi fe kakane fu han Heelaañe hu.
46010002	Náami anokooreenokoor kite kareyi fe kabosteeboste ti kaafor ku ni ti han hu kaanuku kéehin t'afeeneŋ nu Moyis.
46010003	Kareyi fe kañoofee fu buñoofo bifeeneŋ b'Atambatun asaaniin bu,
46010004	kareyi yooŋ káhujee fu búhujo bifeeneŋ b'asaaniin bu. Múniyo iŋi káhujo móhujo m'Atambatun áhine mu méenuutin t'elaaliñj yeeseiin i ti hiñaawu, abe elaaliñj yendu yeemo fu Kiris.
46010005	Keehaŋe bare kahooju tu boko katoofut Atambatun; ho híkinineŋe fu ni kaket t'eramba i.
46010006	Bondu beebaje bii sifaaf úne búwufoorawufoor úne kaanuku úwarut kanaŋu ti kikaw úne wúfaŋi weejakut wu naane boko yooŋ yéeni.
46010007	Atum'árijeŋgin ñájiim ñu naane bakaake tu boko káhine i. Míkiñjin mu meenaan: «Ésuk i kariikariiko keeñoofo abe ni káhujo. Kahaban, ni karito keeyokoñ toko tu búwisenum bu.»
46010008	Utum'úfurukato naane bakaake tu boko káhine i, Atambatun ayak ayool tu boko bakan kaamo súñjune butuman ni síhaaji tu hunak hifeeneŋ.
46010009	Utum'úŋes kajuku bija diin t'úyino fu kahoofoor bala Atemit atik ayiŋat eenij t'úne naane bakaake tu boko káhine i, Atambatun ayak áboñin ñuroon ñeejakut ñeetakeiin keeket.
46010010	Atum'áriŋuŋunoor naane bakaake tu boko káhine i, Atambatun ayak áboñin amalaka aa ayool eeyooliin.
46010011	Bondu beebaje bii sifaaf úne búwufoorawufoor úne kaanuku úwarut káhinu naane boko. Bikiñjeekiñj ti Míkiñjin mu kaanuku núuyeegalee, úne keeemo kee buroŋ tu kunak kiraanu ku.
46010012	Náami an af'ayinoor n'aane asiiŋasiiŋo ayanee, anaŋ toko hikawo atum'abin aney ti kaahoofoor.
46010013	Buroon bimbi biñakuun ariiney tu wuhoofoor buwayeit ni bimbi biñak yooŋ bakaaku tu wuhoofoor wu. Atambatun áwasaariit báhamin b'asoke, abe at'awas hikee bike beehaŋuun sembe beebajuun. Af'áriyemi ti kañakiee ti kaahoofoor kep, Atambatun kawunuuun sembe site kajoku alitee, aamo fu efehe yite kafaku ku.
46010014	Kújakuwe, aruun k'ímaŋie-maŋie ku, iŋ'ite ho aamo fu aritey ñájiim ñu.
46010015	Íñj'endu ti káhamin n'aruun kéewasinatee ku; ariyinoor b'isoke bu aruun kumuumuun ariijuk man bite toko.
46010016	Uŋ'úene Atambatun eyeehen bija t'ekot ite kásoniyan ku. Uf'úyemi tu búhujo te yo, bondu búwufoorut kereŋ kaanuku uŋ'úmaat úreyi fe tu buroon beejake bite bu Kiris, halan hoone héekinineŋ? Abe humburu huh'úfiitar, uf'úyemi ti kateŋu ho, bondu búwufoorut kaanuku úhinahin t'afeeneŋ ni Kiris iŋ'ite eni yeene?
46010017	Makamu humburu hifeeneŋ h'úruboore fu, bondu búwufoorawufoor kaanuku úne keehooje ku úhina eni efeeneŋ.
46010018	Ariliik ti bakate ku Israyel ariijuk: kiŋki kateŋ efuwa yite sunuk seesarahee su t'ataabul u, bondu iŋi bíkinineŋ ni káhin t'afeeneŋ n'Atambatun.
46010019	Isokasok fíya eene ti bájiim t'Atambatun ite u nu múniyo t'aamo fu, man yooŋ efuwa yeesarahee te bo ékooki éñjeriŋ?
46010020	Aaa, b'ímaŋie bu kasoku beemo fu wusarah wi kéeyilenut ku wiwi káhin, iŋi káhin wo bija ti sirab su, bare bíjaiit t'Atambatun. Abe ímaŋiit árihin t'afeeneŋ ni sirab su.
46010021	Ariyinaat búhujo t'ekot ite Anahaan u, arihaban, n'árihujo yooŋ t'ekot ite sirab su. Ariyinaat buñoofo t'efind ite Anahaan u, arihaban, n'ariñoofo t'efind ite sirab su.
46010022	Uf'úhin iyu bare, Anahaan u n'aŋ'áfiir. Butum uŋ'úene úhaŋohaŋ sembe?
46010023	Bakaake t'aruun iŋi kaane: «Íriyinooni káhinu beetoofe bu uni.» Nu múniyo, bare bíreyiiit bijake fu t'úne. Iŋi kasok kaane: «Íriyinooni káhinu beetoofe bu uni.» Nu múniyo, bare bíreyiiit biyino fu kákinineŋ n'úhaŋ kayanu ti káyilen ku.
46010024	An atum'ayinoor uŋu hoone hu, bare ayinoor iŋ'ite h'ésuk i.
46010025	Áriyinooni kateŋu efuwa fe yéejoohennee marse. Ariyakut búbujooro sihel ti kákandijen diin t'énuutina fu, man yite kaasarah man yooŋ.
46010026	Ábuki Míkiñjin mu meenaan: «Atemit akino fu etaam i, nu doon fe deeemo te yo.»
46010027	An éeyilenut af'aruwuun buñoofo abe n'arija, ariñoofo doon fe di kayakuun kasaan. Atum'arija búbujooro sihel ti kákandijen diin tu doon dondu dúnuutina fu.
46010028	Bare an af'aanuun: «Efuwa yendu ti kaasarah bájiim t'énuutina fu», atum'ariteŋ te yo iŋ'ite hu an eesokuun u bondu, man sihel su ni sibeb.
46010029	Eenut siheluun, bare ehelo. Maske ake kaanu: «Iŋi naŋ n'ehel ite ake eja fu kákinineŋ n'iwas káhinu buroon b'íyinie bu káhinu?
46010030	Arko eenaan Atambatun eyeehen íñje ti kateŋu dike doon, iŋi naŋ ni kayakam fu kasoku béekojie?»
46010031	Náami af'áriyemi tu buñoofo, man yooŋ tu búhujo, man yooŋ doon fe d'ariyak káyemi te do, árihin do man Atambatun n'ánikanee.
46010032	Manoŋkar moonuun itim mineyan ti kaahoofoor Esuwif i, ni keenooto ku Esuwif, ni kéeyilene ku yooŋ ti Kiris.
46010033	Árihin naane íñje ii iŋes katoofu ésuk i ereyi tu buroon bu fe bimb'íhin. Iŋesut beejake bu bija t'íñje, bare beejake bu bija t'ésuk i ereyi b'iŋese fu kaanuku man ni kafak.
46011001	Arineefan t'íñje naane íñje yooŋ ii ineefan ti Kiris.
46011002	Íñj'endu ti kasokorooruun iŋi naane aa áribaŋinaam tu doon areyi fe, ni naane aa arijok nu sumoŋu súsuba b'iliikenuun bu.
46011003	Bare ímaŋamaŋi árimeyi bonde: Kiris aamo fu aseef ite ániine-niine fe, ániine n'áyemi aseef ite anaare, abe Atambatun n'áyemi aseef ite Kiris.
46011004	Ániine af'áyemi ti kalawu, man yooŋ ti kayiŋan bike tu huruwu hite Atambatun, abe n'asol dike doon ti hikawo, an ondu áwiinianawiinian Kiris eeemo u hikawo.
46011005	Anaare n'afin áyemi ti kalawu, man yooŋ ti kayiŋan bike tu huruwu hite Atambatun, abe ásooreit doon, anaare ondu áwiinianawiinian áyino eeemo u hikawo. Anokooreenokoor kite akina anaare u ayiselayiselo.
46011006	Anaare af'aŋ'ateñeko kákumbalool hikawo, awarawar kame iŋi biyiselo! Bare makamu áfuñinanieefuñinani anaare n'ayiselo, man yooŋ n'amuñ tu wan woone, awarawar kame kákumbalool hikawo.
46011007	Ániine awarut iŋi kákumbalool hikawo akina ti kalawu, ábuki áwuwaneewuwan éeyemi naane Atambatun, akina yooŋ aamo fu búnokoorum bite kániku koone. Bare anaare aamo fu búnokoorum bite kániku kite ániine.
46011008	Múniyo t'éniiit ite anaare t'Atambatun ásike fu éewuwan ániine, bare t'ániine t'ásike fu éewuwan anaare.
46011009	Abe ániine áwuwanutee bija t'anaare, bare anaare áwuwanee fu bija t'ániine.
46011010	Iŋ'ite ho aamo fu anaare awarawar iŋi búsooro éewufoor kaanuku ájeŋginajeŋgin áyino, emalaka i kéekinineŋ.
46011011	Bare úne kéehine ku buroŋ bite b'úne t'afeeneŋ n'Anahaan u, anaare awarut kákini hikawo, ondu ti kaaŋen ániine u. Ániine yooŋ awarut kákini hikawo, ondu ti kaaŋen anaare u.
46011012	Ábuki fu anaare, naane aamo i t'eni yite ániine t'Atambatun ásike fu éewuwano, iyu yooŋ aamo fu ániine, anaare af'áyihinoo. Bare bireyi fe t'Atambatun t'ufu búnuutin.
46011013	Ariyinoor bo fee aruun kumuumuun ariijuk: bijakajak fíya anaare n'alaw Atambatun t'ákumbaloolut hikawo?
46011014	Uf'újondoman naane buroon bu beemo i, n'uŋ'újuk kaanuku áfuñinanieefuñinani ániine n'awas wan woone weekamb,
46011015	abe bare anaare, wan weekambe uŋu wúnikano. Múniyo anaare awuneewun wan weekambe kaanuku uŋu wubin wúkumbalooloo hikaw.
46011016	An af'asooñ ámaŋi síjeeŋoor tu bondu, ámeyi bonde: iyu if'írihin, uni ni bakate ku Atambatun kéeyilene ku.
46011017	B'ibin bee te bo, iyinaatuun kasokoroor te bo, ábuki hah'arikuukanooro kaanuku ariilaw Atambatun, híhinaariituun n'arihaŋ bija hágila ti bítim bu; iŋi híhinuun n'arihaŋ biñako.
46011018	Bítiyar bu beemo fu kaanamyen af'arikuukanooro áriiyemi ti kalawu Atambatun, aŋ'áriwaajinoor, abe ijaja bo káyilen.
46011019	(Abe káwaajinoor kuwarawar kabaju t'aruun man kéejube ku nu múniyo ni káyiniee kakeetan.)
46011020	Af'arikuukanooro, ariyinaat kaanu Éhijiima yite Anahaan u y'af'ariñoofo.
46011021	Ábuki af'aririiko buñoofo bu kep, huruw fe aŋ'amoken tu woone wu, bakaake nere t'éwusan, bakaaku nera káajoñjolatin.
46011022	Kame aribajut sunuuf kaanuku áriiñoofein, abe n'árihujein toko? Bare me aruun áritumbe arihuuf bakate ku Atambatun kéeyilene ku ariyak aŋ'ariifuñatan ii keebajut ku doon? Hahiyu naŋ n'árimaŋie fu isokuun? Isokorooruun, bare me? Aaa, it'ítumb isokorooruun mayet tu bondu!
46011023	Bonde bi kaliikenam fu béenuutina bu t'Anahaan u, abe íwufooruunwufoor bo yooŋ: Anahaan u Yesu, káajiim ki kajooheno ku, ayitayit humburu
46011024	abe n'aane Atambatun eyeehen. Ahaban, n'afiitar ho abe n'aane: «Diye eniam y'ísike i isaan bija t'aruun. Aŋ'árihin iye kaanuku áriibaŋinaam.»
46011025	H'aamo hu yooŋ kañoofaa éhijiima i kahaban, n'ásik ekot ite ébiñ i abe n'aane: «Diye ekot yéewufoore i kaajamoor kíyeni ku keeja ku kabaju t'etut Atambatun ni bakan koone, halan húuma heeja hu búyuuso héekinineŋ. Híhinin fe h'árihujee te yo, árihin bo kaanuku áriibaŋinaam.»
46011026	Ábuki híhinin fe h'ariteŋe humburu honde, abe n'árihujo t'ekot yende, áriwufoora kaanuku Anahaan u aketaket, abe bondu bija yooŋ kóyin k'ábatikein ku.
46011027	Iŋ'ite ho aamo fu an af'ateŋ tu humburu hu mateŋar mite kafuñatan Anahaan u, man yooŋ n'áhujo t'ekot i mo mifeeneŋ mu, atina t'eni yite Anahaan u, ni halan hoone yooŋ.
46011028	Huruw fe ajab ajuker hikawo jak, ahaban n'ateŋ tu humburu hu, abe n'áhujo t'ekot i.
46011029	Ábuki an af'ateŋ tu humburu hu, n'áhujo yooŋ t'ekot i, abe ayinoorut eni yite Anahaan u, an ondu anoŋka éehin Atambatun eekufoo.
46011030	Bondu bíkinineŋe fu keehooje t'aruun n'iŋi kásomut, kábajaariit sembe, bakaake kayak yooŋ iŋi kaket.
46011031	Uf'újab újuker kikaw úne, Anahaan u man ajoonan úne.
46011032	Bare aŋ'ajoonan úne, abe n'ajoŋooran úne kaanuku utum'úbin útinanee ni bakate ku t'etaam ye.
46011033	Náami kújakuwe, af'arikuukanooro kaanuku ariiñoofo t'afeeneŋ, arinahananoor.
46011034	An af'ajoñjolat, ajab ájifin te o bala abin, kaanuku atum'abin áhin Atambatun eekufouun kane aŋ'arikuukanooro. Baabu b'árikandijenam bu, if'ija ibin, n'iŋ'ísafinuun te bo.
46012001	Kújakuwe, úja hahiyu tu buroon bu Búwejet Beenabe bu bumbu buwun. Ímaŋamaŋi árimeyi bifeeneŋ bu tu buroon bondu.
46012002	Árimoomi kaanuku hítiyar hu, aruun t'ariyoosoorut bítim bite Kiris, aŋ'ariwas yéeni bakaaku keeñakuun ti ñájiim ñéehaminaariit ñu, abe áriyiniaariit biteñeko.
46012003	Iŋ'ite ho h'ímaŋie fu áriimeyi bonde: an af'aane: «Yesu aja áwuumee!», Búwejet bíteiit Atambatun bitiŋgo fu eesok bo. Abe yooŋ an ayinaat kaanu: «Yesu aamo fu Anahaan u!», tu Búwejet Beenabe bu bitiŋguto.
46012004	Buroon bu Búwejet bu bumbu buwun buwayawayo, bare Búwejet bifeeneŋ bu ufu buwun bo.
46012005	Ñurok ñu bija t'Atambatun ñuwayawayo, bare Anahaan afeeneŋ u uf'úrok bija te o.
46012006	Bifehe bu yooŋ buwayawayo, bare Atambatun afeeneŋ u áhine fu bo bireyi fe bija t'úne úreyi.
46012007	Búwejet bu buwunawun huruw fe t'úne bike bite káyokunan kéeyilene ku fe.
46012008	Búwejet bu uŋu buwun ake káwasi ti báhamin; bo Búwejet bifeeneŋ bu nu buwun ake kámeyi báhamin.
46012009	Bo Búwejet bondu bifeeneŋ bu nu buwun ake eebaj káyilen kómbokun, nu buwun ake sembe site karitan bakan kéesomute.
46012010	Búwejet bu uŋu buwun ake sembe site káhinu buroon beehaŋe ésuk i kikaw, nu buwun ake sembe site kayiŋan báhamin bite Atambatun, nu buwun ake sembe site kakeetan bumbu búnuutin tu ñúwejet ñeejakut ñu, nu bumbu búnuutin tu Búwejet bite bu nu múniyo. Nu buwun ake sembe site káhamin ti kíhaminiin kuway, nu buwun ake sembe site káhandin kíhaminiin kondu.
46012011	Búwejet bifeeneŋ bu ifi bíhin ii bondu fe: huruw fe n'uŋu buwuno beewayee, naane tu hutoofe du bo.
46012012	Úmoomi kaanuku eni yite húŋgowulan efeeneŋ, abe bare ebajabaj buroon beehooje. Buroon bondu naane buhooje i fe, bujokoorajokoor béehin eni efeeneŋ. Iyu yooŋ i Kiris aamo fu.
46012013	Bakaake t'úne Esuwif, bakaaku kanooto Esuwif, bakaake búsukateen, bakaaku kanooto búsukateen, bare úreyi fe úbostee fu tu Búwejet Beenabe bu bifeeneŋ bu kaanuku núuhin eni efeeneŋ. Abe Búwejet Beenabe bu bifeeneŋ bu bibine fu t'úne úreyi fe.
46012014	Eni i, dóoniit difeeneŋ d'ebaje fu, ebajabaj buroon beehooje.
46012015	Kuwot ifi keene: «Makamu inooto emoŋu, íñje íteiit t'eni i», bíkinineŋut náami kunuutanooraa t'eni i.
46012016	Káakondin ni kifin keene: «Makamu inooto díkin, íñje íteiit t'eni i», bíkinineŋut náami kunuutanooraa t'eni i.
46012017	Kane eni i ereyi fe éyemi díkin, buŋ fíya b'eja fu káhinu eŋ'ejam? Arko yo ereyi fe éyemie fu káakondin, buŋ fíya b'eja fu káhinu eŋ'ejam haaw?
46012018	Náami Atambatun asiiŋanasiiŋan t'eni i buroon bu fe naane ámaŋie i.
46012019	Arko eni i fe éhineehin nu doon difeeneŋ taŋ, man eenee eni!
46012020	Bare buroon beehooje bibaje fu, n'eni efeeneŋ.
46012021	Díkin ayinaat kaanu emoŋu: «Isawuleiti!» Hikaw hu yooŋ hiyinaat kaanu wuwot wu: «Isawuleituun!»
46012022	Bondu biyinaat kabaju, ábuki buroon bite bu t'eni i b'újoke bu naane beehaŋe bu kábajaati sembe fe bibajabaj éñjeriŋ yómbokun.
46012023	B'újokut bu doon fe, bo b'uf'úhaŋ katofotoor. Béeruwaariitee bu, bo b'uf'úhaŋ kásutural,
46012024	abe béenuusaariitee bu bisawuleit úsutural bo. Iyu a Atambatun áhine fu eni i, abe n'áhin béeruwaariitee bu ni bihaŋee kajoku áwariee,
46012025	kaanuku káwaajinoor itim kíyemi t'eni i. Buroon beeemo bu te yo fe uŋu búyokunanoor.
46012026	Doon difeeneŋ dite t'eni i ifi dibaj káseñji, baabu buroon fe n'aŋ'áseñji yooŋ te bo. Doon difeeneŋ nu dúmuuree, baabu buroon fe n'uŋu butoofan ne do.
46012027	Náami aruun arireyi fe árihinahin eni efeeneŋ, yeeemo i yite i Kiris, abe huruw fe t'aruun ajokoorajokoor te yo.
46012028	Iye a Atambatun asiiŋane fu kéeyilene ku: epotor i kaamo fu étiyar i; eyiŋana yite Atambatun ni káyemi ésooboriyan i; kiŋki kaliiken ésuk i mite m'Atambatun ni káyemi éhaajiyan i; kiŋki káhin beehaŋe bu ésuk i kikaw ni kásein; kanuut toko náami keebaje ku sembe site karitan bakan kéesomute; kahaban náami kiŋki káyokunan ésuk i; kanuut toko náami kiŋki káwuforoor bakaaku buroon bi kaware bu káhinu, abe n'atik áami kiŋki káhamin ti kíhaminiin kuway.
46012029	Ésuk íiit ereyi eemo fu epotor, man yooŋ eyiŋana yite Atambatun, man yooŋ eliikena ésuk i. Káreyiiit káyinie fu káhinu beehaŋe ésuk i kikaw,
46012030	man yooŋ karitan bakan kéesomute. Káreyiiit káyinie fu káhamin ti kíhaminiin kuway, man yooŋ káhandin ko.
46012031	Arijab ariŋes man Búwejet Beenabe bu nu buwunuun beehaŋe bu kabaju éñjeriŋ. Abe hahiyu íiwufooruun bítim beehaŋe bu ñaañu fe.
46013001	If'iŋ'íhamin kíhaminiin kite kúŋgowulan ku, ni kite emalaka i, abe bare kámaŋi an kunooto t'eholam, anokooreenokoor kite íñje éyifu yeeemo ti kafiiŋan, man yooŋ ejiliŋ.
46013002	If'iŋ'iyiŋan báhamin bite Atambatun, n'ínandin béenuusee bu, n'ímeyi doon areyi fe, n'ibaj káyilen keefame k'íyinie katofan ne ko kirij, abe bare kámaŋi an kunooto t'eholam, inooto doon tus.
46013003	If'iŋ'ísik ebaj íima fe íruboor keebajut ku, abe n'ísik yooŋ eniam isaan yéesufee, abe bare kámaŋi an kunooto t'eholam, bondu iti bíñjeriŋam.
46013004	An af'ámaŋi an, an ondu ámuña, ajakajak dómbokun, áhiñanaariit, ámakaariit, áyitooraariit;
46013005	áhinaariit doon déefuñinanie, áyinooraariit uŋu hoone hu barebare, áyiŋataariit, ájokaariit an t'eholo.
46013006	An af'ámaŋi an, hikawo hútoofaariit ti meejakut mu, bare uŋu hutoof tu múniyo mu.
46013007	Kámaŋi an aŋ'áhin an u n'ámuñ tu doon areyi fe, n'áyilen abe n'ayakar ko kireyi fe, abe n'ájokumooro tu doon areyi fe.
46013008	Kámaŋi áhabanaariit hikee. Kayiŋan ku tu huruwu hite Atambatun bibin kawasu, káhamin ku ti kíhaminiin kuway bibin yooŋ kawasu, káwufoor kite ésuk i kámeyi kite buroon bite Atambatun bibin karaan yooŋ.
46013009	Múniyo hahiye úmeyiit buroon bireyi, abe báhamin bite Atambatun bíreyiiit b'úyiŋane fu.
46013010	Bare béelile bu ifi bibin, béelilut bu n'uŋu bútowuto.
46013011	Íñje añi u, iŋ'íhamin naane añi, n'iyinoor naane añi, n'ínandin yooŋ naane añi. Bare h'ibine hu íhin faaf, iwasawas buroon bite hiñiaate hu.
46013012	Hahiye uŋ'újuk Atambatun naane ti kaajukooreey keejaaŋut, bare bibin birko, úne kajukio féet. Hahiye ímeyiit Atambatun ihaban, bare bibin birko, íñje kámeyio ihaban, naane akina humuumo ámeyiam i.
46013013	Náami muroon míhaaji monde mibaa káyemi: káyilen ku, n'eyakar i, ni kámaŋi ku. Bare doon deehaŋe du tu muroon mondu deemo fu kámaŋi ku.
46014001	Arijab ariŋes man n'árimaŋi bakaaku. Ariŋes yooŋ buroon bu Búwejet Beenabe bu bumbu buwun, áhaŋum kayiŋan kite báhamin bite Atambatun.
46014002	An af'aŋ'áhamin ti kíhaminiin kuway, n'Atambatun n'áhamine fu, bare nu kúŋgowulan kíiit, ábuki an ájamaariit naŋ n'af'asok. Búwejet Beenabe bu ifi bitiŋgo, bare béenuusee bu bamb'asok biniŋaniŋ ésuk i.
46014003	An af'aŋ'ayiŋan báhamin bite Atambatun, nu kúŋgowulan ku n'af'áhamin, abe aŋ'ayaŋgananiin kikaw, n'abeetooriin, abe n'áhiniin keehaŋ kayanu ti káyilen ku.
46014004	An af'aŋ'áhamin ti kíhaminiin kuway, káyilen koone taŋ k'af'áhin keehaŋ kayanu. An aŋ'afin ayiŋan báhamin bite Atambatun, káyilen kite kéeyilene ku fe k'af'áhin keehaŋ kayanu.
46014005	Ímaŋamaŋi aruun arireyi fe n'árihamin ti kíhaminiin kuway, bare b'ihaŋe bu kámaŋi beemo fu aŋ'ariyiŋan báhamin bite Atambatun. An aa ayiŋan báhamin bite Atambatun ahaŋahaŋ éñjeriŋ an aa áhamin ti kíhaminiin kuway, kane arko taŋ ake áhandine b'asoke bu, man kéeyilene ku kareyi fe ni kahaŋ kayanu ti káyilen ku.
46014006	Kújakuwe, arko íñje ibine fee t'aruun, abe n'íhaminuun ti kíhaminiin kuway, n'iŋi fíya íñjeriŋuun? Aaa, kane arko fu taŋ íñje isokuun akuur but bike b'Atambatun áwufooram, man yooŋ n'íhinuun áriimeyi múniyo mu, man yooŋ n'iyiŋanuun báhamin bite Atambatun, man yooŋ n'iliikenuun bike.
46014007	Ariliik fee tu buroon bu bimbi bíyifee te bo naane éyifu, n'ekondiŋ: ake af'áyemi ti káyifu, abe n'aŋ'átukulool, buŋ b'an aja fu kámeyi naŋ n'aamo fu ti káyifu ku?
46014008	Arko káabiinu ku kusokut akuuree kane hitiik hibaj, aañ n'arito eeja bite te ho?
46014009	Iyu yooŋ a ariemo fu: af'árihamin ti kíhaminiin kuway, buŋ b'ésuk i eja fu kajoku naŋ n'arisoke fu? Diyu káfiiten hiyam!
46014010	Kíhaminiin ku kuhoojahooj faa t'etaam i, abe abajut hike heeemo toko hi bakate te ho kájamooraariit báhamin.
46014011	Ifit'ijam bare kíhaminiin k'an áhamine n'íñje, an ondu káyemi t'íñje amoosoora, n'íyemi te o yooŋ amoosoora.
46014012	Iyu yooŋ a ariemo fu: makamu árimaŋamaŋi dómbokun buroon bu Búwejet bite Atambatun bumbu buwun, ariŋes man n'arihaŋ kabaju bimbi búyokunan kéeyilene ku keehaŋ kayanu ti káyilen ku.
46014013	Iŋ'ite ho aamo fu an aa áhamin ti kíhaminiin kuway, awarawar kalawu Atambatun eewuno aŋ'abin áhandin bo ti kike k'ésuk i ejame.
46014014	Ábuki if'ilaw ti kíhaminiin kuway, ehelam eŋ'éyemi ti kalawu ku, bare ímeyiaariit naŋ n'if'isok.
46014015	Náami buŋ b'ija fu? Íñje kalawu n'ehelam ti kíhaminiin kuway, abe n'ilaw yooŋ ti báhamin b'ijame; íñje kahooñu Atambatun n'ehelam ti kíhaminiin kuway, abe n'ihooño yooŋ ti báhamin b'ijame.
46014016	Af'a̱law Atambatun ti kíhaminiin kuway kaanuku a̱aano eyeehen, abe bakan kéemusut kajamu báhamin naane bondu ni káyemi toko ti kéeyilene ku, kámeyiit yooŋ naŋ n'a̱soke fu, buŋ bi kaja fu kaanu «Amiin» ti kalawu kúuwe?
46014017	Arko yooŋ kalawu kúuwe kutoofatoof naane fíya naŋ, iti kíhiniin keehaŋ kayanu ti káyilen ku.
46014018	Íñj'endu ti kaanu Atambatun eyeehen naane ihaŋuun i arireyi fe káhamin ti kíhaminiin kuway.
46014019	Bare kéeyilene ku ifi kakuukanooro, iŋ'ihaŋ kámaŋi kasoku kirim keemo hutok k'ésuk i kajame man n'iliikeniin ne ko, bala isok kirim keemo súñjune sumoŋu ti kíhaminiin kuway.
46014020	Kújakuwe, atum'aŋ'ariyinoor naane biñi. Ti káhinu kite meejakut mu, áriyemi naane bilekej; bare ti biyinoor bu, áriyemi naane sifaaf.
46014021	Iyu i Míkiñjin mu musoke fu: «Atemit aane: íñje kaboñu bakan bakate kíhaminiin kuway, bakan keeemo emoosoora, keeja kéehaminam bakan kúuma, abe bare bakan kúuma iti kajamatanam.»
46014022	Náami káhamin ku ti kíhaminiin kuway, diyu ékeetanuma bija ti kéeyilenut ku, káanukiiit ti kéeyilene ku. N'afin áami kayiŋan ku báhamin bite Atambatun, diyu ékeetanuma ti kéeyilene ku, káanukiiit ti kéeyilenut ku.
46014023	Ariliik fee kane arko naane kéeyilene ku kareyi fe kakuukanooree fee, abe arireyi fe n'áriyemi ti báhamin ti kíhaminiin kuway, bakan kéeyilenut man yooŋ kéemeyiit bítim bu esaan-saan ni káyoosein toko, man kaane fíya ariwenawen?
46014024	Bare arko arireyi fe áriyemie fu ti kayiŋan báhamin bite Atambatun, abe an éeyilenut man yooŋ éemeyiit bítim bu esaan-saan n'áyoosein toko, af'ajam báhamin bu kep, n'uŋu bukuuro kaanuku akina ahoofoora. Báhamin b'ajame bu kagorio t'ehel.
46014025	O kasoku tu buhooŋuuun béenuusee bu t'ehel yeene fe. O kayayu buhooŋio t'etaam, abe n'asokoroor Atambatun ti kaanu: «Múniyo Atambatun ondu n'aruun!»
46014026	Náami hahiyu buŋ kújakuwe? Af'arikuukanooro, ake n'aŋ'ahooñ Atambatun, ake n'aliiken ésuk i bike, ake n'asok bike b'Atambatun áwufooro, ake n'áhamin ti kíhaminiin kuway, ake n'áhandin bo ésuk i. Bondu fe buwarawar káyokunan kéeyilene ku keehaŋ kayanu ti káyilen ku.
46014027	Arko bakaake kámoomi toko kéemaŋie káhamin ti kíhaminiin kuway, bákasuba kasawoor kéehin bo, man yooŋ kahaŋ kahooju, bákahaaji, abe ake awarawar káhandin bi kasoke bu.
46014028	Arko abajut an ite káhandin ésuk i báhamin bu, kaja kakoowan ti hahooja hu; káhamin n'Atambatun ti siheliin ti kíhaminiin kuway.
46014029	Kiŋki kayiŋan báhamin bite Atambatun, bákasuba barebare man yooŋ bákahaaji kaja káhamin, abe bakaaku ni kajamatan jak keejuk man bite toko man yooŋ.
46014030	Arko ake ámoomi toko eebaje toko-toko bike b'Atambatun áwufooro, éeyemie u ti báhamin bu n'aŋ'afit.
46014031	Arireyi fe árinooni kasawoor ariiyiŋan báhamin bite Atambatun, kaanuku man huruw fe n'aliikenee, abe n'ayaŋgananee hikaw.
46014032	Kiŋki kayiŋan báhamin bite Atambatun, siheliin siheekutiin,
46014033	ábuki Atambatun anooto Atambatun ite kalas-kalas; akina Atambatun ite káasuumaay. Ariwarawar káhinu naane bakan kite Atambatun fe kéeyilene ku ii káhin:
46014034	ifi kakuukanooro, haare hu kawarawar kakoowan. Kátumbut kawar káhamin toko. Kawarawar kajamu ti háyine hooniin naane busokee i t'Eluwa yite Moyis.
46014035	Ifi kámaŋi kákandijen bike, n'iŋi kákandijen bo bákayiniin t'enuuf tu boko. Búwariit anaare n'áhamin kane kéeyilene ku kakuukanooro.
46014036	Kame aŋ'ariene man t'aruun ti Hirim hite Atambatun húnuutina fu? Bare me aŋ'ariene unoonuun arijame fu ho?
46014037	Ake af'ayinoor n'aane Búwejet Beenabe bu bondu te o, man yooŋ akina ayiŋana ite Atambatun, n'aŋ'ámeyi kaanuku b'íkiñjinuun bee, Anahaan u asoke fu bo.
46014038	Bare arko eeteñeko bondu, aruun yooŋ ariteñekoo.
46014039	Náami kújakuwe, arijab ariŋes man n'aŋ'ariyiŋan báhamin bite Atambatun, abe atum'ariteñeko an n'áhamin ti kíhaminiin kuway.
46014040	Bare árihin bondu fe bujoŋoor, atum'árihin bo kítakanoor.
46015001	Kújakuwe, íñj'endu ti kábaŋinanuun Hirim Heetoofe h'ibine hu isokuun, n'áriyilen ho, abe n'arijok ho yooŋ alit tip.
46015002	Te ho t'Atambatun aja fu kaŋaasu eefakanuun, kane arko ariijok ho naane t'ibine du isokuun ho. Káhinaate iyu, n'aŋ'áami áriiyilen fuufu.
46015003	Bítiyar bu ti b'iliikenuun bu fe beemo fu bonde bi kaliikenam bu yooŋ: Kiris aketaket bija tu wuhoofoor wute w'úne naane ti Míkiñjin mu mifiye du musok.
46015004	Ahokeehok, abe n'aritanee t'eket i hunak híhaajiyan hu, naane yooŋ ti Míkiñjin mu mifiye du musok.
46015005	N'áŋaasin ti Piyeer, ahaban n'áŋaasin t'epotor i bakaaku.
46015006	Hunuut toko, n'áŋaasin t'eriboorao keehaŋe síteemeer hutok ti hífeeñin hifeeneŋ. Keehaŋe kahooju tu boko bokondu tu buroŋ, bakaaku bare kaketa.
46015007	Ahaban, n'áŋaasin ti Saak, abe n'áŋaasin t'epotor i kareyi fe.
46015008	Ahaban tu boko kareyi fe, n'áŋaasin yooŋ t'íñje, íñj'eeemo u naane alekej eebukee ti kiim koone kireeŋoorut.
46015009	Múniyo íñj'eemo fu biraanu bite epotor i fe, abe iwarutee yéeni kaanu apotor, ábuki íhihinoorahihinoor kéeyilene ku.
46015010	Bare Atambatun áwufooramwufoor kajaku koone éehinam íiyemi an u eemo ee, abe naane áwufooram i kajaku koone, áfiitenut: irokarok ihaŋ bakaaku epotor fe. Múniyo íñjeiit humuumam if'irok iyu, bare kajaku k'Atambatun áwufooram ku keeemo ku t'íñje ufu kurok iyu.
46015011	Náami arko íñje if'iwaare, man yooŋ bakaaku epotor, Hirim Heetoofe hu h'if'iriwaare, abe ho h'áriyilene fu.
46015012	Naane aamo i iŋ'iriwaare iriene Kiris aritaneeritan t'eket i, iŋi naŋ ni bakaake t'aruun ifi kaane keekete ku iti káritein?
46015013	Arko múniyo keekete ku iti káritein, kame Kiris yooŋ áriteinoot t'eket i.
46015014	Abe arko Kiris áriteinoot t'eket i, n'aŋ'áami kame kawaare kite k'uni káfiiten, káyilen koonuun yooŋ káfiiten.
46015015	N'aŋ'áami yooŋ kame bimb'irisok t'Atambatun bite haajuus, ábuki irienaan aritanaritan Kiris t'eket i. Abe kame áhinut bo, kane arko múniyo keekete ku iti káritein t'eket i.
46015016	Arko keekete ku iti káritein t'eket i, kame Kiris yooŋ áriteinoot t'eket i.
46015017	Abe arko Kiris áriteinoot t'eket i, káyilen koonuun kame káfiiten, abe n'aŋ'áami ariroŋa ti bisejo bite wuhoofoor woonuun.
46015018	Arko iyu, n'aŋ'áami keekete ku boko ti káyilen ku ti Kiris, bokondu bakan kéetowutee.
46015019	Arko eyakar ite úne ti Kiris t'etaam ye t'eraane fu barebare, úne kame úhaŋe fu káyubinani kúŋgowulan ku fe.
46015020	Bare nu múniyo Kiris aritaneeritan t'eket i átiyar u. Abe bondu búwufoorawufoor kaanuku keekete ku yooŋ bíriteina.
46015021	Ábuki naane aamo i ániine afeeneŋ ákinineŋe fu eket i n'ebaj t'etaam ye, birito bite t'eket i yooŋ, ániine afeeneŋ ákinineŋe fu ni bibaj.
46015022	Naane aamo i kúŋgowulan ku fe iŋi kaket iŋi naane káhine i t'afeeneŋ n'Adam, boko yooŋ bíriteina t'eket i iŋi naane káhine i t'afeeneŋ ni Kiris.
46015023	Bare huruw fe ni hífinooru hoone: Kiris aamo fu átiyar u dók ti birito bu t'eket i. Abe h'aŋa h'ayak bíbatikeina, bakan k'akino ku n'iŋi kafin karito.
46015024	Abe n'aŋ'áami kamoosen ku: Kiris kábuju sembe sánosan fe seejakut, n'eseef yeeniin, nu ñúwejet ñeejakut ñu fe, ahaban n'aŋ'abatikan Atambatun Faaf u híyiaate hu.
46015025	Ábuki Kiris awarawar káyemi áyi bija kóyin k'Atambatun aja ku bikalo enatoora yeene kareyi fe.
46015026	Anatoora eeja u kábujiee araan u aamo fu eket i.
46015027	Múniyo Míkiñjin mu meenaan: «Atambatun áhinahin Kiris éeyemi áyi tu doon areyi fe.» Bare naane meene i «areyi fe», mujoloŋanut toko Atambatun eewune u Kiris sembe tu doon areyi fe.
46015028	Abe Kiris af'abin awunee sembe tu doon areyi fe, n'aŋ'afin asaanooro Atambatun eewuno u sembe sondu. Náami Atambatun n'aŋ'áyemi áyi tu doon areyi fe.
46015029	Abajeebaj bakaake iŋi kabostee bija ti keekete ku. Bondu fíya káñjeriŋiin naŋ? Iŋi naŋ n'ifi kabostee bija ti keekete ku kane arko múniyo keekete ku iti káritein?
46015030	Iŋi naŋ n'if'irisoñeneno eket i ko kireyi?
46015031	Kújakuwe, húnakonak fe eket i yendu ti kaŋoloolam. Iisokuun bo aŋarkeyi naane iŋ'isaŋgoor n'aruun iŋi naane árihine i t'afeeneŋ n'Anahaan ite úne Yesu Kiris.
46015032	Arko elob y'ibine i ilob Efees ni bíndakakureŋ bu abe n'aane kúŋgowulan, ilobalob yo ni biyinoor bite an ite t'etaam ye, yo fíya káñjeriŋam? Arko múniyo keekete ku iti káritein, kame úhin naane busokee i ti Míkiñjin mu. Meenaan: «Úñoofo abe n'úhujo, ábuki kuwaatu úne kaketu.»
46015033	Atum'aribuut kikawuun: «Kariboor ni bakan keejakut kúnooni kábuju an eejake.»
46015034	Áribatikann siheluun, abe n'ariwas wuhoofoor wu. Bakaake t'aruun kátumbut kámeyi Atambatun. Iisok bo, man at'arifuño?
46015035	Maske ake kákandijen aane: «Buŋ bi keekete ku kaja fu bíriteina? Sini saŋka si kabin fu ne so?»
46015036	An ondu asoŋotaa teereŋ! An af'áfiiten sinawaay, sijendan kaketu ni sitik súlooñin.
46015037	Abe an af'ámaŋi kanawu nunukanuk, man yooŋ dike doon naane iyu, t'ekoŋk i t'af'ajab, yeetik ebin élooñin yéehin himiim.
46015038	Abe Atambatun n'aŋ'afin áhin yo yéelooñin naane ámaŋie i, ekoŋk-koŋk fe ni manokoorar mite te yo.
46015039	Kihaay kite buroon béeyekie bu síhiinu kóiit kifeeneŋ ku: kúŋgowulan ku nu kooniin ku, bíndakakureŋ bu yooŋ, bija bilele bu, ajok bisaan bu fe.
46015040	N'abaj yooŋ buroon beeemo bu t'etiir, nu buroon beeemo bu t'etaam. Máwariar mite buroon bite bu t'etiir muwayawayo ni máwariar mite buroon bite bu t'etaam.
46015041	Taanak tu tibajabaj máwariar mite te to, hiim hu ni máwariar mite te ho, búloofiiloof bu yooŋ ni máwariar mite te bo. Humuum tu búloofiiloof bu máwariar mu muwayawayo.
46015042	Iyu yooŋ i bija fu káyemi kane keekete ku káritein. Ehunuŋ ef'ehokee, yo búbujo; eni ef'eritanee t'eket i, eroŋut hikee-kee búbujo.
46015043	Ehunuŋ eŋ'ehokee t'énikut, t'ebajut yooŋ sembe; eni n'eritanee t'eket i, yo káanikin, abe yooŋ yo ni sembe.
46015044	Ehunuŋ eŋ'ehokee, yo kihaay nu kujoj; eni n'eritanee, yo búwejet. Makamu eni yite kihaay abajabaj, kame yooŋ eni yite búwejet abajabaj.
46015045	Múniyo Míkiñjin mu meenaan: «Adam álokow átiyar u n'áyemi húŋgowulan heeroŋe.» Adam araan u n'áyemi búwejet bumbu buwun buroŋ bu.
46015046	Éniiit ite búwejet bu eemo fu étiyar i; yite kihaay ku eemo fu étiyar i, yite búwejet bu ésein.
46015047	Álokow átiyar u Adam eerokee u ni baaliisiw, o ite t'etaam. Bare Adam ásooboriyan u, o t'etiir t'ánuutina.
46015048	Bakate ku t'etaam i kanokooranokoor n'an eerokee u ni baaliisiw bu. Bakate ku t'etiir ni kanokoor n'an éenuutina u t'etiir.
46015049	Abe naane únokoore i n'an eerokee u ni baaliisiw bu, iyu yooŋ u úja fu kanokoor n'an éenuutina u t'etiir.
46015050	Kújakuwe, b'ímaŋie bu kasoku beemo fu bonde: doon dite kihaay ni halan diyinaat kamaatu ti Jáyi jite Atambatun, abe doon dite búbujo diyinaat kamaatu tu buroŋ béehabanaariit bu.
46015051	Arijamatan íihandinuun bonde béenuusee bee: úreyiiit úja fu kaketu, bare úreyi fe úne kahosanee.
46015052	Bondu kabaju ahil-hil naane díkin, kane káabiinu kiraanu ku kusok. Ábuki ufu kusok kep, keekete ku bíriteina keebaj buroŋ béehabanaariit, abe úne keeyak ku káyemi buroŋ n'uŋ'úhosanee yooŋ.
46015053	Múniyo doon deeemo uŋu dúbujo duwareewar kahosan déeyemi doon déebujaariit, abe doon deeemo iŋi diket duwareewar kahosan déeyemi doon déeketaariit.
46015054	Doon deeemo uŋu dúbujo ifi dibin duhosanee déeyemi doon déebujaariit, abe doon deeemo iŋi diket nu duhosanee déeyemi doon déeketaariit, hirim honde heesokee hu ti Míkiñjin mu n'iŋi hihaŋ hibaj. Heenaan: «Eket eroŋut, eriiŋaneeriiŋan akuur but!»
46015055	«Awe eket i, kame búriiŋan búuwe bondu diin? Awe eket i, kame kaabetu kúuwe kondu diin?»
46015056	Kaahoofoor ku keemo fu kaabetu kiŋki kibin n'eket i, abe kaahoofoor ku kibajabaj sembe, ábuki Eluwa yite Moyis éwufoore fu naŋ neemo fu kaahoofoor.
46015057	Bare úene Atambatun eyeehen, akina eeŋaase u t'Anahaan ite úne Yesu Kiris éehin úne núuriiŋan eket i!
46015058	Náami kújakuwe, aruun k'ímaŋie-maŋie ku, arijok alitee, abe n'arisiiŋo ayan faŋ. Áriñiŋkaan ko kireyi fe áriihin burok bite b'Anahaan u, ábuki árimoomi kaanuku burok bamb'arirok bija te o, búrokiit káfiiten.
46016001	Útif hahiyu ti bite sírirem su sunsu sukuukanee bija ti bakan kite Atambatun bakate ku Serusalem. Isokasok bakate ku Galasi kéeyilene ku buŋ bi kaware fu káhinu. Aruun yooŋ, iyu a ariware fu káhinu.
46016002	Erimaas-rimaas fe, huruw fe t'aruun aliik tu doon d'abaje du, n'aŋ'anuutan sírirem anaŋ t'enuuf te o. Iyu, if'ija ibin, man aŋk'arisawulo bija bateg.
46016003	Abe if'íreeŋin, n'iŋ'iboñ Serusalem bakan k'ariyak ku kajifan keeja ni sírirem s'aritege su, ni bileetar yooŋ b'ija bu kaboñiiin.
46016004	Arko bijarajar íñje yooŋ n'ija, kame n'iŋ'iriboor.
46016005	Íñje bibin t'aruun kane ikan Maseduwan (ábuki íñje kaŋaasu tu búsuk bite bo).
46016006	Mánoman íñje bifiyo t'aruun dikee, maske yooŋ haajam hu hireyi. N'aŋ'áriyiniam káyokunan iiyuun t'iware du bija.
46016007	Honde, ímaŋiituun kajuku iye kep abe n'iyuun. Aaa, ímaŋamaŋi biriiko t'aruun afiyo dikee t'Anahaan u aane hee.
46016008	Bare íñje biriiko beebe Efees bija t'efeet ite Pantakot,
46016009	ábuki ibaja bítim beejake-jak bite káhinu burok bómbokun bija t'Atambatun. Enatoora i bare kahoojahooj beebe.
46016010	Timote af'áreeŋin, árihin wáhowah ariijoko áwariee man hikawo nu hutoof, ábuki aŋ'áhin yooŋ burok bite Anahaan u naane íñje.
46016011	An atum'áwiiniano. Áriyokunano kep man n'áyini bíbatikeina ti káasuumaay, ábuki íñj'endio ti kanahan ni kéeyilene ku.
46016012	Útif hahiyu t'ati úne Apolos. Ilawolaw abe n'isooñoor kaanuku man n'abin t'aruun akina ni kéeyilene ku, bare átumbut ámaŋi bibin hahiye. O bibin kane bítimo biŋaas.
46016013	Áriniyo, abe n'arisiiŋo ayan faŋ ti káyilen ku. Atum'aŋ'árikoleyi, bare aribaj sembe.
46016014	Árihin doon fe ni kámaŋi.
46016015	Kújakuwe, árimoomi kaanuku Sitefanas nu butoŋo kaamo fu Ekarjen étiyar i t'ésuk ite Akayi, abe káhabaneinohabanein tu burok bu bija ti bakan k'Atambatun akino ku. Náami iilawuun bonde:
46016016	árijeŋgin bakan naane bokondu, ni kiŋki karok nu boko káhabanein.
46016017	Hikawam hutoofatoof dómbokun naane Sitefanas, nu Forutunatus, n'Akayikus kabinam i kajuku. Anokooreenokoor kite aruun kumuumuun ariemo fee diye.
46016018	Káhinahin ehelam yeerooŋo naane káhine i yooŋ soonuun su seerooŋo. Bakan naane bokondu, arijokiin nu sumoŋu súsuba.
46016019	Bakate ku Asi kéeyilene ku kasaafuun. Akilas ni Pirisil, ni kéeyilene ku fe kiŋki kakuukanooro tu boko kasaafuun dómbokun tu huruwu hite Anahaan u.
46016020	Kéeyilene ku keeemo ku beebe fe kasaafuun. Arisaafoor ti káfoonoor kite baatiaay.
46016021	Íñje Pool isaafuun. N'emoŋiam n'inoŋke fu iikiñj kasaafu konde.
46016022	An afut'ámaŋi Anahaan u, Atambatun aja áwuumoo! A̱bin, awe Anahaan ite uni!
46016023	Anahaan u Yesu aja ásoniyanuun.
46016024	Ímaŋiuunmaŋi arireyi fe ti naane úhine i t'afeeneŋ ni Yesu Kiris.
47001001	Íñje Pool eeemo u apotor ite Yesu Kiris naane t'Atambatun ámaŋie du, n'ati úne Timote írikiñjinuun fee aruun bakate ku Korent kéeyilene ku, ni bakaaku fe bakate ku Akayi k'Atambatun akino ku.
47001002	Atambatun Faaf úne, n'Anahaan ite úne Yesu Kiris kaja kásoniyanuun, abe ni kawunuun káasuumaay.
47001003	Úsokoroor Atambatun Faaf ite Anahaan ite úne Yesu Kiris. Akina aamo fu Faaf u aa ayubiyen ésuk i, abe n'áyemi yooŋ Atambatun aa abeetooriin ko kireyi fe!
47001004	Aŋ'abeetoor úne ti sílaam site s'úne sireyi fe, kaanuku man n'úfin úyini kabeetoor yooŋ bakaaku kiŋki káyemi ti sílaam sánosan. Úbeetooriin yooŋ naane akina aa abeetoor úne.
47001005	Múniyo naane uu úmaat iye ti sílaam seehooje site su Kiris, iyu yooŋ i Kiris af'ahaŋ kabeetoor úne.
47001006	Hih'irijuk iye sílaam, kaanuku fu iriibeetooruun, abe n'arifak. Abe h'Atambatun aa abeetoor uni, kaanuku fu man n'iribeetooruun áriiyini yooŋ bújokumooro ti sílaam su naane sonde sins'irijuk iye.
47001007	Abe iribajabaj eyakar yómbokun uŋu hoonuun hu, ábuki írimoomi kaanuku naane aa arimaat iye ti sílaam site s'uni, aruun kabeetooree naane uni.
47001008	Kújakuwe, írimaŋamaŋi árimeyi sílaam s'irijuke su tu búsuk bite Asi. Sílaam sómbombokun, sútumbatumba síriif uni irisooñen n'iŋ'iriene man hite h'uni hihabanaa.
47001009	Irijaja ayak abin áami iŋ'iriene hee káhabaneino kaanuku keeyool uni. Bijaja iyu kaanuku itim iriyakar t'uni kumuum uni. Aaa, t'Atambatun unoono taŋ aa aritan keekete ku t'iriware fu kayakar.
47001010	Akina arame fu uni t'eket yéetaañie naane yendu, abe akina kasooñu aram uni. Te o t'irinaŋe fu eyakar ite uni, yite kaanuku abaa karamu uni.
47001011	Aruun yooŋ kumuumuun aŋ'áriyokunan uni naane aa arilaw bija t'uni. Iyu i bakan keehooje ifi kaane Atambatun eyeehen ti naane aa ájeŋgin kalawu kooniin bija t'uni, abe n'awun uni káasuumaay.
47001012	Iisokuun bimb'irisaŋgoor ne bo: sihel site s'uni súwufoorawufoor uni kaanuku iririikariiko n'ésuk i biriiko beejoŋoore, ni bijak yooŋ, áhaŋum n'aruun. Abe bondu fe t'Atambatun tu búnuutina fu. Káanukiiit tu búwesinato bite húŋgowulan. Aaa, t'Atambatun éewufoore u uni kajaku koone tu búnuutina fu.
47001013	Múniyo bimb'írikiñjinuun ti bileetar bite b'uni, áriyinooni bo kajaŋga, ábuki bítaañiit kánandin. Abe eenaan aruun bibin kánandin bimb'irisok fe, hutoof yooŋ hahiye árinandinaariit bo bireyi. Abe hunak h'Anahaan u Yesu ábatikein hu te ho, aruun kasaŋgoor n'uni naane iriyak i yooŋ kasaŋgoor n'aruun.
47001015	Hikawam hútumbatumba hiyaŋg tu bondu isooñen n'eene yéeni if'íyemi ti bija bija bu Maseduwan, n'iŋ'íŋaasin t'aruun, abe n'ífiitein bo yooŋ íñje ti bíbatikeina. Káhinu iyu, kikawuun n'uŋu kutoof kireeŋ kúsuba, abe n'aŋ'áriyokunanam iiyuun kátuki kúuma inde Súde.
47001017	H'eene hu íñje káhinu bondu, íhaminahamin fíya t'iyinoorut? Bare fíya if'íhabanein eene íñje káhinu bike, iŋ'iyinoor naane bakate ku t'etaam ye, t'áami hahiyu if'eene «hee» n'aŋ'áami kame «aaa»?
47001018	Iisokuun bonde hágila Atambatun eeemo u báhamino bifeeneŋ taŋ: h'irienuun hu «hee», áaaiit éyemie fu ti sihel site s'uni.
47001019	Ábuki Yesu Kiris Añi ite Atambatun i iriwaareuun u, íñje, ni Silas, ni Timote, abinut kaanuku éeyemi o afeeneŋ u «hee» ni «aaa». Ko kireyi fe akina aamo fu «hee» yite Atambatun.
47001020	Ábuki te o t'Atambatun aane fu «hee» tu buroon bu fe b'afiye bu aane o káhinu. Náami tu huruwu hite Yesu Kiris t'uf'úene «amiin» yite i úne kane úyemi ti kasokoroor Atambatun.
47001021	Abe Atambatun humuumo áhine fu úne núuyini kajoku alit tip ti káhinu k'úhine ku t'afeeneŋ ni Kiris, uni n'aruun. Akina ákajine fu úne núuyemi eroka yeene.
47001022	Akina yooŋ áhine fu t'úne éluwenuma yeene yite káwufoor ku kaanuku úne bakan koone, abe n'anaŋ ti sihel site s'úne Búwejet boone Beenabe bu, beekuur úne kaanuku aroŋa kawunu úne eke ebaj.
47001023	Atambatun onda ti kaseedaam, aja ayoolam kane arko haajuus h'isok fee: h'ísooñinoot hu Korent, íñje ímaŋiituun bibin kasoku bike bite káhinuuun áriitaañian.
47001024	Írimaŋiit káyemi eseef yeenuun iŋ'iribin irinoŋkooranuun bike ti káyilen koonuun, ábuki arijokajok te ko alit tip. B'iriŋes bu beemo fu núurok t'afeeneŋ bija ti katoofu koonuun.
47002001	Iŋ'ite ho h'eene fu it'ibin t'aruun, kaanuku atum'aŋk'arisooñ áritaañian.
47002002	Ábuki if'íhinuun áriitaañian, at'asooñ abajee an éeyinie káhinu hikawam heetoof, ábuki arireyi fe káataañianin.
47002003	Iŋ'ite ho h'ibine fu íkiñjinuun yaayu eleetar, ábuki ímaŋiit bibin t'aruun, n'íŋaabein bakan keeware ku yéeni káhinu hikawam heetoof ni káhinam íitaañian. Múniyo bukuuramkuur kaanuku hikawam ufu hutoof, arireyi fe koonuun ku yooŋ uŋu kutoof.
47002004	Ítaañianataañian dómbokun h'ibine hu íkiñjinuun, ehelam ehabanahabano yooŋ fe, abe iyiyayiy dómbokun. Ímaŋiituun káhinu áriitaañian, bare ikiñjuunkiñj kaanuku áriimeyi naane ímaŋiuun i ariike.
47002005	Arko ake t'aruun áhinahin ésuk i kéetaañian, íñjeiit a átumbe fu áhin íitaañian, bare aruun arireyi fe, man yooŋ bakaake t'aruun --- abe bondu bijarut kahahan.
47002006	Ániine ondu, naane keehooje t'aruun kakamoore i te o, bondu bifamofam.
47002007	Iŋ'ite ho aamo fu hahiyu ariwarowar kaboŋket, abe n'ariwuno yooŋ ehel kaanuku man kátaañian ku itim kíhin ehelo yéebujo.
47002008	Náami íñj'endu ti kaanuuun áriwufooro kaanuku árimaŋiomaŋi.
47002009	Béekinineŋe bu n'íkiñjinuun haahu beemo fu bonde: kaanuku iijuk buŋ bi siheluun seemo fu ariike, man aŋ'árijeŋginam tu doon areyi.
47002010	Af'ariboŋket an u, íñje yooŋ iboŋketoboŋket. Ábuki if'iboŋket an ondu ti b'ibaje bu bite kaboŋketo, aruun árikinineŋe fu n'íhin bo, abe íhina bo tu buhooŋu Kiris.
47002011	Íhinahin bo kaanuku Setani atum'abin ahaŋ úne sembe. Múniyo úmoomi jak bamb'aŋes.
47002012	H'ije hu Trowas kaanuku iiwaare bo Hirim Heetoofe hite hu Kiris, n'ijuk kaanuku Anahaan u áfeŋginamfeŋgin bo bítim kaanuku iirok.
47002013	Bare ehelam ebebut, ábuki ijukut bo ati úne Tit. Iŋ'ite ho h'eene fu bakate ku Trowas kéeyilene ku iriwasoor, abe n'ija Maseduwan.
47002014	Bare úene Atambatun eyeehen, ábuki aŋ'aja n'úne ko kireyi fe kaanuku núumaat tu búriiŋan bite Kiris. Úne k'ásike fu kaanuku núuhin Kiris éemeyiee tánotan, naane mátiso meehundane tánotan.
47002015	Ábuki t'Atambatun úne úemo fu naane haaw heetoofe hite hu Kiris hihi hireeŋ ésuk i. Ti keeemo ku ti kafaku ku, úne haaw heejake hite buroŋ hihi hibin nu buroŋ bu; bare ti keeemo ku tu bútowuto bu, úne haaw heejakut hite eket hihi hibin n'eket i. Aañ áyinie káhinu burok naane bondu?
47002017	Irinooto naane bakaaku keehooje kaa kiŋki kájula Hirim hite Atambatun. Uni iŋ'írihamin boone bu ajoŋoor júl, abe yooŋ tu buhooŋio naane eroka bakate Kiris, ábuki akina Atambatun aboñe fu uni.
47003001	B'isoke bee fíya beemo fu uni iŋk'irisooñ íriyemi ti jímak? Bare fíya uni irisawulee bakan kakiñj bileetar kéemuur uni bakan keejake naane bakaake ii káhin, man yooŋ n'irienuun árihin uni bondu íriiyini bija ti bakaaku?
47003002	Aruun kumuumuun ariemo fu eleetar ite uni yeekiñjee i tu suhol site s'uni, y'an fe ayino kámeyi, abe n'ajaŋga.
47003003	Áriwufoorawufoor ti máhinar moonuun kaanuku aruun eleetar yi Kiris akiñje, abe uni n'iribin ne yo. Ekiñjeekiñj káanukiiit man ni hikiñju, bare nu Búwejet bite Atambatun eeemo u buroŋ. Ekiñjeekiñj káanukiiit man tu bujuju, bare tu suhol site kúŋgowulan.
47003004	Irisokasok bondu aŋarkeyi naane kikaw uni kiyaŋgayaŋg t'Atambatun iŋ'ite hu Kiris.
47003005	Káanukiiit man iŋ'iriyinoor n'iriene uni íriyinie kanoŋku íriihin burok naane bondu uni kumuum uni. B'íriyinie bu, t'Atambatun tu búnuutina fu.
47003006	Akina áhine fu uni íriiyini káyemi eroka kaanuku iŋ'iriwaare ésuk i kaajamoor kíyeni ku. Kaajamoor kondu kukolut n'Eluwa yeekiñjee i, bare nu Búwejet Beenabe bu. Ábuki Eluwa yeekiñjee i eŋ'eyool, bare Búwejet bu uŋu buwun buroŋ.
47003007	Eluwa i ekiñjeekiñj tu bujuju, abe meejaaŋe mite kániku kite Atambatun ni misilan toko. Buhooŋu bite Moyis bútumb bisilan, abe naane aamo i fe kasilan kondu kíteiit bifiyo, bakate ku Israyel kátumbut káyini káheelino ni ñíkiniin. Arko Eluwa i, naane aamo i fe eŋ'eyool, éŋaasinoŋaasin ni kasilan naane kondu,
47003008	kasilan kite ku fíya burok bite Búwejet Beenabe bu ni kire buŋ?
47003009	Arko burok bite Eluwa i yey'etinan ésuk i bisilanasilan, bumbu bujok ésuk i bakan kéejube hágila Atambatun n'iŋi bihaŋ tu dómbokun!
47003010	Úyinooni kaanu kasilan kite kaajamoor kite ku kóŋkeyin, ko dóoniit fe kane kiliikee ni kite ku hahiye, keehaŋe ku ko tu dómbokun.
47003011	Múniyo arko kaajamoor kítiyar ku keeŋaaŋut ku bifiyo kisilanasilan, kame kíyeni ku keeemo ku kite bifiyo hiraanu kahaŋu kasilan!
47003012	Eyakar yendu y'iribaje i ékinineŋe fu kikaw kite k'uni ni kiyaŋg iŋ'iriwaare Hirim Heetoofe hu.
47003013	Irinooto naane Moyis éenuuse u buhooŋio nu musoor kaanuku bakate ku Israyel itim kajuk naane kasilan kondu kíyemie i tu bútowuto bu.
47003014	Náami búwesinato booniin biyinaat kánandin bondu. Bija yooŋ t'úmiye fe, ifi káyemi ti kajaŋga ti kaawiit kite kaajamoor kítiyar ku, musoor uŋu múkumbalool ñúwejet ñooniin, abe kájokaariit. Musoor mu uŋu munuut t'an éehine t'afeeneŋ ni Kiris barebare.
47003015	Bija yooŋ t'úmiye fe, bakate ku Israyel ifi káyemi ti kajaŋga ti kaawiit kite Eluwa yite Moyis, musoor uŋu múkumbalool ñúwejet ñooniin.
47003016	Bare an af'áwuŋgan inde Anahaan u, musoor mu uŋu munuut.
47003017	Diye Anahaan u aamo fu Búwejet bu, abe tu Búwejet bite Anahaan u beemo du, Eluwa i et'ékini toko an.
47003018	Úne úreyi, ñuhooŋu ñite ñ'úne ñúkumbaloolutee, abe kasilan kite Anahaan u ifi kifeeñ te ño naane ti kaajukooreey. Náami úne bokondu ti kahosanee kep kaanuku núuyemi naane Anahaan u, abe uŋ'úja ti kahaŋu kasilan. Diyu burok bite Búwejet bite Anahaan u.
47004001	Atambatun ayubiyene fu eesaan uni burok bondu; iŋ'ite ho h'iriñakeit fu ni hiñaawu.
47004002	Iriteñekateñeko béefuñinanie bu bumbu búnuusee. Íribuutaariit an, abe írihosanaariit yooŋ Hirim hite Atambatun. Múniyo mu kep m'if'íriwufoor ésuk i akuur but, man huruw fe n'ámeyi t'ehelo hágila Atambatun kaanuku uni bakan kéejube.
47004003	Arko bare Hirim Heetoofe hu hih'iriwaare húkumbalooleekumbalool, n'aŋ'áami kame ti bakan keeemo ku tu bútowuto bu barebare.
47004004	Bokondu káyilenut, ábuki atambatun eejakut u ite etaam i ámiñamiñ ñúwejet ñooniin ñéeyemi t'ébaani. Áhinahin bondu kaanuku itim káyini kajuku meejaaŋe mite Hirim Heetoofe hu, héewufoore hu kániku kite ku Kiris eeemo u humuum búnokoorum bite Atambatun.
47004005	Úniiit kumuum uni k'if'iriwaareuun, bare Anahaan u Yesu Kiris i if'iriwaareuun. Irijokoorajokooro naane eroka yeenuun iŋ'ite hu Yesu.
47004006	Ábuki Atambatun eeene u: «Meejaaŋe mu mija mijaaŋan t'ébaani i!» o yooŋ áhine fu meejaaŋe moone meejaaŋ ti sihel site s'uni, kaanuku man n'ajaaŋan uni ti kámeyi kite kániku koone kiŋki kisilan tu buhooŋu bite Kiris.
47004007	Bare uni kéeyekie ku ebaj yendu, írimoomi naane simeenaay seerokee n'ekaf, man ésuk i n'ejuk kaanuku sembe sómbombokun sondu t'úniiit tu súnuutina fu, bare t'Atambatun.
47004008	Iŋ'irijuk sílaam sánosan, bare iriwelejeit; iŋ'irijahale, bare sihel site s'uni súbujaariit;
47004009	iŋ'írihihinooree, bare Atambatun awasut uni; iŋ'írifiitenee t'etaam, bare iriyoolutee.
47004010	Sini site s'uni uŋu súwufoor ko kireyi fe buŋ b'eket ite Yesu eje fu ariike, kaanuku man buroŋ boone ni bifeeñ yooŋ ti sini site s'uni.
47004011	Uni bokondu tu buroŋ, bare ko kireyi fe iŋ'íriheelin t'eket i iŋ'ite hu Kiris, kaanuku man buroŋ boone ni bifeeñ yooŋ ti sini site s'uni seeemo su iŋi siket.
47004012	Náami eket i ef'eŋolool uni, bare aruun, buroŋ bu beemo fu t'aruun.
47004013	Míkiñjin mu meenaan: «Íyilenayilen, iŋ'ite ho h'íhamine fu.» Abe makamu káyilen kondu koko k'iribaje fu, uni yooŋ káhamin.
47004014	Múniyo írimoomi kaanuku Atambatun eeritane u Anahaan u Yesu t'eket i, o yooŋ karitan uni, ábuki írihinahin t'afeeneŋ ni Yesu, abe n'aŋ'áhin uni iriisiiŋo kaagoroor ne o, n'aruun yooŋ fe.
47004015	Bimbi bibaj uni fe, uŋu hoonuun hu, kaanuku man meejake mite Atambatun ni mihaŋ kagoru bakan keehooje. Iyu, ésuk i n'eŋ'ehaŋ kahooju ti kaanu Atambatun eyeehen, ni ti kasokoroor koone.
47004016	Iŋ'ite ho h'úñakeit fu hikee ni hiñaawu. Hutoof yooŋ sini site s'úne uŋu súbujo ni diŋgilis, ni diŋgilis, ñúwejet ñite ñ'úne iŋi ñihaŋ káyemi ñíyeni húnakonak.
47004017	Sílaam suns'újuk iye, uf'úliik so ni jáyi jómbokun jéehabanaariit ju j'úja ju kabaju, n'uŋ'úmeyi kaanuku síwiinawiini, abe sífiyaariit yooŋ. Abe sílaam su humuum hite te so iŋi sifare jáyi jondu bija t'úne.
47004018	Ábuki kikaw úne kunooto tu buroon beejukanee bu; kondu ti beejukaneit bu. Beejukanee bu bífiyaariit, bare beejukaneit bu iŋi bifiyo hiraanu.
47005001	Múniyo úmoomi kaanuku sini site s'úne ufu súbujo, so seeemo su naane búwuureey b'úkine te bo t'etaam ye, úbajabaj t'etiir bufor bu sini seeemo naane sunuuf site hiraanu. Atambatun afaree fu so bija t'úne, kúŋgowulan kíiit.
47005002	Abe hahiye uŋ'úriŋgan aŋarkeyi naane úhaŋahaŋ kamoken kabaju sini site s'úne sondu seeemo su t'etiir.
47005003	Abe múniyo uf'úbaj sini sondu, ut'úyemi bakan keebajut sini.
47005004	Naane uŋ'úyak bifiyo ni sini site su t'etaam ye fe, uŋ'úriŋgan naane bakan keeniŋane. Káanukiiit man úne úmaŋie kaketu núunuut ti sini site s'úne, aaa. Úne úmaŋie kabaju sini site su t'etiir, man buroŋ béehabanaariit bu ni bimer doon deeemo du iŋi diket.
47005005	Abe Atambatun humuumo afaree fu úne bija tu buroŋ bondu. Ajabajaba awun úne Búwejet Beenabe bu, beekuur úne kaanuku aroŋa kawunu úne eke ebaj.
47005006	Náami ko kireyi fe kikaw úne kiyaŋgayaŋg. Úmoomi kaanuku naane uŋ'úyak bifiyo ni sini sonde site s'úne fe, úbaa kakamboor nu t'úyak du bibin kakinu n'Anahaan u.
47005007	Ábuki buroŋ bite b'úne bite bu t'etaam ye biyaajayaajo tu doon d'úyilene du, káanukiiit man tu buroon bumb'újuk.
47005008	Kikaw úne kiyaŋgayaŋg piŋ, abe b'úhaŋe bu kámaŋi beemo fu únuut ti sini sonde site s'úne, núuja úkin kaagoroor n'Anahaan u.
47005009	Náami b'úhaŋe bu kámaŋi beemo fu útoofo t'úyino fe káyemi, úne káaroŋin ni sini site s'úne, man yooŋ úne káanuutin te so.
47005010	Ábuki úwarawar bibin bisiiŋo úreyi fe hágila Kiris eejoonan úne, huruw fe eebatikanee doon d'aroke du t'enio, man meejake, man yooŋ meejakut.
47005011	Náami írimoomi naŋ neemo fu kákoleyi Anahaan u. Iŋ'ite ho h'if'iriŋes káhinu ésuk i kéeyilen. Atambatun ámoomi uni ahaban fe, abe eenaan aruun yooŋ árimoomi uni arihaban.
47005012	Úniiit iŋk'irisooñ íriyemi ti jímak t'aruun; uni iriemo ti káwufooruun bítim kaanuku ariisaŋgoor n'uni. Iyu, n'aŋ'áriyini kásafin kiŋki kasok t'uni. Bokondu iŋi kasaŋgoor ni beejukanee bu keewas beeemo bu t'éhinda suhol su.
47005013	Arko ti bakaake t'aruun iribinabina iriwen, n'aŋ'áami kame iŋ'ite h'Atambatun; arko káasuumaay uni jaŋ, n'aŋ'áami uŋu hoonuun hu.
47005014	Ábuki kámaŋi ki Kiris ámaŋie ku úne kíkinie fu úne, úne ku bukuure ku kaanuku afeeneŋ taŋ akete fu bija t'ésuk i ereyi; aamo fu butum ésuk i ereyi fe ekete fu.
47005015	Aketaket bija t'ésuk i ereyi kaanuku man keeroŋe ku itim'iŋki karoŋ bija tu boko kumuumiin, bare ni karoŋ bija t'akina eekete u, abe n'áritein t'eket i bija tu boko.
47005016	Náami hahiye iŋkut irijok an naane ti bakate ku t'etaam ye kajoko du. Múniyo kóŋkeyin irijokajok Kiris naane ti bakate ku t'etaam ye kajoko du, bare hahiye iŋkut irijoko naane iyu.
47005017	An af'áhin ni Kiris t'afeeneŋ, an ondu áyemia húŋgowulan híyeni; beehaane bu bútowutaa, bíyeni bisiiŋee fu.
47005018	Abe bondu fe t'Atambatun tu búnuutina fu, o éehine u núubukan ne o, aŋ'asaan bo ti Kiris. Abe hahiye Atambatun n'asaan uni burok bondu bite káwufoor ésuk i kaanuku ámaŋamaŋi kabukan nu boko.
47005019	Múniyo ti Kiris t'Atambatun aŋaase fu eebukan n'ésuk i ereyi fe, abe ajukerut tu wuhoofoor wooniin. N'aboñ uni kawaare ésuk i hirim hondu hite hubukan hu.
47005020	Náami uni bakan ki Kiris aboñe, abe ti sembe soone t'if'írihamin, anokoor naane Atambatun humuumo af'áhaminuun. Uni bokondu ti káwasiyanuun bonde tu huruwu hite Kiris: waasuun, atum'ariteñeko kabukan ku n'Atambatun.
47005021	Kiris ámusut káhinu kaahoofoor, bare Atambatun asejanosejan wuhoofoor wute w'úne. Áhinahin bondu kaanuku man úne kéehine ku t'afeeneŋ ni Kiris n'úyini káyemi bakan kéejube t'Atambatun.
47006001	Makamu iŋ'irirok n'Atambatun, uni bokondu ti kaanuuun waasuun, atum'árihin kásoniyan k'Atambatun ásoniyanuun ku kéeyemi kite fuufu.
47006002	Múniyo Atambatun aanaan ti Míkiñjin mu: «H'aamo hu areeŋee ñaaj, íjeŋginajeŋgin kalawu koonuun. Hunak hite kafaku ku, ibinabin karamuuun.» Úja! Hahiyu areeŋee ñaaj; úmiye n'aamo fu hunak hite kafaku ku.
47006003	Írimaŋiit an asok beejakut tu burok bite b'uni, iŋ'ite ho h'írihinaariit fu doon fe déeyinie kaneyan an eeemo ti bítim bu.
47006004	Aaa, iŋ'íriwufoor tu buroon bu fe bimb'írihin kaanuku uni eroka bakate Atambatun: iŋ'irituumen dómbombokun ti sílaam su, nu kúnuur ku, nu wútaañi wu,
47006005	ni bímiñ bu, nu tu bukulu bu, ni ti naane ésuk i ee erito iŋ'ite h'uni, nu ñurok ñeeniŋe ñu, ni kaŋotaate ku, ni kañoofaate ku.
47006006	Iŋ'íriwufoor kaanuku uni eroka bakate Atambatun ti kakuuru ku, ni kámeyi kite múniyo mu, ni kámuñu ku, ni kajaku ku, ni ti sembe site Búwejet Beenabe bu, ni kámaŋi kite ku nu múniyo,
47006007	ni kawaare kite múniyo mu, ni ti sembe site Atambatun. N'íriwufoor bo yooŋ ti kájubu kite k'uni keeemo ku naane bujuŋko bite kálaatin, man yooŋ bite biramooro.
47006008	Iŋi kajok uni nu sumoŋu súsuba, abe ni kafuñatan uni. Ni kasok t'uni beejakut, abe ni kasok t'uni beejake. Ni kajok uni naane ejuusa, abe bare uni bakate bifeeneŋ.
47006009	Ni kajok uni bakan kéemeyiitee, abe bare ésuk i ereyi émeyie fu uni. Ni kajok uni naane bakan keekete, abe bare uni bokondu tu buroŋ jes. Iŋi káhihinoor uni, bare káyoolaariit uni.
47006010	Iŋi káhin uni íriitaañian, bare ko kireyi fe iŋ'iritoofan. Írimoomi naane bakan keebajut, bare iŋ'írihin keehooje kéeyemi kusaanum ti bítim bu. Írimoomi naane bakan kéeyekiit doon fe, bare uni irikino fu buroon bireyi fe.
47006011	Kújakuwe, aruun bakate ku Korent, írihaminuunhamin akuur but, írifeŋginuunfeŋgin yooŋ sihel site s'uni.
47006012	Íriwufooruunwufoor kaanuku írimaŋiuunmaŋi, bare aruun áriwufoorut uni kaanuku árimaŋamaŋi uni.
47006013	Náami íihaminuun naane faaf aa áhamin añio: árihin naane uni, árifeŋgin uni sihel soonuun!
47006014	Atum'aŋ'árigiilool ni kéeyilenut ku áriihin t'afeeneŋ. Doon déejube díyinooni fíya káhinu t'afeeneŋ nu doon deejakut? Meejaaŋe míyinooni fíya káhinu t'afeeneŋ n'ébaani i?
47006015	Kiris áyinooni fíya kajamoor ni Setani? Man yooŋ an éeyilene, áyinooni fíya kakolu n'an éeyilenut?
47006016	Enuuf ite Atambatun éyinooni fíya kakolu nu ñúwisenum ñu? Ábuki fu úne úemo fu enuuf ite Atambatun eeemo u buroŋ. Akina humuumo Atambatun asokasok aane: «Íñje kakinu t'etutiin, abe n'iŋ'iŋ'iriboor nu boko. Íñje káyemi Atambatun ooniin, boko n'iŋi káyemi bakan kúuma.»
47006017	Iŋ'ite ho h'Atemit aane fu: «Arinuut ti kéeyilenut ku áriiyemi káasiŋuun. Atum'arigor mayet doon deekuurut, abe n'iŋ'ijokuun áwariee.
47006018	Íñje káyemi Faafuun, aruun n'áriyemi ehaawa íima, nu búsuŋgute búuma. Atemit eehaŋe u ebaja sembe asoke fii.»
47007001	Kújakuwe, aruun k'ímaŋie-maŋie ku, makamu Atambatun aanaan o káhinu úne bondu fe, úkuuranooro tu buroon bu fe bumbu bubuusatan sini su nu ñúwejet ñu. Úbaj buroŋ bite bakan keenabe kareeŋ, abe n'úkoleyi Atambatun.
47007002	Árifeŋgin uni siheluun! Iritinut t'an, íribujut káyilen kite an, iribuutut yooŋ an íriisik ebaj yeene.
47007003	Isokut bondu kaanuku iitinanuun. Iheeka eeenuun írimaŋiuunmaŋi dómbombokun, abe humuum eket i eyinaat kákinineŋ n'iriraan kámaŋi koonuun.
47007004	Hikawam hiyaŋgayaŋg t'aruun dómbokun, abe n'aruun n'if'isaŋgoor. Naane aamo i iŋ'irijuk sílaam fe, hikawam iŋi hiyaŋg piŋ, abe iŋ'itoofan dómbokun.
47007005	Múniyo h'irireeŋe hu Maseduwan, íritumbut iriyih mayet, abe irijukajuk sílaam sánosan: iribatikanoorabatikanoor ni bakan, sihel site s'uni yooŋ sibebut.
47007006	Bare Atambatun aa abeetoor keeemo ku kikawiin uŋkut kusok, n'abeetoor uni éehin Tit éereeŋin.
47007007	Abe káanukiiit kikaw uni kiyaŋgayaŋg iŋi naane Tit áreeŋina i barebare, bare kiyaŋgayaŋg yooŋ iŋi naane asoke i uni kaanuku aruun kumuumuun aribeetoorobeetoor. Asokasok uni kaanuku árimaŋamaŋi dómbokun kasooñu arijukam, n'asok yooŋ naane ariwatanooree i beebine bu bibaj, ni naane árihabaneina i bísiiŋooreina n'íñje, isooñen hikawam ni hihaŋ katoofu.
47007008	Ímoomi kaanuku eleetar íima eraan i éhinuunhin áriitaañian, bare iŋkut iwatanooro hahiye. Múniyo iwatanoorawatanooro yéeni h'ijuke hu kaanuku eleetar i éhinuunhin áriitaañian toko-toko.
47007009	Bare hahiye itoofana, káanukiiit naane íhinuun i áriitaañian, aaa. Itoofanatoofan naane aamo i kátaañian koonuun kíhinuunhin ariiwatanooro kunoŋk koonuun. Kátaañian koonuun, t'Atambatun kijakajak, hahiyu uni írihinutuun doon fe.
47007010	Abe kátaañian keejake t'Atambatun uŋu kubuk buwatanooro bite kafakan an u, abe an u at'awatanooro bondu hikee. Bare kátaañian kéebukaariit buwatanooro uŋu kútowutan an u.
47007011	Kátaañian koonuun, t'Atambatun kijakajak, abe hahiyu arijuka buŋ bi heemo fu! Arijuk naane arihile i ti káhinu kite buroon bu beewayo, nu buŋ b'árihandine fu baabu báhamin bujoŋoor, nu buŋ b'ariyiŋate fu t'aruun kumuumuun, nu buŋ b'árikoleyie fu káhinu kite meejakut mu, nu buŋ b'arimokene fu kasooñu áriheelin t'íñje, nu buŋ b'árihabaneina fu t'Atambatun, nu buŋ b'arifaree fu kajoŋooran an eetine u! Áriwufoorawufoor tu buroon bu fe kaanuku arikuurakuur but tu bondu.
47007012	Náami h'íkiñjinuun hee, iŋ'ite híiit an eetine u, man yooŋ an i katine u te o. Íkiñjinuunkiñjin kaanuku áriinandin akuur but hágila Atambatun kaanuku árimaŋamaŋi uni árihabanein.
47007013	Iŋ'ite ho hi kikaw uni kiyaŋge fu. Káanukiiit man kikaw uni kiyaŋgayaŋg barebare, bare iritoofanatoofan yooŋ dómbokun iŋi naane aamo i Tit hikawo hutoofatoof aŋarkeyi naane arireyi fe árihinahin ehelo yeebeb.
47007014	Imakamak te o uŋu hoonuun hu, abe arisaanutam ñufuñ. Abe naane ii iriboo kasokuuun múniyo mu, iyu yooŋ i beejake bu b'irisoke bu Tit t'aruun beemo fu bite nu múniyo.
47007015	Kámaŋi k'ámaŋiuun ku iŋi kihaŋ kane ábaŋino naane árijeŋgino i arireyi fe, ni naane arijoko i áwariee n'ekoloowe, abe ti kábitu yooŋ.
47007016	Hikawam hutoofa dómbokun naane aamo i íyinooni kayakar t'aruun tu doon areyi fe.
47008001	Kújakuwe, írimaŋamaŋi árimeyi naane Atambatun áwufoore i kéeyilene ku keeemo ku t'ésuk ite Maseduwan kajaku koone.
47008002	Kajukajuk bo sílaam sómbokun, bare kikawiin kútumbatumba kutoof kasooñen naane aamo i kabajut doon fe-fe-fe, doon di kawune du dihahahah.
47008003	Iiseede bonde: kawunawun doon di káyinie du; kajaja yooŋ ayak abin áami kawuna ahaŋ doon di káyinie du. Kanoŋkanoŋk
47008004	kéewasiyan uni dómbokun kaanuku man boko yooŋ sírirem sooniin ni sígiiloolee ni seeja su kaboñiee bija ti bakan k'Atambatun akino ku bakate ku Serusalem.
47008005	Bi káhine bu bihaŋahaŋ b'iriyakare bu yéeni. Kajabajaba kásik ñúwejet ñooniin kasaan Anahaan u; kahaban, ni kájeŋgin uni káhabanein naane t'Atambatun ámaŋie du.
47008006	Tit ajabe fu asiiŋan t'aruun bateg bu bite káyokunan kite bakate ku Serusalem kéeyilene ku. Iŋ'ite ho h'íriwasiyano fu irieno ábatikein t'aruun eebin éereeŋinan burok bondu beejake bii.
47008007	Aruun kusaanum tu buroon bu fe: ti káyilen ku, ni kámeyi kite múniyo mu, ni kawaare kite te mo, ni bíhabaneina bu t'Atambatun, ni kámaŋi k'árimaŋie ku uni. Náami írimaŋamaŋi áriyemi yooŋ naane kusaanum tu burok bondu beejake bii bite bateg bu.
47008008	Íñjeiit eemo ti kanoŋkooranuun. Íñj'eemo ti kasokuuun naane bakaaku káhabaneina i ti káyokunan kite kéeyilene ku, iijuk man aruun yooŋ árimaŋamaŋi bakaaku nu múniyo.
47008009	Ábuki árimoomi naane Anahaan ite úne Yesu Kiris áwufoore i úne kajaku koone: akina éeyemie u husaanum, n'áhinooro an eebajut uŋu hoonuun hu kaanuku man kabajaate koone ni kíhinuun áriiyemi kusaanum.
47008010	Foomane, aruun áriyemie fu étiyar i ti kaanu ku árimaŋamaŋi káyokunan bakate ku Serusalem kéeyilene ku, aruun áriyemie fu yooŋ étiyar i ti káhinu kite te bo. Náami íñj'endu ti kasokuuun kaayinoor kúuma tu bondu, abe bo yooŋ bijake fu t'aruun:
47008011	arihabanoor bo hahiyu. Árihabanein ti káreeŋinan kite te bo nu doon d'aribaje du, naane árihabaneina i yooŋ ti kájabina kite te bo.
47008012	Ábuki an af'awun áhabanein, bondu bijakajak t'Atambatun. Atambatun aŋ'ámaŋi an awun aliik tu doon d'abaje du, káanukiiit tu doon d'abajut du.
47008013	Eenutuun arihaŋkooro áriiyokunan bakaaku. Ésuk i fe ewarawar kareyi.
47008014	Hahiye árinooni kásiku baataayaay boonuun áriiyokunan keebajut ku. Hike hunak, aruun yooŋ afut'aribaj, n'iŋi kafin kásik baataayaay booniin kéeyokunanuun. Iyu, ésuk i fe n'eŋ'ere
47008015	naane yooŋ ti Míkiñjin mu musoke du. Meenaan: «Keehere ku dómbokun kabajut ahahee, keehere ku diŋgilis kabajut átetiee.»
47008016	Úene Atambatun eyeehen, akina éehine u Tit éehabanein t'eholo kaanuku éeyokunanuun, naane uni yooŋ írihabaneina i!
47008017	Tit aanaan hee eebin t'aruun naane irisoko i. Afiyafiya ásiten bo yéeni, ábuki átumbatumba áhabanein ti kaanu kite éeyokunanuun.
47008018	Íriboñiniinboñin o n'ake ati úne. Ati úne ondu, kéeyilene ku fe iŋi kasok te o beejake iŋi naane aa awaare ajakee Hirim Heetoofe hu.
47008019	Abe yooŋ kéeyilene ku kajifano fu kaanuku eebin eeriboor n'uni ti kátuki k'irija ku, bija kasaan bakate ku Serusalem kéeyilene ku sírirem seetegee su. Burok bondu beejake bii kánikan Anahaan u, abe bo yooŋ káwufoor kaanuku írimaŋamaŋi káyokunan bakaaku.
47008020	Sírirem s'irisaanee su sifamafam, abe írimaŋiit an abin awatan uni ti naane irijoke i so.
47008021	B'iriŋes bu káhinu beemo fu beejake bu, káanukiiit t'Atemit barebare, bare yooŋ tu kúŋgowulan ku.
47008022	Íriiboñin ake ati úne yooŋ éeriboorin nu boko. Ati úne ondu, irijukajuk keehooje-hooj kaanuku áhabaneinohabanein tu burok bite b'Atambatun. Abe hahiye ahaŋa bíhabaneina aŋarkeyi naane hikawo hiyaŋgayaŋg t'aruun.
47008023	N'afin áami Tit, uni if'iriboor, abe aŋ'arok n'íñje bija t'aruun. Bakati úne bakaaku kéeriboorina ku ne o, kéeyilene ku káboñiniin fu, abe iŋi karok bija ti kánikan kite Kiris.
47008024	Náami áriwufooriin kaanuku árimaŋiiinmaŋi nu múniyo, beekuur kéeyilene ku kaanuku irikooŋakooŋ fu naane ii irimak iye uŋu hoonuun hu.
47009001	Ti bite sírirem seetegee su kaanuku t'áyokunan bakan kite Atambatun bakate ku Serusalem, bijarut n'iŋk'ikiñjuun bike íwutiyen ti b'isoke bu.
47009002	Ímoomi kaanuku arisiiŋasiiŋo ti kaanu ku áriiyokunaniin, abe imakamak uŋu hoonuun hu ti bakate ku Maseduwan eeeniin: «Bakati úne bakate ku Akayi kafaraa kawunu ku huta hu foomane.» Bíhabaneina boonuun bondu biñakañak bakan keehooje tu boko.
47009003	Náami íiboñinuun bakati úne bokondu kaanuku t'áami nu múniyo, arifarafare naane isokiin i. N'aŋ'áami b'irisambooree bu uŋu hoonuun hu iti bíyemi fuufu.
47009004	Káhinaate iyu, if'ibin t'aruun ni bakate ku Maseduwan, abe n'írireeŋin aruun t'arifareit, káwoolu k'íriwooluuun ku n'uŋu kusooñ kíyemi t'uni ñufuñ, abe aruun kumuumuun yooŋ n'aŋ'arifuño.
47009005	Iŋ'ite ho h'ijukere fu n'ilaw bakati úne bokondu eeniin kágilanam toko keebin t'aruun keetofotoor bondu beejake bii bite kawunu ku b'arifiye bu arisok. Iyu n'iŋi bifare kane íreeŋin, abe n'uŋu búwufoor kaanuku aŋ'ariwun árihabanein, ániit anoŋkooranuun.
47009006	Áribaŋino bonde: an af'ayoosen sinawaay seefamut, o káhotukan diŋgilis; an n'ayoosen dómbokun, o káhotukan dómbokun.
47009007	Náami huruw fe aja awun naane t'ayinoore du tu búwejeto; káanukiiit man nu buwatanooro, man yooŋ am atiŋgee, bare áhin bo ni katoofu, ábuki Atambatun aŋ'ámaŋi an eewune ni katoofu kómbokun.
47009008	Abe Atambatun áyinooniuun kawunu beejake bánoban ahahan, kaanuku ko kireyi fe n'aribaj doon fe d'arisawulee du, abe ni diŋeñen yooŋ bija ti káhinu kite meejake mánoman,
47009009	naane busokee i ti Míkiñjin mu. Meenaan: «An eejake aŋ'awun dómbokun keebajut ku, abe kajaku koone kisiiŋasiiŋo hiraanu.»
47009010	Atambatun af'awun awaña u sinawaay, o yooŋ af'awuno doon dite búkuumanooro. O kawunuuun yooŋ sinawaay seefame, abe n'áhin so seehaat kaanuku man meejake moonuun nu mubuk miriyaay meehooje.
47009011	Iyu, n'aŋ'áriyemi kusaanum t'ebaj yánoyan, kaanuku man n'áriyini kawunu bakaaku árihabanein. Náami bakan keehooje-hooj n'iŋi kaane Atambatun eyeehen iŋ'ite buroon b'arisaane bu uni iriijeiin ne bo.
47009012	Ábuki bondu bamb'árihin ii uŋu búyokunan bakan kite Atambatun ti bisawula booniin, abe yooŋ iŋi bíhin bakan keehooje-hooj ni kalaw Atambatun keeeno eyeehen iŋ'ite te bo.
47009013	Abe bondu b'arija bu káhinu, bo káwufoor kaanuku áriyilenayilen árihabanein. Bakan keehooje-hooj kasokoroor Atambatun iŋi naane aa árijeŋgin Hirim Heetoofe hite hu Kiris, hondu h'áriyilene hu. Boko yooŋ kasokorooro iŋi naane aa áriruboor ebaj yeenuun nu boko, n'ésuk i ereyi yooŋ.
47009014	Boko kalawu bija t'aruun, abe bondu káwufooruun kaanuku kámaŋiuunmaŋi, ábuki Atambatun ásoniyanuunsoniyan dómbokun.
47009015	Úene Atambatun eyeehen iŋi b'awune bu úne beehaŋe bu doon areyi fe!
47010001	Ésuk i kaane, íñje Pool, if'íyemi t'aruun, iŋ'iluubo luub, abe n'ifin ikambuun, n'iŋ'ibaj butum. Íñj'endu ti káwasiyanuun bonde ti Kiris, eeemo u an éeneenie, abe n'ajak:
47010002	atum'aritiŋgam iibin ibaj butum kane ija ibin. Bakaake t'aruun iŋi kaane manoŋkar mite m'uni, mo naane mite mu bakate ku t'etaam ye. Náami kane ija ibin, bukuuramkuur kaanuku íñje kabaju tu boko butum.
47010003	Múniyo t'etaam ye t'irikine fu, bare elob y'iriemo i te yo, írilobaariit yo naane bakate ku t'etaam ye.
47010004	Bujuŋko bimb'irilob ne bo bíteiit bakate ku t'etaam ye: bo bujuŋko beeyane bite Atambatun, abe bíyinooni kábuju doon fe déerahanna te o. Iŋ'íribuj biyinoor beenooto bite nu múniyo,
47010005	nu doon fe dite jísaŋg deesiiŋanee dite káfibu ésuk i kaanuku itim kámeyi Atambatun. Iŋ'irijok yooŋ biyinoor bu fe irikul, kaanuku íriihin bo béejeŋgin Kiris.
47010006	Abe af'arija ayak abin áami árijeŋgina uni fe, n'iŋ'irifare kajoŋooran an fe éejeŋginut uni.
47010007	Arijondoman jak tu buroon bu. Ufu bukuur ake kaanuku akina an ite Kiris, aja ámeyi kaanuku uni yooŋ bakan bakate Kiris naane akina.
47010008	Maske ihaŋahaŋ kamaku dikee iŋ'ite sembe s'Anahaan u awune su uni. Bare ijeit bufuño, ábuki sembe sondu síteiit kábujuuun, so site káhinuuun ariihaŋ kayanu ti káyilen ku.
47010009	Ímaŋiit ariyinoor n'ariene man íñje ímaŋiuun kákolinan ti bileetar búuma.
47010010	Ábuki bakaake iŋi kaane: «Bileetar bite Pool búsufasuf, béetaañie káhinu taŋ b'af'asok. Abe bare af'abin beebe, aŋ'áhin naane an eebajut sembe, abe áyiniaariit yooŋ káhamin naane ewaaraa i kómbokun ku.»
47010011	An fe eesoke bondu aja ámeyi kaanuku bimb'irisokuun ti bileetar bite b'uni kane úkamboor utu buwayo hikee ni b'irija bu káhinuuun kane iribin t'aruun.
47010012	Irikañenut kaliikool, man yooŋ n'iriŋes kareyi ni bakaaku kiŋki kajokooro bakan kómbokun. Tu boko kumuumiin t'ifi kaliik, tu boko kumuumiin yooŋ t'ifi kaliikoolo. Diyu búsoŋotoiit?
47010013	Uni bare it'irimak hikee irihahan. Uni kamaku tu burok b'Atambatun asaane bu uni barebare, beeemo bu írireeŋin yooŋ t'aruun.
47010014	Eraju y'Atambatun asiiŋane i ebinabin bibin t'aruun. Náami naane írireeŋinuun i ni Hirim Heetoofe hite hu Kiris, irijaaŋeit eraju i.
47010015	Irimakut tu burok bi bakaaku káhine bu. Bondu bijaaŋajaaŋo eraju yite y'uni. Bare iriyakarayakar kaanuku káyilen koonuun ifi kihaŋ kayanu, burok bite b'uni t'aruun n'iŋi bíyini yooŋ kahaŋu, bare it'irijaaŋo eraju y'Atambatun asiiŋane i.
47010016	Irihaban, n'iŋ'íriyini bija tu búsuk béeseina bu ti yeenuun i, iriiwaare bo Hirim Heetoofe hu. Irijeit kawañu tu múwañiin mite bakan mi kaheeke keewañ, iriibaj doon dite kamaku.
47010017	Míkiñjin mu meenaan bare: «An af'ámaŋi kamaku, amak tu buroon b'Atemit áhine bu barebare.»
47010018	Ábuki kiŋki kanoŋk keesokorooro, bókoiit katoofe fu Atemit. Aaa, keetoofo ku kaamo fu kaŋk'anoŋk eesokoroor.
47011001	Áyine, ímaŋamaŋi árimuñalam íihaminuun diŋgilis naane esoŋ! Hee, árimuñalam!
47011002	Ítumbatumba ífiir t'aruun káfiiru kéenuutina t'Atambatun. Ábuki isibaruunsibar bija t'ániine afeeneŋ eeemo u Kiris, abe n'ímaŋi kaanuku huyoosan hu ifi hireeŋ, n'iŋ'isaanuuno naane ásuŋgute éemeyiit ániine, abe n'akuur but.
47011003	Bare íkolakoleyi an atum'abin abuutuun éehinuun ariiwas kájeŋgin Kiris kájeŋgin keejoŋoore abe nu kukuur, naane yooŋ doon du dibine i dubuut Eef ni haajuus hu.
47011004	Ábuki aŋ'árimuñal kiŋki kabin t'aruun keewaareuun ake Yesu eewayee ni i iriwaareuun u. Abe ake af'aane eewunuun bike búwejet beewayee nu Búwejet Beenabe b'aribaje bu, man yooŋ n'awaareuun hike hirim heewayee ni Hirim Heetoofe h'arijame hu t'uni, aŋ'árimuñalo.
47011005	Bare eenaan siñaab soonuun sans'ariene boko kaamo «epotor kómbokun», bokondu kahaŋutam tu doon fe!
47011006	Arko múniyo iwatatawatato ti báhamin, iwatateit bare ti kámeyi kite buroon bite Atambatun, abe íriwufooruunwufoor bo akuur but tu doon areyi fe.
47011007	H'iwaareuun hu Hirim Heetoofe hite h'Atambatun, íhinahin bo t'íkandijenutuun mayet érirem. Ítetianooratetianooro, aruun áriiyemi bakan kómbokun. Diyu fíya kaahoofoor?
47011008	Íñje tu burok bu bija t'aruun, bakaake kéeyilene ifi kajaamam sírirem, áruuniit. Abe sírirem sondu síkinineŋe fu n'íyiniuun kawaare.
47011009	H'íyemie hu t'aruun, ibinabina ijahale, bare ibinut ílaaman mayet afeeneŋ t'aruun. Bakati úne kéenuutina ku Maseduwan kaje fu kabinam nu doon d'isawulee du. Íhinut an t'aruun éelaam t'íñje tu doon fe, abe it'iwas hikee an t'aruun éehin bo.
47011010	Iisokuun bonde yooŋ tu múniyo mite mu Kiris meeemo mu t'íñje: bimb'isaŋgoor iye ne bo, an fe tu búsuk bite Akayi at'ákinineŋ n'iwas bo.
47011011	Iŋi naŋ fíya? Butum fíya íñje ímaŋiituun? Atambatun ámoomi bare kaanuku ímaŋiuunmaŋi!
47011012	Ibaa káhinu naane ii íhin hahiye. Iyu, kiŋki kaŋes kasaŋgoor ti kaanu ku karare n'uni tu burok bu iti kabaj bi kaware bukuuso te bo.
47011013	Bokondu épotoriit bakate nu múniyo. Iŋi kajuus ésuk i tu burok booniin, abe n'iŋi kásik búnokoorum bite epotor bakate Kiris keebuut ésuk i.
47011014	Abe bondu bijahalut an, ábuki Setani humuumo aŋ'ásik búnokoorum bite amalaka ite meejaaŋe.
47011015	Náami buwarut yooŋ kajahal an kane eroka yite Setani kásik búnokoorum bite eroka yite meejake mu. Bare kámuje kooniin, boko kágalinee doon deejakut fe di karoke.
47011016	Iisooñ isok bo: an atum'ajokam naane esoŋ. Man yooŋ arko arijokamjok esoŋ, kame árimuñalam íñje yooŋ iimak dikee.
47011017	B'ija bee kasoku, íñje káhamin káanukiiit naane Anahaan u ámaŋie i, bare iimak naane esoŋ.
47011018	Makamu keehooje iŋi kamak naane bakate ku t'etaam ye, íñje yooŋ íihin naane boko.
47011019	Ábuki aruun keejokooree ku naane kúwesina, uŋu hutoofuun aa kane árimuñal busoŋ bu!
47011020	Aŋ'árimuñ kane káhinuun naane búsukateen, ni kane kameruun, ni kane kabuutuun, ni kane kaheebuun, ni kane karofaŋatuun.
47011021	Uni bare iribajut sembe, írihinutuun iyu. Kame arija ariboŋket uni! Hahiyu íihamin naane esoŋ. An af'akañen kamaku ti bike, íñje yooŋ íyinooni káhinu bo.
47011022	Eeman kaane boko Esuwif? Íñje yooŋ Asuwif. Eeman boko bakate Israyel? Íñje yooŋ an ite Israyel. Eeman boko bakañi Aburaham? Íñje yooŋ añi Aburaham.
47011023	Boko eroka bakate Kiris? Íihamin fu naane an éetumbe awen: ihaŋiinhaŋ káyemi aroka ite Kiris. Af'arko karokarok, ihaŋiinhaŋ; ihaŋiinhaŋ kámeyi ekulu; bímiñ bu t'íñje ti bihaŋe; ihaŋiinhaŋ yooŋ káheelin t'eket i.
47011024	Keemo hutok, Esuwif i kasubenamsuben ásuf ti kafinu bija butuman nu sumoŋu nu hutok ni kibaakiir;
47011025	keemo kíhaaji, bakate ku Rom ni kámiñam nu kunuk; abe hike, enatoora íima ni kawiŋgam bujuju kaanuku keeyoolam. Íyuusaa ti han keemo kíhaaji, abe haahu n'íyemi tu móhujo mu bújom tujon, tiyak yooŋ tifiit.
47011026	Keehooje-hooj kane íyemi ti kátuki, iŋ'ijuk kúnuur tánotan: tu wuyelu wu kane kaasiiŋ ku kibin, ni t'énukenoora i. Iŋ'ijuk kúnuur ti bakanam Esuwif i, ni ti keenooto ku yooŋ Esuwif. Iŋ'ijuk kúnuur tu búsuk bu, ni t'eramba i, ni ti han hu. Iŋ'ijuk kúnuur ti keenooto ku bakati úne nu múniyo.
47011027	Irokarok burok beeniŋe, abe ífandaariit kaŋotu. Iŋ'ijoñjolat, búhujo bu yooŋ nu bujokam, abe aŋarko íbajaariit íihin ti haram. Kajokokana ku nere t'íñje, abe íbajaariit yooŋ wañ weeniŋe.
47011028	Bike yooŋ bondu toko b'isokut: bo beemo fu hunak heenee hunak, naane ii iyinoor kéeyilene ku kareyi fe, búmoomi t'íñje naane an eesejee aniŋee.
47011029	Ake afut'áyilen ti Kiris ayanee, ehelam fe eŋ'ehabano; ake n'afin aney ti kaahoofoor, iŋ'ítaañian dómbokun.
47011030	Makamu iwarawar kamaku, íñje kamaku tu buroon béewufoore bu kabajaate kúuma kite sembe su.
47011031	Atambatun, Faaf ite Anahaan u Yesu ámoomi kaanuku ijuusut. Úsokorooro ko kireyi fe!
47011032	H'íyemie hu Damas, águwernoor ite u bo kóyin áyi u Aretas asiiŋanasiiŋan esulaan tu wuruŋ wute hikinu hu kaanuku man ni kajokam.
47011033	Bare bakanam ni kájaaŋannam ti kaajeŋgen ti hiñaan heeŋoloole hu hikinu hu, kéewanannam ti katekel keekobee ñúruuk. Iyu i ifako fii.
47012001	Kamaku k'eemo kee te ko kibajut éñjeriŋ, bare iwarawar káwutiyen bike b'Anahaan u áwufooram h'afeeñam hu.
47012002	Ímoomi ake ániine Akarjen, abe abajee simit sumoŋu ni sibaakiir, Atambatun n'ayito bija t'etiir-t'etiir tu bufor bu bíraanna du. (Ímeyiit man Atambatun átumbe fu ayito, man yooŋ bibajabaj an ondu naane ti híyawutu; Atambatun unoono taŋ ámeyie fu.)
47012003	Hee, ímoomi kaanuku ániine ondu ayiteeyit bija arijana. (Eene ímeyiit man Atambatun átumbe fu ayito, man yooŋ bibajabaj an ondu naane ti híyawutu; Atambatun unoono taŋ ámeyie fu.) N'ajam bo báhamin b'an ayinaat kasooñu abatikan asok, abe kawunut húŋgowulan bítim bite kasoku bo.
47012005	Íñje kamaku ániine ondu, bare it'imak hikee tu buroon b'íhine, kane arko taŋ ti béewufoore bu kabajaate kúuma kite sembe su.
47012006	Kane bare ímaŋi yéeni kamaku, báhamin búuma man bíyemi bite esoŋ, ábuki n'aŋ'áami múniyo taŋ m'ija fu kasoku. Bare iŋ'iteñeko jímak ju, ábuki ímaŋiit an abin ajokam ahaŋ t'afiye du ajokam hah'ajuk buroon bimb'íhin, man yooŋ hah'ajamam ti báhamin.
47012007	Bondu b'Atambatun áwufooram bu bihaŋahaŋ káwari. Bare asejanamsejan bike iŋi bíhihinoor eniam dómbombokun kaanuku itim'iyitooro. Ake amalaka ite Setani af'ámiñam ii kaanuku itim'iyitooro.
47012008	Ilawalaw Anahaan u keemo kíhaaji eeeno: «A̱nuutanam sílaam sondu.»
47012009	Bare n'aanam: «Kajaku kiŋk'íwufoori kifamifam, ábuki an af'aja ayak abin áami aŋkut abaj sembe, toko ti sembe súuma t'ifi sihaŋ kafeeñu te o.» Náami íñje kamaku ti béewufoore bu kabajaate kúuma kite sembe su, man sembe site Kiris ni síyemi t'íñje.
47012010	Iŋ'ite ho aamo fu kabajaate kúuma kite sembe su, ni kílafatinu ku, nu kúnuur ku, ni káhihinoor ku, nu wútaañi wu, hikawam uŋu hutoof dómbokun kane bondu fe bibajam iŋ'ite hu Kiris. Ábuki if'ija ayak abin áami iŋkut ibaj sembe, toko ti sembe site Kiris t'ifi síyemi t'íñje.
47012011	Íhamina fu naane an eewene, bare aruun aritiŋgam fu. Aruun ariwaram fu yéeni kámuuru, ábuki hutoof yooŋ inooto doon tus, siñaab soonuun sans'ariene boko kaamo «epotor kómbokun», bokondu kahaŋutam tu doon fe.
47012012	Béewufoore bu kaanuku íñje apotor ite nu múniyo bíhineehin t'aruun ni kámuñu kómbokun. Bo beemo fu bonde: káhinu kite buroon bánoban beehaŋe bu ésuk i kikaw.
47012013	Náami naŋ n'íhine fu neejake ti bakaaku kéeyilene ku n'íhinut t'aruun? Kane arko fu taŋ naane íhinutuun i áriilaam t'íñje. Kame aribaalam katin kúuma kondu!
47012014	Hahiyu iŋk'ifare bibin t'aruun híhaajiyan, abe it'íhin an éelaam t'íñje, ábuki ebaj yéenuuniit y'iŋese fu, bare aruun kumuumuun k'iŋese fu. Múniyo biñi bíiit kaware fu káyeki sifaafiin, bare sifaafiin kawariin fu káyeki.
47012015	Íñje bare ifaraa kasaan doon d'ibaje du fe, bija humuum síhiiniam uŋu hoonuun hu. If'ímaŋiuun esaan ee, bondu fíya buwarawar kákinineŋ n'ariraan kámaŋi kúuma?
47012016	Náami árimoomi kaanuku íhinutuun áriilaam t'íñje. Bare bakaake kaanu ímuusamuus aa, abe iŋ'ibuutuun yooŋ.
47012017	Arijondoman fee ti bakan k'íboñinuun ku. Ake fíya tu boko abuutuunbuut éesik ebaj yeenuun abin asaanam?
47012018	Íwasiyanawasiyan Tit kaanuku eebin t'aruun akina n'ati úne i isokuun u. Tit abuutuunbuut fíya éesikuun dike doon? Árimoomi kaanuku aaa. Kaayinoor kite k'uni kifeeneŋ ku, bija yooŋ máhinar mite m'uni fe.
47012019	Hahiyu tíme ariena man uni írihaminuun atoof iye kaanuku iriiŋes ekooŋ t'aruun, bare me? Aaa kújakuwe, aruun k'írimaŋie-maŋie ku, írihaminuunhamin hágila Atambatun naane eroka bakate Kiris, abe irisokuunsok bonde fe kaanuku man n'arihaŋ kayanu ti káyilen ku.
47012020	Íkolakoleyi n'ija ibin, n'íŋaabeinuun tu buroŋ beetoofutam, aruun yooŋ n'arijamam ti kasokuuun beetoofutuun. Íkolakoleyi bíŋaabeina t'aruun síheñjeŋoor, ni bíhiñanoor, ni kayiŋatoor, ni kabatikanoor, ni bílafatinool, nu búsokoor meejakut, ni biyitooro, ni kajoŋooraate.
47012021	Íkolakoleyi n'ija ibin, Atambatun n'asooñ áhinam iisa t'aruun ñufuñ, iibin iyiy iŋi keehooje keehoofoore abe kawatanooreit keewas kakuuraate ku, nu huŋotu hu ni haare ki kaseñeit, nu bufurukato bu.
47013001	Híhaajiyan h'ija fee bibin t'aruun. Míkiñjin mu meenaan: «Bala an atinanee, bákasuba man yooŋ bákahaaji kawarawar kajabu kaseede kaane kajukojuk.»
47013002	B'ibine bu isok keebine ku kahoofoor ti híbinin húuma húsooboriyan hu, naane inooto i t'aruun fe iisooñ ibatikan isokiin bo, boko ni bakaaku fe: if'ísooñin t'aruun, it'iyubiyen an.
47013003	Eeman árimaŋamaŋi bukuuruun kaanuku Kiris af'áhamin áŋaasann bo tu butumam? Bo kakuuruuun. Kiris anooto an eebajut sembe, bare af'áyemiuun ti kajoŋooran, aŋ'áwufooruun sembe soone.
47013004	Múniyo atibeetib t'ekuruwa ti kabajaate koone kite sembe su, bare ondu tu buroŋ ti sembe site Atambatun. Uni yooŋ írihinahin ne o t'afeeneŋ ti kabajaate kite k'uni kite sembe su, bare uni bokondu tu buroŋ ne o ti sembe site Atambatun, abe ne so n'irija fu karoku t'aruun.
47013005	Arijuker kikawuun jak, ariijuk man aribajabaj káyilen. Eeman árimeyia kaanuku Yesu Kiris ondu t'aruun? Kane arko taŋ aruun ariyinaat káwufoor kaanuku áriyilenayilen.
47013006	Bare eenaan aruun kánandin kaanuku uni íriwufoorawufoor káyilen kite k'uni.
47013007	Uni bokondu ti kalawu Atambatun kaanuku atum'aŋk'árihin doon fe deejakut. Úniiit írimaŋie káwufoor kaanuku burok bite b'uni t'aruun bijakajak, aaa. B'írimaŋie bu kep beemo fu árihin meejake, hutoof yooŋ irijokutee epotor bakate nu múniyo.
47013008	Ábuki iriyinaat kafitu múniyo mite m'Atambatun; b'íriyinie bu beemo fu irirok bija te mo.
47013009	Arko kabajaate kite k'uni kite sembe su iŋi kíkinineŋ n'áriyemi bakan kómbokun, kikaw uni yooŋ uŋu kutoof dómbokun. Náami iŋ'irilaw bija t'aruun kaanuku áriiyemi bakan keekuure but.
47013010	Bonde bíkinineŋe fu n'íkiñjinuun úne káakamboorin kee: ímaŋamaŋi kane ija ibin, n'íŋaabeinuun aruun káawatanoorein, it'iŋk'ija káhaminuun ásufee. Ábuki sembe s'Anahaan u awunam su síteiit kábujuuun, so site káhinuuun ariihaŋ kayanu ti káyilen ku.
47013011	Hahiyu úwasoor kújakuwe! Ariŋes káyemi bakan keekuure but, ariyaŋgananoor kikaw, arijamoor, abe n'arikin ti káasuumaay. Af'árihin iyu, Atambatun éemaŋie u ésuk i, abe n'aŋ'awuniin káasuumaay n'aŋ'áyemi n'aruun.
47013012	Arisaafoor ti káfoonoor kite baatiaay. Bakan k'Atambatun akino ku kareyi fe keeemo ku beebe kasaafuun.
47013013	Anahaan u Yesu Kiris aja ásoniyanuun arireyi fe! Yala Atambatun n'ámaŋiuun yooŋ! Yala Búwejet Beenabe bu ni bíhinuun áriiyemi t'afeeneŋ!
48001001	Íñje Pool ikiñje fee, íñje eeemo u apotor káanukiiit ti kámaŋi kite kúŋgowulan ku, man yooŋ kite ake, bare naane ti Yesu Kiris ámaŋie du, n'Atambatun yooŋ Faaf u eeritano u t'eket i.
48001002	Íñje ni kéeyilene ku keeemo ku beebe fe írikiñjinuun fee aruun bakate ku Galasi kéeyilene ku. Uni bokondu ti kasokuuun bonde:
48001003	Atambatun Faaf úne, n'Anahaan u Yesu Kiris kaja kásoniyanuun, abe ni kawunuun káasuumaay.
48001004	Yesu Kiris humuumo ásikasik síhiinio asaan kaanuku eefakan úne tu wuhoofoor wu. Aramaram úne ti sembe site t'etaam ite hahiye yeejakut yee, naane t'Atambatun Faaf úne ámaŋie du.
48001005	Atambatun aja ákini kániku ku hiraanu! Amiin.
48001006	Ítumbatumba ijahale dómbokun naane ariemo i ti káwuŋgu Atambatun kiñaawu ahil iye, akina eeruwuun u ti kajaku kite Kiris, ariisooñ arijok ti hike hirim heetoofe.
48001007	Káanukiiit man abajeebaj hike hirim heetoofe, aaa, abajutee. Bare abajeebaj bakan keeemo ti kábujuuun sihel, kéemaŋie kawetekanoor Hirim Heetoofe hite hu Kiris.
48001008	Hutoof ake t'uni af'asokuun iye hirim heetoofe heewayee ni h'irisokuun hu, man yooŋ amalaka ite t'etiir, Atambatun aja áwuumoo!
48001009	Irisokuunsok bo, abe íñje kasooñu isok bo hahiye: an af'asokuun hirim heetoofe heewayee ni h'arijame hu, Atambatun aja áwuumoo!
48001010	Íñje fíya eemo ti kaŋesu man ésuk i n'esokorooram? Aaa, Atambatun i ímaŋie fu asokorooram. Íñje fíya eemo ti kaŋesu man ésuk i kikawiin nu kutoof t'íñje? Kane isooñ iŋes man ésuk i kikawiin nu kutoof t'íñje, man íyemi aroka ite Kiris.
48001011	Kújakuwe, íñj'endu ti kasokuuun bonde: Hirim Heetoofe h'iwaareuun hu, húŋgowulaniit átuute ho.
48001012	Ijamut ho t'an, ániit yooŋ aliikenam ho, bare Yesu Kiris humuumo áwufooram fu ho.
48001013	Arijamajam naane ii inoŋk kóŋkeyin, íñje káaroŋin ku n'ijok ti bítim bite Esuwif i. Arijamajam naane ii íhihinoor yéeni ni sembe kéeyilene ku ti Kiris kaanuku íibujiin.
48001014	Hite bítim bite Esuwif i, keehooje ti k'írifuroore ku ijaaŋeiinjaaŋo, ihaŋiinhaŋ yooŋ káñiŋkaan t'ejoosan ite sifaaf uni.
48001015	Bare Atambatun afiyafiya ajifanam t'ibukoorutee, abe n'aruwam ti kajaku koone. Abe h'áhabaneina hu
48001016	kaanuku éewufooram Añio, man n'iŋ'ija iŋ'iwaare keenooto ku Esuwif Hirim Heetoofe hu heesoke hu moone mu, ijeit t'an eerimam;
48001017	ijeit yooŋ Serusalem kajuku keejabe ku káyemiam epotor. Bare ijaja toko-toko bija Arabi, ihaban n'íbatikein Damas.
48001018	Abaj simit síhaaji, n'itik ija Serusalem kaanuku íriimeyioori ni Piyeer, abe n'iriiko bo ne o sirimaas súsuba barebare.
48001019	Ijukut bo mayet ake apotor, kane arko Saak at'ute Anahaan u taŋ.
48001020	B'íkiñjinuun bee, Atambatun yooŋ ajama, bíteiit haajuus.
48001021	Hunuut toko, n'ija tu búsuk bite Siri ni Silisi.
48001022	Bare bakate ku Súde kéeyilene ku ti Kiris kámusut káheelin t'íñje.
48001023	Kajamajam barebare naane ésuk i eene: «Áyin u aa áhihinoor úne hítiyar hu ondu hahiye ti kawaare Hirim Heetoofe hu h'ámaŋie hu yéeni kábuju.»
48001024	Abe n'iŋi kasokoroor Atambatun uŋu húuma hu.
48002001	Abaj simit sumoŋu ni sibaakiir, n'ibatuko Serusalem íñje ni Barnabas. Irijaja yooŋ ni Tit.
48002002	Ijaja bo aŋarkeyi naane Atambatun afeeñafeeñ t'íñje eeenam iwarawar bija bo. N'irijukoor ni sifaaf site kéeyilene ku job, abe n'íwufooriin Hirim Heetoofe hu hih'iwaare keenooto ku Esuwif, ábuki ímaŋiit kaanuku t'áami burok b'iroke bu, man yooŋ b'ija bu karoku ni bíyemi bite fuufu.
48002003	Tit i iririboore u eeemo u Agerek, kálaamanuto yooŋ kaanuku man n'atey karam.
48002004	Abajeebaj ejuusa kéenuusee kéeŋaabeina uni, kaanuku keejuk naane iriwaayene i ariike, aŋarkeyi naane írihinahin t'afeeneŋ ni Yesu Kiris. Kámaŋamaŋi káhinu uni íriiyemi búsukateen bite Eluwa yite Esuwif i.
48002005	Bare abinut arko hikee-kee n'iriwasiin kéehin bondu, kaanuku múniyo mite Hirim Heetoofe hu ni miriiko iyu bija t'aruun.
48002006	Keehaŋe ku kájeŋginee ti kéeyilene ku (naane káyemie i fe butumam bunooto toko, ábuki t'Atambatun ésuk i fe erare), bokondu káwutiyenut bike ti b'isoke bu.
48002007	Aaa, kajukajuk kaanuku Atambatun aboñamboñ kawaare keenooto ku Esuwif Hirim Heetoofe hu, naane aboñe i yooŋ Piyeer eewaare ho Esuwif i.
48002008	Ábuki naane áhine i Piyeer éeyemi apotor oone t'Esuwif i, iyu yooŋ a áhinam fu íiyemi apotor oone ti keenooto ku Esuwif.
48002009	Saak, Piyeer, ni Saaŋ ki kéeyilene ku kajoke ku naane eseef yeeniin, kajukajuk kaanuku Atambatun asejanam fu burok beejake bondu. Náami keesaan uni sumoŋu, íñje ni Barnabas, t'áami hahiyu kajoka ti bite b'uni. N'irijamoor kaanuku uni bija ti keenooto ku Esuwif, boko ni kaja t'Esuwif i.
48002010	Bi kalawe bu uni kep beemo fu itim'irifiil keebajut ku. Abe iŋ'ifiy íhabanein ti káhinu kite te bo.
48002011	Bare hi Piyeer abine hu Antiyoos, ijoŋoorajoŋoor ne o íirahan te o, ábuki áhinut áwariee.
48002012	Hítiyar hu, aŋ'añoofo t'afeeneŋ ni keenooto ku Esuwif kéeyilene ku. Bare hi bakaake t'Esuwif i kéeyilene ku kéeyemie ku ni Saak káreeŋina hu, n'atey keenooto ku Esuwif, aŋkut añoofo nu boko t'afeeneŋ. Áhinahin bondu aŋarkeyi naane ákolakoleyi Esuwif i keebine ku, ábuki kaanaan keenooto ku Esuwif kéeyilene ku kawarawar katey karam.
48002013	Bakaaku Esuwif kéeyilene ku ni kariboor ne o tu butuuko bondu, Barnabas yooŋ humuumo n'awasiin keeyoosano te bo.
48002014	H'ijuke hu kaanuku kanooto ti káhinu ajoŋooree ariib nu múniyo mite Hirim Heetoofe hu, n'eene Piyeer tu buhooŋu kéeyilene ku fe: «Awe eeemo u Asuwif, á̱hinoorahinooro beebe naane keenooto ku Esuwif, á̱hinut naane Esuwif i. Buŋ b'a̱sooñe fu á̱maŋi katiŋgu keenooto ku Esuwif kéehin naane Esuwif i?»
48002015	Uni keebukee ku Esuwif, irinooto ni keenooto ku Esuwif k'iriene ku boko ehoofoora.
48002016	Bare írimoomi kaanuku húŋgowulan, káanukiiit man áhinahin naane Eluwa yite Moyis esoke i h'Atambatun ajoko fu an éejube. Aaa, káyilen koone ti Yesu Kiris taŋ kíkinineŋe fu Atambatun n'ajoko an éejube. Bondu bíkinineŋe fu uni yooŋ n'íriyilen ti Yesu Kiris, kaanuku man Atambatun n'ajok uni bakan kéejube iŋi naane íriyilene i ti Kiris; atum'ajok uni bakan kéejube aŋarkeyi naane man uni írihine naane t'Eluwa yite Moyis esoke du. Ábuki káhinu ku naane t'Eluwa yite Moyis esoke du kíkinineŋut hikee-kee Atambatun n'ajok ake an éejube.
48002017	Bare af'arko uni Esuwif i, uni bokondu ti kaŋesu kaanuku man Atambatun n'ajok uni bakan kéejube ti Kiris, abe yooŋ náami uni ehoofoora naane keenooto ku Esuwif, aamo fu fíya Kiris af'atiŋg uni ti kaahoofoor? Mayet!
48002018	Ábuki if'eene iisooñ isiiŋan Eluwa y'iheeke íibuj, n'iŋ'íhinooro an éejeŋginut Eluwa i.
48002019	Abe bare t'Eluwa i, íñje naane an eekete, ábuki eroŋut n'ebaj sembe t'íñje. Bondu fe bibajabaj kaanuku man n'íyini karoŋu bija t'Atambatun. Iyooleeyool ni Kiris t'ekuruwa i.
48002020	Náami aŋkut áami íñj'eemo fu tu buroŋ bu, bare Kiris aamo fu tu buroŋ bu t'íñje. Buroŋ bite t'etaam ye b'eemo bee te bo hahiye, íñj'endu te bo ti káyilen ku t'Añi ite Atambatun éemaŋiam u, abe n'ásik síhiinio asaan bija t'íñje.
48002021	It'iteñeko hikee kajaku k'Atambatun áwufoore ku. Ábuki arko Eluwa yite Moyis eja fu kákinineŋ Atambatun n'ajok ésuk i bakan kéejube, náami kame Kiris aketaket fuufu.
48003001	Áribajaatia teereŋ kikaw, aruun bakate ku Galasi! Aañ me abuutuun fu? Arisokeesok bare akuur but naane Yesu Kiris akete i t'ekuruwa i.
48003002	Doon difeeneŋ donde taŋ d'ímaŋie fu arisokam: Búwejet bite Atambatun, aribajabaj bo aŋarkeyi naane árijeŋginajeŋgin Eluwa yite Moyis, man yooŋ aŋarkeyi naane arijamajam Hirim Heetoofe hu abe n'áriyilen ho?
48003003	Aruun áritumbut aribaj ii kikaw? Ni sembe site Búwejet bite Atambatun n'arijabe fu; ariihabanoor hahiyu ni sembe soonuun?
48003004	Butum b'arijuke bu fe bite fuufu? Ayinaat káyemi bare bite fuufu.
48003005	H'Atambatun hah'awunuun Búwejet boone, abe n'aŋ'áhin t'aruun beehaŋuun kikaw, aŋarkeyi me naane aruun árijeŋgine Eluwa yite Moyis, bare me? Aaa, áhinahin bo aŋarkeyi naane aŋ'arijam Hirim Heetoofe hu abe n'áriyilen ho.
48003006	Arijondoman t'Aburaham ariijuk. Míkiñjin mu meenaan: «Áyilenayilen Atambatun, iŋ'ite ho h'Atambatun ajoko fu an éejube.»
48003007	Árinandin hahiyu kaanuku kéeyilene ku kaamo fu bakañi Aburaham nu múniyo.
48003008	Míkiñjin mu mifiyafiya musok meene Atambatun kajoku keenooto ku Esuwif bakan kéejube iŋi káyilen kooniin. Iŋ'ite ho hu musoŋke fu busok Aburaham hirim heetoofe honde. Meenaan: «Atambatun kásoniyan siheet site t'etaam i fe uŋu húuwe hu.»
48003009	Náami Atambatun aŋ'ásoniyan kéeyilene ku fe, naane ásoniyane i yooŋ Aburaham éeyilene u.
48003010	Kiŋki kayinoor ni kaane Atambatun kajokiiin bakan kéejube aŋarkeyi naane kájeŋginajeŋgin Eluwa yite Moyis, Atambatun káwuumiiin, ábuki Míkiñjin mu meenaan: «An fe afut'aŋ'aboo káhinu beesokee bu bireyi fe t'Eluwa yite Moyis, Atambatun káwuumio.»
48003011	Náami bukuurakuur but kaanuku Atambatun at'ajok ake an éejube aŋarkeyi naane an ondu ájeŋginajeŋgin Eluwa yite Moyis, ábuki Míkiñjin mu meenaan: «An éejube, buroŋ boone káyemi bite káyilen.»
48003012	Bare kájeŋgin kite Eluwa i kuwayawayo ni káyilen ku t'Atambatun. Míkiñjin mu meenaan: «An éejeŋgine u Eluwa i fe, o kabaju buroŋ bu.»
48003013	Yesu Kiris áwuumee fu eeram úne t'úware du yéeni káwuumiee iŋi naane újeŋginut i Eluwa i ereyi, ábuki Míkiñjin mu meenaan: «An fe eekobee ti kaaland kite nunukanuk eeyoolee toko, Atambatun káwuumio.»
48003014	Iyu i bije fu kaanuku man kásoniyan k'Atambatun aane ku o kásoniyan Aburaham, keenooto ku Esuwif ni kabaj ko yooŋ ti Yesu Kiris, abe ti káyilen kite k'úne, n'úbaj yooŋ Búwejet Beenabe bu b'Atambatun aane bu o kawunu úne.
48003015	Kújakuwe, iiliikuun bonde tu buroŋ bite b'úne: bakan ifi kajamoor ti bifeeneŋ béewoore abe ni kakiñj bo, an ayinaat kanuutan bondu, man yooŋ n'áwutiyen toko bike.
48003016	Atambatun aanaan o káhinu bike bija t'Aburaham n'añi u a aja u káyeki. Míkiñjin mu meenut: «ni bakañio», kite bakan keehooje. Aaa, afeeneŋ i musoke fu. Meenaan: «n'añi u a a̱ja u káyeki», o aamo fu Kiris.
48003017	Bonde b'ímaŋie fu kasoku: Atambatun n'asiiŋan kaajamoor n'Aburaham. Abaj simit síteemeer sibaakiir nu butuman nu sumoŋu, Eluwa yite Moyis n'etik esiiŋo, bare enuutanut doon fe ti b'Atambatun ajamoore bu n'Aburaham, aane o káhinu bo.
48003018	Arko biŋeñen b'Atambatun asoke bu t'Eluwa yite Moyis tu búnuutina, kame aŋkut áami báhamin b'afiye asok. Abe bare Atambatun ásoniyanasoniyan Aburaham naane t'afiye du asok.
48003019	Kame náami iŋi naŋ n'Eluwa yite Moyis esiiŋee fu? Éwutiyeneewutiyen ti hirim hondu hite h'Atambatun kaanuku yéewufoor kúŋgowulan ku wutin wooniin. Esiiŋasiiŋo bija kóyin k'añi ondu éenuutina u t'Aburaham abine ku, akina éekinineŋe u Atambatun n'asok Aburaham báhamin bu éewufooro naane aware i bibin káhinu. Eluwa yendu, t'emalaka t'Atambatun aŋaase fu eesaan yo húŋgowulan éereeŋinan yo ésuk i; o aamo fu Moyis.
48003020	Áreeŋinana aŋ'áyemi t'etut bakan. Bare h'Atambatun ajamoore hu n'Aburaham, o unoono, áreeŋinana áyemiit.
48003021	Kame aamo fu naŋ? Eluwa yite Moyis eteñekateñeko fíya b'Atambatun asoke bu aane o káhinu? Mayet fu! Arko yéeni abajeebaj Eluwa yeesaanee, yeeyino kawunu kúŋgowulan ku buroŋ, Atambatun n'aŋ'ajok úne bakan kéejube aŋarkeyi naane újeŋginajeŋgin yo.
48003022	Bare Míkiñjin mu meenaan kaahoofoor ku kihaŋahaŋ kúŋgowulan ku fe sembe, kaanuku man b'Atambatun aane bu o kawunu, kéeyilene ku ni kabaj bo aŋarkeyi naane káyilenayilen ti Yesu Kiris.
48003023	Kóŋkeyin, ti bítim bibajoorut bite káyilen ku ti Kiris, Eluwa yite Moyis ekulakul úne, ti kanahan ku kaanuku bítim bite káyilen ku béewufooree.
48003024	Náami Eluwa i ejukare fu úne bija yooŋ naane Kiris abine i, kaanuku man Atambatun n'ajok úne bakan kéejube iŋi naane úyilene i.
48003025	Náami hahiyu bítim bite káyilen ku ti Kiris búwufooree; Eluwa yite Moyis eŋkut ejukar úne.
48003026	Arireyi fe aruun bakañi Atambatun aŋarkeyi naane áriyilenayilen ti Yesu Kiris.
48003027	Aruun fe keebostee ku tu huruwu hite Kiris, áriyemia naane akina humuumo.
48003028	Náami Asuwif man yooŋ an eenooto Asuwif, ásukateen man yooŋ an eenooto ásukateen, ániine man yooŋ anaare, arireyi fe ariwayeit: arirare iŋi naane árihine i t'afeeneŋ ni Yesu Kiris.
48003029	Arko Kiris ákiniuun fu, n'aŋ'áami kame aruun bakañi Aburaham, abe n'aŋ'aribaj buroon b'Atambatun aane bu o kawunio, akina ni bakañio.
48004001	B'isoke bu beemo fu bonde: an eeware bibin kaŋeñen n'ebaj ite faafo, abe bare náami aroŋa añi, awayeit tiŋ fe n'ásukateen. Naane aamo i akina aware bibin kákini ebaj i,
48004002	awarawar kajamu ti bakan keeemo ku ti kajukar koone, akina n'ebaj yeene, ayak abin áami simit si faafo asoke su sireeŋa.
48004003	Úne yooŋ mo mifeeneŋ mu: h'úyemie hu naane biñi, úmoomi búsukateen bite ñúwejet ñite sembe su ñeeemo ñu t'etaam ye.
48004004	Bare h'aamo hu hunak h'Atambatun ajoke hu hireeŋa, n'áboñin Añio, anaare éeyihinoo. N'ákuumanee t'Eluwa yite Moyis
48004005	kaanuku eebin eeram bakan k'Eluwa yendu ékinie ku, abe n'áhin úne núuyemi bakañi Atambatun.
48004006	Béewufoore bu kaanuku nu múniyo aruun bakañi Atambatun, beemo fu áboñinoboñin tu suhol site s'úne Búwejet bite Añi oone. Búwejet bondu iŋi bíhin úne núutaŋk úene: «Aba! Faafa!»
48004007	Náami ariroŋut búsukateen, hahiyu aruun bakañio. Abe makamu aruun bakañio, Atambatun kawunuuun ti biŋeñen b'anaŋe bu bija ti bakañio.
48004008	Hítiyar hu, t'árimeyioorut Atambatun, aruun búsukateen yéeni bite buroon beenooto etambatun ite nu múniyo.
48004009	Bare hahiye naane árimeyie i Atambatun, man yooŋ iwarawar kaanu Atambatun ámeyiuun fu, buŋ b'arisooñe fu ariweteko iyu áriijeŋgin ñúwejet ñeebajut sembe, abe yooŋ ñibajut éñjeriŋ? Butum árimaŋamaŋi kasooñu áriyemi búsukateen bite te ño?
48004010	Bare fu aŋ'ariŋes katoofu Atambatun tu kunak k'arihaŋe kajoku kite bifeet bu, ni kike kiim, ni kiim kite burok búmanuma, ni sike simit!
48004011	Íkolakoleyi atum'áyemi íñje ílaame t'aruun fuufu.
48004012	Kújakuwe, inuutananuutan hikawam t'Eluwa i íiyemi naane aruun keenooto ku Esuwif. Hahiyu íñj'endu ti káwasiyanuun, áriyemi naane íñje. Aritinut t'íñje hikee-kee.
48004013	Árimoomi kaanuku hítiyar hu dók h'isokuun hu Hirim Heetoofe hu, kásomut kúuma kuwunam fu bítim bondu.
48004014	Árinooni yéeni kahuufiam, man yooŋ n'áritiñjam iŋ'ite kásomut kúuma, bare árihinut bo. Arijokamjok áwariee naane amalaka ite Atambatun, man yooŋ naane Yesu Kiris humuumo.
48004015	Kikawuun kutoofatoof faa kóŋkeyin! Náami naŋ nusooñe fu nibajuun? Bukuuramkuur bare kaanuku hítiyar hu, kane bíyini yéeni kabaju, aruun kanuutan ñíkinuun ariisaanam!
48004016	Butum hahiyu íyemia anatoora oonuun aŋarkeyi naane isokuunsok múniyo mu?
48004017	Bakan kondu kiŋki kabuutuun ii iŋi kakototooruun, bare beeemo bu ti kikawiin bijakut. Bi kaŋes bu beemo fu núuwasoor íñje n'aruun, áriisiiŋoorein nu boko.
48004018	Kakototoor an ajakajak kane kíhinee bija ti meejake, abe ko kireyi fe, káanukiiit kane íyemi t'aruun barebare.
48004019	Kúñuumo, t'eemo dee íñj'endu iŋki ti káseñji kómbokun uŋu hoonuun hu, naane anaare eeemo ti bíyihino. Káseñji kondu kibaa t'íñje ayak abin áami yooŋ arinokoora wees ni Kiris.
48004020	Ti kámaŋi kúuma, bare yéeni íñj'endu t'aruun hahiye. N'iŋ'íyini káhamin n'aruun awayee, ábuki áritumba arijahalam!
48004021	Aruun k'Eluwa yite Moyis ékinie ku, arisokam fee man arijokajok naŋ n'esoke fu.
48004022	Míkiñjin mu meenaan Aburaham abajabaj biñi bákasuba: ake t'anaare ásukateen u ii kaane Agaar, aau t'anaare eenooto u ásukateen ii kaane Saara.
48004023	A áyekie u t'ásukateen u abukeebuk naane kúŋgowulan ku fe ii kabukee, bare a áyekie u t'eenooto u ásukateen n'abukee aŋarkeyi naane Atambatun afiye asok bo faafo.
48004024	Bondu búwufoorawufoor úne bike: haare hondu kámoomi naane wujamoor wúsuba. Kítiyar ku (keeemo ku Agaar) kúwufoorawufoor kaajamoor k'Atambatun áhine ku nu Moyis ti hirij hihi kaane Sinayi. Biñi bite kaajamoor kondu kabukeebuk búsukateen.
48004025	Abe hirij hondu hite hu Sinayi heeemo hu Arabi, heemo fu naane Serusalem yite i hahiye, yeeemo i tu húsukateenaate hu, yo ni bakan keekine ku bo fe.
48004026	Bare kaajamoor kúsooboriyan ku keemo fu Serusalem yite i t'etiir. Enooto tu húsukateenaate, abe yo eemo fu íñaay úne.
48004027	Múniyo Míkiñjin mu meenaan: «Awe anaare u éemeyiit u kaharat, hikawi hutoof! A̱reŋken iŋi katoofan, awe éemeyiit u káseñji keeemo ku ti bíyihino! Ábuki biñi bite anaare eehooree u kahaŋu kahooju bakate eeemo u n'áyino.»
48004028	Kújakuwe, aruun bare biñi keebukee naane t'Atambatun asoke du, naane Isak.
48004029	Kóŋkeyin, añi u eebukee u naane kúŋgowulan ku aŋ'áhihinoor aau eebukee u naane tu Búwejet bite Atambatun bifiye du busok. Iyu yooŋ i bibaje fu hahiye.
48004030	Naŋ kereŋ ni Míkiñjin mu musoke fu? Meenaan: «Á̱kutoor anaare ásukateen u n'añio, ábuki añi ite ásukateen u awarut kabaju ti biŋeñen bite faafo. Aaa, añi ite anaare eenooto u ásukateen aja fu kásiku bo.»
48004031	Náami kújakuwe, únooto biñi bite anaare eeemo u ásukateen, úne bakañi kite anaare eenooto u ásukateen.
48005001	Kiris aramaram úne kaanuku utum'uŋk'úyemi búsukateen bite Eluwa yite Esuwif i. Náami arijok alitee, atum'aŋk'arisooñ áriyemi búsukateen.
48005002	Íñje Pool eenuun i: af'árisik kikawuun arinaŋ ti kateyi karam kaanuku man n'ariloh Atambatun, Kiris man aŋk'abaj t'aruun éñjeriŋ.
48005003	Abe iisooñ isok bo: an fe éesike hikawo anaŋ ti kateyi karam, awarawar káhinu b'Eluwa yite Moyis esoke bu fe-fe-fe.
48005004	Aruun keeŋes ku kaanuku man Atambatun n'aane árijubajub iŋi naane árijeŋgine i Eluwa yite Moyis, ariwasoora ni Kiris, kajaku kite Atambatun n'áruuniit.
48005005	Uni bare, iriyakarayakar kaanuku Atambatun kaanu írijubajub aŋarkeyi naane íriyilenayilen. Bondu b'iriemo fu ti kanahan ku ti sembe site Búwejet Beenabe bu.
48005006	Ábuki uf'úhin t'afeeneŋ ni Yesu Kiris, kateyi karam man yooŋ kateyaate karam, bondu fe bibajut éñjeriŋ. Beebaje bu éñjeriŋ beemo fu káyilen ku kiŋki kíhin úne núumaŋioori.
48005007	Arijaja yéeni áwari fe! Aañ me áhinuun fu ariiraan kájeŋgin kite múniyo mu?
48005008	Bi katiŋguun bu te bo, t'Átambatuniit tu búnuutina, akina eeruwuun u.
48005009	Ésuk i eŋ'eene: «Asaan afeeneŋ af'ábuj bihek.»
48005010	Bare Anahaan u áhinahin hikawam heeyaŋg t'aruun. Bukuuramkuur kaanuku at'ariyinoor beewayee nu búuma bu. Bare an u aa ábuj ii siheluun, are buŋ m'are, Atambatun kaniju te o.
48005011	Kújakuwe, arko múniyo iroŋa ti kawaare ésuk i eeniin kawarawar kateyi karam, n'iroŋ fíya ti káhihinooree? Arko fu yéeni múniyo, an man aŋk'átaañian t'íñje ti bimb'iwaare bite eket ite Kiris t'ekuruwa i.
48005012	Bokondu kiŋki kábujuun ii sihel, kaja káhin ahaŋ diyu: kakeekooro!
48005013	Kújakuwe, aruun bare Atambatun aruwuunruw kaanuku atum'aŋk'áriyemi búsukateen. Bare naane aŋkut i áriyemi búsukateen, atum'arikuuso te bo ariinaban wúfaŋi woonuun weejakut wu. Bare árimaŋioori, abe n'aŋ'áriyokunanoor.
48005014	Ábuki suluwa su fe, efeeneŋ yende ékumbaloole fu so; yo yeemo fu: «A̱warawar kámaŋi áwiyi húŋgowulan naane á̱maŋie i hikawi.»
48005015	Bare af'aŋ'aritakoor, abe n'aŋ'arinufanoor, arinaŋ toko kikawuun kaanuku atum'aribin áribujoor.
48005016	Iisokuun bonde: ariwas Búwejet Beenabe bu beejoŋooran buroŋ boonuun. Af'árihin ii, man arinaban wúfaŋi woonuun weejakut wu.
48005017	Ábuki wúfaŋi wute húŋgowulan wuwayawayo nu wute Búwejet Beenabe bu, abe wúfaŋi wute Búwejet Beenabe bu wuwayawayo nu wute húŋgowulan. Wútumbut wuŋaaŋ kajamoor, iŋ'ite ho h'áriyiniaariit fu káhinu b'árimaŋie bu.
48005018	Bare arko Búwejet Beenabe bu ufu bujoŋooranuun, n'aŋ'áami Eluwa yite Moyis ékiniituun.
48005019	Úmoomi naŋ nu wúfaŋi weejakut wu ufu wúsikin ésuk i: huŋotu hu ni bakan ki kaseñeit, kakuuraate ku, bufurukato bu,
48005020	kájeŋgin kite ñúwisenum ñu, mayaaf mu, kahuufoor ku, síheñjeŋoor su, bíhiñanoor bu, kayiŋatoor ku, kabatikanoor ku, káwaajinoor ku,
48005021	bimero buroon bite bakan, éwusan i, buñoofo beehahe bu, ni bike buroon yooŋ beehooje naane bondu. Iisooñ íyeegaluun naane íyeegaluun i bo: kiŋki kanij iyu iti kamaat ti Jáyi jite Atambatun.
48005022	Bare doon du Búwejet Beenabe bu dundu dubuk tu buroŋ bite b'úne deemo fu: kámaŋioori ku, ni katoofu ku, ni káasuumaay ku, ni kámuñu ku, ni kajaku ku, ni káyokunan kite bakaaku, ni káyemi an ite bifeeneŋ,
48005023	ni káneeni ku, nu bújokumooro bu. Eluwa yite Moyis eteñekeit buroon naane bondu!
48005024	Bakan ki Yesu Kiris akino ku kayoolayool t'ekuruwa i wúfaŋi wooniin weejakut wu.
48005025	Makamu Búwejet Beenabe bu buwune fu úne buroŋ bu, úwas bo beejoŋooran buroŋ bite b'úne.
48005026	Utum'úyitooro, utum'uŋ'úlob, utum'uŋ'úhiñanoor yooŋ.
48006001	Kújakuwe, an af'ajokee ti káhinu bike beejakut, arijoŋoorano aruun kaŋk'árijeŋgin Búwejet bite Atambatun. Abe bare n'arisaaho te o. Bare arinaŋ kikawuun atum'aribin ariney yooŋ ti kaahoofoor.
48006002	Áriyokunanoor ti bisejo bite meeniŋe moonuun. Af'árihin iyu, n'aŋ'árijeŋgin eluwa yite Kiris.
48006003	An af'ayinoor ti hikawo n'aane akina an ómbokun, abe bare anooto doon fe, an ondu abuuta hikawo.
48006004	Huruw fe ajondoman ti manijar moone. Af'ajuk toko bike bite busokorooro, ajuk bo te o unoono, atum'aŋes kaliiku t'ake.
48006005	Ábuki huruw fe b'áhine bu, hikawo.
48006006	An i kaamo ti kaliiken Hirim Heetoofe hu, awarawar káruboor buroon fe beejake n'an eeemo u ti kaliiken koone.
48006007	Atum'aribuut kikawuun: Atambatun ásuwaariitee. Huruw fe káhotukan doon d'awañe du.
48006008	An af'awañ wúfaŋi woone weejakut wu weetoofo wu barebare, wo káhinio éehotukan eket i. Bare an n'afin awañ beetoofe bu Búwejet Beenabe bu, bo káhinio éehotukan buroŋ béehabanaariit bu.
48006009	Utum'úene úlaama ti káhinu kite meejake mu, ábuki uf'úñiŋkaan, af'areeŋee kep, úne káhotukan.
48006010	Náami kóyin k'úbaje bítim kep, úhin meejake bija t'ésuk i ereyi fe, áhaŋum ti kéeyilene ku naane úne.
48006011	Arijuk hahiyu míkiñjin méekunde mee: íñje inoŋke fu iikiñj iye n'emoŋiam.
48006012	Kiŋki katiŋguun ii kaane ariwarawar kateyi karam, kámaŋamaŋi bujukano ésuk i tu buroon bite kúŋgowulan. Bondu bimbi káhin ii, kaanuku taŋ itim kabin káhihinooree naane kiŋki kawaare eket ite Kiris t'ekuruwa i.
48006013	Keeteye ku karam boko kumuumiin kájeŋginaariit Eluwa yite Moyis ereyi. Kámaŋamaŋi aritey karam kaanuku iŋi kabin kamak kaane boko kákinineŋe fu n'aritey karam.
48006014	Íñje bare, ekuruwa yite Anahaan ite úne Yesu Kiris taŋ y'ija fu kamaku. Eket yeene t'ekuruwa i ékinineŋe fu n'ijok buroon bite aduna i naane beekete, bo yooŋ nu bujokam naane an eekete.
48006015	Kateyi karam man yooŋ kateyaate karam, bondu bibajut éñjeriŋ; beeemo bu toko beemo fu Atambatun awun úne buroŋ bíyeni.
48006016	Kiŋki kajok fe buroŋ bondu b'isokuun bu, Atambatun aja awuniin káasuumaay, abe n'ayubiyeniin, boko ni bakaaku yooŋ k'akino ku fe.
48006017	Hahiyu an atum'aŋk'áhinam sílaam. Ábuki kimilenu keeemo ku t'eniam kúwufoorawufoor kaanuku íñje an ite Yesu.
48006018	Kújakuwe, Anahaan ite úne Yesu Kiris aja ásoniyanuun arireyi fe! Amiin.
49001001	Íñje Pool eeemo u apotor ite Yesu Kiris naane t'Atambatun ámaŋie du, íkiñjinuun fee aruun bakate ku Efees k'Atambatun akino ku, kéejeŋgine ku Yesu Kiris.
49001002	Atambatun Faaf úne, n'Anahaan u Yesu Kiris kaja kásoniyanuun, abe ni kawunuun káasuumaay.
49001003	Úsokoroor Atambatun, eeemo u Atambatun ite Anahaan ite úne Yesu Kiris, ni Faafo yooŋ toko! Ásoniyanasoniyan úne ni kásoniyan kánokan kéenuutina t'etiir bufor bu iŋi naane úhine i t'afeeneŋ ni Yesu Kiris.
49001004	T'áwuwanoorut etaam i, ajifanajifan úne ti Kiris kaanuku man n'úyemi bakan keenabe te o, keeyinaatee kawatan tu doon. Makamu ámaŋamaŋi úne,
49001005	n'asoŋk bijifan úne núuyemi bakañio. Ti Yesu Kiris t'aŋaase fu éehin bondu. Iye a ámaŋie fu káhinu aŋarkeyi naane butoofotoof.
49001006	Náami úsokorooro iŋi meejake moone meehahe mu. Anoŋkanoŋk eewun úne mo fuufu iŋi naane úhine i t'afeeneŋ n'Añi oone a ámaŋie-maŋie u.
49001007	Ti halan hite Kiris t'Atambatun arame fu úne ti meejakut mu, abe n'aboŋket úne yooŋ wuhoofoor wute w'úne. Iyu a áwufoore fu úne kajaku koone keehahe-hahe ku, n'áhin úne yooŋ núuwesinato, abe n'úniyo.
49001009	Áhinahin úne núumeyi boone béenuusee bu yéeni, b'afiye bu asiiŋan ti kajaku koone, abe n'áŋaasann bo ti Kiris.
49001010	Bondu, Atambatun kahabanoor bo ti bihabanooreey bu. O kakuukan doon fe deeemo t'etiir bufor bu, ni t'etaam i, Yesu Kiris éeyemi aseef u.
49001011	Naane írihine i t'afeeneŋ ni Kiris, iribajabaj húrub hite h'uni t'Atambatun, ábuki Atambatun asoŋka bijifan uni naane t'áhabaneina du. Abe Atambatun áhinahin buroon bu fe beeriib ni naane ámaŋie i akina humuumo.
49001012	Náami iriisokorooro naane ahahe i, uni keeemo ku étiyar i ti kayakar ku ti Kiris!
49001013	Aruun yooŋ kéehine ku t'afeeneŋ ni Kiris, arijamajam hirim hite múniyo mu, heeemo hu Hirim Heetoofe hu héekinineŋe hu n'arifak. H'áriyilene hu ti Kiris, Atambatun n'áhin t'aruun éluwenuma yite káwufoor kaanuku aruun bokoone ku; yo yeemo fu Búwejet Beenabe bu b'afiye bu aane o kawunu úne.
49001014	Búwejet Beenabe bu beemo fu húrub hítiyar hu ti meejake m'Atambatun anaŋe mu bija ti bakan koone. Úne kabaju mo kane úfakanee kuur. Náami úsokoroor Atambatun naane ahahe i!
49001015	Iŋ'ite ho aamo fu huta h'iŋ'ibin ijam kaanuku áriyilenayilen t'Anahaan u Yesu, nu buŋ b'árimaŋie fu yooŋ bakan k'Atambatun akino ku fe,
49001016	iwasut kaanu Atambatun eyeehen uŋu hoonuun hu. If'íyemi ti kalawu, iŋ'íbaŋinouun.
49001017	Iŋ'ilaw Faaf u éenike u, Atambatun ite Anahaan ite úne Yesu Kiris kaanuku eewunuun Búwejet bite búwesinato, ni bite káwufooruuno, abe ni bíhinuun ariihaŋo kámeyi.
49001018	Iŋ'ilaw Atambatun kaanuku eejaaŋan ñúwejet ñoonuun, man n'árimeyi eyakar yómbokun y'aruwuun i bite te yo, n'ebaj yéewarie-warie i y'anaŋe i bija ti bakan k'akino ku.
49001019	Ímaŋamaŋi yooŋ árimeyi sembe sómbombokun su sunsu surok t'úne kéeyilene ku. Sembe sondu sómbombokun su, Atambatun átumbatumba áwufoor so
49001020	h'aritane hu Kiris t'eket i, abe n'áhino eeriiko inde baatoso t'etiir bufor bu.
49001021	Toko diyu ti Kiris anaŋee fu t'etiir emalaka i fe, n'eseef i, ni bakate sembe su, ni bákayi ku. Anaŋeenaŋ t'etiir huruwu hánohan heeyino karuwiee, káanukiiit hahiye barebare, bare bija kóyinokoyin.
49001022	Atambatun awunawun Kiris sembe tu doon areyi fe, abe n'ásiko awun éeyemi hikaw hite kéeyilene ku.
49001023	Kéeyilene ku kaamo fu eni yite Kiris, abe Kiris ondu tu boko ahoojaniin bib, akina eehoojane u dóonodoon fe.
49002001	Hítiyar hu, árimoomi t'Atambatun naane bakan keekete aŋarkeyi naane aŋ'árijuum, abe yooŋ aŋ'arihoofoor.
49002002	Aŋ'arineefan yéeni tu kunoŋk kite bakate ku t'etaam ye. Aŋ'árijamaani t'aseef ite sembe seejakut su seeemo su t'etiir. Aseef ondu aamo fu búwejet beejakut bu bumbu burok iye ti kéejeŋginaariit ku Atambatun.
49002003	Hítiyar hu, úne fe kaafeeneŋ ku nu boko, ábuki wúfaŋi wute w'úne taŋ w'uf'úŋes, katoofu kite k'úne yooŋ k'uf'úyinoor. Makamu iye u úyemiaanie fu, Atambatun yooŋ ayiŋatayiŋat t'úne naane ayiŋate i ti bakaaku.
49002004	Bare Atambatun aŋ'ayubiyen úne dómbokun, abe n'átumb ámaŋi úne naane, asooñen
49002005	h'aamo hu te o úketa iŋi kájuumu kite k'úne, n'áhin úne núusooñ úroŋ ni Kiris. Kajaku kite Atambatun kíkinineŋe fu n'arifak.
49002006	Atambatun aritanaritan úne t'eket i aŋarkeyi naane úhinahin t'afeeneŋ ni Yesu Kiris; ahaban, n'áhin úne núuriiko ne o t'afeeneŋ tu bufor bu.
49002007	Náami h'áwufoore hu úne ti Yesu Kiris kajaku koone, am aamo yooŋ ti káwufoor bakate ku kuwaatu kaanuku aŋ'ayubiyen ahahee.
49002008	Múniyo iŋi kajaku kite k'Atambatun h'arifake fu, ábuki áriyilenayilen te o. T'áruuniit tu bondu búnuutina, Atambatun awunuun fu bo.
49002009	Tu kunoŋk kóonuuniit yooŋ tu búnuutina. Náami an t'aruun atum'amak.
49002010	Ábuki Atambatun aroke fu úne. Naane úhine i t'afeeneŋ ni Yesu Kiris híkinineŋe fu n'áwuwan úne kaanuku ko kireyi fe n'uŋ'úhin kunoŋk keejake. Kunoŋk kondu, Atambatun afiyafiya afare ko kaanuku uŋ'úbin úhin ko.
49002011	Aruun keenooto ku Esuwif ti kabukiee, áribaŋino naane áriyemie i hítiyar hu. Esuwif i iŋi katey karam, abe doon dondu dindi káhin ti siniiin barebare díkinineŋe fu ifi kámaŋi karuwuuun, n'iŋi kaanuun «keeteyit ku karam».
49002012	Áribaŋino kaanuku kóŋkeyin arikambakamb Kiris; árigiiloolutee ti bakate ku Israyel; árigiiloolutee yooŋ tu wujamoor w'Atambatun ajamoore wu nu boko. Árimoomi naane emoosoora. Arikinakin t'etaam ye, bare aribajut yéeni eyakar, árimeyiit yooŋ Atambatun.
49002013	Bare hahiye, naane aamo i árihina t'afeeneŋ ni Yesu Kiris, aruun kéekambaanie ku Atambatun aŋkut arikambo iŋ'ite halan hite Kiris héeyuusee hu.
49002014	Akina aamo fu káasuumaay kite k'úne, akina éehine u Esuwif i ni keenooto ku Esuwif kéehin t'afeeneŋ. H'ásike hu enio awun n'aweleje fu hiñaan hite kahuufoor ku héewaajinooriin hu.
49002015	Akina aneyane fu Eluwa yite Moyis, nu buroon b'esoke bu kaanuku iŋi bíhinee. Iyu a akuukane fu Esuwif i ni keenooto ku Esuwif kéeyemi te o an afeeneŋ áyeni, káasuumaay keebaj.
49002016	H'akete hu t'ekuruwa i, áhinahin Esuwif i ni keenooto ku Esuwif keebukan n'Atambatun. Toko yooŋ t'anuutane fu kahuufoor kéeyemie ku t'etutiin, éehiniin kéehin t'afeeneŋ.
49002017	Abinabin kawaare ésuk i ereyi fe Hirim Heetoofe hite káasuumaay ku: aruun keenooto ku Esuwif keekambe ku Atambatun, n'Esuwif i keeloho ku yooŋ.
49002018	Ti Kiris t'úyino fu kaŋaasu úreyi fe, Esuwif i ni keenooto ku Esuwif, núusiiŋo hágila Faaf u ti sembe site Búwejet bifeeneŋ Beenabe bu.
49002019	Náami aruun keenooto ku Esuwif, aŋkut áriyemi emoosoora, man yooŋ bakan kéenuutina tike tiŋ. Hahiyu árihina t'afeeneŋ ni bakan kite Atambatun, aruun bakate tu butoŋ boone.
49002020	Árimoomi naane súmuul site enuuf. Epotor i n'eyiŋana yite Atambatun kaamo fu hiñaan hítiyar hu, abe Yesu Kiris humuumo aamo fu meeyane mite enuuf i.
49002021	T'akina tu súmuul su silaŋgatanee fu seejok t'afeeneŋ, enuuf i ti kahaŋu yooŋ birito kep, yeebin éyemi enuuf yeenabe t'Atemit.
49002022	Abe naane árihine i t'afeeneŋ ni Kiris, aruun yooŋ árigiilooleegiilool ni bakaaku kéeyilene ku fe tu kunut kondu tu Búwejet bite Atambatun bikine du.
49003001	Iŋ'ite ho aamo fu iŋ'ilaw Atambatun, íñje Pool eekulee u aŋarkeyi naane iŋ'irok bija ti Yesu Kiris kaanuku íiyokunanuun, aruun keenooto ku Esuwif.
49003002	Mánoman arijamajam kaanuku Atambatun ti kajaku koone, asaanamsaan burok bite káhinu bija t'aruun.
49003003	Atambatun afeeñamfeeñ éehinam íimeyi boone béenuusee bu. (Ikiñjakiñj bo memee íihamin te bo diŋgilis.
49003004	Af'arijaŋga b'ikiñje bu, n'aŋ'árinandin b'ímeyie bu ti béenuusee bu, beesokee bu iŋ'ite hu Kiris.)
49003005	Kóŋkeyin, Atambatun áwufoorut kúŋgowulan ku béenuusee bondu. Bare hahiye, áhinahin Búwejet boone béewufoor bo epotor yeene keenabe ku, n'eyiŋana yeene yooŋ.
49003006	Béenuusee bondu iye i bije fu: makamu keenooto ku Esuwif káyilenayilen ti Hirim Heetoofe hu, boko yooŋ kabaju húrub t'ebaj y'Atambatun anaŋe i bija t'Esuwif i. Káhinahin t'afeeneŋ n'Esuwif i, abe boko yooŋ kamaatu ti b'Atambatun aane bu o káhinu bija ti bakan koone tu huruwu hite Yesu Kiris.
49003007	Atambatun ti kajaku koone, asejanamsejan burok kaanuku iŋ'isok ésuk i Hirim Heetoofe hu. Awunamwun bondu ti sembe soone.
49003008	Íñj'eemo fu araan u tej ti bakan kite Atambatun. Bare íñje a ajuke fu ti kajaku koone, kaanuku iŋ'ibin iwaare keenooto ku Esuwif Hirim Heetoofe hu, hite ebaj yéehabanaariit i yéenuutina i ti Kiris.
49003009	Atambatun éewuwane u doon areyi fe afiyafiya ánuus béeyemie bu ti hikawo. Náami asaanamsaan yooŋ kaanuku íiwufoor ésuk i akuur but buŋ b'aja fu bo káhinu,
49003010	kaanuku man emalaka i keeemo ku t'etiir, n'eseef yeeniin ifi kajuk kéeyilene ku, ni kámeyi naane búwesinato boone beemo i fe.
49003011	Bondu bibajabaj naane t'Atambatun afiye du aane o káhinu bo, abe hahiye áhina bo ti Yesu Kiris Anahaan ite úne.
49003012	Naane úhine i t'afeeneŋ ni Kiris, abe n'úyilen yooŋ te o, úbaja bítim bite bisiiŋo hágila Atambatun n'eyakar, kikaw úne káayaŋgin.
49003013	Náami íñj'endu ti kaanuuun siheluun utum súbujo iŋi naane eemo i ti kajuku sílaam uŋu hoonuun hu. So site káwutiyenuun kániku.
49003014	Iŋ'ite ho h'if'íyemi ti kalawu bija t'aruun, iŋ'íjiŋgitan hágila Atambatun Faaf u,
49003015	o éekinie u butoŋ bánoban fe t'etiir bufor bu ni t'etaam i.
49003016	Ánikanik areeŋ ñaaj, abe abajabaj yooŋ doon areyi fe. Náami íñj'endu ti kalawio kaanuku man n'áhin Búwejet boone beewun siheluun sembe.
49003017	Atambatun áhin Kiris eekin tu suhol soonuun aŋarkeyi naane áriyilenayilen te o. Áhinuun yooŋ áriimaŋioori. Af'árimaŋioori, n'aŋ'arilooñ te o, abe n'aŋ'arinut yooŋ buroŋ boonuun te o.
49003018	N'aŋ'áriyini yooŋ kánandin, aruun ni bakan kite Atambatun fe, buŋ bi kámaŋi kite Kiris kiŋabe fu, buŋ bi kikambe fu, buŋ bi kiliite fu, nu buŋ bu kúsulie fu.
49003019	Hee, n'aŋ'áriyini kámeyi kámaŋi koone keehaŋe ku doon fe du húŋgowulan ayino kámeyi, man buroon b'Atambatun ákinie bu fe ni bíyemi yooŋ boonuun bu.
49003020	Atambatun, ti sembe soone sunsu surok t'úne, áyinooni káhinu ahahan doon fe d'úlawo, man yooŋ d'úyinoore.
49003021	Aja ákini ko kireyi fe ni hiraanu kániku ku tu buroŋ bite kéeyilene ku, ni ti Yesu Kiris! Amiin.
49004001	Náami íñj'endu ti kalawuuun bonde, íñje eekulee u aŋarkeyi naane iŋ'irok bija t'Anahaan u: buroŋ boonuun bíyemi naane t'Atambatun ámaŋie du h'aruwuun hu.
49004002	Ko kireyi fe áritetianooro, árineeni yooŋ, abe n'aŋ'árimuñ. Árimaŋioori, abe n'aŋ'árimuñalool.
49004003	Árihin wáhowah ariijok ti naane Búwejet Beenabe bu buwunuun i aŋarkeyi naane árihinahin t'afeeneŋ. Nu buwunuun yooŋ ariiriiko ti káasuumaay kéegiilooluun ku.
49004004	Eni efeeneŋ taŋ ebaje fu, yeemo fu kéeyilene ku; Búwejet Beenabe bifeeneŋ taŋ bibaje fu yooŋ; abe Atambatun, bite eyakar efeeneŋ taŋ b'aruwuun fu.
49004005	Anahaan afeeneŋ taŋ abaje fu, ni káyilen kifeeneŋ yooŋ, ni kaboste kifeeneŋ taŋ.
49004006	Atambatun afeeneŋ taŋ abaje fu, eeemo u Faaf ite ésuk i ereyi fe. Ondu t'etiir doon areyi fe, aŋ'arok t'ánoan, ondu yooŋ t'ánoan.
49004007	Bare huruw fe t'úne abajabaj b'Atambatun awuno bu ti kajaku koone, naane yooŋ ti Kiris aliike du n'awun úne.
49004008	Múniyo iyu yooŋ i Míkiñjin mu musoke fu te o. Meenaan: «H'asiree hu bija t'etiir-t'etiir, ajaja n'enatoora keejokee, abe n'awun kúŋgowulan ku bike.»
49004009	Náami naŋ neemo fu «h'asiree hu t'etiir»? Aamo fu ajabajaba áwanein níbahindaa-hindaa etaam i.
49004010	An éewaneina u, o aamo fu yooŋ eesiree u bija t'etiir-t'etiir kaanuku eehoojan aduna i ereyi fe.
49004011	Akina awune fu kúŋgowulan ku kéeyemi bakaake epotor, bakaake eyiŋana yite Atambatun, bakaake ewaaraa Hirim Heetoofe hu, bakaaku ni káyemi égila yite bakan kite Atambatun, abe n'iŋi kaliikeniin hirim hoone.
49004012	Awunawun bondu bakan k'Atambatun akino ku kaanuku man ni káyini káhinu burok bite káyokunan bakaaku kéeyilene ku. Iyu, keeemo ku eni yite Kiris, abe ni káyilen kareyi fe n'iŋi kahaŋ kayanu ti káyilen ku.
49004013	Úreyi fe yooŋ n'uŋ'úyini káhinu t'afeeneŋ ti káyilen ku, abe t'afeeneŋ yooŋ n'úmeyi Añi ite Atambatun. N'uŋ'úhaat ti káyilen ku, abe n'uŋ'úre ti kareyi kite Kiris.
49004014	Náami ut'uŋk'úyemi biñi. Ut'uŋk'úyemi naane busoona bu móhujo miñake tánotan ti han hu, man yooŋ b'eyam i etendeŋane. Ejuusa i yooŋ it'iŋki kabuut úne ni báhamin bimbi kanoŋk kéetuut.
49004015	Bare uf'uŋ'úsokoor múniyo mu, abe n'úmaŋioori yooŋ, n'uŋ'úhaat tu doon areyi fe ti Kiris eeemo u hikaw hite kéeyilene ku.
49004016	O ákinineŋe fu eni i ereyi fe n'eŋ'ejokoor ayan faŋ tu súkulinu su seeemo du. Arko doon fe deeemo te yo déehin burok bite te do, n'eŋ'ehaat ti kámaŋioori ku.
49004017	Bonde b'ija fu kasokuuun, abe íñje kajoku te bo alitee tu huruwu hite Anahaan u: buroŋ boonuun itim'iŋki bíyemi naane bite kéeyilenut ku. Biyinoor booniin bibajut éñjeriŋ,
49004018	abe kájokaariit doon fe. Kabajut buroŋ b'Atambatun bamb'awun, ábuki kámeyiit doon tus, abe ñúwejet ñooniin yooŋ iŋi ñíbaani túruk.
49004019	Kámeyiit bufuño; biyinoor booniin fe bite káhinu buroon bite bufurukato, abe káraanaariit yooŋ káhinu baabu buroon béefuñinanie bu.
49004020	Bare aruun, bóndiiit b'ariliikenee fu ti Kiris!
49004021	Ábuki bukuuramkuur kaanuku arijamajam huruwu hoone, abe ariliikeneeliiken múniyo meeemo mu ti Yesu, bare kereŋ?
49004022	Náami ariwarawar kawasu manoŋkar moonuun mítiyar mu. Manoŋkar mondu mummu múyoosanaaniuun tu wúfaŋi wuwu wubuutuun múbujuunbuj fu yéeni.
49004023	Biyinoor boonuun buwarawar káyemi bíyeni.
49004024	Náami arisiimo manoŋkar míyeni m'Atambatun áwuwanee mu naane ámaŋie i, man n'aribaj buroŋ béejube abe ni binab yooŋ béenuutina tu múniyo mu.
49004025	Iŋ'ite ho aamo fu atum'aŋ'arijuus! Huruw-ruw fe asok áwiyo bite bu nu múniyo, ábuki úhinahin t'afeeneŋ.
49004026	Af'ariyiŋat, arinaŋ toko kikawuun, atum'aribin ariney ti kaahoofoor. Atum'aŋ'ariŋotan kayiŋat koonuun.
49004027	Atum'ariwun Setani bítim t'aruun.
49004028	An eeemo ákuw araan kákuwat; anoŋk éesuwat aŋ'arok burok beejake éekuumanooro, éeyini yooŋ káyokunan keebajut ku.
49004029	Atum'árihamin báhamin beejakut; arisok kep báhamin beebaje éñjeriŋ bite káyokunan ésuk i ti bisawula booniin keehaŋ kayanu ti káyilen ku, abe nu butoof yooŋ kiŋki kajamatanuun.
49004030	Atum'árihin Búwejet bite Atambatun Beenabe bu béetaañian. Bo b'Atambatun ásike fu éehin t'aruun naane éluwenuma bija tu hunak h'aja hu kafakan koonuun akuur but.
49004031	Arinuutan méetike meeemo mu tu suhol soonuun, ni kajoku an tu suhol soonuun, ni kayiŋat, nu sulob, ni bílafatinool, ni bánafut bánoban.
49004032	Áriyemi bakan keejake, abe n'árineeni. Ariboŋketoor naane Atambatun aboŋketuun i ti Kiris.
49005001	Makamu aruun ariemo fu biñi bu k'Atambatun ámaŋie ku, ariliikool ne o.
49005002	Árimaŋioori ko kireyi fe tu buroŋ boonuun naane Kiris ámaŋie i úne. Ámaŋamaŋi úne, abe n'ásik buroŋ boone eesaan bo bija t'úne naane kaasarah keehunde-hund t'Atambatun.
49005003	Aruun bakan bakate Atambatun. Náami huŋotu hu ni bakan k'ariseñeit, kakuuraate ku, ni bimero bite buroon b'árikiniit, bondu fe áritumbut ariwar bo kajemen.
49005004	Ajakutee yooŋ n'aŋ'arifut báhamin; ariwas yooŋ báhamin béekojie. Ho húkoyie n'arilaw Atambatun ariieno eyeehen.
49005005	Árimeyi bonde jak: kiŋki kaŋot ni bakan ki kaseñeit, ni keekuurut ku iti kabaj húrub ti Jáyi jite Kiris n'Atambatun. Kiŋki kamero buroon bite ésuk i iti kabaj yooŋ húrub, ábuki anokooreenokoor kite bondu bi kahaŋe kajoku Atambatun.
49005006	Kunoŋk naane kondu ifi kíkinineŋ Atambatun n'ayiŋat ti kiŋki kateñeko kájeŋgino. Náami an atum'abuutuun ni báhamin beeñunut.
49005007	Atum'arikol ni bakan naane bokondu.
49005008	Hítiyar hu aruun ébaani; bare hahiye, naane árihine i t'afeeneŋ n'Anahaan u, aruun meejaaŋe. Náami arinoŋk naane bakan bakate meejaaŋe,
49005009	ábuki meejaaŋe mu uŋu mubuk doon fe deejake, ni deejoŋoore, ni dite múniyo.
49005010	Áriñiŋkaan ariiŋes beetoofe bu Anahaan u.
49005011	Atum'arikol nu burok beebajut bu éñjeriŋ, bite kiŋki kanij t'ébaani i, bare arirej bo.
49005012	(Múniyo buroon bimbi kánuuso kéehin, kaanuku yooŋ núusok bo uŋ'útumb úfuño.)
49005013	Abe bare uf'uŋ'úrej bimbi káhin, n'iŋi bíŋaasin ti meejaaŋe mu.
49005014	Múniyo doon déeŋaasina akuur but díyemia meejaaŋe. Iŋ'ite ho hi kaane fu: «Á̱niyo, awe eeemo u t'a̱ŋote, a̱rito t'etut keekete ku, abe Kiris n'aŋ'ajaaŋani.»
49005015	Náami áriwasiyoor jak tu kunoŋk koonuun. Atum'aŋ'arinoŋk naane busoŋ, bare arinoŋk naane kúwesina.
49005016	Af'aribaj bítim bite káhinu meejake kep, atum'ariwas bo beefakuun, ábuki kunak k'úemo kee te ko, meejakut m'ésuk i m'ef'éhin.
49005017	Iŋ'ite ho aamo fu atum'arisoŋoto, bare áriñiŋkaan man n'árinandin buŋ b'Anahaan u ámaŋie fu aŋ'árihin.
49005018	Atum'aŋ'áriwusan, ábuki éwusan aŋ'ábuj an. Bare arihooj bib nu Búwejet Beenabe bu.
49005019	Arihooñ kuhooñu kánokan kite k'Atambatun ariiyaŋgananoor kikaw. Arihooñ Anahaan u suhol soonuun síhabanein.
49005020	Ariene ko kireyi fe Atambatun Faaf u eyeehen tu doon areyi fe, tu huruwu hite Anahaan ite úne Yesu Kiris.
49005021	Árijeŋgin bakanuun, boko yooŋ ni kájeŋginuun iŋi naane arijoke i Kiris nu sumoŋu súsuba.
49005022	Aruun haare hu, árijeŋgin bákayinuun naane árijeŋgine i Anahaan u.
49005023	Ábuki ániine u aamo fu hikaw hite anaare u, naane Kiris aamo i hikaw hite kéeyilene ku. Kiris humuumo aamo fu Afakana ite kéeyilene ku, keeemo ku eni yeene.
49005024	Náami haare hu kaware fu kájeŋgin bákayiniin tu doon areyi fe, naane yooŋ kéeyilene ku kájeŋgine i Kiris.
49005025	Aruun háyine hu, árimaŋi haare hoonuun naane Kiris ámaŋie i kéeyilene ku, abe n'ásik buroŋ boone asaan uŋu hooniin hu.
49005026	Áhinahin bondu kaanuku éekajiniin bija t'Atambatun. Akuuraniinkuuran nu móhujo, ni hirim hu yooŋ.
49005027	Ámaŋamaŋi kaanuku kéeyilene ku ni kabin kasiiŋo hágilao káawariin naane, abe ni kakuur but, doon fe déefuñinanie itim díyemi tu boko. Ámaŋamaŋi káyemi bakan keenabe, keeyinaatee kawatan tu doon.
49005028	Náami naane háyine hu kámaŋie i siniiin, iyu yooŋ i kaware fu kámaŋi haare hooniin. An af'ámaŋi anaar'o, ámaŋamaŋi hikawo.
49005029	Ábuki an ámusut kahuufu enio; aŋ'ákuuman yo, abe n'atofotoor yo naane yooŋ Kiris aa áhin bija ti kéeyilene ku.
49005030	Abe úreyi fe t'enio t'úlooñe fu.
49005031	Míkiñjin mu meenaan: «Iŋ'ite ho h'ániine aja fu kanuutu ti faafo n'íñaayo, eeja keekin n'anaar'o, kéeyemi halan hifeeneŋ taŋ.»
49005032	Bike bómbokun béenuusee bondu ti kirim konde k'isoke kee memee iŋ'ite hu Kiris ni kéeyilene ku.
49005033	Náami hahiyu aruun, huruw fe ámaŋi anaar'o naane ámaŋie i hikawo, abe anaare-naare fe n'ájeŋgin áyino.
49006001	Aruun biñi bu, makamu aruun bakan bakate Anahaan u, árijeŋgin sifaafuun ni síñaayuun; bondu bijake fu.
49006002	Eke eluwa eenaan: «Á̱jeŋgin faafi n'íñaayi.» Yo yeemo fu étiyar i tu buluwa bite Atambatun yéewutiyene bike beejake. Eenaan:
49006003	«Man buroŋ búuwe nu búsoniyanee, abe n'a̱riy etaam i.»
49006004	Aruun sifaaf su, atum'aŋ'árihin bakañuuun keeyiŋat. Arijoŋooraniin, abe n'aŋ'aririmiin naane t'Anahaan u ámaŋie du.
49006005	Aruun búsukateen bu, árijeŋgin kéekiniuun ku bakate ku t'etaam ye. Árikoleyiiin, abe n'arijamiin nu suhol seekuure but, naane aa árijeŋgin Kiris.
49006006	Atum'árihin bondu kane káyemiuun ti kajukar barebare, kaanuku man n'aritoofiin. Bare áriñiŋkaan áriihin b'Atambatun ámaŋie bu naane búsukateen bakate Kiris.
49006007	Arirok bija tu boko nu suhol seekuure but, naane bakan keeemo tu burok, káanukiiit bija tu kúŋgowulan ku, bare bija t'Anahaan u.
49006008	Árimoomi kaanuku an fe éehine beejake, Anahaan u kabatikano bo, abajut onde ásukateen, ondu ásukateeniit.
49006009	Aruun kéekinie ku búsukateen bu, arijokiin yooŋ áwariee; atum'aŋ'arinuur tu boko. Árimoomi kaanuku Ámuse afeeneŋ ákiniuun fu aruun nu boko; ondu t'etiir bufor bu, abe te o ésuk i erare.
49006010	Biraanu búuma beemo fu bonde: ariŋes sembe soonuun t'Anahaan u, ni ti sembe soone sómbombokun su.
49006011	Arijok bujuŋko b'Atambatun awunuun bu bireyi fe, kaanuku man n'áriyini bisiiŋo alitee kane Setani aŋesuun kabuutu.
49006012	Ábuki fu újeit étuum nu kúŋgowulan, bare étuum nu ñúwejet ñeejakut ñu ñeeemo ñu t'etiir, ni bakate sembe su, ni siseef su, ni keekino ku sembe su t'etaam ye yeeemo i t'ébaani.
49006013	Iŋ'ite ho aamo fu arijok hahiye bujuŋko bite Atambatun bireyi fe! Af'árihin bondu, hunak hite sílaam su ifi hireeŋ, n'aŋ'áriyini katandarisan t'an eejonduun u. Abe af'árituum bija yooŋ ti biraanu, aruun bisiiŋo jirib.
49006014	Náami arijok alitee: arijok múniyo mu naane aa ariwuuj ñibaŋ ti kikeejuuun. Arijok kajoŋoor ku naane aa arisol kájufa kite hitiik.
49006015	Arifare kawaare kite Hirim Heetoofe hite káasuumaay ku naane aa arisol sikaku.
49006016	Ko kireyi fe, arijok káyilen ku naane aa arijok ebaŋgal; n'eŋ'éyokunanuun ariihok kúsoori kéetife ku kite Batuuk bu.
49006017	Arijok kafaku ku naane aa arisol ékuhe yite hitiik, abe n'arijok Hirim hite Atambatun heeemo hu naane kábura, ku Búwejet Beenabe bu buwunuun.
49006018	Naane biyino i káyemi fe, arilaw Atambatun ko kireyi fe naane Búwejet Beenabe bu biyakuun i káwufoor. Siheluun síniyo, abe n'aŋ'arilaw kep bija ti bakan kite Atambatun kareyi fe.
49006019	Arilaw yooŋ bija t'íñje, man Atambatun n'aŋ'awunam kirim keejoŋoore kane íyemi ti báhamin, hikawam heeyaŋg iŋ'iwaare béenuusee bite Hirim Heetoofe hu.
49006020	Íñje an eeboñee kawaare Hirim honde Heetoofe hu, bija naane eemo ee t'ekulu i fe. Náami arilaw man n'iŋ'iwaare ho ni hikaw heeyaŋge naane iware i bo káhinu.
49006021	Ati úne Tisik, u úmaŋie-maŋie u, abe n'aŋ'áhin burok bite Anahaan u ajoŋoor júl kasokuuun buŋ b'eemo fu beebe fe, man n'árimeyi te naŋ t'eemo fu.
49006022	Iŋ'ite ho h'íboñinuun fu o eebin eesokuun buŋ b'iriemo fu, abe n'ayaŋgananuun yooŋ ñúwejet.
49006023	Atambatun Faaf u, n'Anahaan u Yesu Kiris kaja kawunuuun káasuumaay aruun kéeyilene ku. Ni káhinuun áriimaŋioori, abe ni káwutiyenuun káyilen.
49006024	Atambatun aja ásoniyan bakan ku fe kéemaŋie ku Anahaan ite úne Yesu Kiris kámaŋi kiraanu.
50001001	Íñje Pool ni Timote, eroka yite Yesu Kiris írikiñjinuun fee aruun arireyi fe, bakan kite Atambatun ki Yesu Kiris akino ku keeemo ku Fílip, nu kunahaan koonuun, n'ejokoora yeeniin.
50001002	Atambatun Faaf úne, n'Anahaan u Yesu Kiris kaja kásoniyanuun, abe ni kawunuun káasuumaay.
50001003	Ko kireyi fe, ehelam ef'éyemi t'aruun, iŋ'eene Atambatun ite úne eyeehen.
50001004	Ehelam eŋ'etoofan ko kireyi fe kane ilaw bija t'aruun fe,
50001005	iŋi naane áriyokunanam i ti kawaare kite Hirim Heetoofe hu, huta hu tu hunak h'arijame hu ho hítiyar bija yooŋ t'úmiye.
50001006	Bonde bare bukuuramkuur: Atambatun eejabe u burok bonde béewarie bee t'aruun, abaa te bo ayak abin áami yooŋ bihabanaa tu hunak hi Yesu Kiris ábatikein hu te ho.
50001007	Ajakeejak naane ibaje ee biyinoor bonde beejake bee bija t'aruun arireyi fe, ábuki ímaŋiuunmaŋi t'eholam. Múniyo áriyokunanamyokunan tu burok bonde b'Atambatun asaanam bu ti kajaku koone. Árihinahin bo h'eemo hee t'ekulu i. T'ikuloorutee yooŋ, hih'ísafin kiŋki kásokum Hirim Heetoofe hu, hih'iwaare ésuk i eeeniin hite nu múniyo, áriyokunanamyokunan yooŋ.
50001008	Atambatun ámoomi kaanuku ímaŋiuunmaŋi arireyi fe naane Yesu Kiris ámaŋiuun i.
50001009	Bonde b'if'ilaw Atambatun bija t'aruun: yala kámaŋi koonuun ni kihaŋ bija hágila, n'arihaŋ yooŋ kámeyi múniyo mu, abe n'árinandin buroon bu jak,
50001010	áriiyini kajifan beehaŋe bu kajaku. Iyu, n'aŋ'arikuur but, abe at'áriyini kawatanee tu doon hunak hi Kiris abin hu te ho.
50001011	Yala kunoŋk koonuun fe ni kíyemi keejake ti sembe site Yesu Kiris, bija ti kánikan kite Atambatun, ni kasokoroor koone.
50001012	Kújakuwe, ímaŋamaŋi árimeyi kaanuku beebajam bu bifitut Hirim Heetoofe hu, bare bíhinahin ni hihaŋ bija hágila.
50001013	Esulaan i fe kiŋki kajukar enuuf ite áyi ómbokun eeemo u Rom, ni bakaaku kareyi fe kabinabina kámeyi kaanuku íñj'endu t'ekulu i aŋarkeyi naane iŋ'irok bija ti Kiris.
50001014	Bakan keehooje-hooj ti kéeyilene ku, hi kajame hu kaanuku íñj'endu t'ekulu i, kikawiin ni kihaŋ kayaŋgu t'Anahaan u, kasooñen ni kahaŋ káñiŋkaan ti kawaare kite ésuk i Hirim hite Atambatun ti kákoleyiit.
50001015	Múniyo bakaake tu boko iŋi kawaare bite bu Kiris aŋarkeyi naane kahiñanamhiñan, abe yooŋ ti síñakoor; bare bakaaku iŋi kawaare bo nu búwejet beekuure but.
50001016	Bokondu iŋi káhin iyu aŋarkeyi naane kámaŋiammaŋi, ábuki kámoomi kaanuku káwufoor kite ésuk i múniyo mite Hirim Heetoofe hu kíkinineŋe fu Atambatun n'anaŋam diye.
50001017	K'ijabe ku isok, nu búwejetiit beekuure n'ifi kawaare bite bu Kiris, bare ni baabet; iŋi kaane man boko káhiniam iihaŋ kálaamu t'ekulu i.
50001018	Bíhinutam doon! Arko beeemo bu ti kikawiin bijakajak man yooŋ bijakut, saama náami kep bokondu ti kawaare bite bu Kiris, abe uŋu hutoofam aa. Hee, bibaa yooŋ katoofiam,
50001019	ábuki ímoomi kaanuku naane aa arilaw bija t'íñje, ni naane Búwejet bite bu Yesu Kiris uu búyokunanam, bondu fe biyak fu kákinineŋ n'ifak.
50001020	Ti kanahan k'eemo kee te ko, n'eyakar y'eemo yee te yo, at'arko hikee-kee íñje ifuñee. Aaa, b'ímaŋie bu bare úmiye nu ko kireyi fe beemo fu hikawam hiyaŋg piŋ, íiwufoor íhabanein kaanuku Kiris ahahahah, hutoof íñje buroŋ man yooŋ íñje káaketin.
50001021	Ábuki t'íñje, buroŋ bu beemo fu Kiris, abe eket i hisiibanu.
50001022	Bare arko íñje buroŋ, íyinooni káhinu burok beebaje éñjeriŋ. Náami ímeyiit naŋ n'iware fu kajifan tu buroŋ bu n'eket i.
50001023	Ehelam yendu ti kateyoor tu muroon músuba monde: ímaŋamaŋi kaketu íiyemi ni Kiris, ho húkoyie.
50001024	Bare ahaŋ kajaku uŋu hoonuun hu n'iroŋ.
50001025	Náami makamu bondu bukuuramkuur, ímoomi kaanuku íñje karoŋu, íñje káyemi n'aruun arireyi fe íiyokunanuun ariihaŋ bija hágila, abe n'aribaj katoofu ti káyilen ku.
50001026	Iyu, if'ibin íbatikein t'aruun, n'aŋ'arihaŋ kasaŋgoor ni Yesu Kiris íñje íikinineŋ.
50001027	Naane hiyino i káyemi fe, buroŋ boonuun bujoŋoor naane Hirim Heetoofe hite hu Kiris husoke i. Káhinu iyu, if'ibinuun kajuku, man yooŋ ibinutuun kajuku, íyinooni kajamu kaanuku arijokajok alitee. N'iŋ'ímeyi kaanuku arijokoorajokoor tu búwejet bifeeneŋ, aŋ'árisiiŋoorein yooŋ áriituum t'afeeneŋ bija ti káyilen ku keeyaajee ku ti Hirim Heetoofe hu.
50001028	Atum'ariwas enatoora yeenuun kéekolinanuun tu doon fe: toko ti kayak fu kánandin kaanuku boko bútowuto hiraanu, aruun yooŋ n'árinandin kaanuku aruun kafaku. Abe bondu t'Atambatun tu búnuutina.
50001029	Ábuki Atambatun awunuunwun káanukiiit áriiyilen ti Kiris barebare, bare kaanuku yooŋ ariijuk sílaam uŋu hoone hu.
50001030	Hahiyu t'étuum efeeneŋ t'úemo fu íñje n'aruun. Étuum yendu efeeneŋ i ni y'arijukam i te yo, abe árimoomi kaanuku iroŋa te yo.
50002001	Naane árihine i t'afeeneŋ ni Kiris, híkinineŋut fíya kikawuun ni kiyaŋg? Naane ámaŋiuun i, híkinineŋut fíya kikawuun iŋkut kiteyoor? Arijamoorajamoor nu Búwejet Beenabe bu? Árineenaneeni me, abe aŋ'ariyubiyenoor yooŋ?
50002002	Náami árihinam iitoofan ireeŋan: árimaŋioori, aribaj biyinoor bifeeneŋ, siheluun yooŋ síyemi efeeneŋ tu doon fe d'árimaŋie káhinu.
50002003	Atum'árihin doon fe ni sihel site baabet, atum'ariŋes yooŋ bíhinooro kuruwu, bare ariwananooro hágila bakaaku, abe huruw fe n'ajok bakaaku ahaŋ naane ajokooree i akina humuumo.
50002004	Huruw fe atum'aane uŋu hoone hu barebare, bare ajuker iŋ'ite hu bakaaku.
50002005	Abe n'aribaj búwejet naane bite bu Yesu Kiris:
50002006	akina eefiye u áyemi boko k'afeeneŋ ku n'Atambatun, aŋesut káhinu kaanuku man n'are ne o.
50002007	Ajaja ayak abin áami anuuta t'áyemie du, éehinooro aroka. N'ayit búnokoorum bite húŋgowulan, an af'áheelin te o n'aŋ'aane húŋgowulan áraanno diyu tej;
50002008	awananoorawananooro, abe ájeŋginajeŋgin Atambatun bija yooŋ t'eket i; hee, eket i t'ekuruwa i.
50002009	Iŋ'ite ho h'Atambatun ayito fu anaŋ t'ahaŋe du kaliitu fe, abe n'awuno huruwu heehaŋe hu kaaku kuruwu fe,
50002010	kaanuku man keeemo ku fe tu bufor bu, ni t'etaam i, ni t'éhinda etaam i ni kájiŋgitan kane kajam huruwu hite Yesu,
50002011	abe huruw fe n'anoŋk eesok aane Yesu Kiris aamo fu Anahaan u; iyu Atambatun Faaf u n'aŋ'asokorooree.
50002012	Náami kújakuwe, aruun k'ímaŋie-maŋie ku, árijeŋginamjeŋgin ko kireyi fe h'íyemie hu n'aruun; bare hahiye naane aamo i inooto t'aruun, ariwarawar kahaŋu kájeŋginam. Áriñiŋkaan ariirok áriiwufoor kaanuku arifakafak, abe n'árihin bo ti kábitu ni sembe hágila Atambatun,
50002013	ábuki Atambatun ondu tu burok t'aruun kaanuku éehinuun áriimaŋi beetoofo bu, abe n'árihin bo yooŋ.
50002014	Doon fe d'ariemo ti káhinu, atum'arifutanoor, síñakoor yooŋ itim sibaj toko,
50002015	man n'áriyemi bakañi Atambatun keekuure, keeyinaatee kawatan tu doon. Arikinakin t'etaam ye ni ñatuuk, ni bakan keejakut, bare atum'árihin doon fe di káyiniuun katinan te do. Aruun kasilan tu boko naane búloofiiloof bu tu bufor bu,
50002016	aruun ti káwufooriin hirim hite buroŋ bu. Af'árihin iyu, n'iŋ'íyini kasaŋgoor n'aruun hunak hi Kiris abin hu te ho. Bo káwufoor kaanuku burok búuma bireyi fe káfiiteniit, iñeekut yooŋ fuufu.
50002017	Naane áriyilene i t'Atambatun, anokooreenokoor naane kaasarah. Maske boko kayooliam, bare ifi bibaj, halan húuma káwutiyenee ti kaasarah kondu, abe hikawam n'uŋu hutoof dómbokun. Abe katoofu keeemo ku t'íñje, ímaŋamaŋi aribaj ko.
50002018	Aruun yooŋ kikawuun kutoof, abe katoofu keeemo ku t'aruun, ko káyemi yooŋ t'íñje.
50002019	Tu hutoofe Anahaan u Yesu, íñje káboñinuun memee Timote, kaanuku man hikawam ni hiyaŋg ti b'ija bu kajamu t'aruun.
50002020	O unoono taŋ i iribaje fu kaayinoor kifeeneŋ, abe ehelo fe yendu t'aruun.
50002021	Bakaaku fe uŋu hooniin hu h'ifi kayinoor, bare iŋ'ite híiit Yesu Kiris.
50002022	Bare Timote, arijukajuk naane áwufoore i hinij hoone heejake hu, nu buŋ b'aroke fu n'íñje ti kawaare kite Hirim Heetoofe hu; arokarok n'íñje naane añi aa áyokunan faafo.
50002023	Náami iyakarayakar káboñinuuno kane ímeyi buŋ b'ija fu búmuje.
50002024	Abe iyakarayakar t'Anahaan u kaanuku íñje yooŋ bibin t'aruun memee.
50002025	Iyinoorayinoor n'eene ajakeejak n'íbatikannuun ati úne Épafurodit, a aribine u áriboñin t'íñje kaanuku eebin éeyokunanam ti bisawula búuma. O aamo fu áwiyam tu burok bu ni t'étuum i iŋi Hirim Heetoofe hu.
50002026	Ámaŋiuunmaŋi kajuku dómbokun arireyi fe, abe ehelo yooŋ ebebut, ábuki arijamajam kaanuku ásomutasomut yéeni.
50002027	Múniyo ásomutasomut yéeni ayak alohen kaketu, bare Atambatun ayubiyenoyubiyen. Óiit unoono a ayubiyene fu, n'íñje yooŋ fe kaanuku kátaañian k'ibaje ku itim kihah.
50002028	Iŋ'ite ho i ihaŋe fu kámaŋi káboñinuuno, kaanuku man af'arijuko, n'arisooñ aritoofan, abe íñje humuumam yooŋ n'iraan kátaañian ku.
50002029	Náami arijoko áwariee ni katoofu kómbokun, ábuki o aamo fu atuuun t'Anahaan u. Bakan naane akina kámoomiee kajoku nu sumoŋu súsuba,
50002030	ábuki ajaja ayak áheelin t'eket i uŋu burok bite bu Kiris. Ajoohenajoohen síhiinio kaanuku éeyokunanam, ábuki ariyinaat bo káhinu aruun kumuumuun.
50003001	Kújakuwe, hahiyu iisokuun bonde: kikawuun kutoof naane árihine i t'afeeneŋ n'Anahaan u. It'ílaam hikee ti kasoku koonuun b'iheeke bu iikiñj, abe bo bihaŋe fu káwooru bija t'aruun.
50003002	Aritey kiŋki káhin beejakut bu, keeemo ku búkuruk, abe ni kajok kateyi karam doon dómbokun!
50003003	Keeteye ku karam nu múniyo kaamo fu úne. Ábuki úne uf'úlaw Atambatun ti sembe site Búwejet boone, úne kuŋk'úsaŋgoor ni Yesu Kiris, abe úsikut kikaw úne únaŋ t'ejoosan ite kúŋgowulan ku.
50003004	Abe bare íñje yooŋ íyinooni yéeni kásiku hikawam inaŋ t'ejoosan yendu. An af'ayinoor ti hikawo n'aane t'ejoosan ite kúŋgowulan ku t'anaŋe fu eyakar yeene, eenaan íñje yéeni iwaro fu kahaŋu kayinoor bondu.
50003005	Iteyaneeteyan karam h'ibukee hu ibaj kunak hutok ni kíhaaji. Íñje an ite Israyel, íñje ite tu noota nite Beŋsame. Sifaafam ni síñaayam fe Esuwif. Íjeŋginajeŋgin Eluwa yite Esuwif i naane Afarisiyeŋ aa áhin.
50003006	Ítumbatumba ijok bítim bondu naane, isooñen n'iŋ'íhihinoor kéeyilene ku ti Kiris. Ítumbatumba íhin naane eluwa i esoke i isooñen an ayinaatam kawatan tu doon.
50003007	Iŋ'eene yéeni bondu búkooki éñjeriŋ t'íñje, bare hahiye iŋ'ijok bo naane beejarut doon fe iŋ'ite hu Yesu Kiris.
50003008	Abe it'iraan tu bondu barebare. Doon d'íhine fe, ijokajok do naane deejarut doon, iŋ'ite hu bonde beehaŋe bu bo fe, beeemo bu kámeyi kite Yesu Kiris Anahaan úuma. Iwasawas buroon bu fe uŋu hoone hu. Ijokajok bo naane bite káfiiten tu kuwos, kaanuku man n'ibaj Kiris,
50003009	abe n'íhin ne o t'afeeneŋ íhabanein. Iŋkut eene íñj'eemo an éejube aŋarkeyi naane iŋ'íhin naane Eluwa i esoke i. Iŋ'ite káyilen kúuma ti Kiris h'eemo fu an éejube. Kájubu ku, t'Atambatun tu kúnuutina fu, abe aŋ'awun ko an fe éeyilene te o.
50003010	Doon d'ihaŋe du kámaŋi fe deemo fu kámeyi Kiris, ni sembe seeritano su t'eket i. Ímaŋamaŋi yooŋ kajuku sílaam naane akina, abe n'iket yooŋ naane akina.
50003011	Iyu, n'iŋ'ibaj eyakar kaanuku íñje karitanee t'eket i.
50003012	Eenut iheeka iibaj b'iŋese bu, man yooŋ iheeka iikuuranee but. Bare íñj'endu ti kateyi kep kaanuku man n'iheek íisik hisiibanu hu, ábuki Yesu Kiris aheeka eejokam t'emoŋu.
50003013	Kújakuwe, íyilenut kaanuku iheeka íisik hisiibanu hu. Bare iŋ'ifiil beeemo bu inde hiñaawiam, abe n'íñiŋkaan man n'ireeŋ beeemo bu hágilaam. Náami doon difeeneŋ d'eemo fu ti káhinu:
50003014	íñj'endu ti kateyi kep kaanuku man n'ísik hisiibanu hu. Atambatun aruwaruw úne kaanuku núusik ho t'etiir iŋi naane úhine i t'afeeneŋ ni Yesu Kiris.
50003015	Úne keeyane ku ti bítim bite Atambatun, iyu u úware fu kayinoor. Abe bakaake t'aruun ifi kayinoor awayee, Atambatun káwufooruun múniyo mu akuur but.
50003016	Naane biyino i káyemi fe, újoŋoor t'úfiye du újund bija t'úmiye.
50003017	Kújakuwe, ariliikool n'íñje arireyi fe. Arijondoman tu buroŋ bite kiŋki kaneefan ti máhinar mite m'úne.
50003018	Bakan keehooje iŋi kanij naane enatoora yite Kiris eekete u t'ekuruwa i. Iŋ'ifanduun bo kasoku, abe iisooñ isokuun bo hahiye, muhuw múuma ti bibin yooŋ kep:
50003019	boko búmuje tu bútowuto, ábuki kariin keemo fu etambatun yeeniin, abe beewariin bu yéeni káhinu keefuño, ne bo n'ifi kasaŋgoor. Buroon bite bu t'etaam ye taŋ b'ifi kayinoor.
50003020	Úne bare bakan bakate t'etiir, abe úne bokondu ti kanahan kep Anahaan u Yesu Kiris éenuutin bo eebin eefakan úne.
50003021	Af'aja abin, o katitu sini site s'úne seebajut see sembe, éehin so seenokoor ni yeene i yéenike i. O káhinu bondu ni sembe sinsi síkinineŋ n'áhin buroon bu fe beejam te o.
50004001	Náami kújakuwe, aruun k'ímaŋie-maŋie ku, arkaam kasooñu íheelin t'aruun dómbokun. Ábuki aŋ'árihin hikawam heetoof, abe n'aruun yooŋ n'if'isaŋgoor. Iŋ'ite ho aamo fu waasuun, arijok alitee tu buroŋ boonuun n'Anahaan u.
50004002	Íñj'endu ti kalawu haare honde t'ésubaiin, Ewodi ni Sentis, waasi, kajokoor naane huruw n'at'o, ábuki Anahaan u ákiniuun fu.
50004003	Awe yooŋ eeemo u burok wane bifeeneŋ, waasi, á̱yokunan haare hondu t'ésubaiin, íñje ilawi. Ábuki uni íriyemie fu t'étuum i t'afeeneŋ kaanuku Hirim Heetoofe hu heejamo, uni Kilemoŋiin, ni bakaaku bákawiyam fe kiŋki karok n'íñje. Atambatun akiñjakiñj kuruwu kooniin ti kaawiit koone kite buroŋ bu.
50004004	Kikawuun kutoof ko kireyi fe naane árihine i t'afeeneŋ n'Anahaan u. Iisooñ ibatikan te bo: kikawuun kutoof!
50004005	Áriwufoor ésuk i fe kaanuku árineenaneeni. Anahaan u bibin memee.
50004006	Atum'arijahale tu doon fe, bare naane biyino i káyemi fe, arilaw Atambatun ariisoko doon d'arisawulee du, ti kaanio yooŋ eyeehen.
50004007	Abe káasuumaay kite Atambatun, keejaaŋee ku búwesinato bite húŋgowulan kajukar suhol soonuun, nu ñúwejet ñoonuun aŋarkeyi naane árihinahin t'afeeneŋ ni Yesu Kiris.
50004008	Kújakuwe, biraanu búuma bonde: árisik siheluun arinaŋ tu buroon beejake, beejare kasokorooree. Bo beemo fu doon fe dite nu múniyo, doon fe dite kájeŋginee, déejube, deekuure, deetoofe, nu doon fe deewaree kajoku nu sumoŋu súsuba.
50004009	B'ariliikene bu t'íñje, b'arijoke bu ti kikawuun, b'arijamam bu ti kasoku, ni b'arijukam bu ti káhinu, árihin bo yooŋ. Abe Atambatun u aa awun káasuumaay ku káyemi n'aruun.
50004010	Hikawam hútumbatumba hutoof dómbokun t'Anahaan u, naane aamo i aŋk'arisooñ áriwufoor kaanuku aŋ'ariyinoor uŋu húuma hu. Eenut aribinabina ariraan kayinoor ku uŋu húuma hu, bare aribajut yéeni bítim kaanuku áriiwufooram bo.
50004011	Isokut yooŋ bonde aŋarkeyi naane íñje isawulee dike doon. Aaa, b'iliikene bu beemo fu bonde: ibajabaj, ibajut yooŋ, hikawam hutoofatoof.
50004012	Íyinooni karoŋu ti kabajaate, íyinooni yooŋ karoŋu kane ibaj ihahan. Iliikenaliiken karoŋu tánotan fe, ni naane biyino i káyemi; hutoof ibajabaj iiñoofo ibir man yooŋ n'ijoñjolat; hutoof n'ibaj dómbokun man yooŋ diŋgiŋgilis.
50004013	Íyinooni káhinu bondu fe aŋarkeyi naane Kiris aŋ'awunam sembe.
50004014	Bare árihinahin áwari aa naane ariseeŋaam i ti sílaam súuma.
50004015	Aruun bakate ku Fílip árimoomi bonde jak: h'inuute hu Maseduwan, kóyin k'ijabe ku kawaare Hirim Heetoofe hu, ti kéeyilene ku fe, aruun unoonuun áriyokunanam fu ti bisawula búuma.
50004016	H'íyemie hu Tesalonik, áriboñinamboñin hífeeneŋiit buroon b'isawulee bu.
50004017	Íñjeiit eeemo ti hiŋes kaanuku man n'ibaj dike doon t'aruun. B'ímaŋie bu beemo fu Atambatun ásoniyanuun iŋ'ite kawunu koonuun.
50004018	Ijukajuk buroon b'áriboñinam bu fe, abe ahaheehah. Makamu Épafurodit abinambin nu buroon b'áriboñinam bu, hahiyu ibaja doon d'isawulee du fe. Buroon b'ariwunam bu búmoomi naane kaasarah keehunde, kaasarah k'Atambatun ase, abe nu kutoofo.
50004019	Atambatun ite úne abajabaj ebaj yeehahe. Akina kanuutan bisawula boonuun fe, abe o káhinu bondu áŋaasann bo ti Yesu Kiris.
50004020	Úsal Atambatun Faaf úne ko kireyi fe! Amiin.
50004021	Arisaaf tu huruwu hite Yesu Kiris bakan ku fe k'Atambatun akino ku. Kéeyilene ku keeemo kee n'íñje kasaafuun.
50004022	Bakan k'Atambatun akino ku kareyi fe keeemo ku beebe kasaafuun, áhaŋum ti kiŋki karok t'áyi ómbokun ite u Rom.
50004023	Anahaan u Yesu Kiris aja ásoniyanuun arireyi fe.
51001001	Íñje Pool eeemo u apotor ite Yesu Kiris naane t'Atambatun ámaŋie du, n'ati úne Timote írikiñjinuun fee,
51001002	aruun bakate ku Kolos k'Atambatun akino ku. Aruun bakati uni ni bákaniin uni kéejeŋgine ku Yesu Kiris: Atambatun Faaf úne aja ásoniyanuun, abe n'awunuun káasuumaay.
51001003	Iŋ'iriene Atambatun Faaf ite Anahaan ite úne Yesu Kiris eyeehen ko kireyi fe kane íriyemi ti kalawu bija t'aruun.
51001004	Iŋ'irieno eyeehen ábuki irijamajam kaanuku áriyilenayilen ti Yesu Kiris, abe n'árimaŋi yooŋ bakan ku fe k'Atambatun akino ku.
51001005	Hunak hi hirim hite múniyo mu, heeemo hu Hirim Heetoofe hu híreeŋina hu t'aruun hítiyar, arijamajam eyakar yeeemo i te ho. Iyu a arinaŋe fu káyilen koonuun, ni kámaŋioori koonuun fe t'eyakar yendu y'Atambatun anaŋe i t'etiir bija t'aruun.
51001006	Hirim hondu Heetoofe hu híreeŋinuun naane hireeŋe i yooŋ tánotan fe t'etaam ye. Hondu ti kabukoor, hondu yooŋ ti kahaŋu bija hágila. Iyu yooŋ i hije fu t'aruun huta h'aŋ'aribin arijam abe n'árimeyi kaanuku Atambatun aŋ'áwufoor ésuk i kajaku koone nu múniyo.
51001007	Áwiy uni Epafuras eeemo u burok uni bifeeneŋ aliikenuun fu bondu. Akina an éejube tu burok bite Yesu Kiris, abe burok b'iriware bu yéeni káhinu t'aruun, bo b'áhin fii.
51001008	Akina asoke fu uni naane Búwejet Beenabe bu bíhinuun i áriimaŋioori.
51001009	Iŋ'ite ho aamo fu huta h'iŋ'iribin irijam bo, iriwasut kalawu Atambatun bija t'aruun. Iŋ'irilawo kaanuku man n'áhinuun áriimeyi b'ámaŋie bu árihabanein, abe Búwejet Beenabe bu ni bíhinuun áriiwasi abe n'áriwesinato yooŋ.
51001010	Káhinu iyu, buroŋ boonuun n'uŋu butoof Anahaan u, abe n'árihin yooŋ ko kireyi fe beetoofo bu. N'aŋ'árihin yooŋ buroon bánoban fe beejake, abe n'aŋ'arihaŋ kámeyi Atambatun.
51001011	Iŋ'irilawo yooŋ kaanuku man n'awunuun ti sembe soone séenike su, aŋ'aribin árimuñ ko kireyi fe, abe n'arijok yooŋ alitee ni katoofu kómbokun.
51001012	Ariene Faaf u eyeehen, akina éehinuun u áriiyini kabaju húrub t'ebaj y'anaŋe i bija ti bakan k'akino ku ti Jáyi jite meejaaŋe mu.
51001013	Aramaram úne ti sembe site ébaani i, abe n'aja n'úne ti Jáyi jite Añi oone a ámaŋie u.
51001014	Añi oone ondu ákinineŋe fu n'úfakanee: aamo fu wuhoofoor wute w'úne wuboŋketee.
51001015	Kiris aamo fu búnokoorum beejukanee bite b'Atambatun éejukaariitee u. O aamo fu Añi átiyar u, abe ahaŋahaŋ dóonodoon fe déewuwanee.
51001016	Ábuki te o t'Atambatun aŋaase fu éewuwan doon fe deeemo t'etiir bufor bu ni t'etaam i: beejukanee bu, ni béejukaariitee bu, ñúwejet ñite sembe su ñeeemo ñu t'etiir, ni bákayi ku, n'eseef i, ni bakate sembe su. Te o t'Atambatun aŋaase fu éewuwan doon fe, abe bija te o.
51001017	Akina áyemayemi tu doon fe dúwuwanoorutee, abe dóonodoon fe te o tu dujoke fu.
51001018	Kéeyilene ku kaamo fu eni yeene, abe akina aamo fu hikaw hu. Buroŋ bíyeni bu te o ti bíjabina fu, ábuki o aamo fu átiyar u dók ti karitanee t'eket i, kaanuku éeyemi átiyar u tu doon fe.
51001019	Ábuki Atambatun áhabaneinohabanein kaanuku naane aamo i abin ahaban fe, Añio yooŋ n'áyemi iyu.
51001020	Iyu yooŋ a áhabaneina fu kaanuku eebukan nu dóonodoon fe eeŋaasan bondu t'Añio. Ti halan hite Añio héeyuusee hu t'ekuruwa i t'Atambatun áhine fu káasuumaay t'etutiin, akina nu buroon bu fe beeemo t'etiir bufor bu, ni t'etaam i.
51001021	Hítiyar hu, aruun yooŋ arikambakamb Atambatun, árimoomi enatoorao iŋi meejakut mamm'ariyinoor, ni mamm'árihin yooŋ.
51001022	Bare hahiye, Atambatun áhina ariibukan ne o t'eket ite Añio, eejuke u sílaam t'enio, kaanuku af'aribin arisiiŋo hágilao, n'áriyemi bakan keenabe, keekuure, abe an at'áyiniuun kawatan tu doon.
51001023	Bare ariwarawar kajoku alitee ti káyilen ku, abe n'arisiiŋo te ko ayanee. Atum'áriwuŋg kiñaawu eyakar y'aribaje i huta h'aŋ'aribin arijam Hirim Heetoofe hu. Hirim hondu Heetoofe hu huwaareewaare kúŋgowulan ku fe t'etaam ye, abe íñje Pool, burokam hahiyu kawaare ho.
51001024	Hahiyu, hikawam hutoofa naane ii ijuk iye sílaam uŋu hoonuun hu. Ábuki íñj'endu ti kajuku sílaam kep t'eniam, kaanuku man n'íyokunan eni yite Yesu yeeemo i kéeyilene ku, abe n'íreeŋinan yooŋ sílaam site Kiris seeŋeñene su.
51001025	Íñje hahiyu aroka ite kéeyilene ku. Atambatun asejanam fu burok bondu kaanuku iŋ'ibin irok bo bija t'aruun: aboñamboñ kaanuku iiwaare hirim hoone hireyi fe.
51001026	Hirim hondu heemo fu h'afiye hu ánuus ésuk i fe huta hu ti sifaaf, bare hahiye áwufoora ho bakan k'akino ku.
51001027	Ábuki Atambatun ámaŋamaŋi káwufooriin ebaj yéenike i y'ánuusaanie i, yeeemo i ti b'afaree bu bija ti keenooto ku Esuwif. B'ánuusaanie bu beemo fu bonde: Kiris ondu t'aruun. Te o t'ariyakare fu kaanuku ariibin arimaat ti Jáyi jite Atambatun.
51001028	Kiris ondu if'iriwaare ésuk i fe. Iŋ'íriyeegaliin, abe n'iriliikeniin yooŋ ni káwasi k'Atambatun awune ku uni fe, kaanuku man huruw fe n'abin asiiŋo hágila Atambatun, káahaatin ti naane áhine i t'afeeneŋ ni Kiris.
51001029	Bondu bíkinineŋe fu n'iŋ'irok, abe n'iŋ'ítuum ni sembe si Kiris awunam su, sondu sunsu surok t'íñje dómbokun.
51002001	Ímaŋamaŋi árimeyi kaanuku íñj'endu t'étuum yeeyane faŋ uŋu hoonuun hu. Iŋ'írituum yooŋ bija ti bakate ku Lawodise kéeyilene ku, ni bakaaku yooŋ kéeyilene ku fe kéemusut ku káheelin t'íñje.
51002002	Iŋ'ítuum iyu uŋu hoonuun hu arireyi kaanuku man kikawuun ni kiyaŋg, abe n'árimaŋioori áriihin t'afeeneŋ. Ímaŋamaŋi yooŋ Atambatun ásoniyanuun man n'áriyini kahooju bib nu búwesinato. Iyu, n'aŋ'áriyini kámeyi béenuusee bite b'Atambatun, bo beemo fu Kiris.
51002003	Káwasi ku, ni kámeyi kite múniyo mu, bondu fe búmoomi naane ebaj, abe te o tu búnuusee fu.
51002004	Isokuunsok bonde kaanuku an atum'abin abuutuun ni báhamin beetoofe.
51002005	Hutoof yooŋ ikambuunkamb, ehelam bare yendu t'aruun, abe hikawam hutoofatoof dómbokun, ábuki ijukajuk naane arijoŋoore i, abe n'arijok alitee ti káyilen koonuun ti Kiris.
51002006	Náami hahiyu, makamu arijoka t'Anahaan u Yesu Kiris, buroŋ boonuun bíyemi naane bite bakan kéehine ne o t'afeeneŋ.
51002007	Arilooñ te o, abe n'arinut buroŋ boonuun yooŋ te o. Arihaŋ yooŋ kajoku alitee ti káyilen ku naane kaliikenuun i, abe n'aŋ'ariene Atambatun ko kireyi fe eyeehen.
51002008	Arinaŋ toko kikawuun an atum'abuutuun nu búwesinato bite húŋgowulan, beeemo bu bibajut éñjeriŋ. Búwesinato naane bondu iŋi kajam bo t'ejoosan ite kúŋgowulan ku, nu tu ñúwejet ñeebaje ñu sembe ñite ñu t'etaam ye. Búwesinato bondu búnuutinoot ti Kiris.
51002009	Ábuki naane Atambatun aamo i abin ahaban fe, akina yooŋ iyu a aamo fu.
51002010	Abe naane árihine i t'afeeneŋ ni Kiris, naane aamo i abin ahaban, iyu yooŋ a ariemo fu. Akina aamo fu aseef ite ñúwejet ñite sembe su ñeeemo ñu t'etiir fe.
51002011	Naane árihine i ne o t'afeeneŋ, ariteyanee yooŋ karam; káanukiiit karam kite kúŋgowulan ku, bare karam kéenuutina ku ti Kiris. Ko keemo fu anuutana síjiko sinsi sitiŋguun yéeni ariihoofoor.
51002012	H'aribostee hu, anokooreenokoor kite arihokeehok ni Kiris, abe n'ariritanee yooŋ ne o, ábuki áriyilenayilen ti sembe site Atambatun eeritano u t'eket i.
51002013	Hítiyar hu, árimoomi t'Atambatun naane bakan keekete iŋ'ite wuhoofoor woonuun, ni naane ariteyit i karam. Bare hahiye Atambatun áhinuunhin ariisooñ ariroŋ ni Kiris. Aboŋketaboŋket úne wuhoofoor wute w'úne fe.
51002014	Kaawiit keetinane ku úne yéeni iŋi naane újeŋginut i ko, Atambatun atibatib ko t'ekuruwa yite Kiris eeneyan ko tuus.
51002015	Ñúwejet ñéebajaanie ñu sembe fe, Atambatun aramaram so, abe n'áweetin ñúwejet ñondu tu buhooŋu ésuk i fe h'afaake hu ño ni ñaasel, abe n'añaahoor ne ño éewufoor kaanuku ariiŋanariiŋan ño t'ekuruwa yite Kiris.
51002016	Iŋ'ite ho aamo fu atum'ariwas an eetinanuun tu buroon bamb'ariñoofo, ni bamb'árihujo, man yooŋ naane aamo i aŋ'ariteñeko káhinu sike sifeet site Esuwif i, árijokaariit yooŋ erimaas yeeniin, nu hunak hite kánuutina kite hiim hu.
51002017	Diyu fe bísamunan bite buroon beefiye bu buwar bibin. Bare múniyo mu fe ti Kiris ti meemo fu.
51002018	Kiŋki kaane eni awareewar káhihinoor, emalaka i yooŋ kawareewar kásukaay, atum'ariwasiin iŋi katinanuun. Iŋi kasokorooro uŋu buroon bimbi bifeeñiin. Biyinoor booniin bite bu t'etaam ye iŋi bitiŋgiin keeyitooro, abe yooŋ bibajut éñjeriŋ.
51002019	Kajokut ti Kiris eeemo u hikaw hite kéeyilene ku keeemo ku eni yeene. Akina ákinineŋe fu eni i ereyi fe n'ékuumanee, abe n'ejokoor ayan faŋ tu súkulinu su, abe n'eŋ'ehaat yooŋ naane Atambatun ámaŋie i.
51002020	Ariketaket ni Kiris, abe n'ariramee tu ñúwejet ñite sembe su ñeeemo ñu t'etaam ye. Náami iŋi naŋ nu buroŋ boonuun beemo fu naane bite bakate ku t'etaam ye? Iŋi naŋ n'af'aribeb keenoŋkooranuun buluwa naane bonde:
51002021	«Atum'árisik doon dúmanuma», «Atum'arijeken diye», «Atum'arigor diya»?
51002022	Buluwa bondu fe busokasok tu buroon beeemo bite bihabano kane bugoree. Háyine hu ifi kátuut buluwa bondu, abe ni kaliiken bo ésuk i.
51002023	Múniyo buluwa bondu bunokooranokoor naane buroon bite búwesinato, ábuki bíkandijenakandijen kajoku ejoosan i, ni bítetianooro, ni káhihinoor eni. Bare bibajut mayet éñjeriŋ, ábuki biyinaat kákinineŋ kúŋgowulan ku ni káhinaati wúfaŋi wooniin weejakut wu.
51003001	Ariritaneeritan t'eket i ni Kiris. Náami ariŋes buroon bite bu t'etiir, ti Kiris aamo du t'ariikee inde baatos Atambatun.
51003002	Ariyinoor iŋ'ite buroon beeemo bu t'etiir kep, abe n'ariwas biyinoor bite buroon beeemo bu t'etaam.
51003003	Ábuki ariketaket, abe buroŋ boonuun búnuuseenuus ni Kiris t'Atambatun.
51003004	Kiris aamo fu buroŋ boonuun nu múniyo. Af'abin áŋaasin, n'aŋ'áriŋaasin yooŋ ne o ti kániku koone.
51003005	Náami ariyool ti siniuun doon fe deeemo dite t'etaam: huŋotu hu ni bakan k'ariseñeit, kakuuraate ku, kámaŋi kite buroon béefuñinanie bu, wúfaŋi weejakut wu, ni bimero bite buroon b'árikiniit bu. (An af'amero doon d'ákiniit, ajokajok bondu ahaŋ naane ajoke i Atambatun.)
51003006	Kunoŋk naane kondu ifi kíkinineŋ Atambatun n'ayiŋat ti kiŋki kateñekoo kájeŋgin.
51003007	Iyu yooŋ af'árinijaani hítiyar hu, aruun ti káhinu kite wuhoofoor wondu.
51003008	Bare hahiye, ariwas bonde fe: kajoku an tu suhol soonuun, ni kayiŋat, ni bánafut. Kílafatinu kuwarut kánuutina tu ñutumuun, ni báhamin yooŋ beefute fe.
51003009	Atum'arijuusoor, ábuki aŋkut áriyemi naane hítiyar hu, abe ariwasawas yooŋ manoŋkar moonuun.
51003010	Manoŋkar míyeni m'aribaje fu, abe Atambatun awunuun fu mo kaanuku ko kireyi fe n'áriyemi bakan kíyeni, ariinokoor ne o éewuwanuun u. Iyu, n'aŋ'áriyini kámeyio arihaban.
51003011	Hahiyu aŋkut abaj bokonde Esuwif, bokonda kanooto Esuwif; bokonde kateyatey karam, bokonda kateyit karam; bokonde kániyeit, bokonda baataaŋaat; bokonde búsukateen, bokonda kanooto búsukateen. Bare Kiris taŋ abaje fu, o eeemo u doon areyi fe, abe n'áyemi ti bakan koone kareyi fe.
51003012	Náami makamu Atambatun ajifanuun fu kaanuku áriiyemi bakan koone, abe yooŋ ámaŋiuunmaŋi, árimeyi kayubiyen an, abe n'aritoof yooŋ. Áritetianooro, árineeni yooŋ, abe n'aŋ'árimuñ.
51003013	Árimuñalool, abe n'aŋ'ariboŋketoor yooŋ kane ake atin t'áwiyo. Naane Anahaan u aboŋketuun i, ariboŋketoor iyu yooŋ.
51003014	Abe beehaŋe bu fe beemo fu árimaŋioori. Kámaŋioori ku ifi kíkinineŋ kajokoor ku ni kiyan.
51003015	Káasuumaay ki Kiris kaŋk'awun kija kujoŋooran siheluun. Atambatun aruwuunruw bite káasuumaay kondu kaanuku áriiyemi eni efeeneŋ. Arieno ko kireyi fe eyeehen.
51003016	Hirim hite Kiris hija hikin t'aruun, n'ebaj ite te ho fe. Ariliikenool, abe n'aririmoor nu búwesinato boonuun bireyi fe. Arihooñ kuhooñu kánokan kite k'Atambatun, abe n'arihooñ ko suhol soonuun síhabanein ariieno eyeehen.
51003017	Abe doon fe d'ariemo ti káhinu, man yooŋ ti kasoku, árihin do tu huruwu hite Anahaan u Yesu, abe n'ariene yooŋ Atambatun Faaf u eyeehen uŋu hoone hu.
51003018	Aruun haare hu, árijeŋgin bákayinuun naane bijake i ti bakan kite Anahaan u.
51003019	Aruun háyine hu, árimaŋi haare hoonuun, abe atum'aŋ'arinuur tu boko.
51003020	Aruun biñi bu, árijeŋgin sifaafuun ni síñaayuun tu doon areyi fe; bondu butoofe fu Anahaan u.
51003021	Aruun sifaaf su, atum'aŋ'árihin bakañuuun keeyiŋat; n'aŋ'arijendaniin kábuju biyinoor.
51003022	Aruun búsukateen bu, árijeŋgin kéekiniuun ku bakate ku t'etaam ye tu doon areyi fe. Atum'árijeŋginiin kane káyemiuun ti kajukar barebare, kaanuku man n'aritoofiin. Bare árijeŋginiin nu suhol seekuure but, iŋi naane árijeŋgine i Anahaan u.
51003023	Burok b'ariyino káyemi te bo fe, áriñiŋkaan te bo naane bakan keeemo tu burok káanukiiit bija tu kúŋgowulan ku, bare bija t'Anahaan u.
51003024	Árimoomi kaanuku Anahaan u kasiibanuun ti biŋeñen b'anaŋe bu bija ti bakan koone. An éekiniuun u aa arirok bija te o, o aamo fu Kiris Anahaan u.
51003025	Bare an eenijut u ajakee, o kabatikanee meejakut m'áhine mu, ábuki t'Atambatun ésuk i erare.
51004001	Aruun kéekinie ku búsukateen bu, arijokiin majokar meejoŋoore abe nu mújub. Áribaŋino kaanuku aruun yooŋ aribajabaj ake éekiniuun, abe ondu t'etiir bufor bu.
51004002	Arijok alitee ti kalawu ku. Siheluun síniyo kane áriyemi ti kalawu Atambatun, abe n'arieno eyeehen.
51004003	Af'áriyemi ti kalawu, n'aŋ'arilaw n'uni man Atambatun n'awun uni bítim iriiwaare ésuk i hirim hoone, abe n'irisokiin yooŋ béenuusee bite bu Kiris. Aŋarkeyi naane iwaarawaare béenuusee bondu híkinineŋe fu n'ikulee.
51004004	Náami arilaw man n'iwaare bo akuur but naane iware i bo káhinu.
51004005	Arinoŋk nu búwesinato hágila kéeyilenut ku. Af'aribaj bítim bite káhiniiin meejake kep, atum'ariwas bo beefakuun.
51004006	Árihamin ko kireyi fe báhamin beetoofe, beebaje éñjeriŋ, man n'árimeyi yooŋ naane ariware i kásafin an fe.
51004007	Ati úne Tisik u úmaŋie-maŋie u, eeemo u burok uni bifeeneŋ, abe n'aŋ'arok burok bite Anahaan u ajoŋooree, o kasokuuun buŋ b'eemo fu fe.
51004008	Íiboñinuuno eebin eesokuun buŋ b'iriemo fu, abe n'ayaŋgananuun yooŋ ñúwejet.
51004009	Íboñiniinboñin boko n'Onesim ite u t'aruun. Akina yooŋ ati úne éejube, abe n'úmaŋio dómbokun. Boko kasokuuun beebaje bu beebe fe.
51004010	Aristarik eeemo ee n'íñje t'ekulu i asaafuun. Mark yooŋ at'ute Barnabas asaafuun. (Af'abin t'aruun, arijoko áwariee naane ibine i isokuun.)
51004011	Yesu ii kaane Sustus asaafuun yooŋ. T'Esuwif i kéeyilene ku ti Kiris, bákahaaji konde taŋ ifi karok n'íñje bija ti Jáyi jite Atambatun, abe iŋi káhin yooŋ hikawam heeyaŋg.
51004012	Epafuras eeemo u yooŋ ite t'aruun asaafuun. Akina aroka ite Yesu Kiris, abe aŋ'áñiŋkaan kep ti kalawu Atambatun bija t'aruun kaanuku man n'arijok alitee, n'arihaat yooŋ ti káyilen ku, abe n'arifare káhinu b'Atambatun ámaŋie bu fe.
51004013	Iiseedoo bonde: ondu ti kálaamool kep uŋu hoonuun hu, aruun ni bakate ku Lawodise, ni bakate ku Iyerapolis.
51004014	Luk, áwiy uni n'asontena u yooŋ toko asaafuun, akina ni Demas.
51004015	Arisaaf uni bakate ku Lawodise kéeyilene ku. Arisaaf yooŋ Nenfa, ni kéeyilene ku fe kiŋki kakuukanooro te o.
51004016	Af'arijaŋga eleetar yende arihaban, n'aŋ'ariboñ yo bakate ku Lawodise kéeyilene ku keejaŋga yo yooŋ. Aruun yooŋ n'arijaŋga yi bakate ku Lawodise kayakuun i káboñina.
51004017	Ariene Arkip anaŋ toko hikawo tu burok b'Anahaan u asaano bu, man n'ahaban bo áwariee.
51004018	Kasaafu konde, íñje Pool inoŋke fu iikiñj ko n'emoŋiam. Atum'arifiil kaanuku íñj'endu t'ekulu i. Atambatun aja ásoniyanuun arireyi fe.
52001001	Íñje Pool, ni Silas, ni Timote, irikiñjuun fee, aruun bakate ku Tesalonik kéeyilene ku, aruun k'Atambatun Faaf u, n'Anahaan u Yesu Kiris kakino ku. Atambatun aja ásoniyanuun, abe n'awunuun káasuumaay.
52001002	Iŋ'iriene Atambatun ko kireyi fe eyeehen uŋu hoonuun hu arireyi fe, abe iŋ'irilaw yooŋ ko kireyi fe bija t'aruun.
52001003	Iŋ'iriboo bíbaŋino hágila Atambatun Faaf úne buroon bamb'árihin béewufoore bu káyilen koonuun ti Yesu, nu buŋ b'áriñiŋkaane fu tu burok aŋarkeyi naane árimaŋiomaŋi, nu buŋ b'eyakar yeenuun t'Anahaan ite úne Yesu Kiris eyane fu.
52001004	Kújakuwe, írimoomi kaanuku Atambatun ámaŋiuunmaŋi, abe n'ajifanuun kaanuku áriiyemi bokoone ku.
52001005	Irisokuunsok Hirim Heetoofe hu, káanukiiit ni kirim barebare, bare yooŋ ni sembe site Búwejet Beenabe bu, abe bukuurakuur uni kaanuku Hirim honde Heetoofe hu hite nu múniyo. Abe arijukajuk naane biriiko bite b'uni t'aruun bíñjeriŋuun i.
52001006	Arineefananeefan ti máhinar mite m'uni, ni mite m'Anahaan u; arijukajuk sílaam iŋ'ite Hirim Heetoofe hu, bare arijokajok ho ni katoofu ku, ku Búwejet Beenabe bu kuŋku buwun.
52001007	Iyu yooŋ i bakate ku Maseduwan kéeyilene ku, ni bakate ku Akayi kareyi fe ifi kafin yooŋ kaneefan ti máhinar moonuun.
52001008	Múniyo hirim hite Anahaan u t'aruun tu hunuute fu heejamo Maseduwan n'Akayi, abe hiraanut toko; tánotan yooŋ fe, káyilen koonuun t'Atambatun kijamajamo. Náami iribajut bike bite káwutiyen te bo.
52001009	Ésuk i fe eŋ'esok naane arijoke i uni áwariee h'iribine hu t'aruun, ni naane ariwase i ñájiim ñu ariijok t'Atambatun eeemo u buroŋ, abe n'árijeŋgino, akina ite u nu múniyo.
52001010	Aruun bokondu ti kanahan Añio eeyak u kánuutina t'etiir eebin. Añio ondu aamo fu Yesu a aritane u t'eket i. Akina afakane fu úne tu kúnuur keebin ku tu hunak hoone hite Kajoonan ku.
52002001	Kújakuwe, aruun kumuumuun árimoomi akuur but kaanuku iribinut t'aruun fuufu.
52002002	Árimoomi yooŋ kaanuku h'íriyemie hu Fílip, bakate ku bo káhihinoorahihinoor uni, abe ni kálafatin uni. Bare h'írireeŋina hu t'aruun, naane átaañie i fe, Atambatun ayaŋgananayaŋganan uni kikaw iriisokuun Hirim Heetoofe hu héenuutina hu te o.
52002003	Hih'iriene ésuk i kajok ti Hirim Heetoofe hu, háajuusiit, káyinooriit yooŋ keejakut keemo ti kikaw uni, abe íriŋesaariit yooŋ kabuutu an.
52002004	H'Atambatun ajuke hu t'uni, n'áwoolu kasaan uni Hirim Heetoofe hu iŋ'iriwaare ho. Kane íriyemi ti kawaare, kúŋgowulan kíiit k'if'iriŋes katoofu, bare Atambatun aa ajondoman tu suhol site s'úne.
52002005	Árimoomi kaanuku írimusut kásoŋotiyanuun, abe Atambatun ámoomi kaanuku irimereit sírirem soonuun.
52002006	Iriŋesut t'an husokorooru, bija yooŋ t'aruun, ni ti bakaaku fe.
52002007	Abe bare naane iriemo i epotor bakate Kiris, írinooniuun yéeni kanoŋkooran áriihin doon fe d'iriyakuun kasoku. Bare h'íriyemie hu t'aruun, irisaahasaaho t'aruun tíŋ, naane anaare aa asaaho ti bakañio.
52002008	Náami iŋi kámaŋi k'írimaŋiuun ku, irijaja ayak abin áami irifaraa, káanukiiit kasokuuun Hirim Heetoofe hite h'Atambatun barebare, bare yooŋ kawunu buroŋ bite b'uni uŋu hoonuun hu, ábuki irijokuunjok naane bakan!
52002009	Kújakuwe, áribaŋinabaŋino naane ii irirok aniŋee. Iŋ'irirok kaajiŋgan ni káajiim kaanuku an t'aruun atum'álaam t'uni, uni ti kasoku koonuun Hirim Heetoofe hite h'Atambatun.
52002010	Arijukajuk b'írihine bu, Atambatun yooŋ ajukajuk bo: iririikariiko n'aruun kéeyilene ku biriiko beejoŋoore, beekuure, abe an ayinaat kawatan uni tu doon.
52002011	Árimoomi yooŋ kaanuku huruw fe t'aruun, írimoomi n'akina naane faaf ni bakañio.
52002012	Iririmuunrim, n'iriyaŋgananuun kikaw, n'irilawuun yooŋ abe n'irisooñoor, kaanuku man buroŋ boonuun ni biriib naane t'Atambatun ámaŋie du, akina eeruwuun u kaanuku ariiyooso ti Jáyi joone ariijuk kániku koone.
52002013	Iŋ'iriene Atambatun ko kireyi fe eyeehen ti bike yooŋ: h'irisokuun hu hirim hite Atambatun, arijamatanajamatan, abe n'áriyilen ho náaneiit hirim hite húŋgowulan, bare naane hirim hite Atambatun; múniyo hite h'Atambatun, abe uŋu hurok t'aruun kéeyilene ku.
52002014	Kújakuwe, beebaje bu kéeyilene ku t'Atambatun bakate ku Súde ki Yesu Kiris akino ku, bo yooŋ bibajuun fu. Sílaam si kajuke su t'Esuwif i, so yooŋ s'arijuke fu ti bakate ku t'ésuk yeenuun.
52002015	Esuwif i kayoolayool eyiŋana yite Atambatun, n'Anahaan u Yesu, abe ni káhihinoor uni. Katoofut Atambatun tuf, abe boko enatoora yite kúŋgowulan ku fe!
52002016	Iŋi kaŋes kafitu uni kaanuku itim'irisok keenooto ku Esuwif hirim héeyiniiin hu kafakan. Iyu i kálilane fu wuhoofoor wiwi kafiy káhin. Bare kayiŋat k'Atambatun ayiŋate ku tu boko kitika kireeŋiin.
52002017	Kújakuwe, uni bare huta h'uŋ'úbin úwasoor, káwasooriit kite hiraanu --- sini site s'úne sikamboore fu, bare sihel síiit --- íritumbatumba írimaŋi kasooñu irijukuun irisooñen n'írihin wáhowah kaanuku man ni bibaj.
52002018	Írimaŋamaŋi yéeni kásooñina t'aruun. Íñje Pool iŋesaŋes bo káhinu hífeeneŋiit, bare Setani n'ábuj uni.
52002019	Aañiin kaamo fu eyakar ite uni? Aañiin kayak fu kákinineŋ n'iritoofan, abe n'iribaj yooŋ hisiibanu hite búriiŋan bu b'irija bu kasaŋgoor ne bo hágila Anahaan ite úne Yesu Kiris kane ábatikein? Eeman aruun?
52002020	Hee, n'aruun n'if'irisaŋg, t'aruun yooŋ ti kikaw uni kutoofe fu!
52003001	Hireeŋareeŋ toko iŋkut íriyini kanahan; n'iriene kame iririiko Aten unoon uni,
52003002	abe n'íriboñinuun ati úne Timote aa arok n'uni bija t'Atambatun ti kawaare kite Hirim Heetoofe hu, heesoke hu iŋ'ite hu Kiris. Íriboñinuunboñino kaanuku eeyaŋgananuun kikaw ti bítim bu, abe n'ahaŋ yooŋ kalitan káyilen koonuun.
52003003	Káhinu iyu, an t'aruun man awas bítim bu iŋ'ite sílaam site su hahiye. Árimoomi aruun kumuumuun kaanuku sílaam naane sondu, so káreeŋina úne.
52003004	H'íriyemie hu t'aruun, irisoŋkuun busok kaanuku úne káhihinooree. Abe árimoomi kaanuku bo yooŋ bibaje fu.
52003005	Ho híkinineŋe fu naane aamo i iŋkut íyini kanahan, n'íboñin Timote eebin eejuk buŋ bi káyilen koonuun keemo fu. Íkolakoleyi iŋ'eene yéeni man Setani n'abuutuun, butum burok b'iriroke bu fe bite fuufu.
52003006	Bare Timote ábatikeino afiyeitee, abe asokasok uni beejake ti káyilen koonuun, ni kámaŋioori koonuun. Asokasok uni yooŋ kaanuku siheluun fe sondu t'uni kep, abe árimaŋamaŋi kajuku uni naane írimaŋie i yooŋ kasooñu irijukuun.
52003007	Náami kújakuwe, naane irijuke i kúnuur ni sílaam fe, káyilen koonuun ni kiyaŋganan uni kikaw.
52003008	Ábuki hahiye buroŋ bu busooña butoof t'uni aŋarkeyi naane arijokajok alitee t'Anahaan u.
52003009	Kaanu yooŋ Atambatun eyeehen uŋu hoonuun hu, ti katoofu k'árihine ku uni hágilao, at'afamee hikee.
52003010	Kaajiŋgan ni káajiim, iŋ'irilawo ni sembe man n'asooñ áhin uni íriheelin t'aruun, abe n'irihabanooruun beeŋeñene bu ti káyilen koonuun.
52003011	Yala Atambatun Faaf úne humuumo, n'Anahaan ite úne Yesu ni káhin bítim bite b'uni beeŋaas kaanuku man n'íriyini bibin t'aruun!
52003012	Anahaan u áhin ariihaŋ kámaŋioori, abe n'arihaŋ yooŋ kámaŋi ésuk i fe; árimaŋi bakaaku naane írimaŋiuun i.
52003013	Káhinu iyu, o káwutiyenuun sembe kaanuku man hunak h'ábatikein hu te ho, akina Anahaan ite úne Yesu ni bakan k'akino ku fe, n'aŋ'áriyemi bakan keenabe hágila Atambatun Faaf úne, abe an at'áyiniuun kawatan tu doon areyi fe.
52004001	Hahiyu kújakuwe, arijamajam t'uni buŋ b'ariware fu káhinu ariitoof Atambatun, abe múniyo bo yooŋ b'af'árihin. Bare uni bokondu ti kalawuuun tu huruwu hite Anahaan u Yesu, abe n'íriwasiyanuun bo yooŋ man n'árihin ahaŋ diyu.
52004002	Ábuki árimoomi báhamin b'irisokuun bu, béenuutina bu t'Anahaan u Yesu.
52004003	Bonde b'Atambatun ámaŋie fu: áriiyemi bakan keenabe. Aamo fu atum'ariŋot ni bakan k'ariseñeit.
52004004	Huruw fe t'aruun awarawar biriiko n'anaar'o biriiko beenabe abe nu bujoŋoor,
52004005	abe atum'awas wúfaŋi weejakut wu weehaŋo sembe, naane kéemeyiit ku Atambatun ii káhin.
52004006	An awarut kahoofoor, man yooŋ n'abuut áwiyo éeyilene naane akina tu buroon bite haare hu. Irisokuunsok ayan faŋ kaanuku Anahaan u kaniju ásuf ti kiŋki káhin wuhoofoor naane wondu.
52004007	Atambatun aruwut úne kaanuku núuyemi bakan keekuurut, bare kaanuku núuyemi bakan keenabe.
52004008	Iŋ'ite ho aamo fu an eeteñekee hirim hondu, húŋgowulaniit h'ateñekee fu, bare Atambatun aa awunuun Búwejet boone Beenabe bu a ateñekee fu.
52004009	Kújakuwe, ti kámaŋioori keeware ku kabaju t'etut bakan kéeyilene, arisawuleit ariikiñjee tu bondu, ábuki Atambatun humuumo áwufooruunwufoor naane ariware i kámaŋioori.
52004010	Iyu yooŋ a arijoke fu kéeyilene ku fe bakate ku Maseduwan ereyi bif. Bare uni bokondu ti káwasiyanuun man n'árihin ahaŋ diyu.
52004011	Áriñiŋkaan ariikin ti káasuumaay, atum'ariyooso ti b'arikolut bu ne bo, abe n'aŋ'arinoŋk áriikuumanooro n'ésuwa yeenuun naane iribine i irisokuun.
52004012	Af'árihin iyu, kéeyilenut ku ti Kiris n'iŋi kasok t'aruun beejake, abe at'árilaaman an fe tu doon.
52004013	Kújakuwe, ti bite keekete ku, írimaŋiituun kawasu t'ébaani, kaanuku atum'áritaañian naane bakaaku keebajut ku eyakar.
52004014	Íriyilenayilen kaanuku Yesu aketaket, abe n'arito t'eket i; iyu yooŋ i íriyilene fu kaanuku Atambatun karitan t'eket i kéeyilene ku ti Yesu kaanuku kéeyemi ne o.
52004015	Bonde b'Anahaan u asoke bu b'irija fu kasokuuun: úne keeja ku káyemi buroŋ kane Anahaan u ábatikein, ut'úgilan keekete ku.
52004016	Hunak hondu, úne kajamu ekaaw yómbokun yite buruw, ni kaaji kite aseef ite emalaka i, ni káabiinu kite Atambatun. N'aŋ'áami Anahaan u Yesu Kiris humuumo n'aŋ'ánuutin t'etiir, éewanein. Kéeyilene ku te o abe ni kaket kaja fu kajabu káritein.
52004017	Ahaban, úne keeyak ku káyemi buroŋ t'ewahatu yendu, úne kayitiee nu boko tu bufor bu, núuja úfimboor n'Anahaan u t'etiir. Iyu, n'uŋ'úyemi n'Anahaan u ko kireyi fe.
52004018	Náami ariyaŋgananoor kikaw ni kirim kondu.
52005001	Kújakuwe, bite hunak hu n'ewahatu yu bondu bibaj hu, arisawuleit írikiñjinuun iŋ'ite te bo.
52005002	Ábuki árimoomi akuur but aruun kumuumuun kaanuku hunak h'Anahaan u ábatikein hu te ho, ho káfufu naane ákuw aa áfuf nu huhuk.
52005003	Ésuk i ef'ebin eene: «Káasuumaay kibaja», man yooŋ: «Abebee», toko yooŋ tu búbujo bu bija fu káfufu beebin tu boko. Bo káfufu naane káseñji kite anaare eeemo ti bija bíyihino, abe ésuk i iti kafak bo.
52005004	Kújakuwe, aruun bare arinooto t'ébaani, abe hunak hondu huwarutuun káfufu naane ákuw.
52005005	Múniyo arireyi fe meejaaŋe míkiniuun, kaajiŋgan yooŋ kíkiniuun. Únooto bakan bakate káajiim, man yooŋ bakate t'ébaani.
52005006	Náami utum'úŋot naane bakaaku; bare úniyo, abe n'újok kikaw úne.
52005007	Káajiim n'ésuk i ef'eŋot, káajiim yooŋ n'ésuk i ef'éwusan.
52005008	Bare úne, kaajiŋgan kíkinie fu úne, abe úwarawar kajoku kikaw úne. Úwarawar kasolu káyilen ku ni kámaŋioori ku naane uu úsol ebaŋgal kaanuku eŋ'eram úne. N'úsol yooŋ eyakar ite úne yite kafaku ku naane uu úsol ékuhe yite hitiik.
52005009	Atambatun ajifanut úne kaanuku núubin újuk kayiŋat koone, bare kaanuku eebin eeŋaas t'Anahaan ite úne Yesu Kiris eefakan úne.
52005010	Ábuki Kiris aketaket iŋ'ite h'úne, kaanuku man n'úroŋ ne o kane aja abin, hutoof úne buroŋ, man yooŋ úne káaketin.
52005011	Náami ariyaŋgananoor kikaw, abe n'áriwutiyenoor káyilen naane aa arifiy árihin.
52005012	Kújakuwe, uni bokondu ti kalawuuun bonde: árijeŋgin égila yeenuun kiŋki karok t'aruun, abe ni karimuun, ábuki Anahaan u ajifaniin fu.
52005013	Arijokiin nu sumoŋu súsuba, abe n'árimaŋiiin yooŋ uŋu burok bu bimbi káhin. Síñakoor itim sibaj t'etutuun.
52005014	Kújakuwe, uni bokondu ti kalawuuun yooŋ bonde: árihamin ayanee biñek bu; ariyaŋganan kikaw kiŋki kañako ni hiñaawu; áriyokunan keebajut ku sembe, abe n'aŋ'árimuñ n'ésuk i ereyi fe.
52005015	Áriwasiyoor tu búnukanoor bu; ariŋes ko kireyi fe káhinoor meejake t'etutuun, ni ti bakaaku fe.
52005016	Kikawuun kutoof ko kireyi fe;
52005017	ko kireyi fe arilaw Atambatun;
52005018	doon fe deeyak kabaju, arieno eyeehen. Bo b'ámaŋie fu t'aruun kéehine ku t'afeeneŋ ni Yesu Kiris.
52005019	Atum'aŋ'arifit Búwejet Beenabe bu;
52005020	atum'ariteñeko báhamin bite kiŋki kayiŋan tu huruwu hite Atambatun.
52005021	Bare arijondoman jak tu buroon bu fe: arijok ti beejake bu,
52005022	abe n'ariteñeko rakas doon fe deejakut.
52005023	Atambatun humuumo aa awun káasuumaay ku, áhin áriiyemi bokoone ku árihabanein. Aja ajukaruun yooŋ búwejet bu, yaan i, n'eni i fe, atum'aribin ariwatanee tu doon hunak h'Anahaan ite úne Yesu Kiris ábatikein hu te ho.
52005024	An eeruwuun u, o káhinu bondu, ábuki doon fe d'asoke aŋ'áhin do.
52005025	Kújakuwe, arilaw bija t'uni.
52005026	Arisaaf kéeyilene ku fe ti káfoonoor kite baatiaay.
52005027	Íñj'endu ti kasokuuun bonde tu huruwu hite Anahaan u: arijaŋga bakaaku kéeyilene ku fe eleetar yende.
52005028	Anahaan ite úne Yesu Kiris aja ásoniyanuun.
53001001	Íñje Pool, ni Silas, ni Timote, írikiñjinuun fee, aruun bakate ku Tesalonik kéeyilene ku, aruun k'Atambatun Faaf úne, n'Anahaan u Yesu Kiris kakino ku.
53001002	Atambatun Faaf u n'Anahaan u Yesu Kiris kaja kásoniyanuun, abe ni kawunuun káasuumaay.
53001003	Kújakuwe, iriwarawar kaanu Atambatun ko kireyi fe eyeehen uŋu hoonuun hu. Abe ajakeejak naane ii írihin iyu, ábuki káyilen koonuun kihaŋa bija hágila, abe kámaŋioori k'árimaŋioorie ku kondu ti kahaŋu kayanu.
53001004	Iŋ'ite ho h'if'irisaŋgoor uŋu hoonuun hu ti bakaaku kéeyilene ku. Ábuki naane aa arijuk sílaam bija yooŋ kúnuur fe, arijokajok alitee ti káyilen koonuun.
53001005	Bare sílaam sondu káwufoor kaanuku Atambatun aŋ'ajoonan ésuk i ajoŋooree. Ábuki fu naane aamo i aŋ'arijuk sílaam, Atambatun káhinuuun áriiyemi bakan bakate nu múniyo, buroŋ boonuun beeriib ni jáyi joone. H'arijoke hu te jo híkinineŋe fu n'aŋ'arijuk sílaam.
53001006	Múniyo Atambatun káhinu beejoŋoore: o káhihinoor kiŋki káhihinooruun.
53001007	Abe o káyihinanuun, aruun kaŋk'arijuk sílaam su, n'uni yooŋ fe. O káhinu bo kane Anahaan u Yesu áŋaasin tu bufor bu, akina n'emalaka yeene bakate sembe su.
53001008	O bibin ti kaañen kómbokun kaanuku eenij ásuf ti kéemaŋiit ku kámeyi Atambatun, abe n'iŋi kateñeko káhinu naane Hirim Heetoofe hite h'Anahaan ite úne Yesu Kiris husoke i.
53001009	Kúnuur ki kaja ku kajuku keemo fu konde: boko bútowuto hiraanu, keekamboor sat n'Anahaan u, ni sembe soone séenike su.
53001010	Bondu kabaju hunak h'Anahaan u abin hu te ho. Hunak hondu, o bíbatikeina kaanuku bakan k'akino ku fe kéenikano; aamo fu kéeyilene ku fe kasokorooro. Aruun yooŋ káyemi nu boko, ábuki áriyilenayilen hirim h'irisokuun hu.
53001011	Iŋ'ite ho h'if'irilaw ko kireyi fe bija t'aruun. Iŋ'irilaw Atambatun ite úne kaanuku man n'áhinuun áriiyemi bakan bakate nu múniyo, buroŋ boonuun beeriib ni naane ámaŋie i h'aruwuun hu. Áyokunanuun yooŋ ni sembe soone áriiyini káhinu meejake m'árimaŋie mu, nu burok b'ariemo bu te bo aŋarkeyi naane áriyilenayilen te o.
53001012	Iŋ'irilaw bondu kaanuku man ésuk i fe n'esokoroor huruwu hite Anahaan ite úne Yesu uŋu hoonuun hu, abe ni kasokorooruun yooŋ uŋu hoone hu. Bondu kabaju aŋarkeyi naane Atambatun ite úne, n'Anahaan u Yesu Kiris kásoniyanuun.
53002001	Kújakuwe, ti bite bíbatikeina bite Anahaan ite úne Yesu Kiris, nu bukuukanooro bite b'úne ne o, iriilawuun bonde:
53002002	bakaake ifi kaanuun hunak h'Anahaan u ábatikein hu te ho hireeŋa, siheluun sija sibeb, atum'áriyileniin. Hutoof yooŋ ake ayiŋanuun bo tu huruwu hite Atambatun, man yooŋ n'awaareuun bo, man yooŋ ni kaanuun irikiñjakiñj bo t'eleetar, atum'árikoleyi.
53002003	Atum'ariwas an eebuutuun t'efehe yánoyan. Ábuki bala hunak hondu hireeŋ, bakan keehooje kajabu kárahan t'Atambatun, abe Ánafuta u eeware u bútowuto hiraanu n'atik áŋaasin.
53002004	O kajeeŋan doon fe deenabe, nu doon fe déesukaayee. O kaanu ahaŋahaŋ bokondu fe. O bija ayak ayooso t'Enuuf ite Atambatun eeriiko toko, abe n'aŋ'aane akina humuumo aamo fu Atambatun.
53002005	Isokuunsok bondu h'íyemie hu t'aruun, áribaŋineit?
53002006	Abe bare árimoomi beekoleno bu béekinineŋe bu h'ata h'abin kane arko taŋ ewahatu yeene ereeŋe.
53002007	Sembe séenuusee site Ánafuta u sondu tu burok kep. An eekolene u Ánafuta u af'aja ayak abin áami anuutanee,
53002008	Ánafuta u n'aŋ'áŋaasin, abe Anahaan u Yesu n'aŋ'áwuur te o eeyoolo. O kátumbu ábujarooroo ni meejaaŋe meeyak mu káriboorina ne o kane ábatikein.
53002009	Ánafuta u bibin ni sembe site Setani, abe o káhinu buroon bómbokun beehaŋe ésuk i kikaw kaanuku eebuutiin.
53002010	O káhinu buroon bánoban beejakut kaanuku eebuut keeemo ku tu bútowuto. Abe bokondu tu bútowuto ábuki múniyo meewariin mu yéeni kafakan, káfeŋginut mo ñúwejet ñooniin.
53002011	Bondu bíkinineŋe fu Atambatun n'áboñiniin búwejet bite kahiilaniin kayak iŋi káyilen haajuus hu.
53002012	Náami kéeyilenut ku fe tu múniyo mu, abe n'iŋi kabaj katoofu kooniin ti meejakut mu kajoonanee.
53002013	Kújakuwe, iriwarawar kaanu ko kireyi fe Atambatun eyeehen uŋu hoonuun hu, aruun k'Anahaan u ámaŋie ku. Múniyo Atambatun ajifanuunjifan kaanuku áriiyemi étiyar i ti kafaku ku.
53002014	Bondu bibajabaj aŋarkeyi naane áriyilenayilen tu múniyo mu; bibajabaj yooŋ ti sembe site Búwejet Beenabe bu, béehinuun bu áriiyemi bakan kite Atambatun.
53002015	Náami kújakuwe, arijok alitee, abe n'arinaŋ ti kikawuun b'irijoŋoore bu n'aruun iriiliikenuun, man yooŋ b'írikiñjinuun bu.
53002016	Atambatun Faaf úne ámaŋamaŋi úne, abe ti kajaku koone n'ayaŋganan úne kikaw ko kireyi fe n'eyakar yeeyane. Uni bokondu ti kalawu Anahaan ite úne Yesu Kiris humuumo, n'Atambatun Faaf úne
53002017	man ni káyokunanuun ariijok alitee, abe ni kawunuun sembe aŋ'árihin ko kireyi fe meejake, abe n'aŋ'arisok yooŋ beejake.
53003001	Hahiyu kújakuwe, arilaw bija t'uni man hirim hite Anahaan u ni hijamo ahilee, abe tánotan fe nu hujokee, naane aa árihin t'aruun.
53003002	Arilaw yooŋ man Atambatun n'ajukar uni ti bakan keejakut ku abe ni kánafut. Ábuki ésukiit ereyi éyilene fu t'Atambatun.
53003003	Anahaan u áwasaariit hirim h'asoke; o kawunuuun sembe, abe n'ajukaruun ti Setani.
53003004	Anahaan u áhinahin kikaw uni keeyaŋg uŋu hoonuun hu. Bukuurakuur uni kaanuku aŋ'árihin naane ii irisokuun, abe aribaa yooŋ káhinu bo.
53003005	Anahaan u Yesu Kiris aja ajoŋooran siheluun, éehinuun aŋ'árimuñ naane akina, abe n'áhinuun áriimaŋi yooŋ Atambatun.
53003006	Kújakuwe, uni bokondu ti kasokuuun bonde tu huruwu hite Anahaan u Yesu Kiris: arikamb kéeyilene ku keeemo ku biñek, abe n'iŋi kateñeko yooŋ káhinu b'iriliikeniin bu.
53003007	Aruun kumuumuun árimoomi akuur but buŋ b'ariware fu káhinu ariiliikool n'uni. H'íriyemie hu t'aruun íriñekiaariit.
53003008	Iriñoofeit t'an fuufu. Aaa, iŋ'irirok burok beeniŋe kaajiŋgan ni káajiim kaanuku an t'aruun atum'álaam t'uni.
53003009	Hih'írihin iyu, káanukiiit man uni iriwarut kabaju t'aruun doon, bare uni írimaŋiuun káwuforoor bija tu kuwaatu.
53003010	Múniyo h'íriyemie hu t'aruun, irisokuunsok bonde: «An afut'ámaŋi burok, awarut yooŋ buñoofo.»
53003011	Irisokuunsok bonde ábuki irijamajam kaanuku bakaake t'aruun biñek, károkaariit doon fe, tiŋkan buyooso ti bi kakolut bu ne bo.
53003012	Bakan kondu, bonde b'irisok fu nu boko tu huruwu hite Anahaan u Yesu Kiris: karok ti káasuumaay keenoŋk kéekuumanooro.
53003013	Kújakuwe, aruun bare, atum'ariene árilaamalaam káhinu kite meejake mu.
53003014	Ake t'aruun afut'áhin naane irisokuun ee t'eleetar yende, arirejoor bo, abe n'ariteyo man n'afuño.
53003015	Atum bare arijoko naane anatoorauun, bare aririmo naane atuuun.
53003016	Yala Anahaan u aa awun káasuumaay ku n'awunuun akina humuumo káasuumaay ko kireyi fe, nu tu doon areyi. Yala Anahaan u n'áyemi n'aruun arireyi fe.
53003017	Kasaafu konde, íñje Pool inoŋke fu iikiñj ko n'emoŋiam. Iye if'ihabanoor bileetar búuma bireyi fe. Diye makiñjar múuma.
53003018	Anahaan ite úne Yesu Kiris aja ásoniyanuun arireyi fe.
54001001	Íñje Pool ikiñje fee, íñje apotor ite Yesu Kiris naane t'Atambatun Afakana ite úne, ni Yesu Kiris eeemo u eyakar ite úne kasoke du.
54001002	Íñje íkiñjini fee awe Timote i ijoke u naane añiam ite nu múniyo ti káyilen ku. Atambatun Faaf u, ni Yesu Kiris Anahaan ite úne kaja kásoniyani, ni kayubiyeni yooŋ, abe ni kawuni káasuumaay.
54001003	A̱riiko Efees naane ibine i isoki íñje ti bija bu Maseduwan. Bakaake bokondu baabu iŋi kaliiken ésuk i beenooto bite nu múniyo. Á̱haminiin ayanee man ni karaan.
54001004	A̱aniin kawas kúsuwanooru kondu, ni kájatinanoor kite kuruwu kite sifaaf su kéehabanaariit kii. Bondu fe iŋi bíyitin síjeeŋoor. Búyokunanaariit an éehin burok bite Atambatun, beeemo bu iŋi bíhinee ni káyilen.
54001005	Káyeegal kondu kite káhinu kéeyilene ku kéemaŋioori kámaŋi kéenuutina t'ehol yeekuure, nu búwejet beejake, ni káyilen keeyane.
54001006	Bakaake káwuŋgawuŋg bondu kiñaawu, abe iŋi kayiil ti báhamin beeñunut.
54001007	Iŋi kaane boko kaamo eliikena ésuk i eluwa yite Atambatun, bare naane káwoolue i kikawiin fe, kájokaariit naŋ n'ifi kasok, kámeyiaariit yooŋ bimbi kaliiken ésuk i.
54001008	Úmoomi kaanuku eluwa yite Atambatun ejakajak t'ésuk i káhine yo ajoŋooree.
54001009	Bonde b'úware fu kámeyi: eluwa áhinaariitee bija ti kéejube ku. Aŋ'áhinee bija ti ñatuuk ñu ni kéejamaariit ku, kéenafute ku n'ehoofoora i, keeteñekee ku Atambatun nu doon fe deenabe, ni kiŋki kayool sifaafiin man yooŋ síñaayiin, ni kiŋki kayool an.
54001010	Aŋ'áhinee yooŋ bija ti kiŋki kaŋot ni bakan ki kaseñeit, ni kiŋki kaŋot ániine n'ániine naane ániine aa aŋot n'anaare, ni kiŋki kajoohen búsukateen bu, n'ejuusa i, ni kiŋki kaseede bite haajuus hu, ni kiŋki káhin baabu buroon fe beewayee bu ni b'ariliikene bu bite bu nu múniyo.
54001011	Beeliikenee bondu, bondu ti Hirim Heetoofe hu h'isaanee hu, heesoke hu bite b'Atambatun éenike u, abe n'ajak.
54001012	Íñj'endu ti kaanu Yesu Kiris Anahaan ite úne eyeehen, akina eewunam u sembe íihin burok boone. Íñj'endu ti kaanio eyeehen naane ajokam i an éejube, abe n'ajifanam iirok bija te o.
54001013	Hítiyar hu, iŋ'isok te o beejakut, iŋ'ílafatino yooŋ, abe n'iŋ'íhihinoor bakan koone. Bare Atambatun ayubiyenamyubiyen, ábuki ámoomi kaanuku bimb'íhinaani fe, ti kámeyiaate, abe íyilenut yéeni ti Kiris.
54001014	Atemit ite úne ásoniyanamsoniyan dómbokun iyak ibaj káyilen, abe n'ímaŋi yooŋ húŋgowulan ni kámaŋi kéenuutina ti Yesu Kiris.
54001015	Hirim h'ija hee kasokii héewoore, abe huruw fe awarawar ho kanaŋu ti hikawo: Yesu Kiris abinabin t'etaam ye kaanuku eefakan ehoofoora i. Íñje ihaŋiin fu kajakaate fe,
54001016	bare Atambatun ayubiyenamyubiyen. Ámaŋamaŋi kaanuku Yesu Kiris éewufoor t'íñje, íñje eeemo u átiyar ite ehoofoora i, buŋ b'af'ámuñ ariike. Áhinamhin bondu kaanuku man bakaaku ni kabin káyilen te o, abe ni kabaj buroŋ béehabanaariit bu.
54001017	Úsokoroor Áyi ite u hiraanu, abe n'únikano bija bandoor, akina Atambatun afeeneŋ u taŋ, éeketaariit u, éejukaariitee u yooŋ! Amiin.
54001018	Áñuumo Timote, bonde b'isejani fu. Bo bifeeneŋ bu ni b'eyiŋana yite Atambatun kabine bu kasok kóŋkeyin t'awe. A̱jok te bo man n'á̱yini kátuumu étuum yeejake i
54001019	ni káyilen, n'ehel yooŋ yeekuure. Bakaake kateñekateñeko káhinu naane siheliin susokiin i ayak abin áami káyilen kooniin kúbujaa.
54001020	Eraab ite Himeneiin n'Aleksandur k'ísike ku isaan Setani. Iyu, n'iŋi kaliiken kawasu kálafatin kite Atambatun.
54002001	B'ija bu kajabu isok beemo fu ímaŋamaŋi aŋ'áriwasiyan Atambatun bija tu kúŋgowulan ku kareyi fe, n'arilawo yooŋ, abe n'arieno eyeehen bija tu boko.
54002002	Aŋ'arilawo bija ti bákayi ku, ni keeemo ku t'éŋguur i fe, man buroŋ bite b'úne ni bibeb, abe nu butoof. Iyu, n'uŋ'úyini káwufoor kaanuku újeŋginajeŋgin Atambatun, abe yooŋ manoŋkar mite m'úne fe meejake.
54002003	Bondu bijake fu, abe nu butoof yooŋ Atambatun Afakana ite úne.
54002004	Ámaŋamaŋi kaanuku ésuk i fe keefak, abe ni kámeyi múniyo mu.
54002005	Ábuki Atambatun afeeneŋ taŋ abaje fu, abe afeeneŋ taŋ asiiŋee fu t'etuto nu kúŋgowulan ku éehiniin keebukan: o aamo fu Yesu Kiris húŋgowulan hu.
54002006	Ásikasik buroŋ boone awun, eejaam kaanuku ésuk i fe yeefak. Bondu biseedee fu h'aamo hu tireeŋa toko.
54002007	Bondu bíkinineŋe fu Atambatun n'áhinam íiyemi apotor. Aanamyen iwaare abe n'iliiken keenooto ku Esuwif bite káyilen ku, ni bite múniyo mu. Íñjeiit ijuuse, bifeeneŋ taŋ b'if'isok.
54002008	Ímaŋamaŋi kaanuku tánotan fe, háyine hu n'iŋi kalaw, boko ti kayitu sumoŋiiin nu suhol seekuure but, itim kayiŋat, itim yooŋ kañakoor.
54002009	Ímaŋamaŋi yooŋ haare hu iŋi kasiimo áwariee, itim kaŋes bujukano, itim'iŋi kahahan yooŋ. Itim'iŋi karifaaño birifaañu bite jísaŋg, itim kasol buroon bite éwurus i, nu ñukuur ñu, nu wañ weeseere wu.
54002010	Bare káwari kooniin kuwarawar káyemi kanoŋku ajakee; bondu bijake fu ti haare keeene kájeŋginajeŋgin Atambatun.
54002011	Ániine af'áyemi ti kaliiken kéeyilene ku bite b'Atambatun, haare hu kakoowan kem, abe ni kajamatan jak.
54002012	Anaare awarut kaliiken ániine, man yooŋ n'áhino aŋ'ajam te o. Iwunuto bondu. Awarawar iŋi kakoowan.
54002013	Ábuki Adam ajabe fu áwuwanee, ahaban, Eef n'atik áwuwanee.
54002014	Abe Ádamiit abuutee fu, anaare u abuutee fu. Náami anaare u ahoofoore fu.
54002015	Bare kaabukoor ku kákinineŋ haare hu ni kafak, ti kajoke alitee kéeyilen, ni kámaŋi ésuk i, abe ni kanab. Itim kaŋes yooŋ bujukano.
54003001	Hirim h'ija hee kasoku héewoore: ake af'ámaŋi káyemi hikaw hite bakan kéeyilene, burok beejake b'ámaŋie fii.
54003002	Hikaw hite bakan kéeyilene awarawar káyemi an eeyinaatee kawatan tu doon. Anaare afeeneŋ taŋ a aware fu kabaju, abaj hikaw, ájokumooro, abe buroŋ boone nu bújub. Awarawar kajoku áwariee kiŋki kaja te o, abe n'áyini kaliiken ésuk i bite b'Atambatun.
54003003	Awarut káyemi áhujaa ómbokun, awarut yooŋ káyemi aloba, bare awarawar káneeni, abe n'áyemi an ite káasuumaay. Awarut kanaŋu hikawo ti sírirem.
54003004	Awarawar káyini káyeki butoŋ boone, abe n'áhin yooŋ bakañio kéejeŋgino káhabanein.
54003005	Ábuki an afut'áyini káyeki butoŋo, buŋ b'aja fu káyini káyeki bakate ku Atambatun kéeyilene ku?
54003006	Hikaw hite bakan kéeyilene awarut káyemi an eefiyeit ti bítim bite Kiris; n'aŋ'ajendan biyitooro, abe Atambatun n'aŋ'ajoonano naane ajoonane i Setani.
54003007	Awarawar kabaju huruwu heejake ti kéeyilenut ku, kaanuku man itim kabin kasok te o beejakut, abe Setani n'ajoko t'éfiir yeene.
54003008	Ejokoora yite kikaw kite sijaŋgu su kawarawar yooŋ káyemi bakan keejoŋoore, ni káyemi yooŋ bakate bifeeneŋ. Kawarut uŋu búhujo kahahan, kawarut yooŋ kaŋesu kabaju sírirem si kásuwatut.
54003009	Kawarawar kajoku nu suhol seekuure but múniyo m'Atambatun áwufoore mu.
54003010	Kajab kajukeree tu boko jak, abe af'arko kayinaatee kawatan tu doon, n'iŋi káyini káyemi ejokoora t'ejaŋgu i.
54003011	Haare hu yooŋ kiŋki kajokoor kikaw kite sijaŋgu su kawarawar káyemi keejoŋoore, abe kawarut yooŋ kasoku t'an. Kájokumooro, abe kájub tu buroon bu fe.
54003012	Háyine hu kiŋki kajokoor kikaw kite sijaŋgu su, huruw fe anaare afeeneŋ taŋ a aware fu kabaju. Kawarawar kajoŋooran bakañiiin jak, ni bakate ku t'enuuf tu boko fe.
54003013	Kiŋki kajokoor kikaw kite sijaŋgu su, abe n'iŋi káhin burok beejake, boko kasokorooree, abe boko kawaare bite bu káyilen kooniin ti Yesu Kiris ni kikaw keeyaŋge piŋ.
54003014	Iyakarayakar bibin kajukii memee. Bare íñj'endu ti kákiñjini bonde kaanuku
54003015	bibin búuma ufu búkuri, n'á̱meyi buŋ bu buroŋ bite an buware fu káyemi tu butoŋ bite Atambatun. Butoŋ bondu beemo fu bakate ku Atambatun eeemo u buroŋ kéeyilene ku, keeemo ku naane hiñaan hítiyar hite enuuf tu múniyo mu miyaajee du.
54003016	Béekoofaanie bu bite bítim bite b'úne bihahahah, abe an ayinaat kajeeŋan bo. Bo beemo fu bonde: Abinabin éehinooro naane húŋgowulan, Búwejet Beenabe bu nu búwufoor kaanuku ájubajub. Emalaka i kajukojuk, abe ésuk i ni kawaare uŋu hoone hu ti keenooto ku Esuwif. Bakate ku t'etaam i ni káyilen te o, abe Atambatun n'ayito t'etiir t'ánike du.
54004001	Búwejet Beenabe bu busokasok bonde bukuur but. Beenaan: tu kunak kiraanu ku, bakaake kawasu káyilen ku. Boko kajoku tu ñúwejet ñuññu ñubuut, ni bi birab bu bimbi biliikeniin.
54004002	Boko kawasu ñatuuk ñu ñeeemo ñu ejuusa ñeebuutiin; ñatuuk ñondu, siheliin siketaket kite so súsufee ni mañ méesufanee miyak milaañ jif.
54004003	Iŋi kaane an awarut kasayi, bike buroon yooŋ buwarutee kateŋu. Bare Atambatun áwuwane fu buroon bondu. Náami kéeyilene ku kéemeyie ku múniyo mu káyinooni kateŋu bo, ti kaanio eyeehen.
54004004	Doon d'Atambatun áwuwane fe dijakajak; doon fe dunooto toko dite káfiiten, saama núusik do ti kaanio eyeehen.
54004005	Ábuki hirim hite Atambatun ni kalawu ku, bondu iŋi bíhin buroon bu beetoof t'Atambatun.
54004006	Af'a̱liiken bondu kéeyilene ku, n'aŋ'á̱yemi aroka eejake ite Yesu Kiris. N'aŋ'á̱wufoor kaanuku kirim kite múniyo m'Atambatun áwufoore mu kúkuumani fu, ni bi kaliikeni bu yooŋ béewoore bu. Bondu fe a̱naŋanaŋ bo ti hikawi.
54004007	Bare a̱teñeko kúsuwanooru keeñunut ku, keeriibut ku nu múniyo m'Atambatun áwufoore mu úne. Á̱ñiŋkaan kep á̱ajeŋgin Atambatun.
54004008	Bímiñooro tu burok ajakajak, bare tu doon diŋgilis. Kájeŋgin Atambatun ajakajak tu doon areyi fe, ábuki eyakar yendu toko yite buroŋ bite hahiye, ni bite bu kóyinokoyin.
54004009	Hirim h'isoki hee héewoore, abe ajakeejak huruw fe n'anaŋ ho ti hikawo.
54004010	Bondu bíkinineŋe fu n'uŋ'úrok, abe n'uŋ'útuum yooŋ, ábuki úsikasik eyakar ite úne únaŋ t'Atambatun eeemo u buroŋ. Akina aamo fu Afakana ite kúŋgowulan ku kareyi fe, áhaŋum kéeyilene ku.
54004011	Á̱hamin ésuk i bondu ayan faŋ, abe n'a̱liikeniin bo yooŋ.
54004012	Atum'a̱was an fe eeheebi aŋarkeyi naane á̱moomi añi. Bare á̱hin man kéeyilene ku ni kaliikool n'awe ti máhaminar múuwe, ti manoŋkar múuwe, ti naane á̱maŋie i an, ti káyilen kúuwe, ni kakuuru kúuwe.
54004013	Á̱ñiŋkaan aŋ'a̱jaŋga Míkiñjin mu tu buhooŋu kéeyilene ku, n'á̱handiniin mo, abe n'a̱liikeniin yooŋ bija kóyin k'ibin ku.
54004014	Atum'a̱wiinen beeemo bu t'awe, bu Búwejet Beenabe bu buwuni bu h'eyiŋana i káhamine hu, abe sifaaf su ni kásit sumoŋiiin t'awe.
54004015	Bondu a̱warawar kanaŋu bo ti hikawi, abe n'a̱jok bo á̱habanein, man ésuk i fe ni kajuk kaanuku aw'ondu ti kahaŋu bija hágila.
54004016	A̱naŋ toko hikawi tu buroŋ búuwe, ni ti bamb'a̱liiken ésuk i. A̱jok tu bondu alitee. Af'á̱hin iyu, n'aŋ'a̱fak, kiŋki kajamatani yooŋ n'iŋi kafak.
54005001	Atum'aŋ'a̱futanoor ti híhaaniin, bare a̱saaho á̱ahamin ne o naane aa á̱hamin ni faafi. A̱jok yooŋ ehaawa i naane bakatii.
54005002	A̱jok haare hu keehaane ku naane síñaayi, abe búsuŋgute bu, n'a̱jokiin naane bákaniini, n'ehol yeekuure but.
54005003	A̱tofotoor haare hu ki bákayiniin kakete ku, k'á̱meyie ku kaanuku kabajut an.
54005004	Arko bakaake tu boko kákooki biñi, man yooŋ bakañiiin kákooki biñi, bi biñi bu kaware bu kajabu te bo beemo fu katofotoor sifaafiin ni síñaayiin, keefin kéegaliniin naane ii katofotooriin yéeni. Bondu butoofe fu Atambatun. Ti katofotoor kite butoŋ booniin ti kayak fu káwufoor kaanuku káhinahin bi bítim bite Kiris bíkandijene bu.
54005005	Anaare eeemo áyino aketaket abe abajut an ite káyokunano, aŋ'ásik eyakar yeene anaŋ t'Atambatun, abe aŋ'aboo kalawio kaajiŋgan ni káajiim kaanuku man n'áyokunano.
54005006	Bare anaare eeemo áyino aketaket, abe beetoofo bu taŋ b'af'áhin, naane aamo i buroŋ fe, akina an eekete.
54005007	Bondu b'a̱wariin fu kábaŋinan, kaanuku man itim kabin kawatanee tu doon.
54005008	An afut'aŋ'atofotoor ebuke yeene, áhaŋum butoŋ booniin, an ondu awasa káyilen ku, abe an éeyilenut ákoyiokoyi.
54005009	Bala anaare akiñjee ti kaawiit kéeyekie ku kuruwu kite haare hu ki bákayiniin kakete ku bija ti káyokunan kooniin, anaare ondu awarawar kabaju áfiitin ti simit bakan bákahaaji. Awarawar káyemi t'ániine afeeneŋ taŋ t'aseñee fu.
54005010	Awarawar káyemi an éemeyiee tu burok boone beejake bu: an eejoŋoorane bakañio, aŋ'ajok áwariee kiŋki kaja te o, abe yooŋ n'aŋ'añaw wuwot wute kéeyilene ku. Awarawar káyemi an aŋ'áyokunan yéeni keeemo ku ti sílaam su, abe n'aŋ'áhin yooŋ buroon bánoban beejake.
54005011	Keereeŋanoorut ku simit bakan bákahaaji ki bákayiniin kakete ku, atum'a̱kiñj kuruwu kooniin ti kaawiit ku. Ábuki siheliin ufu susooñan ti biseño, n'iŋi káwuŋg Kiris kiñaawu.
54005012	Abe ifi káhin iyu, n'iŋi katin, ábuki kajokut ti hirim hi kajabe hu kasoko.
54005013	Hutoof yooŋ kaseñeit, kuruwu kooniin ifi kikiñjee ti kaawiit ku, it'iŋki karok doon fe. Kabaa buyoosorooro sunuuf su kep, abe iti karaan t'eñeke i. Báhamin beejose taŋ, abe iti káyini kajoku ñutumiin. Bi kakolut bu ne bo, boko kasoku bo.
54005014	Iŋ'ite ho h'ímaŋie fu haare hu keereeŋanoorut ku simit bakan bákahaaji ki bákayiniin kakete ku ni kasooñ kaseño, keebaj biñi, abe ni kajokoor sunuuf sooniin, kaanuku man enatoora yite y'úne itim kabaj húkuuseima keesok t'úne bike.
54005015	Ábuki bakaake ti haare hondu ki bákayiniin kakete ku kaheeka keewas bítim bu keesa Setani ti hiñaawu.
54005016	Anaare éeyilene af'abaj t'ebuke yeene bakaake ki bákayiniin kakete, awariinwar káyokunan. Atum'asejan bondu kéeyilene ku. Af'áhin iyu, kéeyilene ku n'iŋi káyini káyokunan ki bákayiniin kakete ku abe kabajut an.
54005017	Sifaaf ifi kajoŋooran áwariee kéeyilene ku, bajaam booniin buwareewar káwutiyen tu kúsuba, áhaŋum ti kiŋki káñiŋkaan ti kawaare ku, ni kaliiken kite ésuk i.
54005018	Ábuki Míkiñjin mu meenaan: «Atum'a̱kob butum bite húyond heeemo t'eyotok.» Nu musooñ meene: «Aroka awareewar kajaamu.»
54005019	An af'akalame faaf ite kéeyilene, atum'a̱jamatano, kane arko taŋ bákasuba man yooŋ bákahaaji kakalamoo fu.
54005020	Kiŋki káhin wuhoofoor wu, a̱kamoor tu boko tu buhooŋu ésuk i, man bakaaku yooŋ ni kákoleyi.
54005021	Íñj'endu ti káwasiyani bonde hágila Atambatun, ni Yesu Kiris, n'emalaka i keenabe ku: á̱hin bonde b'isoki bee, a̱jok ésuk i fe kare, atum'aŋ'a̱reeŋo yooŋ an.
54005022	Atum'aŋ'a̱moken ti kásitu sumoŋii t'an kaanuku a̱asejano burok ti kéeyilene ku. Atum'a̱yooso tu wuhoofoor wute bakaaku; a̱riiko akuur but.
54005023	Atum'a̱raan tu búhujo bite móhujo mu barebare, aŋ'á̱hujo yooŋ ébiñ diŋgilis iŋ'ite hu hari, naane uu huboo káseñji ku.
54005024	Wuhoofoor wute bakaake wúmeyiee akuur but ti kátumboorut kajoonanee. Bakaaku iŋi kajoonanee ahaban, wooniin wu nu wutik wúmeyiee.
54005025	Burok beejake yooŋ iŋi bímeyiee akuur but. Abe beesoŋkut bu bujukano biyinaatee yooŋ kánuusu hiraanu.
54006001	Keeemo ku tu húsukateenaate hu fe kawarawar kajoku kéekiniiin ku naane bakan keewaree kájeŋgin, kaanuku man an atum'abin asok beejakut tu huruwu hite Atambatun, nu tu bumb'úliiken ésuk i.
54006002	Búsukateen bu keeemo ku kéekiniiin ku káyilenayilen ti Kiris, kawarutiin kaheebu, ábuki boko bakatiiin ti bítim bu. Bare kawarawar karoku bija tu boko ahaŋee, ábuki kiŋki káñjeriŋ ii n'ésuwa yeeniin, bokondu bakan kéeyilene, abe kámaŋieemaŋi. Bonde b'a̱waare fu kaliiken ésuk i, abe n'á̱haminiin bo ayanee.
54006003	An af'aliiken ake bike beewayee, abe n'ateñeko kirim kite ku nu múniyo kite k'Anahaan ite úne Yesu Kiris, nu bumb'úliiken ésuk i beeriibe bu nu múniyo m'Atambatun áwufoore mu úne,
54006004	an ondu an eeyitooree, abe ámeyiit doon. Kámaŋi kite sulob su, ni síjeeŋoor su iŋ'ite kirim ku kúmoomi te o naane kásomut. Toko ti bíhiñanoor bu t'ufu búnuutin, ni síñakoor su, ni bílafatinool bu, ni biyinoor beejakut bu ti bakaaku,
54006005	ni síjeeŋoor séehabanaariit su. Kiŋki káhin iyu, ñúwejet ñooniin ñíbaanabaani, abe iŋkut kámeyi yooŋ múniyo mu. Iŋi kaane man káyilen ku t'Atambatun efehe yite bisaanumato.
54006006	Múniyo káyilen ku t'Atambatun ebaj yómbokun tu húŋgowulan, kane arko hikawo hutoofatoof tu doon d'abaje du.
54006007	Úbinut nu doon fe t'etaam ye, abe úyinaat yooŋ bija nu doon fe.
54006008	Náami uf'úbaj doon dite búkuumanooro, nu wañ wute bisiimo, afameefam.
54006009	Bare kéemaŋie ku ebaj yeeniin ehah, Setani abuutiin. Kajokee t'éfiir ite wúfaŋi úkaan weeñunut, abe yooŋ wujakut. Uŋu wúbuj ésuk i, abe yooŋ uŋu wútowutaniin hiraanu.
54006010	Ábuki káfaŋi kite sírirem abuke fu beejakut bánoban. Bakaake kahaŋahaŋ bimero so kasooñen ni kawas káyilen ku, keesejanooro wúseñji weehooje.
54006011	Bare awe eeemo u an ite Atambatun, a̱tey buroon beejakut bondu. A̱ŋes káyemi an éejube, a̱jok t'Atambatun, a̱baj káyilen, á̱maŋi an, á̱muñ, abe n'á̱neeni.
54006012	Á̱tuum étuum yeejake i yey'ebin ni káyilen ku. A̱jok buroŋ béehabanaariit bu, ábuki Atambatun aruwiruw kaanuku a̱abaj bo. Abe a̱binabina á̱hamin atoof aa ti káyilen kúuwe tu buhooŋu bakan keehooje.
54006013	Íñj'endu ti kasokii bonde hágila Atambatun aa awun dóonodoon fe buroŋ, ni Yesu Kiris éehamine u atoof iya ti káyilen koone hágila Poons Pilat:
54006014	á̱hin naane ibine i isoki, abe n'a̱kuur, an yooŋ atum'awatani tu doon bija hunak h'Anahaan ite úne Yesu Kiris ábatikein hu.
54006015	Atambatun káhinio éebatikein hunak h'ajoke hu te ho. Akina abaje fu sembe sánosan. Akina aamo fu Atambatun unoono, Faaf ite meejake mu, Áyi ite bákayi ku, n'Anahaan ite kunahaan ku.
54006016	O taŋ áketaariit fu. Akinakin ti meejaaŋe m'an ayinaat kalohu. An ámusuto kajuku, abe an yooŋ ayinaato kajuku. Aja ákini hiraanu kániku ku, ni sembe su! Amiin.
54006017	A̱ane kusaanum kite t'etaam ye itim kayitooro, itim kanaŋ yooŋ eyakar yeeniin t'ebaj yéefiyaariit. A̱aniin kanaŋ yo t'Atambatun aa awun úne areyi fe ahahan kaanuku núutoofan.
54006018	A̱sokiin a̱aniin iŋi kanoŋk ajakee, abe ni káyemi kusaanum ti kinij keejake; káyemi bakan keewune, abe n'iŋi káruboor buroon booniin ni bakaaku.
54006019	Káhinu iyu, n'iŋi kakuukan ebaj yeejake abe n'eyan bija tu kuwaatu, abe n'iŋi káyini kabaju buroŋ bite bu nu múniyo.
54006020	Óom Timote, a̱jok áwariee doon d'Atambatun ánihani du. A̱tey báhamin beeñunut, beeriibut nu múniyo m'Atambatun áwufoore mu úne. A̱tey síjeeŋoor su tu buroon bite bíhaŋoor búwesinato, abe yooŋ bíteiit nu múniyo.
54006021	Bakaake kaanaan boko kúwesina, abe ni kawas káyilen ku. Atambatun aja ásoniyanuun.
55001001	Íñje Pool eeemo u apotor ite Yesu Kiris naane t'Atambatun ámaŋie du ikiñje fee, íñje eeboñee u kawaare tu buroŋ b'aane bu o kawunu úne, úne kéehine ku t'afeeneŋ ni Yesu Kiris.
55001002	Íñje íkiñjini fee awe Timote eeemo u naane añiam ímaŋie-maŋie u. Atambatun Faaf u, ni Yesu Kiris Anahaan ite úne kaja kásoniyani, ni kayubiyeni yooŋ, abe ni kawuni káasuumaay.
55001003	Ko kireyi fe if'íyemi ti kalawu kaajiŋgan ni káajiim, iŋ'ilaw bija t'awe, abe iŋ'eene Atambatun eyeehen uŋu húuwe hu. Iŋ'eeno eyeehen, akina ii irok uŋu hoone hu n'ehol yeekuure but naane sifaafam kómbokun ii káhinaani.
55001004	Iŋ'íbaŋino muhuw múuwe, n'aŋ'arkaam kasooñu ijuki kaanuku hikawam heetoof.
55001005	Iŋ'íbaŋino káyilen keeyane keeemo ku t'awe. Káyilen kondu k'íñaayi ómbokun Loyis, n'íñaayi Enis kajabe ku kabaj, abe bukuuramkuur kaanuku a̱bajabaj ko yooŋ.
55001006	Iŋ'ite ho aamo fu íñje kábaŋinani bonde: doon d'Atambatun ánihani du h'ibine hu ísit t'awe sumoŋiam, atum'a̱kananoor ne do.
55001007	Ábuki Búwejet b'Atambatun awune bu úne bíhinaariit núuyemi bukoloow; uŋu buwun úne sembe, ni bíhin núumaŋi bakan, abe n'uŋ'újokumooro.
55001008	Náami atum'aŋ'a̱fuño kawaare bite b'Anahaan ite úne. Atum'a̱fuñaam yooŋ íñj'eemo ee t'ekulu i uŋu hoone hu. Bare a̱maat yooŋ naane íñje ti sílaam su iŋ'ite Hirim Heetoofe hu; a̱maat ni sembe s'Atambatun awuni su.
55001009	Akina afakane fu úne, abe n'aruw úne kaanuku núuyemi bakan koone keenabe. Káanukiiit man úne únoŋke ajakee, bare aŋarkeyi naane búmoomi ti hikawo, abe yooŋ ámaŋamaŋi káwufoor úne kajaku koone. T'etaam i éwuwanoorutee, aanaan o kaŋaasu ti Yesu Kiris éewufoor úne kajaku koone.
55001010	Hahiye kujukanaa ésuk i h'Afakana ite úne Yesu Kiris áŋaasina hu. Akina ábuje fu sembe site eket i, abe n'aŋaas ti Hirim Heetoofe hu éewufoor úne buroŋ béeketaariit bu.
55001011	Atambatun áhinamhin íiyemi apotor kaanuku iŋ'ibin iwaare ésuk i Hirim hondu Heetoofe hu, abe n'iliikeniin ho.
55001012	Bo bíkinineŋe fu sílaam súuma sonde. Bare ifuñeit bondu, ábuki ímoomi t'aañ ti hikawam hiyaŋge fu, abe bukuuramkuur kaanuku abajabaj sembe site kajukar b'ánihanam bu bija tu hunak hite Kajoonan ku.
55001013	Kirim kite ku nu múniyo k'a̱bine ku a̱jam t'íñje, a̱neefan te ko ti manoŋkar múuwe. A̱jok alitee ti káyilen ku, abe n'á̱maŋi húŋgowulan ni kámaŋi kéenuutina ti Yesu Kiris.
55001014	A̱jok áwariee b'Atambatun ánihani bu. A̱jok bo ti sembe site Búwejet Beenabe bu beekine bu t'úne.
55001015	Naane á̱meyie i, bakate ku tu búsuk bite Asi fe káwuŋgamwuŋg kiñaawu; Fisel n'Erumosen yooŋ boko.
55001016	Onesifoor bare nu butoŋ boone, Atambatun aja áwufooriin kajaku koone. Ábuki akina af'afand karooŋan eholam, aanut yooŋ ífuñinanafuñinani te o naane eemo ee t'ekulu i.
55001017	Bare h'áreeŋina hu Rom, átumbatumba aŋesam ayak ajukam.
55001018	Anahaan u aja áhino eemaat ti kajaku koone hunak hite Kajoonan ku. Abe á̱moomi akuur but naane áyokunanam i Efees.
55002001	Áñuumo, awe bare a̱baj sembe t'Atambatun, éewufoore u úne kajaku koone h'úhine hu t'afeeneŋ ni Yesu Kiris.
55002002	Báhamin b'a̱jamam bu ti kasoku hágila bakan keehooje-hooj, a̱liiken bo bakan kéewoore, kéeyinie kaliiken bo yooŋ bakaaku.
55002003	A̱maat yooŋ n'íñje ti sílaam su naane asulaan eejake ite Yesu Kiris.
55002004	Asulaan eeemo tu burok af'ámaŋi katoofu aseef oone, ákolaariit ni bite keenooto ku esulaan.
55002005	An af'áyemi ti síheekoor ti kateyi, at'ásik hisiibanu hu, kane arko taŋ am ateye naane kateyi ku kusokee i.
55002006	Awaña éelaame u tu múwañiin mu aware fu kajabu añoofo tu doon déehotukanee du.
55002007	A̱yinoor ti b'isoke bee, ábuki Anahaan u káhinii á̱anandin bo fe.
55002008	Á̱baŋino Yesu Kiris. Akina ite tu hubukandin hite Dafit, abe aritaneeritan t'eket i. Bondu beemo fu Hirim Heetoofe hu hih'iwaare.
55002009	Iŋi Hirim hondu Heetoofe hu h'ijuk fee sílaam su, abe n'ifaakee yooŋ ni ñaasel naane ánukenoora. Bare hirim hite Atambatun hifaakutee ni ñaasel.
55002010	Bo bíkinineŋe fu n'iŋ'ímuñ areyi fe iŋ'ite hu bakan k'Atambatun ajifane ku, kaanuku man boko yooŋ Yesu Kiris n'afakaniin, abe n'ánikaniin hiraanu.
55002011	Hirim honde héewoore. Heenaan: «Uf'úket ne o, úne karoŋu yooŋ ne o.
55002012	Uf'úmuñ ti sílaam su, úne káyemi yooŋ bákayi n'akina. Uf'úteñekoo, o yooŋ biteñeko úne.
55002013	Ufut'úyemi bakan kéejube, o abaa káyemi an éejube, ábuki ayinaat kawasu báhamin b'asoke.»
55002014	Bondu b'a̱ware fu kábaŋinan ésuk i ko kireyi fe. Á̱haminiin ayanee hágila Atambatun a̱aaniin itim'iŋi kalob iŋ'ite kirim. Bondu bibajut éñjeriŋ, kane arko taŋ kábuju sihel site keeemo ku ti bajamatan bu.
55002015	Á̱hin wáhowah a̱atoof Atambatun, naane aroka eejake, eeyakut bufuño, abe n'aŋ'aliiken ésuk i Hirim hite múniyo mu ajoŋoor júl.
55002016	A̱tey báhamin beeñunut, beeriibut nu múniyo m'Atambatun áwufoore mu úne, ábuki kiŋki kayooso te bo bokondu ti kahaŋu kakambu Atambatun.
55002017	Báhamin booniin búmoomi naane esontaay yéekuukaaye, yeeemo ti kahaŋu kaŋabu. Himene ni Filet boko kaafeeneŋ ku nu bokondu.
55002018	Kawasawas múniyo mu, abe ni kábuj káyilen kite bakaake iŋi kaaniin Atambatun aheeka eeritan úne t'eket i.
55002019	Bare káyilen k'Atambatun awune ku úne kiyanayan naane kiñaan kítiyar kite enuuf. Kirim konde kikiñjee fu toko: «Atemit ámoomi bakan koone.» Nu bonde yooŋ: «An fe eeene akina an ite Atemit áwuŋg meejakut mu hiñaawu.»
55002020	T'enuuf yéewarie, bíndiis bíteiit éwurus, man yooŋ bite ehalis beemo fu toko barebare. Bike yooŋ bondu toko beefaasee, bike nu burokee n'ekaf. Bítiyar bu uŋu búnuutannee hunak hite efeet, biraanu bu nu búnuutannee húnakonak.
55002021	Kéeyilene ku yooŋ iyu. An af'akuuranooro ti meejakut monde m'isoke mu fe, an ondu anokooranokoor n'éndiis yey'énuutannee hunak hite efeet. Atambatun kákajino bija ti bike burok, ábuki o káñjeriŋ an éekinio u, abe o kásikiee aŋ'abin áhin burok bánoban fe beejake.
55002022	A̱tey wúfaŋi wute hiñiaate hu. A̱ŋes kajoŋoor ku, ni káyilen ku, ni kámaŋioori ku, ni káasuumaay ku. A̱ŋes bondu fe ni kiŋki kalaw Anahaan u nu suhol seekuure.
55002023	Bare síjeeŋoor seeñunut, seebajut yooŋ éñjeriŋ, a̱tey so. Á̱moomi kaanuku iŋi sísikin síheñjeŋoor.
55002024	Abe aroka ite Anahaan u awarut kaheñjeŋoor. Awarawar káneeni t'ésuk i ereyi fe, n'áyiniiin kaliiken bite b'Atambatun, abe n'aŋ'ámuñ.
55002025	Asaaho tíŋ eeliiken keeteñekoo ku. Maske Atambatun n'aŋ'áhiniin keewatanooro kinij kooniin kéemeyi múniyo mu.
55002026	Náami n'iŋi kasooñ kabaj kikaw, abe n'iŋi kafak t'éfiir ite Setani yeejokiin i yéeni, abe n'aŋ'áhiniin keejam te o.
55003001	Á̱meyi bonde jak: kunak kiraanu kite etaam i káyemi kunak kéetaañie.
55003002	Múniyo ésuk i kayinoor huruw hikawo, ni kámaŋi yooŋ sírirem, boko kamaku, ni kayitooro yooŋ, abe ni kálafatin Atambatun. Iti kájeŋgin sifaafiin ni síñaayiin, iti kaane an eyeehen, abe boko biteñeko yooŋ doon fe deenabe.
55003003	Iti kámaŋi an, iti kayubiyen an, boko kasoku ti bakan, iti káyini kajoku kikawiin, boko kánafut, abe iti kámaŋi meejake mu.
55003004	Boko kásiku bakan kasaan bakaake, ni káhin yooŋ buroon beeñunut, abe ni kayitooro. Kámaŋi kite beetoofiin bu kihaŋe fu tu boko kámaŋi kite Atambatun.
55003005	Boko káhinu ni kite bayi kabajabaj káyilen, bare boko biteñeko sembe site te ko. A̱kamb bakan kondu!
55003006	Bakaake tu boko iŋi kayoosorooro sunuuf su, abe n'iŋi kabuut haare hu kéeniyeit ku keejam tu boko. Haare hondu kaniŋananiŋan wuhoofoor taŋ, abe wúfaŋi wánowan w'ifi kanaban.
55003007	Ko kireyi fe kámaŋamaŋi kaliikenee, bare kámusut mayet kámeyi múniyo mu.
55003008	Naane Sanes ni Sambures kabine i kañakoor nu Moyis, iyu yooŋ i bokondu ifi kañakoor nu múniyo mu. Siheliin siyeemayeem, abe káyilen kooniin kuñunut.
55003009	Bare iti kaja akambee, ábuki ésuk i fe kánandin kaanuku kabajut kikaw, naane bibine i bibaj Sanes ni Sambures.
55003010	Awe bare á̱moomi akuur but bimb'iliiken ésuk i, nu hunoŋk húuma, ni b'iŋese bu tu burok búuma, ni káyilen kúuma, ni kámuñu kúuma, nu buŋ b'ímaŋie fu ésuk i, nu buŋ b'if'ijok alitee,
55003011	nu buŋ b'íhihinooree fu, nu buŋ b'ílaame fu. Á̱moomi beebajam bu Antiyoos fe, n'Íkoñom, ni Listir. Á̱moomi sílaam s'ijuke su fe, bare Anahaan u aramamram te so sireyi fe.
55003012	Kéemaŋie ku fe káhinu t'afeeneŋ ni Yesu Kiris, abe ni kajok bítim bite Atambatun, boko káhihinooree.
55003013	Bare kéenafute ku ni ñatuuk ñu, boko kahaŋu ti meejakut mooniin kep. Boko kabuutu bakaaku, abe boko kumuumiin yooŋ kabuutiee.
55003014	Awe bare, a̱jok alitee ti b'a̱liikenee bu. Á̱moomi kaanuku bite nu múniyo, ábuki á̱moomi aañiin kaliikeni fu bo.
55003015	Múniyo á̱moomi Míkiñjin Meenabe mu huta hu awe añi, abe múnoonii kawunu búwesinato. Búwesinato bondu ifi bíhin an n'afak kane áyilen ti Yesu Kiris.
55003016	Míkiñjin mu fe, Atambatun atiŋge fu ésuk i keekiñj mo, abe mibajabaj éñjeriŋ bija ti kaliiken kite ésuk i múniyo mu, ni káwufoor an katin koone, ni kajoŋooran an éehinut áwariee, ni kaliiken an buroŋ beetoofe Atambatun.
55003017	Iyu a Atambatun áhine fu kaanuku man an eeemo oone n'áyemi an eefaree áhabanein, éeyinie káhinu burok fe beejake.
55004001	Íñj'endu ti káwasiyani bonde hágila Atambatun, ni Yesu Kiris eeja u bíbatikeina ti Jáyi joone, abe n'ajoonan keeroŋe ku ni keekete ku:
55004002	atoof, átaañi, a̱waare hirim hite Atambatun, abe n'aŋ'a̱sooñoor kep. A̱joŋooran kéehinaariit ku ajakee, a̱kamoor ti kiŋki kahoofoor, abe n'á̱wutiyeniin sihel kéehin ajakee. A̱liikeniin ni kámuñu kómbokun.
55004003	Ábuki bibin birko ésuk i it'iŋki kámaŋi kajamatan bimbi kaliikenee bite bu nu múniyo. Boko kajoŋoor nu wúfaŋi wooniin. Boko kaŋesu bakan keehooje iŋi kabin kaliikeniin bimbi kámaŋi kajamu.
55004004	It'iŋki kajamatan múniyo mu, bare boko káwuŋgu mo kiñaawu, keejamatan bite kúsuwanooru ku.
55004005	Bare awe á̱jokumooro tu buroon bu fe, á̱muñ ti sílaam su, á̱ñiŋkaan a̱awaare Hirim Heetoofe hu, abe n'a̱reeŋan burok b'Atambatun asaani bu.
55004006	Íñje bare, ewahatu i ereeŋa y'iware i kásikiee iisarahee, eket íima ereeŋa.
55004007	Ítuumatuum étuum yeejake i, iteyatey yooŋ bija t'iware du karaan, abe iwasut káyilen ku.
55004008	Hahiyu hisiibanu hite an eeheeke u hondiam ti kanahan. Ho heemo fu hisiibanu hite an éejube h'Anahaan u, ajoonana éejube u aja hu kasaanam hunak hite Kajoonan ku. Abe íñjeiit barebare a aja fu kasaan ho; o kasaan ho yooŋ kéesike ku siheliin fe kanaŋ ti bíbatikeina boone.
55004009	Á̱hin wáhowah a̱abin á̱ŋaabeinam ahilee.
55004010	Ábuki Demas ateyamtey aŋarkeyi naane buroon bite bu t'etaam ye b'ámaŋie fu, abe aja Tesalonik. Kiresens aja Galasi, abe Tit aja Dalmasi.
55004011	Luk unoono aamo fee n'íñje. Abe n'a̱bin ni Mark, ábuki áñjeriŋamñjeriŋ tu burok bite Atambatun.
55004012	Iboñaboñ Tisik bija Efees.
55004013	Af'á̱yemi ti bibin, n'aŋ'a̱binam n'éfartuus y'iwase i t'ésuk ite Trowas ti Karpus. A̱bin yooŋ nu wuwiit wu, áhaŋum wuwu wuboonee.
55004014	Aleksandur atibana u átumbatumba áhinam átaañi naane. Anahaan u kajaamio b'áhine bu.
55004015	Awe yooŋ a̱naŋ te o hikawi, ábuki ásokumasokum ni sembe kawaare kite k'uni.
55004016	Hítiyar hu dók h'íhamine hu ti báajoonanum bu kaanuku iiramooro, an areeŋeitam; kareyi fe kateyamtey. Atambatun atum'ajokiin bo doon!
55004017	Bare Anahaan u aseeŋamseeŋo, abe n'awunam sembe isooñen n'íyini kawaare Hirim Heetoofe hu hireyi fe, keenooto ku Esuwif kareyi fe kayak kajam ho. Abe Anahaan u n'áhin iifak ti bíŋaŋ bu.
55004018	O karamiam ti meejakut mánoman, abe o kajukaram kaanuku iibin iyooso ti Jáyi joone jite ju t'etiir. Aja ákini kániku ku hiraanu! Amiin.
55004019	A̱saafam Pirisil, n'Akilas, nu butoŋ bite Onesifoor.
55004020	Erasit ariikariiko Korent, abe Tirofim n'íwasino Mile, ábuki ásomutasomut.
55004021	Á̱hin wáhowah a̱abin bala haajam hu huyooso. Ébulus, nu Pudens, ni Linus, nu Kuloja, ni bakaaku kéeyilene ku fe kasaafi.
55004022	Anahaan u aja áyemi n'awe. Atambatun yooŋ aja ásoniyanuun.
56001001	Íñje Pool ikiñje fee, íñje aroka ite Atambatun, n'apotor yooŋ toko ite Yesu Kiris. Atambatun aboñamboñ kaanuku íihin bakan k'ajifane ku kéeyilen te o, abe n'íhiniin kéemeyi múniyo mu kaanuku man ni kabaj buroŋ beetoofo.
56001002	Iyu, n'uŋu bukuuriin kaanuku boko kabaju buroŋ béehabanaariit bu. Huta hu t'etaam i éwuwanoorutee, Atambatun éejuusaariit u asokasok aane o kawunu úne buroŋ bondu.
56001003	H'aamo hu hífiiteniin hu hireeŋa, Atambatun Afakana ite úne n'áhin Hirim hoone héemeyiee. Hirim hondu, n'asaanam ho aane isok ho ésuk i.
56001004	Áñuumo Tit, íñj'endu ti kákiñjini eleetar yende. Awe a̱amo fu añiam nu múniyo, ábuki á̱yilenayilen ti Kiris naane íñje. Atambatun Faaf u, ni Yesu Kiris Afakana ite úne kaja kásoniyani, abe ni kawuni káasuumaay.
56001005	Iwasiwas Kiret kaanuku a̱ahabanoor beeŋeñene bu, abe ti hikinu-kinu fe ti kéeyilene kaamo, n'a̱siiŋan bakan kéeyemi sifaaf sooniin. Á̱baŋino kaanuku ibinabina eeni:
56001006	faaf ite kéeyilene awarut kabaju bike b'an ayino kawatano te bo; anaare afeeneŋ taŋ a aware fu kabaju; bakañio kawarawar kajoku bítim bu, abe kuruwu kooniin itim kúbujo iŋi kajakaate, man yooŋ iŋi kájeŋginaate an.
56001007	Hikaw hite kéeyilene ku af'atofotoor burok bite b'Atambatun; iŋ'ite ho aamo fu awarut kabaju bike b'an ayino kawatano te bo. Awarut biyitooro, awarut kahilu ti kayiŋat, awarut káwusan, awarut káyemi aloba, atum'aŋes yooŋ kabaju sírirem seekuurut.
56001008	Bare awarawar kajoku áwariee emoosoora i kiŋki kabin te o, abe n'ámaŋi meejake mu. Awarawar iŋi kayinoor ajakee, n'áyemi an éejube, an eenabe, abe n'aŋ'ájokumooro.
56001009	Awarawar kajoku alitee ti hirim hite hu nu múniyo, heeriibe hu ni b'aliikenee bu. Af'áhin bondu, n'aŋ'áyini kayaŋganan bakaaku kikaw ti bamb'aliikeniin beejoŋoore bu. N'aŋ'áyini yooŋ káwufoor kiŋki kateñeko hirim hu te naŋ ti katine fu.
56001010	Abajeebaj bakan keehooje kájeŋginaariit an, áhaŋum t'Esuwif i keeyoosee ku bítim bite Kiris. Iŋi kabuut ésuk i ni kirim kooniin keeñunut ku.
56001011	Kawarawar kakumbiee ñutum, ábuki iŋi kayeeñooran kaanas ñeeba ti kaliiken kite ésuk i beejarut bu, kaanuku taŋ keebaj sírirem si kásuwatut.
56001012	An ite Kiret humuumo, ake t'eyiŋana yeeniin anoŋke fu eeene: «Bakate ku Kiret kafiyaa ti haajuus, boko bíndakakureŋ béefetie, boko biñek, burokiin buñoofo taŋ.»
56001013	Abe b'asoke bu bite toko. Iŋ'ite ho aamo fu a̱kamoor tu boko ásuf man káyilen kooniin nu kujoŋoor.
56001014	Kawarut kajamatan kúsuwanooru kite Esuwif i abe n'aane báhamin. Kawarut yooŋ kájeŋgin buluwa bi háyine hu kéewuŋge ku múniyo mu kiñaawu kanoŋke bu keesiiŋan.
56001015	Bakan keekuure, doon fe dukuurakuur tu boko; bare bakan keekuurut, abe yooŋ káyilenut, doon fe dukuurut tu boko. Ábuki biyinoor booniin bubuubatabuubat, ni sihel sooniin fe.
56001016	Iŋi kaane kámoomi Atambatun, bare kinij kooniin kúwufoorawufoor kaanuku tókoiit. Káhuufunanahuufunani, kájeŋginaariit Atambatun, abe yooŋ kayinaat káhinu mayet bifeeneŋ beejake.
56002001	Tit, awe bare a̱liiken ésuk i beeriibe bu ni beeliikenee bu beejoŋoore bu.
56002002	A̱ane háyine hu keehaane ku itim'iŋi káwusan; káhin ajakee, kayinoor yooŋ ajakee, kajok alitee ti káyilen ku, ni kámaŋi ku, ni kámuñu ku.
56002003	A̱ane yooŋ haare hu keehaane ku kabaj buroŋ beetoofe Atambatun. Kawarut kasoku t'an, itim káyemi yooŋ búsukateen bite ehob. Kawarawar iŋi karimu ésuk i ajakee.
56002004	Ifi káhin ii, n'iŋi kaliiken toko yooŋ éfur i kámaŋi bákayiniin ni bakañiiin,
56002005	ni kayinoor ajakee, abe ni kakuur. Kawarawar kaliikeniin yooŋ kajokoor sunuuf sooniin ajakee, ni káyemi bakan keejake, abe ni kájeŋgin bákayiniin man an atum'abin asok beejakut ti hirim hite Atambatun.
56002006	A̱ane yooŋ húbaakiit hu iŋi kayinoor ajakee.
56002007	Awe humuumi a̱warawar iŋi káhinu ajakee tu buroon bu fe man ésuk i n'éhin naane awe. Af'á̱yemi ti kaliiken ésuk i, á̱habann eheli, abe n'a̱sok báhamin beeñune.
56002008	A̱sok kirim kéejube k'an ayinaat kawaaŋatoor. Af'á̱hin ii, enatoora íiwe n'iŋi kafuño, ábuki iti kabaj beejakut bite kasoku t'úne.
56002009	Búsukateen bu kawarawar kájeŋgin bakan kéekiniiin ku, abe ni kaŋes katoofiiin tu dóonodoon fe. Kawarut kajeeŋoor nu boko,
56002010	kawarutiin yooŋ kákuwat doon. Bare káyemi kep bakan keejake, abe doon fe di kasoke, ni káhin do. Ifi káhin iyu, ésuk i kasoku beejake tu bumb'úliiken bite b'Atambatun Afakana ite úne.
56002011	Atambatun áwufoorawufoor ésuk i kajaku koone kéeyinie ku kafakaniin kareyi fe.
56002012	Kajaku koone kiliikenaliiken úne kawasu buroŋ beejakut, nu wúfaŋi wute t'etaam ye, kaanuku man n'úyinoor ajakee hahiye, n'úbaj yooŋ buroŋ beejoŋoore, abe nu bújub t'Atambatun.
56002013	Iyu u úware fu kanahan hunak heetoofe hu h'úyakare hu. Hunak hondu, Yesu Kiris Afakana ite úne, eeemo u Atambatun eehahe u, bibin káanikin naane.
56002014	Awunawun buroŋ boone iŋ'ite h'úne, kaanuku eefakan úne ti meejakut fe, abe n'akuuran úne. Iyu, n'uŋ'útumb úyemi bakan koone kéeñiŋkaane ti káhinu buroon beejake taŋ.
56002015	Bonde b'a̱ware fu kaliiken ésuk i. A̱yaŋganan kikaw kiŋki kajamatani, abe kéejeŋginaariit ku, n'a̱kamoor tu boko. Á̱hin bondu ayan faŋ, abe atum'a̱was an tu boko eesooŋi.
56003001	Aŋ'á̱baŋinan kéeyilene ku kaanuku kawarawar kajamu ti keeemo ku t'éŋguur i fe. Kawariinwar kájeŋgin, abe ni kafare káhinu buroon beejake bu fe.
56003002	Itim kasok t'an beejakut, itim yooŋ káyemi eloba, bare káyemi bakan kéeneenie, abe ni káwufoor ésuk i fe kunoŋk keejake.
56003003	Ábuki hítiyar hu, úne yooŋ úbajut kikaw, újeŋginaariit an, abe úmoomi naane bakan keehiile. Úne yéeni búsukateen bite wúfaŋi weejakut wánowan, ni katoofu kánokan. Úkinaanakinaani ti bánafut ni bíhiñanoor. Uŋ'úhuuf bakaaku, ni kahuuf úne yooŋ.
56003004	Bare Atambatun Afakana ite úne n'áwufoor úne kajaku koone, nu buŋ b'ámaŋie fu húŋgowulan ariike.
56003005	N'afakan úne, káanukiiit man aŋarkeyi naane úne úhine ajakee, bare aŋarkeyi naane am ayubiyene úne. Ti sembe site Búwejet Beenabe bu t'añawe fu úne. Búwejet Beenabe bu ifi bíhin n'úbukee ti kátiyar, abe nu buwun úne buroŋ bíyeni.
56003006	Ábuki Atambatun awunawun úne Búwejet Beenabe bu ahahan, áŋaasann bo ti Yesu Kiris Afakana ite úne.
56003007	Náami makamu ti kajaku koone áhinahin úne núujub, úne káyini kabaju buroŋ béehabanaariit bu b'úyakare bu.
56003008	Hirim honde héewoore. Ímaŋamaŋi a̱sooñoor tu bonde b'isoke bee, man kéeyilene ku t'Atambatun ni kanaŋ toko kikawiin iŋi káhin buroon beejake. Bondu bijake fu tu húŋgowulan, abe ni bíñjeriŋo.
56003009	Bare a̱tey síjeeŋoor seeñunut su, ni báhamin bu uŋu kuruwu kite sifaaf site kóŋkeyin, ni síheñjeŋoor su, man yooŋ síñakoor su tu buroon bite Eluwa yite Moyis. Bondu fe bijarut, abe bibajut éñjeriŋ.
56003010	An aŋ'ayeeñooran kéeyilene ku, a̱jab á̱yeegalo hifeeneŋ, bija kúsuba, abe n'a̱tik a̱nuutano.
56003011	Á̱moomi kaanuku an naane ondu awasawas bítim beejoŋoore bu, abe wuhoofoor woone wúwufoorawufoor kaanuku ondu t'ébaani.
56003012	Íñje káboñini Artemas man yooŋ Tisik. An u af'áreeŋin, n'aŋ'á̱hin wáhowah a̱abin á̱ŋaabeinam Nikopolis, ábuki íhabaneino kaanuku iija íihin bo haajam hu.
56003013	Á̱hin wáhowah yooŋ á̱ayokunan Senas ite u ti kiŋki kákotin báhamin bu, n'Apolos, kaanuku man doon itim dijahaliin ti kátuki kooniin.
56003014	Bakan wane yooŋ kawarawar káñiŋkaan keeliiken káhinu buroon beejake, kaanuku man ni káyini káyokunan keebaje ku bisawula bómbokun. Ifi káhin iyu, n'iŋi káñjeriŋ ti dike doon.
56003015	Keeemo ku n'íñje fe kasaafi. A̱saaf bákawiy úne kéeyilene ku. Atambatun aja ásoniyanuun arireyi fe.
57001001	Íñje Pool eekulee u aŋarkeyi naane iŋ'iwaare Hirim Heetoofe hite hu Yesu Kiris ikiñje fee eleetar yende. Íñje n'ati wane Timote írikiñjini fee, awe Filemoŋ, áwiy uni bajen eeemo u burok úne bifeeneŋ.
57001002	Uni bokondu ti kákiñjini yo awe, n'ániin úne Apiya, n'áwiy úne Arsip eeemo u étuum úne efeeneŋ, ni bakaaku yooŋ kéeyilene ku kiŋki kakuukanooro t'enuuf t'awe.
57001003	Yala Atambatun Faaf úne, n'Anahaan u Yesu Kiris ni kásoniyanuun, abe ni kawunuun káasuumaay.
57001004	Filemoŋ, ko kireyi fe kane íyemi ti kalawu bija t'awe, iŋ'eene Atambatun ite úne eyeehen,
57001005	ábuki iŋ'ijam naane á̱maŋie i bakan k'Atambatun akino ku fe, ni naane á̱yilene i t'Anahaan u Yesu.
57001006	Íñj'endu ti kalawu Atambatun man kajokoor ku waajokoore ku ti káyilen ku, ni kíhin a̱ahaŋ kámeyi meejake m'úbaje mu fe tu buroŋ bite b'úne ni Kiris.
57001007	Óom, hutoofamtoof dómbokun, abe hikawam yooŋ ni hiyaŋg aŋarkeyi naane á̱maŋamaŋi bakan kite Atambatun, abe aŋ'á̱hin yooŋ siheliin seerooŋo.
57001008	Náami ímaŋamaŋi kalawii bike. Naane wáahine i t'afeeneŋ ni Kiris, ibajabaj sembe site kasokii b'a̱ware bu káhinu.
57001009	Bare íñje kalawii bonde aŋarkeyi naane wáamaŋiooramaŋioori. Íñje Pool t'ihaane dee, abe yooŋ hahiyu ikuleekul aŋarkeyi naane iŋ'irok bija ti Yesu Kiris,
57001010	íñj'endu ti kalawii bike bija t'Onesim. Ijokojok naane añiam diye t'ekulu i, ábuki ajoka bítim bite Kiris.
57001011	Hítiyar hu abajut t'awe éñjeriŋ, bare hahiye abaja tu wane éñjeriŋ.
57001012	Íibatikannio hahiyu, bare anokooreenokoor kite eholam y'isaani fii.
57001013	Ímaŋamaŋi yéeni kajokio diye éeyemi kaagoroor n'íñje éeyokunanam h'eemo hee t'ekulu i iŋ'ite Hirim Heetoofe hu, ábuki awe a̱nooto diye.
57001014	Bare ímaŋiit káhinu doon fe t'a̱anoorutam hee. Ímaŋiit katiŋgii á̱ahinam beejake; ímaŋamaŋi awe a̱anoŋk a̱anij.
57001015	Maske fu yooŋ Onesim anuute t'awe kunak keefamut kaanuku eebin éebatikein t'awe hiraanu.
57001016	Ábuki hahiye aroŋut ásukateen barebare, bare ahaŋa ásukateen: akina abuke wane, abe ésuk i fe émaŋiomaŋi. Akina abuk'am i ítumbe ímaŋi, bare t'awe t'ahaŋe káyemi abuke, ábuki akina ásukateen úuwe, abe yooŋ abukei t'Anahaan u.
57001017	Makamu a̱jokamjok naane áwiyi, a̱joko yooŋ áwariee anokoor naane íñje ibine t'awe.
57001018	Arko atinatin t'awe, man yooŋ ákookii doon, a̱sokam bo, íñje n'iŋ'ijaami.
57001019	Íñje inoŋke fu iikiñj bonde n'emoŋiam: íñje Pool, íñje kajaamii. (Iyakuti kábaŋinan kaanuku awe humuumi á̱kookiam dike doon: do deemo fu buroŋ búuwe.)
57001020	Hee ati, íñje ilawi, waasi, a̱wunam bonde iŋ'ite h'Anahaan u: á̱hin ehelam yeerooŋo iŋi naane waajokoore i ti Kiris.
57001021	Bukuuramkuur h'íkiñjin hee n'awe kaanuku awe káhinu b'ilawi bu; ímoomi yooŋ kaanuku awe káhinu ahaŋ diyu.
57001022	Abe yooŋ n'a̱faraam anuuf, ábuki iyakarayakar kaanuku Atambatun kasayi kalawu koonuun, abe n'áhinam íibatikein t'aruun.
57001023	Epafuras eeemo u n'íñje t'ekulu i iŋ'ite hu Yesu Kiris asaafi.
57001024	Bakanam Mark, n'Aristarik, ni Demas, nu Luk kiŋk'irirok kasaafi yooŋ.
57001025	Anahaan u Yesu Kiris aja ásoniyanuun.
58001001	Hítiyar hu, Atambatun áhaminahamin sifaaf úne kómbokun, áŋaasann bo t'eyiŋana yeene; áhaminiinhamin kuhooj ti sifasoŋ seewayee.
58001002	Bare tu kunak konde keeemo ku kiraanu ku, áhaminahamin úne áŋaasann bo t'Añio. Te o t'Atambatun aŋaase fu éewuwan dóonodoon fe, o yooŋ a ajifane fu kaanuku eebin éekini doon areyi fe.
58001003	Meejaaŋe mite kániku kite Atambatun mujukanajukano te o. Akina átumbe fu áyemi búnokoorum bite Atambatun, abe akina áyekane fu dóonodoon fe ni hirim hoone heebaje hu sembe. H'aamo hu akuurana kúŋgowulan ku tu wuhoofoor wooniin ahaban, n'ariiko t'etiir bufor bu inde baatos Atambatun eehahe u.
58001004	Atambatun áhinahin Añio eehaŋ emalaka i, naane yooŋ huruwu h'asaano hu hihaŋe i kooniin ku.
58001005	Múniyo Atambatun ámusut kaanu hikee ake t'emalaka yeene: «Awe a̱amo fu Añi úuma, úmiye íñj'eemo fu Faafi.» Man yooŋ: «Íñje káyemi Faafo, abe akina káyemi Añiam.»
58001006	Bare kóyin k'áboñina ku Añi oone átiyar u t'etaam i, aanaan: «Emalaka íima fe kájiŋgitan hágilao.»
58001007	Bonde b'Atambatun afine fu asok t'emalaka i. Aanaan: «Íhinahin emalaka íima kéeyemi naane eyam; abe n'íhiniin kéeyemi naane sineemak, boko eroka íima.»
58001008	Bare t'Añi u aanaan: «Awe Atambatun, híyiaate húuwe hisiiŋasiiŋo hiraanu, abe ho káyemi heejoŋoore júl.
58001009	B'á̱maŋie bu beemo fu beejoŋoore bu, abe beejakut bu a̱huufahuuf bo. Atambatun, iŋ'ite ho h'Atambatun úuwe áyuuse fu ti hikawi éluuliin a̱atoofan. Iyu a áwufoore fu kaanuku ajokijok ahaŋ bakani.»
58001010	Atambatun asooñasooñ aane: «Ti kájabina ku, awe á̱wuwane fu etaam i, awe Anahaan u, abe bufor bu yooŋ, awe a̱roke fu bo nu sumoŋii.
58001011	Buroon bondu fe bútowuto, bare awe a̱baa káyemi. Bo búbujo naane wañ weehaane.
58001012	Awe kaboonu bo naane wañ aa aboonee, abe awe katitu bo naane wañ aa atitee. Bare awe afeeneŋ u ko kireyi fe, abe buroŋ búuwe iti bihabano hikee.»
58001013	Atambatun ámusut kaanu amalaka: «A̱riiko inde baatosam, ayak abin áami ikalaa enatoora íiwe tuus, awe á̱ayemi áyi u.»
58001014	Náami emalaka i boko naŋ? Kareyi fe ñúwejet barebare, iŋi karok bija t'Atambatun. Áboñiniinboñin kaanuku iŋi kabin káyokunan keeyak ku bibin kafaku.
58002001	Iŋ'ite ho aamo fu úwarawar kahaŋu kajoku alit tip tu múniyo m'újame mu, utum'úbin útowutanee.
58002002	Hirim h'emalaka i kabine hu ne ho kasaan sifaaf úne húwufoorawufoor kaanuku hite nu múniyo. Bakaake kawiinenawiinen ho, kájeŋginut ho yooŋ, abe Atambatun anijanij tu boko ásuf, aliik ti naane kanoŋke i.
58002003	Náami buŋ b'úyino fu kafaku tu kúnuur kondu kéesufe ku, kane arko núuwiinen hirim héeyinie hu úne kafakan, h'Anahaan u Yesu humuumo ajabe hu asok? Keejamo ku ti báhamin bu kaanaan úne hite nu múniyo.
58002004	Atambatun n'alitan yooŋ báhamin booniin ti káhinu buroon bánoban beehaŋe ésuk i kikaw, abe n'áhin ésuk i keebaj huruw fe doon du Búwejet Beenabe bu dundu buwun naane hutoofo i.
58002005	Múniyo etaam yeeware i bibin kabaju, yuy'úhamin iye iŋ'ite te yo, émalakaiit k'Atambatun awune fu sembe te yo.
58002006	Ake bare asokasok ti Míkiñjin mu aane: «Atambatun, húŋgowulan átumbe fu áyemi naŋ a̱yak aŋ'a̱yinoor uŋu hoone hu? Akina átumbe fu áyemi naŋ a̱yak aŋ'a̱tofotooro?
58002007	A̱wananowanan kawanan keefiyeit emalaka i keehaŋo. Á̱nikanonikan yooŋ dómbombokun naane áyi,
58002008	abe n'a̱naŋ doon fe tu wuwoto éeyemi aseef u.» Atambatun áhinohin éeyemi aseef ite doon areyi fe, abajut doon d'awase. Bare t'úemo dee, újukoorut buŋ b'aamo fu aseef ite doon fe ariike.
58002009	Újakutanajakutan bare bonde: Yesu awananeewanan kawanan keefiyeit, emalaka i keehaŋo. Ti kajaku kite Atambatun, n'aket bija tu kúŋgowulan ku fe. Bare hahiye uŋ'újuk kaanuku ánikanee dómbokun naane áyi iŋi sílaam s'ajuke su t'eket yeene.
58002010	Atambatun áwuwanawuwan doon areyi fe, abe n'ákini do yooŋ. Ámaŋamaŋi bakan keehooje kéeyemi bakañio, keebin keemaat ti kániku koone. Makamu Yesu ajukajuk sílaam, Atambatun n'áhino éeyemi ágila eereeŋe kágilan bakan, éeyini káfeŋginiin bítim bite kafaku ku.
58002011	Yesu aa akuuran kúŋgowulan ku wuhoofoor wooniin, ni bakan keekuuranee ku, kareyi fe Faafiin afeeneŋ. Iŋ'ite ho hi Yesu áfuñaariit fu karuwiiin bakat'o ni bákaniino.
58002012	Múniyo aanaan: «Atambatun, íñje kasoku bakan kúuwe fe awe a̱amo fu aañ, íñje kasokoroori tu buhooŋiiin.»
58002013	N'asooñ yooŋ aane: «Hikawam kayaŋgu piŋ t'awe.» Abe n'áwutiyen aane: «Íñj'ende ni bakan k'Atambatun awunam ku.»
58002014	Náami makamu bokondu bakan keebaje kihaay ni halan, akina yooŋ n'abin éeyemi húŋgowulan naane boko. Áhinahin iyu kaanuku man t'eket yeene n'ábuj sembe site Setani éeyekie u sembe site kayoolu bakan.
58002015	Iyu a arame fu bakan kéeyemie ku naane búsukateen tu buroŋ booniin bireyi fe aŋarkeyi naane kákolakoleyi yéeni eket i.
58002016	Múniyo émalakaiit k'abine fu káyokunan ku; aaa, bakañi Aburaham k'af'abin káyokunan ku.
58002017	Iŋ'ite ho h'aware fu kanokoor ni bakano tu doon areyi fe, kaanuku eebin éeyemi asaraha ómbokun u, éemeyie kayubiyen an, abe n'ájub tu burok boone hágila Atambatun. Iyu a áyinie fu kásiku buroŋ boone eesarah kaanuku man wuhoofoor wute ésuk i nu wuboŋketee.
58002018	Yesu humuumo aŋeseeŋes kañaku ti kaahoofoor, abe ajukajuk yooŋ sílaam. Náami áyinooni káyokunan bakan keeŋesee kañakiee ti kaahoofoor.
58003001	Kújakuwe, iŋ'ite ho aamo fu aruun keenabe ku, aruun k'Atambatun aruwe ku, arijondoman ti Yesu. Akina a Atambatun aboñe fu éeyemi asaraha ómbokun u. Íriyilenayilen bondu, abe bo b'if'iriwaare.
58003002	Múniyo ájubajub t'Atambatun eejifano u bija tu burok bondu, naane i Moyis yooŋ ájube i t'enuuf ite Atambatun ereyi fe.
58003003	Bare Yesu awarawar kánikanee ahaŋ Moyis, naane yooŋ anuta aa ajokee ahaŋ enuuf y'anute i.
58003004	Enuuf-nuuf fe, abajeebaj an eenute u yo; bare an éewuwane u doon areyi fe aamo fu Atambatun.
58003005	N'afin áami Moyis ájubajub tu burok bu t'enuuf ite Atambatun ereyi fe, abe n'asok ésuk i b'Atambatun aja bu bibin kasoku hágila.
58003006	Bare Kiris ájubajub naane Añi i Faafo asaane enuuf yeene aano áyemi hikaw hu. Abe enuuf yeene yeemo fu úne, kane arko kikaw úne keeyaŋg, abe n'únaŋ sihel site s'úne yooŋ tu doon d'úyakare du.
58003007	Iŋ'ite ho hu Búwejet Beenabe bu busoke fu bonde. Beenaan: «Úmiye, af'arijam kaaji kite Atambatun,
58003008	atum'arifeŋk ñúwejet ñoonuun naane sifaafuun kóŋkeyin t'eramba i, hi kárahanna hu te o, ti hiŋes hoone kaanuku keejuk naane aja i nu boko.»
58003009	Atambatun aane: «Sifaafuun kálaamanamlaaman aa t'eramba i; iŋi kaŋesam kep, kaanuku keejuk naane ija i nu boko, abe kajukajuk buroon b'íhine bu fe simit bakan bákasuba.
58003010	Iŋ'ite ho h'iyiŋate fu ti bakan kondu abe n'eene: "Ñúwejet ñooniin ñondu ti kahiilu kep, kámaŋiit kámeyi bítim búuma."
58003011	Náami ti kayiŋat ku, iwaatawaat eene: "Iti kayooso hikee t'ifaree du kaanuku yéeni keebin keeyih toko!"»
58003012	Kújakuwe, arinaŋ toko kikawuun, an t'aruun atum'abaj búwejet béebaanie, abe ni biyaŋg biyak bíhino éewuŋg hiñaawu Atambatun eeemo u buroŋ.
58003013	Atambatun ámaŋamaŋi káhamin n'úne úmiye yende yeesokee i ti Míkiñjin mu. Náami ariyaŋgananoor kikaw húnakonak fe, man kaahoofoor ku itim kibin kubuut ake t'aruun, eefeŋk Atambatun búwejeto.
58003014	Uf'újok alit tip t'eyakar y'úbaje i huta h'újabe hu káyilen ku bija yooŋ tu hunak hiraanu hu, n'uŋ'úbaj húrub ti Kiris.
58003015	Míkiñjin mu meenaan: «Úmiye, af'arijam kaaji kite Atambatun, atum'arifeŋk ñúwejet ñoonuun naane sifaafuun kóŋkeyin t'eramba i, hi kárahanna hu te o.»
58003016	Aañiin kaamo fu keejame ku kaaji kite Atambatun abe ni kaweteko kéerahan te o? Boko kaamo fu bakan ki Moyis ánuutanna ku Esipt kareyi fe.
58003017	T'aañiin t'Atambatun ayiŋate fu simit bakan bákasuba? Tu bokondu keehoofoore ku, abe ni kaket t'eramba i.
58003018	H'Atambatun awaate hu aane: «Iti kayooso hikee t'ifaree du kaanuku yéeni keebin keeyih toko», aañiin k'asoke fu? Bokondu kéejeŋginuto ku.
58003019	Abe újukajuk kaanuku kabinut káyini buyooso t'afaree du kaanuku keebin keeyih toko aŋarkeyi naane káyilenut.
58004001	Atambatun asokasok úne aane úne buyooso t'afaree du kaanuku núubin úuyih toko. Náami makamu bondu b'asoke bu buroŋa ni bisiiŋo bija t'úmiye, arinaŋ toko kikawuun, ake t'aruun atum'abin áhuunan, éeriikein inde hiñaawu.
58004002	Ábuki újamajam Hirim hondu Heetoofe hu, hite kaanuku úne buyooso t'afaree du núubin úuyih toko, naane kéeyemie ku t'eramba i kajame i ho yooŋ. Bare hirim hi kajame hu híñjeriŋutiin doon fe, ábuki káyilenut ho tu ñúwejet ñooniin.
58004003	Úne kéeyilene ku, úne buyooso toko t'úja du kayihu ku. Atambatun asokasok kéeyilenut ku aane: «Ti kayiŋat ku, iwaatawaat eene: "Iti kayooso hikee t'ifaree du kaanuku yéeni keebin keeyih toko!"» Iyu a Atambatun asoke fu, abe bare báayihum bu, afarafare bo huta h'aŋ'abin áwuwan etaam i.
58004004	Iŋi hunak hutoken hu nu kúsuba, bonde busokee fu tike tiŋ ti Míkiñjin mu. Meenaan: «Atambatun áhinahin burok boone fe kunak hutok ni hifeeneŋ. Hutoken hu nu kúsuba, n'ayih.»
58004005	Akina asoke fu kirim k'újame kee: «Iti kayooso t'ifaree du kaanuku yéeni keebin keeyih toko.»
58004006	Étiyar i ti kajamu kite Hirim Heetoofe hu kayooseit toko aŋarkeyi naane kájeŋginut Atambatun. Bakaake bare káyinooni buyooso toko.
58004007	Iŋ'ite ho h'Atambatun asooñe fu áfiiten hunak hite buyooso bu toko, aŋ'aane ho «úmiye». Ariikariiko simit, n'áhamin áŋaasann tu butum bite Dafit kirim konde k'arijame kee memee iŋ'ite hunak hondu. Aanaan: «Úmiye, af'arijam kaaji kite Atambatun, atum'arifeŋk ñúwejet ñoonuun.»
58004008	Múniyo kane Sosuwe aja yéeni ni sifaaf úne ti kaware du kayihu nu múniyo, Atambatun man asooñ áhamin iŋi hike hunak hite kayihu.
58004009	Náami kayihu kibajabaj bija ti bakan kite Atambatun, naane yooŋ koone ku tu hunak hutoken hu nu kúsuba.
58004010	Ábuki an af'ayooso t'Atambatun afaree du kaanuku núubin úuyih toko, o kayihu burok boone naane Atambatun ayihe i yooŋ tu boone bu.
58004011	Náami úñiŋkaan man n'úbin úyooso toko t'úware du kayihu, ake t'úne atum'abin ateñeko kájeŋgin Atambatun naane sifaaf úne t'eramba i, abe n'áyoosaati toko.
58004012	Hirim hite Atambatun huroŋaroŋ jes, abe yooŋ hibajabaj sembe. Hihaŋahaŋ kábura kánokan fe kariyu. Uŋu huyooso bija níbahindaa ti yaan i éfimboore du nu búwejet bu, nu tu súkulinu su sífimboore du ni matoof mu. Iŋi hifeeñal biyinoor beeemo bu tu búwejet bite an, nu doon fe d'ámaŋie káhinu.
58004013	An ayinaat kánuusu Atambatun doon. Doon fe d'áwuwane, aŋ'ajuk do fuufu te do tálaŋ, abe akina u úja fu kakamu buroon b'úhine bu.
58004014	Úbajabaj asaraha ómbokun, o aamo fu Yesu, Añi ite Atambatun. Akanakan bufor bu eeja t'Atambatun. Náami újok alit tip ti káyilen kite k'úne.
58004015	Asaraha ómbokun u úbaje u, káanukiiit man butumo bunooto ti sílaam site s'úne. Aŋeseeŋes kañakiee ti kaahoofoor kánokan naane úne, bare ahoofoorut mayet.
58004016	Náami útof, utum'úkoleyi kalohu Atambatun Áyi u aa áwufoor ésuk i kajaku koone. O kayubiyen úne, abe n'áwufoor úne yooŋ kajaku koone, kaanuku uŋ'úbin úramee kane úmiñjo.
58005001	Tu kúŋgowulan ku t'asaraha ómbokun fe t'af'ajifanee, abe aŋ'anaŋee toko kaanuku éeyemi aroka ooniin bija t'Atambatun. Akina af'asarah Atambatun buroon b'ésuk i bimbi kásikino iŋ'ite wuhoofoor wooniin.
58005002	Áyinooni kayubiyen kiŋki kahiil iŋ'ite kajokaate kooniin, ábuki akina yooŋ humuumo húŋgowulan barebare.
58005003	Naane aamo i akina yooŋ húŋgowulan barebare, awarawar káhinu wusarah, káanukiiit iŋ'ite wuhoofoor wute ésuk i barebare, bare bija yooŋ tu woone wu akina humuumo.
58005004	An ayinaat kanoŋku eeyitooro, éehinooro asaraha ómbokun. Atambatun af'aruwo eesaano burok bondu, naane abine i aruw Aaron kóŋkeyin.
58005005	Kiris yooŋ, iyu i bije fu; anoŋkut eeyitooro, éehinooro asaraha ómbokun. Bare Atambatun aano fu: «Awe a̱amo fu Añi úuma, úmiye íñj'eemo fu Faafi.»
58005006	Abe n'asooñ aane tike tiŋ ti Míkiñjin mu: «Awe káyemi asaraha hiraanu naane Melkisedek.»
58005007	Hi Yesu áyemie hu t'etaam ye, aŋ'alaw Atambatun éeyinio u karamu t'eket i, abe n'aŋ'áwasiyano ayak aŋ'ayiy, ti kataŋku yooŋ t'etiir. Abe Atambatun n'asa kalawu koone aŋarkeyi naane Yesu ájeŋginojeŋgin.
58005008	Bare naane aamo i fe Añi ite Atambatun, ajukajuk sílaam, eeliiken naŋ neemo fu kájeŋgin Atambatun.
58005009	H'aamo hu akuuranee but ahaban, n'áyemi ti kiŋki kájeŋgino kareyi fe an u aa afakaniin hiraanu.
58005010	Abe Atambatun n'áhino éeyemi asaraha ómbokun naane Melkisedek.
58005011	Iribajabaj beehooje bite kasokuuun tu bonde, bare kaanuku íriihandinuun bo, átaañieetaañi, ábuki árisoŋkaariit arijok.
58005012	Afiyee naane ariware i yéeni kaliiken bakaaku buroon bite Atambatun, bare arisawulasawulo ake asooñ aliikenuun buroon bítiyar bu bite hirim hite Atambatun. Hahiye miin m'arisawulee fu mite kájuwu, ábuki ariyinaat buñoofo maanu wéekunde.
58005013	An aŋ'ájuw miin barebare, an ondu aroŋa alekej; ámeyioorut beejake bu ni beejakut bu.
58005014	Bare maanu wéekunde wu, wo wute keehaate ku; buroon bimbi kajuk tu buroŋ booniin biliikenaliiken siheliin kámeyi beejake bu ni beejakut bu.
58006001	Iŋ'ite ho aamo fu úwas inde kiñaawu buroon b'újabe bu úliiken ti bítim bite Kiris, abe n'úja hágila núujok beeniŋe bu, beeemo bu bite sifaaf su. Utum'uŋk'úsooñ ti beeheeke bu beesiiŋanee ti kátiyar ku, naane buwatanooro bite kinij keebajut ku éñjeriŋ kiŋki kibin n'eket i, ni káyilen ku t'Atambatun,
58006002	ni kaliiken kite wuboste wu, ni bite birito bu t'eket i, ni kajoonan kiraanu ku, ni kásitu kite sumoŋu su ti bakan tu huruwu hite Atambatun.
58006003	Úhaŋ bija hágila kep ti bite sifaaf su! Hutoof Emit, iyu u úja fu káhinu.
58006004	Abajeebaj bakan ku múniyo mite Atambatun múmuse kajaaŋan, ni kajeken yooŋ tu doon d'Atambatun dand'awun, abe ni kabaj Búwejet Beenabe bu.
58006005	Bokondu kámusa kámeyi meejake mite hirim hite Atambatun, ni kámeyi yooŋ sembe site Jáyi jeebin ju.
58006006	Bare ifi kawas káyilen kooniin, an at'áyini kasooñu áhiniin keewatanooro, keewas buroŋ booniin, ábuki anokooreenokoor kite kasooña katib Añi ite Atambatun t'ekuruwa i, kéehin ésuk i yéesuwo.
58006007	Múwañiin ifi mimer móhujo mite etiir i, abe doon deewañee du toko nu dubukoor déeñjeriŋ bakate te mo, Atambatun ásoniyane mo.
58006008	Bare múwañiin mu ni mifin mubukoor esisa, n'efatakuñoor barebare, mibajut éñjeriŋ. At'afiyo n'uŋu múwuumee, abe ni mitik músufee.
58006009	Kújakuwe, aruun k'ímaŋie-maŋie ku, naane írihamine ee fe bare, bukuurakuur uni kaanuku aruun bokondu ti bítim beejake bu, bite kafaku ku.
58006010	Atambatun ájubajub. At'afiil burok b'árihine bu, ni naane árimaŋio i. Áriwufoorowufoor kaanuku árimaŋiomaŋi ti naane áriyokunane i bakan k'akino ku, abe ariroŋa yooŋ n'áriyokunaniin.
58006011	B'írimaŋie bu beemo fu huruw fe t'aruun áñiŋkaan kep bija yooŋ tu hunak hiraanu hu, man doon d'ariyakare du fe ni dibaj.
58006012	Írimaŋiit áriyemi biñek. Bare arineefan ti kiŋki kabaj doon d'Atambatun aane du o kawuniiin aŋarkeyi naane káyilenayilen, abe ni kámuñ.
58006013	H'Atambatun abine hu asok Aburaham aano o káhinu bike bija te o, awaatawaat tu huruwu hoone akina humuumo, ábuki abajut an eehaŋo a ayino kawaatu tu huruwu hoone.
58006014	Aanaan: «Nu múniyo, íñje kásoniyani, abe n'íhin kabukoor kúuwe keehooj.»
58006015	Aburaham n'anahan ti kámuñu yooŋ kep, abe n'abin abaj b'Atambatun afiye bu asoko.
58006016	Húŋgowulan af'áyemi ti kawaatu, aŋ'awaat tu huruwu hite ake eehaŋo, abe kawaatu ku ifi kíhin báhamin bu béetib t'etutiin.
58006017	Bakan keeware ku kabaju b'Atambatun aane bu o kawunu bakan koone, Atambatun ámaŋamaŋi bukuuriin but kaanuku b'asoke bu utu buwas hikee. Iŋ'ite ho h'áhamine fu ahaban, n'awaat.
58006018	Náami muroon músuba mondu miyinaatee kanuutan mike meesiiŋanee, abe Atambatun ayinaat biñako te mo. Mo miyaŋganane fu úne kikaw núujok t'eyakar y'Atambatun asoke i úne, úne keeemo ku t'ésamunan yeene.
58006019	T'úne, eyakar yendu eemo fu hilaŋgaar hite buroŋ bite b'úne. Húwoorawoor abe ni hiyan, abe iŋi hiŋaas ti hírido hu heeyooso bija t'Anabe-nabe du t'Atambatun aamo du,
58006020	ti Yesu ágilane du úne eeyooso kaanuku éeyokunan úne. Áyemia asaraha ómbokun hiraanu naane Melkisedek.
58007001	Melkisedek ondu áyemie fu áyi ite Salem, n'asaraha yooŋ toko ite Atambatun eeemo u t'etiir-t'etiir. H'Aburaham áyemie hu ti bíbatikeina bu bite hitiik hu kóyin k'ariiŋane ku bákayi ku, Melkisedek n'aja kéefimboor, abe n'ásoniyano.
58007002	Aburaham n'áruboor buroon b'ábajina bu kúrub sumoŋu, abe n'ásik hifeeneŋ awuno. Huruwu hite Melkisedek aamo fu «áyi ite bifeeneŋ». Akina yooŋ «áyi ite káasuumaay», ábuki Salem aamo fu «káasuumaay».
58007003	Míkiñjin mu musokut aañ aamo fu faafo, n'aañ yooŋ aamo fu íñaayo, nu noota noone. Naane abukee i, ni naane akete i fe busokutee. Akina asaraha hiraanu naane Añi ite Atambatun.
58007004	Arijuk naane Melkisedek aamo i an ómbokun ariike! Humuum Aburaham faaf úne, úne Israyel, árubooraruboor buroon b'ábajina bu ti hitiik hu kúrub sumoŋu, abe n'awuno hifeeneŋ.
58007005	Eluwa yite Moyis ewunawun esaraha i ti bakañi Lefi bítim, iŋi kasa ti bakate ku Israyel húrub hifeeneŋ tu buroon booniin kane káruboor bo kúrub sumoŋu. Iŋi kasa kúrub kondu ti bakaniin, abe bare boko yooŋ bakañi Aburaham.
58007006	Melkisedek, akina íteiit ti bakañi Lefi, bare Aburaham asaanosaan húrub hifeeneŋ ti keemo sumoŋu ku. Hunuut toko, n'ásoniyan Aburaham a Atambatun aane u o kawunio bike.
58007007	Abe an eehaŋe u af'ásoniyan áwiyo, bo bibajut síjeeŋoor.
58007008	Bakañi Lefi kiŋki kasa húrub hifeeneŋ ti keeemo sumoŋu tu buroon bite bakaniin, iŋi kaket naane húŋgowulan fe. Bare Melkisedek eese u húrub hondu hifeeneŋ hu t'Aburaham ahaŋiinhaŋ, ábuki ondu tu buroŋ naane Míkiñjin mu musoke i.
58007009	Bakañi Lefi ifi kasa kúrub ku, butum hifeeneŋ tu kúrub keemo sumoŋu t'an fe ite Israyel. Náami b'úyinie bu kasoku beemo fu Lefi asaanasaan yooŋ Melkisedek húrub hifeeneŋ, ábuki faafo Aburaham asaanasaan.
58007010	Ábuki naane aamo i Lefi t'abukoorutee fe, anokooreenokoor kite ámoomi t'eni yite Aburaham faaf ite faafo ómbokun h'áfimboore hu ni Melkisedek.
58007011	Eluwa yite Moyis eenaan esaraha i, ti bakañi Lefi ti kaware fu kánuutina. Bare burok booniin biyinaat kakuuran an. Náami ake asaraha naane Melkisedek aware fu kabaju, eenooto naane bakate ku tu hubukandin hite Aaron.
58007012	Abe arko kajifan kite esaraha i tu noota nondu kuwasawas, Eluwa i yooŋ ewareewar kanuutan eke yeesiiŋanee.
58007013	Abe Anahaan ite úne i irisoke ee diye uŋu hoone hu, akina ite ti bike butoŋ beewayee ni bite bu Lefi, abe mayet afeeneŋ tu hubukandin hoone ámuse káyemi asaraha.
58007014	Úmoomi fe kaanuku tu hubukandin hite Suda t'Anahaan ite úne ánuutina fu, abe Moyis asokut doon fe tu butoŋ bondu h'áhamine hu iŋ'ite keeware ku káhinu wusarah wu.
58007015	Beehaŋe bu kakuuran bondu beemo fu bonde: ake asaraha abinabin eeemo naane Melkisedek.
58007016	Áhinutee éeyemi asaraha naane Eluwa i esoke i ti bakañi Lefi; áhineehin éeyemi asaraha ti sembe site buroŋ beeyinaatee kábuju.
58007017	Múniyo Míkiñjin mu meenaan: «Awe káyemi asaraha hiraanu naane Melkisedek.»
58007018	Náami buluwa bítiyar bu bunuutaneenuutan aŋarkeyi naane bibajut sembe, abe yooŋ bibajut éñjeriŋ.
58007019	Múniyo Eluwa yite Moyis éhinut an fe eekuur. Bare Atambatun áhinahin úne núuyakar bike beehaŋe Eluwa i, abe bo bíkinineŋe fu n'úloho.
58007020	Abe bondu bíhinutee t'Atambatun awaatut. Bakaaku káyemayemi esaraha t'an awaatut.
58007021	Yesu bare áyemayemi asaraha h'Atambatun awaate hu eeeno: «Íñje Atemit iwaate fee, abe it'iwas bo: "Awe káyemi asaraha hiraanu."»
58007022	Iŋ'ite ho aamo fu kaajamoor ki Yesu áhine ku núujamoor n'Atambatun kihaŋahaŋ kítiyar ku.
58007023	N'abaj yooŋ bike: esaraha i bakaaku káhoojaanahoojaani ábuki iŋi kaket, bakaake ni kásein.
58007024	Bare Yesu abaa káyemi asaraha, abe an at'asao, ábuki ondu tu buroŋ hiraanu.
58007025	Iŋ'ite ho h'áyinie fu kafakan akuur but bakan ku kiŋki kaŋaas te o keeloh Atambatun, ábuki ondu tu buroŋ hiraanu kaanuku aŋ'abin alaw Atambatun bija tu boko.
58007026	Náami Yesu aamo fu asaraha ómbokun u u úsawulee u. Anabanab, áhinaariit meejakut, áhoofooraariit, áhinaariitee t'afeeneŋ n'ehoofoora i, abe Atambatun ayitoyit t'etiir bufor bu.
58007027	Yesu anooto naane bakaaku esaraha kómbokun ku keesawulee ku káhinu húnakonak fe wusarah. Iŋi káhin wo bija tu wuhoofoor wooniin boko kumuumiin, kahaban ni káhin wo yooŋ bija tu wute ésuk i. Yesu áhinahin kaasarah kifeeneŋ h'ásike hu eni yeene asaan, abe hondu hifamafam hiraanu.
58007028	Eluwa yite Moyis, kúŋgowulan k'ewune fu iŋi kabin káyemi esaraha kómbokun, abe bare kakuurut. Bare Eluwa i esiiŋaneesiiŋan ehaban, Atambatun n'áhamin abe n'awaat, abe n'ásik Añi oone eekuuranee u hiraanu éeyemi asaraha ómbokun.
58008001	Bonde beemo fu beehaŋe bu fe ti b'iriemo bu ti kasoku ku: úbajabaj asaraha ómbokun naane ondu i irisokuun u tu bondu b'únuut bee te bo. Ariikariiko t'etiir bufor bu, inde baatos báariikeim bite híyiaate hu, bite b'Atambatun eehahe u.
58008002	Ondu bo ti káhinu burok bite asaraha ómbokun t'Anabe du; aamo fu t'atant ite u nu múniyo. Abe atant ondu, kúŋgowulan kíiit kasiiŋano fu, bare Atemit asiiŋano fu.
58008003	Asaraha ómbokun fe asiiŋaneesiiŋan kaanuku aŋ'abin asarah Atambatun buroon b'ésuk i bimbi kásikino. Náami asaraha ite úne ómbokun u awarawar yooŋ kabaju doon d'aware kasarah.
58008004	Kane áyemi yéeni t'etaam ye, man átumb áyemi asaraha, ábuki abajeebaj esaraha naane t'Eluwa yite Moyis esoke du.
58008005	Burok b'esaraha i bokondu bimbi káhin t'Anabe du, diyu búnokoorum bite beebaje bu t'etiir. Hi Moyis áyemie hu ti kaanu ku eerok atant u, Atambatun n'áyeegalo aano: «A̱naŋ toko hikawi á̱ahin areyi fe aliik naane t'íwufoori du ti hirij hu.»
58008006	Bare hahiye Yesu asaaneesaan burok beejaaŋee bite esaraha i bakaaku, ábuki akina aamo fu t'etut Atambatun nu kúŋgowulan ku kaanuku eesiiŋan kaajamoor keehaŋe kite ku kóŋkeyin. Abe b'Atambatun asoke bu ti kaajamoor konde aane o kawunu úne bihaŋahaŋ katoofu bite bu kóŋkeyin.
58008007	Arko yéeni kaajamoor kítiyar ku kukuure fu but, man kunuutanee kike kúsooboriyan keesiiŋanee.
58008008	Bare bonde b'Atambatun awatane fu te bo bakan koone. Aaniinyen: «Íñje Atemit eene: bibin birko, íñje kajamoor ni bakate ku Israyel kaajamoor kíyeni, ni bakate ku Suda yooŋ.
58008009	Ko buwayo ni k'ibine ku ijamoor ni sifaafiin kómbokun, hunak h'ibine hu ijokiin tu sumoŋu kaanuku íinuutanniin t'ésuk ite Esipt. Káhinut naane kaajamoor kondu kusoke i. Náami n'inuutan ehelam tu boko; íñje íhamine fee, íñje Atemit.»
58008010	Abe n'áwutiyen aane: «Kaajamoor konde k'ija fu kajamoor ni bakate ku Israyel kane kunak kondu kunuut: íñje kanaŋu buluwa búuma ti siheliin, íñje kakiñju bo tu ñúwejet ñooniin. Íñje káyemi Atambatun ooniin, abe n'iŋi káyemi bakan kúuma.
58008011	An at'aŋk'aja kaliiken at'o, man yooŋ ake ite t'ésuk yeeniin aŋ'aano: "Á̱meyi Atambatun". Ábuki kareyi fe kámeyiam, huta hu t'añi u bija yooŋ ti faaf u.
58008012	Íñje kaboŋketiin wutin wooniin, it'iŋk'íbaŋino yooŋ wuhoofoor wooniin.»
58008013	H'Atambatun áhamine hu aane «kaajamoor kíyeni», áwufoora kaanuku kaaku kihaana. Abe doon deefiyee, abe yooŋ ni dihaan, at'ahul nu dútowuto.
58009001	Ti kaajamoor kítiyar ku, abajeebaj buluwa ti naane ésuk i kaware i kalawu Atambatun. N'abaj yooŋ anuuf i karoke kaanuku iŋi kabin kalawo toko.
58009002	Atant u n'asiiŋanee, abe n'árubooree níbahindaa t'abaj munuuf músuba: t'átiyar u ii kaane t'Anabe du, abajeebaj toko báanaŋum bite busondeel, n'ataabul u tu kumburu keesarahee ku Atambatun kinaŋee du.
58009003	Anuuf ii kaane t'Anabe-nabe du ámoomi inde hiñaawu hírido húsooboriyan hu.
58009004	Etaabul émoomi toko yite éwurus, toko t'ifi kásuf ejuraay i. N'abaj yooŋ toko ekees yéewufoore i kaajamoor k'Atambatun áhine ku ni bakan koone, yéehinee tíyaŋ fe éwurus. Éndiis ite éwurus i yéeyekie i emaan i émoomi níbahindaa ekees i, nu hunuk hite Aaron héeruufe hu, nu sujuju su ti kirim kite kaajamoor ku kikiñjee du.
58009005	N'abaj t'etiir ekees i muroon músuba meerokee munokoor naane emalaka. Mo múwufoore fu kaanuku Atambatun ondu toko. Síbend site te mo súkumbaloolakumbalool tand'aboŋket wuhoofoor wu. Bare háhiyeiit n'úja fu kájatinanoor bo bireyi.
58009006	Iyu u buroon bu bisiiŋanee fu toko, abe hunak heenee hunak, esaraha i iŋi kayooso t'anuuf átiyar u kéehin burok booniin.
58009007	Bare asaraha ómbokun u, o af'ayooso t'ásooboriyan u akina unoono taŋ, abe yooŋ hifeeneŋ t'emit i. Abe áyoosaariit toko t'ajeit ni halan hite enuk eesarah ho bija tu wuhoofoor woone, ni w'ésuk i wiwi káhin yooŋ ti kámeyiaate.
58009008	Náami Búwejet Beenabe bu búwufoorawufoor diyu kaanuku makamu atant u aroŋa n'asiiŋo, bítim bite buyooso bu t'Anabe-nabe du bífeŋginoorutee.
58009009	Diyu búnokoorum bite kunak k'úemo kee te ko. Bo beemo fu wusarah wuwu wúhinee bija t'Atambatun wuyinaat kakuuran suhol site kiŋki kanuutan wo.
58009010	Buluwa bite ti sini taŋ beemo fu diyu, tu buroon b'an awarut kateŋu, nu búhujo, ni sifasoŋ seehooje site biñawo bite bukuuranooro. Bisiiŋasiiŋo bija kóyin k'Atambatun aja ku káhinu buroon bu fe béeyemi bíyeni.
58009011	Bare Kiris abinabin éeyemi asaraha ómbokun ite buroon beejake bu beeheeke bu béeyemi beebe. Atant u t'áhine du burok boone ahaŋahaŋ i kúŋgowulan ku karoke u, ahaŋohaŋ yooŋ tu doon areyi fe; atant ondu íteiit t'etaam yende yéewuwanee i.
58009012	Kiris ayoosayooso t'Anabe-nabe du hifeeneŋ, abe hiraanu yooŋ. Ásikut halan hite kíjigen, ni hite kúruukan éehin kaasarah, bare humuum halan hoone h'ásike fu. Iyu a afakane fu úne hiraanu.
58009013	Naane t'ejoosan i esoke du, halan hite kíjigen ku, ni hite kúyond ku hihi hileesee ti keekuurut ku, ni hábumba hite kaayaan kéesufee ku huhu huhorotanee tu boko, bondu uŋu bukuuran sini sooniin.
58009014	Arko bondu bite toko, halan hite Kiris hihaŋe kame sembe! Ábuki ásikasik enio eesarah yo Atambatun kaasarah keekuure but, ti sembe site Búwejet Beenabe bu béeketaariit bu. Halan hoone kakuuran sihel site s'úne ti kinij keebajut ku éñjeriŋ kiŋki kibin n'eket i, kaanuku man n'úyini karoku bija t'Atambatun eeemo u buroŋ.
58009015	Iŋ'ite ho hi Kiris asiiŋee fu t'etut Atambatun nu kúŋgowulan ku, ti kaajamoor kíyeni ku k'ajamoore ku nu boko. Áhinahin bondu kaanuku man bakan k'Atambatun aruwe ku ni káyini kabaju ebaj yéehabanaariit i, y'Atambatun aane i o kawunu bakan koone. Boko kabaju yo, ábuki Kiris aketaket, abe eket yeene efakanafakan ésuk i tu wuhoofoor wi káhine wu, boko ti kájeŋgin kite kaajamoor kítiyar ku.
58009016	An af'akiñj kaawiit eesok naane ebaj yeene eja i kane abin aket, bijendan kakuuru kaanuku aketa, n'etik érubooree naane t'asoke du.
58009017	Kaawiit naane kondu kibajut éñjeriŋ an eekiñje u ko buroŋ. Kijendan kabaju éñjeriŋ kane an u aket.
58009018	Iŋ'ite ho aamo fu kaajamoor kítiyar ku kíbajaaniit éñjeriŋ ti halan hu húyuusoorutee.
58009019	Moyis ajabajaba ajaŋga tu buhooŋu ésuk i buluwa b'Atambatun asaano bu fe. Ahaban, n'ásik halan hite kúruukan ku, ni hite kíjigen ku, ágiilool nu móhujo. N'ásik yooŋ hunuk hite nike nunukanuk iŋi neenee hisop, abe n'akob te ho bihan beelaañe bite ékarniina. N'alejan bo ti halan hu, abe n'alees ti kaawiit kite eluwa i, ni t'ésuk i ereyi fe,
58009020	o yooŋ ti kaanu: «Diye halan hite kaajamoor ku k'Atambatun asiiŋane ku t'etutuun aruun ne o, kaanuku ariijok te ko.»
58009021	N'alees yooŋ halan hu t'atant u, nu doon deeemo toko fe, dindi kásik keelaw Atambatun.
58009022	T'Eluwa i, halan ajaja kakuuran doon areyi fe, abe kaahoofoor kiyinaatee yooŋ kaboŋket ti halan húyuuseit.
58009023	Arko iyu u búnokoorum bite buroon beeemo bu t'etiir buware fu kakuuranee, n'aŋ'áami kame buroon beeemo bu t'etiir bisawulasawulo wusarah weehaŋe diyu.
58009024	Ábuki Kiris ayooseit tiŋ t'Anabe-nab tu kúŋgowulan ku kanoŋke keerok, t'aamo búnokoorum barebare bite beeemo bu bite nu múniyo. Humuum tu bufor bu t'ayoosee fu, abe hahiye ondu bo hágila Atambatun bija t'úne.
58009025	Asaraha ómbokun ite Esuwif i aŋ'ayooso t'Anabe-nabe du emit-mit fe ni halan hite enuk. Bare Kiris kéehoojeiit k'ásike fu enio eesarah h'ayoosee hu tu bufor bu.
58009026	Arko yéeni iyu i bije fu, n'aŋ'ajuk sílaam keehooje-hooj, huta h'etaam i eŋ'ebin éwuwanee. Bare hahiye, ti kamoosen kite etaam i keelohene kee, hifeeneŋ taŋ abe yooŋ hiraanu h'áŋaasina fu, kaanuku éesik eni yeene eesarah, eenuutan wuhoofoor wute ésuk i.
58009027	Húŋgowulan fe, hifeeneŋ taŋ h'aware fu kaketu; ahaban, Atambatun n'aŋ'ajoonano.
58009028	Iyu yooŋ i Kiris ásike fu enio eesarah hifeeneŋ kaanuku eenuutan wuhoofoor wute bakan keehooje-hooj. Abe o kásooñina húsooboriyan, káanukiiit bibin kanuutan wuhoofoor wu, bare kaanuku eebin eefakan keeemo ku ti kanahan koone.
58010001	Eluwa yite Moyis, yo ésamunan barebare yite buroon beejake beeware bu bibin, bare étumbut éyemi humuum hite te yo buroon bondu. Iŋ'ite ho aamo fu eyinaat kakuuran kiŋki kaŋes kalohu Atambatun emit-mit fe nu wusarah wu wowo wéehabanaariit wu.
58010002	Kane éyini kakuuran ésuk i, bare afiyee naane wusarah wu wuraanee i káhinu, ábuki kiŋki káhin wo n'iŋi kakuuranee hifeeneŋ hiraanu, abe man iŋki kayinoor mayet wuhoofoor wooniin.
58010003	Bare wusarah wondu ufu wúbaŋinan ésuk i wuhoofoor wooniin emit-mit fe.
58010004	Ábuki halan hite kúyond ku ni hite kíjigen ku hiyinaat hikee-kee kanuutan wuhoofoor wu.
58010005	Iŋ'ite ho aamo fu hi Kiris áyemie hu ti bibin bu t'etaam ye, n'aane Atambatun: «A̱ŋesut man an n'asarahi enuk, a̱ŋesut yooŋ man an n'awuni dike doon, bare á̱hinamhin iibaj eni.
58010006	Hikawi hútoofaariit kane sunuk súsufee bija t'awe, ni kane wusarah wu yooŋ wúhinee bija ti kaboŋket kite wuhoofoor wu.
58010007	N'áwutiyen aane: "Atambatun, íñj'endu; ibinabin káhinu b'á̱maŋie bu, naane busokee i t'íñje ti kaawiit kite Eluwa i."»
58010008	Kiris ajabajaba aano: «A̱ŋesut man an n'asarahi enuk, a̱ŋesut man an n'awuni dike doon, a̱ŋesut man sunuk nu súsufee bija t'awe, a̱ŋesut yooŋ man wusarah nu wúhinee bija ti kaboŋket kite wuhoofoor wu. Wusarah wondu wútoofaariiti» (abe bare wúhineehin aliik naane t'Eluwa i esoke du).
58010009	Ahaban, n'áwutiyen aane: «Atambatun, íñj'ende, ibinabin káhinu b'á̱maŋie bu.» Náami Kiris awanana wusarah wútiyar wu fe, koone ku keesiiŋo.
58010010	Makamu Yesu Kiris áhina ahaban b'Atambatun ámaŋie bu, kaasarah k'áhine ku kite eni yeene, kifeeneŋ ku taŋ abe yooŋ kiraanu, kukuurana úne tu wuhoofoor wu.
58010011	Asaraha-saraha fe t'Esuwif i aŋ'asiiŋo húnakonak fe éehin burok boone. Aŋ'afand káhinu wusarah wu wowo, abe yooŋ bare wuyinaat hikee-kee kanuutan wuhoofoor wute ésuk i.
58010012	Kiris bare áhinahin kaasarah kifeeneŋ hiraanu bija tu wuhoofoor wu, abe n'ariiko inde baatos Atambatun.
58010013	Hahiyu, ondu ti kanahan kaanuku Atambatun eekalo enatoora yeene tuus, akina éeyemi áyi u.
58010014	Náami ni kaasarah kifeeneŋ taŋ, akuurana hiraanu bakan kéekajinee ku bija t'Atambatun.
58010015	Búwejet Beenabe bu busokasok úne yooŋ kaanuku bondu bite nu múniyo. Bijabajaba beene:
58010016	«Atemit aane: kaajamoor konde k'ija fu kajamoor nu boko kane kunak kondu kunuut: íñje kanaŋu buluwa búuma tu ñúwejet ñooniin, íñje kakiñju bo ti siheliin.»
58010017	Abe n'áwutiyen aane: «It'iŋk'íbaŋino wuhoofoor wooniin, nu wutin wooniin.»
58010018	Wuhoofoor wu ufu wuboŋketee, kaasarah yooŋ it'iŋki kisawulee kite kanuutan wo.
58010019	Náami kújakuwe, makamu Yesu ásikasik halan hoone eesarah, úbaja hahiyu bítim bite buyooso t'Anabe-nabe du t'úkoleyiit.
58010020	Áfeŋginafeŋgin úne bítim bondu bíyeni bu abe beeroŋe jes ti hírido hu, aamo fu eni yeene.
58010021	Úbaja asaraha ómbokun eeemo u hikaw hu t'enuuf ite Atambatun.
58010022	Náami úloh Atambatun nu suhol séejube, kikaw úne yooŋ kiyaŋg piŋ núuyilen, ábuki halan hite Kiris hukuuranakuuran suhol site s'úne ti biyinoor bánoban beejakut, abe sini site s'úne siñaweeñaw yooŋ nu móhujo meekuure.
58010023	Újok alitee t'eyakar i yuy'úwaare iye, ábuki úmoomi kaanuku Atambatun káhinu b'asoke bu.
58010024	Úyinoor naane úyino i kawunoor sihel kaanuku man n'úhaŋ kámaŋioori, abe n'uŋ'úhinoor yooŋ meejake mu.
58010025	Bakaake kafuna iŋkut kaja kéefimboor tand'afeeneŋ keelaw. Utum'úliikool nu boko. Bare úhaŋ kayaŋgananoor kikaw, ábuki arijuka kaanuku hunak h'Anahaan u ábatikein hu te ho hihaŋa kalohu.
58010026	Uf'únoŋk uŋ'úhoofoor, úne káaheekin ku núumeyi múniyo mu, kike kaasarah kuroŋut kabaju kéeyinie kanuutan wuhoofoor wu.
58010027	Beeyak bu kaŋeñen úne beemo fu biriiko núunahan n'ekoloowe yómbokun beeware bu kabaju; aamo fu hunak h'Atambatun aja hu kajoonan enatoora yeene ti sineemak sómbombokun su seeja su kásufiiin.
58010028	An af'atin t'Eluwa yite Moyis, abe bákasuba man yooŋ bákahaaji ni kaseede kaane kajukojuk, an ondu ite kayooliee, abe abajut kayubiyen.
58010029	Náami arijuker t'an eehuufe Añi ite Atambatun: an ondu ajokut doon fe halan heekuurano hu, hite kaajamoor k'Atambatun asiiŋane ku, abe aŋ'álafatin Búwejet Beenabe bu bumbu búwufoor úne kajaku kite Atambatun. Ti kaayinoor koonuun, at'anijee fíya te o ahaŋ diyu?
58010030	Ábuki úmoomi an eeene u: «Íñje ija fu kanukan ku, íñje yooŋ ija fu kabatikan huruw fe beejakut b'aroke bu.» Abe n'asooñ aane: «Íñje kajoonan bakan kúuma, íñje Atemit.»
58010031	Atambatun eeemo u buroŋ af'ajok an kilib, ákolinanieekolinani!
58010032	Áribaŋino beebajuun bu hítiyar hu, hu múniyo mite Atambatun mijaaŋanuun hu. Arijukajuk kóŋkeyin sílaam sómbombokun, bare arijokajok alitee.
58010033	Aŋarko n'árilafatinee, abe n'árihihinooree tu buhooŋu ésuk i, aŋarko n'árisiiŋoorein ni kéelaame ku naane aruun.
58010034	Sílaam soonuun sifeeneŋ su ni bakan keekulee ku iŋ'ite hu Yesu. Hihi karam yooŋ ebaj yeenuun, kikawuun uŋu kutoof, ábuki árimoomi kaanuku ariyakarayakar t'eke yeehaŋe yendu, abe et'ehabano hikee.
58010035	Náami eyakar yeenuun etum'ébujo, ábuki yo eja fu kákinineŋ n'aribaj hisiibanu hómbokun.
58010036	Kámuñu k'arisawulee fu, man n'árihin b'Atambatun ámaŋie bu, arihaban, n'aribaj doon d'aane du o kawunu úne.
58010037	Múniyo Míkiñjin mu meenaan: «Aroŋee diŋgilis, diŋgiŋgilis kep, an eeware u bibin n'aŋ'abin, abe bibin boone bikambut.
58010038	Atambatun aane: An éejube t'íñje, buroŋ boone káyemi bite káyilen. Bare af'añako, hikawam man hutoof te o.»
58010039	Úne únooto ni kiŋki kañako, abe n'iŋi kátowuto hiraanu. Úbajabaj káyilen, abe úne bokondu ti bítim bite kafaku ku.
58011001	Káyilen ámoomi naane iye: butum bukuura an u kaanuku doon d'ayakare du, do kabaju, abe amanteerut yooŋ kaanuku buroon béejukaariitee bu múniyo bibajabaj.
58011002	Bakate ku kóŋkeyin, káyilen kooniin kíkinineŋe fu ni katoof Atambatun.
58011003	Káyilen kíkinineŋe fu n'úmeyi kaanuku hirim hite Atambatun húwuwane fu doon areyi fe. Aamo fu buroon bumb'újuk fe, ti béejukaariitee bu tu búnuutina fu.
58011004	Káyilen kíkinineŋe fu Abel n'áhin kaasarah bija t'Atambatun keehaŋe kajaku kite ku Kayin. Káyilen k'Abel abaje ku kíkinineŋe fu Atambatun n'asa kaasarah koone, abe n'ajoko an éejube. Káyilen koone kíkinineŋe fu naane aamo i aketaket fe, b'áhine bu ni bíreeŋin úne.
58011005	Káyilen kíkinineŋe fu Enok n'ayitee bija t'Atambatun t'aketut. An abinut ajuko, ábuki Atambatun ayitoyit bija te o. Míkiñjin mu meenaan atoofatoof Atambatun bala ayitee t'etiir.
58011006	Abe an ayinaat katoofu Atambatun t'abajut káyilen. Múniyo an eeemo ti kalohu Atambatun awarawar káyilen kaanuku Atambatun abajabaj, abe aŋ'asiiban yooŋ kiŋki kaŋeso.
58011007	Káyilen kíkinineŋe fu Nowe n'arok etara yómbombokun kaanuku eefakan butoŋo. Ajamatanajamatan h'Atambatun áyeegalo hu beeware bu bibin kabaju, b'an ajukoorut bu. Iyu i Nowe áhine fu éewufoor kaanuku bakate t'etaam i kajakut. Atambatun n'ajoko an éejube iŋi káyilen koone.
58011008	Káyilen kíkinineŋe fu Aburaham n'ájeŋgin h'Atambatun aruwo hu eeeno aja t'ésuk y'aware i bibin kawunio. N'anuut b'áyemie bu eeja t'ámeyiit yooŋ t'aja du.
58011009	Káyilen kíkinineŋe fu n'akin t'ésuk yendu y'Atambatun aane i o kawunio. Buroŋ boone toko ni bíyemi naane bite amoosoora. N'akin ti mitant akina, n'Isak, ni Sakob. Bokondu yooŋ, Atambatun n'abin aaniin o kawuniiin ésuk yendu.
58011010	Aburaham ámoomi ti kanahan man n'akin ti hikinu heebaje hu kiñaan kítiyar keeyane-yane ku, h'Atambatun anute hu naane ámaŋie i.
58011011	Káyilen kíkinineŋe fu Saara, naane aamo i ámeyiit kaharat, Atambatun n'áhino éeyini kabaju añi, abe yooŋ o káahaanin húluj. Bukuurokuur kaanuku an eeeno u o kabaju añi ámoomiee káwoolu.
58011012	Iŋ'ite ho aamo fu butoŋ beehooje nu búnuutin t'ániine afeeneŋ taŋ, eeemo u Aburaham, eehaane húluj, abe kaketu taŋ kiŋeñeno fu yéeni. Butoŋ bondu buhoojahooj naane búloofiiloof beeemo bu t'etiir, abe kayinaatee kafinu naane an ayinaat i yooŋ kafinu baaliisiw beeemo bu ti katafa ku.
58011013	Bokondu fe kaketaket ti káyilen ku. Kabajut buroon b'Atambatun aane bu o kawuniiin, bare kaŋandanaŋandan bo akambee, abe kikawiin nu kutoof te bo. Ni kasok kaanuku múniyo boko emoosoora t'aduna i, kabajut toko etaam.
58011014	Kéehamine kii káwufoorawufoor akuur but kaanuku hikinu hi kaamo ti hiŋes bija tu boko.
58011015	Kane siheliin síyemi yéeni t'ésuk yi káwasina i, doon dukolenutiin fe kaanuku keebatuko.
58011016	Bare hikinu heehaŋe katoofu hi kámaŋie fu: ho heemo fu hikinu hite t'etiir. Iŋ'ite ho h'Atambatun áfuñaariit fu aŋ'aanee Atambatun ooniin, ábuki afareiinfare hikinu.
58011017	Káyilen kíkinineŋe fu Aburaham n'ásik Isak kaanuku yéeni eesaraho, h'Atambatun aŋese hu kajuku buŋ bi káyilen koone keemo fu ariike. Ásikasik añi oone afeeneŋ u kaanuku eesaraho, abe bare Atambatun káahinin koone eeyakar
58011018	h'abine hu aano: «T'Isak ti biñi búuwe kánuutin fu.»
58011019	Aburaham n'ayinoor aane Atambatun abajabaj sembe site karitan an eekete. Abe Atambatun n'abatikano añi oone, t'áami naane an eeritanee t'eket i.
58011020	Káyilen kíkinineŋe fu Isak n'ásoniyan Sakob n'Esawu ti beewariin bu bibin kabaju.
58011021	Káyilen kíkinineŋe fu h'aamo hu eket ite Sakob elohena, n'ásoniyan huruw fe ti biñi bite Siseef. Ásitasit tu hútaŋkaru hoone, abe n'asokoroor Atambatun.
58011022	Káyilen kíkinineŋe fu Siseef, h'aamo hu eket yeene elohena, n'áhamin ti kanuutu kite bakate ku Israyel t'Esipt, abe n'asokiin yooŋ aaniin kabin kaja nu kujoj koone kane hunak hondu hireeŋ.
58011023	Káyilen kíkinineŋe fu hi Moyis abukee hu, faafo n'íñaayo ni kaja ne o kaja kánuus kiim kíhaaji, ábuki kajukajuk kaanuku añi u áwarawari, abe kákoleyiit yooŋ eluwa y'áyi u asiiŋane i.
58011024	Káyilen kíkinineŋe fu hu Moyis aje hu ayak abin áami ahaata, n'ateñeko iŋi kaano akina añi ite ásuŋgute ite áyi eeemo u Esipt.
58011025	Aanaan ahaŋ kajaku n'áhihinooree akina ni bakan kite Atambatun, bare káanukiiit eeriiko ti katoofu kite kaahoofoor, abe yooŋ iti kifiyo.
58011026	Ajukajuk náami ifi kálafatino naane yooŋ Afakana u, bondu bihaŋahaŋ ebaj ite Esipt fe. Ayinoorayinoor bondu ábuki ásikasik ñíkino fe anaŋ ti hisiibanu hite hágila.
58011027	Káyilen kíkinineŋe fu Moyis n'anuut t'Esipt t'ákoleyiit naane áyi u ayiŋate i. N'ajok alit tip kite am ajuke Atambatun éejukaariitee u.
58011028	Káyilen kíkinineŋe fu n'asiiŋan efeet ite Kánuutina ku Esipt, abe n'asok wuruŋ wu weeleesee halan, kaanuku amalaka ite eket i atum'abin ayool aneemak u tu butoŋ fe bite Israyel.
58011029	Káyilen kíkinineŋe fu bakate ku Israyel ni kaja nu wuwot kakan han Heelaañe hu ti hijehee du heesay toko. Bare hi bakate ku Esipt kaŋese hu káhinu naane boko, ni kamoj.
58011030	Káyilen kíkinineŋe fu h'aamo hu bakate ku Israyel kañaahoora hikaŋa hite hikinu hite Seriko, iŋi kaŋolool ho kunak hutok nu kúsuba, hiñaan heeŋoloole hu hikinu hu ni hiney.
58011031	Káyilen kíkinineŋe fu Rahab aa afurukato aketut ni bakate ku ti hikinu hooniin kéejeŋginut ku Atambatun. Ábuki ajokajok t'enuuf te o atoofee bakate ku Israyel kéenuusee ku keebin kajuku kite hikinu hu.
58011032	Biin yooŋ b'iware fu káwutiyen toko? It'ibaj ejot kaanuku iisokuun bite bu Sedewoŋ, ni Barak, ni Samuson, ni Sefte, ni Dafit, ni Samiyel, n'eyiŋana yite Atambatun.
58011033	Káyilen kíkinineŋe fu ni kaheek búsuk beehooje ti kitiik ku, ni káhin beejoŋoore bu, abe ni kabaj b'Atambatun aane bu o kawuniiin. Kakumbakumb ñutum ñite bíŋaŋ,
58011034	kahokahok sineemak sómbokun hífeeneŋiit, kafakafak yooŋ ti kéemaŋiiin ku kayoolu nu wúbura. Kabajut yéeni sembe, bare kabinabina kabaj so. Kákolinanakolinani ti hitiik, abe kateyoorateyoor n'esulaan bakate ti bike búsuk.
58011035	Káyilen kíkinineŋe fu haare ni kajuk bakan kooniin ni karitanee t'eket i, keebatikanee boko. Abajeebaj bakan kéehihinooree kayak kaket, ábuki kateñekateñeko káwuŋgu Atambatun kiñaawu keewasanee. Bi kahaŋe bu kámaŋi beemo fu keebin keeritanee t'eket i, keebaj buroŋ beehaŋe katoofu.
58011036	Bakaake kásuweesuw abe ni kámiñee kikarawas, ni kakobee ni ñaasel abe ni kakulee.
58011037	Bakaake ni kámiñee nu bujuju kayak kaket. Bakaaku, ni kafiitiin t'etut, man yooŋ ni kayooliin nu wúbura. Bakaake n'iŋi kahiilool kep; abe wubaŋ wute bíkarniina taŋ, man yooŋ wute sijaameel weemo fu báasiimeim booniin. Kabajut doon fe, káhihinooreehihinoor, abe ni katorohanee.
58011038	Bakan kondu kahaŋahaŋ kajaku kaanuku keekin t'etaam ye! Iŋi kahiilool t'eramba i ni ti kirij ku, abe ni kakin tu wuwuŋ wute bilaaliñj bu, nu tu wuyeen weeemo wu t'etaam i.
58011039	Atambatun atoofanatoofan ti bakan kondu fe iŋ'ite káyilen kooniin, abe bare mayet afeeneŋ tu boko abaje b'Atambatun aane bu o kawuniiin.
58011040	Múniyo Atambatun afarafare bike beehaŋe bija t'úne. Iŋ'ite ho aamo fu iti kakuuranee hikee t'únooto.
58012001	Eseede keehooje-hooj kaŋoloolaŋolool úne. Náami úne yooŋ útuyinooro doon fe deekolene bija bite b'úne, ni kaahoofoor ku kuŋku kukolen yooŋ úne ti meehile jab, abe n'úñiŋkaan núutey kateyi k'úsokee ku.
58012002	Úsik ñíkin úne únaŋ ti Yesu éefeŋgine u úne bítim bu núubaj káyilen, abe o aja fu káhinu ko keehaŋ kayanu. Ámuñamuñ keeyoolo t'ekuruwa i, abe ajukerut yooŋ iŋ'ite ñufuñ ñeeemo ñu t'eket naane yendu, ábuki aŋandanaŋandan katoofu keefaree ku bija te o. Hahiyu ariikaa inde baatos báariikeim bite Atambatun bite híyiaate hu.
58012003	Ariyinoor naane Yesu ámuñe i h'ehoofoora i kahuufo hu, man siheluun itim sibin súbujo abe n'ariñako.
58012004	T'étuum yeenuun ni kaahoofoor ku, aritandarisanoorut ayak abin áami ariketa.
58012005	Kame arifiilafiil kirim k'Atambatun asokuun ku kaanuku eeyaŋgananuun kikaw, aruun bakañio? Aanaan: «Áñuumo, Atemit af'ajoŋoorani, atum'a̱jok bo doon déewiinie; abe af'akamoor t'awe, eheli etum'ébujo.
58012006	Ábuki Atemit aŋ'ajoŋooran an a ámaŋie u, abe aŋ'ámiñ húŋgowulan fe h'ajoke naane añio.»
58012007	B'ariware bu kámuñu beemo fu sílaam su, ábuki Atambatun aŋ'ajoŋooranuun naane bakañio. Abajeebaj fíya añi i faafo ájoŋooranaariit u?
58012008	Atambatun aŋ'ajoŋooran bakañio fe. Afut'ajoŋooranuun, n'aŋ'áami kame arinooto bakañio nu múniyo; aruun bakañi keebukee tíyaŋ.
58012009	Úbaŋino sifaaf úne bakate ku t'etaam ye: úne biñi bu, iŋi kajoŋooran úne, abe n'uŋ'újeŋginiin. Náami úwarawar kahaŋu kájeŋgin Atambatun Faaf ite úne eeemo u t'etiir man n'úbaj buroŋ bu.
58012010	Sifaaf úne iŋi kajoŋooran úne simit iye kep kane kayinoor ni kaane bijakajak. Bare Atambatun aŋ'ajoŋooran úne bija ti káasuumaay kite k'úne kaanuku man n'úbin únab hiraanu naane akina.
58012011	An af'áyemi ti kajoŋooran úne, újokaariit bo toko-toko naane doon dite katoofu; uŋ'útaañian. Bare bibin bifiyo, bakan keejoŋooranee kii kajuku éñjeriŋ yeeemo i toko: boko kabaju káasuumaay, nu buroŋ beejoŋoore.
58012012	Iŋ'ite ho aamo fu aruun kéelaame ku ti kanaban kite ku Kiris, ariyit sumoŋuuun séelaame su, abe n'arijoŋooran wújuunuun wéeŋuuhee wu!
58012013	Arija tu búhuhu beejoŋoore bu, man wuwot wute kiŋki kajiŋk utum wuhabanooro, bare nu wúkoyi.
58012014	Árihin wáhowah man káasuumaay ni kíyemi t'etutuun aruun ni bakaaku fe, abe n'aribaj buroŋ beenabe. An afut'anab, at'ajuk Atemit.
58012015	Arinaŋ toko kikawuun, kajaku kite Atambatun, an atum'áwuŋg ko hiñaawu. An t'aruun atum'áyemi naane nunukanuk nite miriyaay méetike; n'aŋ'átifen bakan keehooje ni kátiku koone.
58012016	An t'aruun atum'afurukato, man yooŋ n'ahuuf buroon beenabe naane Esawu abine i áhin. Ásikasik hifaafaate hoone ajoohen uŋu húñoofein hifeeneŋ taŋ.
58012017	Árimoomi kaanuku abinabina afiyo, n'ámaŋi kaanuku faafo éesoniyano kásoniyan kite aneemak u, bare faafo n'ateñeko. Biyiy b'ayiye bu yooŋ biyinaat toko doon, ábuki abajut efehe yite kanuutan b'aheeke bu éehin.
58012018	Arilohut hirij h'áriyinie kagoru nu sumoŋuuun, naane Israyel kóŋkeyin t'eramba i. Kajukajuk toko ti hirij hite Sinayi sineemak sómbokun ti kátifu t'etiir ho, ni káakumba, n'ébaani, n'eyam yómbokun.
58012019	Ni kajam yooŋ ti káabiinu kusoke, ni kaaji kéelinde. H'Israyel kajame hu kaaji kondu kite k'Atambatun, kalawalaw kaane kiraan, bike utum búwutiyenee,
58012020	ábuki kámaŋiit kajoku báhamin bi kaaji ku kusoke bu. Keenaan: «An fe eeyak kagoru hirij hondu, aruun kámiñio nu bujuju ayak aket, hutoof yooŋ enuk.»
58012021	Bi kajuke bu hunak hondu bútumb búkolinani, Moyis asooñen n'aane: «Iŋ'íbit ekoloowe taŋ!»
58012022	Aruun bare arilohaloh hirij hite Siyoŋ, ni hikinu hite Atambatun eeemo u buroŋ. Ho heemo fu Serusalem yite i t'etiir, t'emalaka k'an ayinaat kafinu kaamo du ti hiriy.
58012023	Arilohaloh ti biñi bite Atambatun keerahare ku kakuukanooree du, boko ku kuruwu kooniin kikiñjee ku t'etiir bufor bu. Arilohaloh Atambatun aa ajoonan kúŋgowulan ku kareyi fe, nu ñúwejet ñite bakan keejoŋoore ku k'Atambatun áhine ku keekuur but.
58012024	Arilohaloh Kiris eesiiŋee u t'etut Atambatun nu kúŋgowulan ku, ti kaajamoor kíyeni ku k'ajamoore ku nu boko. Arilohaloh yooŋ halan hoone héeyuusee hu, hihi híhamin hihaŋ hite hu Abel héekandijene hu hunukan.
58012025	Náami arinaŋ toko kikawuun! Atum'ariteñeko an eeemo ti báhamin n'aruun. Bakate ku Israyel keebine ku kateñeko kajamatan an éeyemie u ti káyeegal kooniin t'etaam ye, kafakut tu kúnuur ku. Náami úne, Atambatun af'anoŋk aŋ'áhaminn n'úne huta hu t'etiir bufor bu. Buŋ b'úja fu kafaku tu kúnuur ku kane arko núuwuŋgo kiñaawu?
58012026	Kóŋkeyin, kaaji koone kíhinahin etaam i yeeyoŋoŋanooro. Bare hahiye, asokasok úne báhamin bonde. Aanaan: «Íñje kasooñu íhin etaam i yeeyoŋoŋanooro, nu bufor bu yooŋ fe.»
58012027	H'aane hu «kasooñu», áwufoorawufoor kaanuku buroon b'áwuwane bu fe buyoŋoŋanooro, abe nu bútowuto, man beeyinaatee bu kayoŋoŋan ni bisiiŋo hiraanu.
58012028	Makamu Atambatun ondu ti kawunu úne jáyi jeeyinaatee kayoŋoŋan, úeno eyeehen. Úroko naane hutoofo i. Újeŋgino n'ekoloowe yooŋ,
58012029	ábuki Atambatun ite úne ámoomi naane sineemak séesufe júm.
58013001	Árimaŋioori ko kireyi fe naane baatiaay, aruun bakan kite Atambatun.
58013002	Atum'arifiil kaanuku ariwarawar kajoku áwariee emoosoora i kiŋki kawanan t'aruun. Bakaake káhinahin iyu, ni kahaŋ kawanan tu boko emalaka ti kámeyiit.
58013003	Áribaŋino keeemo ku tu bukulu bu, anokoor naane aruun nu boko ariemo fii te bo. Áribaŋino yooŋ kéehihinooree ku, anokoor naane arijukajuk sílaam naane boko.
58013004	Huruw fe aja áhin nu múniyo ti biseño bu: ániine u araan t'anaare u, anaare u yooŋ n'araan t'ániine u. Ábuki Atambatun kajoonan kiŋki kaŋot ti kaseñoorut, ni kiŋki kaŋot ni bakan ki kaseñeit.
58013005	Atum'árisik kikawuun arinaŋ ti sírirem. Kikawuun kutoof kep tu doon d'aribaje du, ábuki Atambatun aanaan: «It'iwasuun hikee, it'ífiitenuun yooŋ.»
58013006	Náami huruw fe t'úne áyinooni kasoku ni hikaw heeyaŋge aŋ'aane: «Atemit, o af'áyokunanam, it'íkoleyi doon fe. Naŋ n'ake áyinie t'íñje?»
58013007	Áribaŋino égila yeenuun keesokuun ku hirim hite Atambatun. Ariyinoor buŋ bu buroŋ booniin búmuje fe, abe n'arineefan ti káyilen kooniin.
58013008	Yesu Kiris afeeneŋ u hukan, n'úmiye, bija yooŋ kuwaatu fe.
58013009	Atum'ariwas an eebuutuun ni maliikenar mánoman, meewayee ni m'ariliikenee mu. Ajakeejak suhol site s'úne ni sibaj sembe séenuutina ti kajaku k'Atambatun kaŋk'áwufoor úne. Sembe sondu súnuutinoot ti kájeŋgin kite buluwa beesoke bu tu buroon b'an awarut kateŋu. Ábuki buluwa bondu bibajut éñjeriŋ bija ti kiŋki kájeŋgin bo.
58013010	Esuwif i kiŋki káhin wusarah wu t'atant u kawarut kateŋu tu doon deesarahee t'ataabul ite úne.
58013011	Asaraha ómbokun u aŋ'áhin wusarah t'Anabe-nabe du bija ti kaboŋket kite wuhoofoor wu. Aŋ'aja toko ni halan hite sunuk, bare sini site sunuk sondu uŋu súsufee tíyaŋ hikinu hu.
58013012	Iŋ'ite ho hi Yesu yooŋ akete fu tíyaŋ hikinu hu, kaanuku eekuuran ésuk i ni halan hoone.
58013013	Náami úja úŋaaboo tíyaŋ hikinu hu, núulafatinee naane akina.
58013014	Ábuki úbajut t'etaam ye hikinu hite hiraanu. Hikinu heeware hu bibin h'úŋes fu.
58013015	Ko kireyi fe, úhin kaasarah kite kasokoroor Atambatun úŋaasann ko ti Yesu Kiris; aamo fu úsokoroor huruwu hite Atambatun.
58013016	Atum'aŋ'arifiil káhinu kite meejake mu, abe n'aŋ'áriyokunanoor yooŋ, ábuki wusarah naane wondu ufu wutoof Atambatun.
58013017	Árijeŋgin égila yeenuun, abe n'aŋ'arijam tu boko. Boko ifi kajukar siyaan soonuun, ábuki Atambatun kákandijeniin naŋ ni karoke fu. Af'árijeŋginiin, boko káhinu burok booniin ni katoofu kómbokun. Afut'árijeŋginiin, n'iŋi káhin bo ni kaseetu, abe man arijuk toko mayet éñjeriŋ.
58013018	Arilaw bija t'uni. Bukuurakuur uni kaanuku ñúwejet ñite ñ'uni ñukuurakuur, abe írimaŋamaŋi káhinu ko kireyi fe meejake.
58013019	Bonde b'ihaŋuun fu kalawu fe: waasuun, arilaw man Atambatun n'áhin íisooñin t'aruun ahilee.
58013020	Atambatun aa awun káasuumaay ku, abe n'aritan Anahaan ite úne Yesu t'eket i, aja awunuun sembe aŋ'aribin árihin meejake mu, man n'áriyini káhinu b'ámaŋie bu. Aja áhin t'úne burok beetoofo bu tu huruwu hite Yesu Kiris, eeemo u ahaawa ómbokun ite síkarniina su. Halan hite kaasarah koone híkinineŋe fu kaajamoor kéehabanaariit ku ni kisiiŋanee t'etut Atambatun nu kúŋgowulan ku. Yesu Kiris aja ákini kániku ku hiraanu! Amiin.
58013022	Kújakuwe, íñj'endu ti káwasiyanuun bonde: arijamatan jak kirim konde kite kayaŋgananuun kikaw k'íkiñjinuun kee t'eleetar yende yeekambut yee.
58013023	Íñj'endu ti kasokuuun kaanuku ati úne Timote ánuutino t'ekulu i. Af'asoŋk áreeŋin, n'iŋ'íriboorin ne o iriibin irijukuun.
58013024	Arisaaf égila yeenuun kareyi fe, ni bakan k'Atambatun akino ku yooŋ fe. Bakate ku Itali kéeyilene ku kasaafuun.
58013025	Atambatun aja ásoniyanuun arireyi fe.
59001001	Íñje Saak ii irok bija t'Atambatun n'Anahaan u Yesu Kiris ikiñje fee. Íñj'endu ti kasaafu bakan kite Atambatun kareyi fe keeyisaloolee ku t'etaam ye.
59001002	Kújakuwe, kikawuun kutoof dómbokun kane ariwar kajuku sílaam sánosan.
59001003	Ábuki árimoomi kaanuku af'arijuk sílaam, abe n'arijok alitee ti káyilen koonuun, at'ariruuso hikee.
59001004	Bare arinaŋ toko kikawuun karuusaate koonuun kéeyemi kite hiraanu, man n'áriyemi bakan keeyane faŋ ti bítim bu, doon fe itim dijahaluun.
59001005	Bare ake t'aruun afut'áwesinato areeŋ, alaw bo Atambatun, abe Atambatun kawunio bo. Ábuki Atambatun aŋ'awun ésuk i ereyi fe n'ehol yeekuure, abe áwatanaariit an.
59001006	Bare an ondu awarawar kalawu ni káyilen, abe ehelo etum'éhin kúsuba; ábuki an e ehelo éhine kúsuba ámoomi naane húsuw hite káajuŋeey h'eyam i eritane, abe n'etiŋg ho t'émaŋie du.
59001007	An naane ondu awarut kayinoor ti hikawo n'aŋ'aane o kabaju dike doon t'Atemit,
59001008	ábuki hikawo iŋi hiteyoor, abe ájokaariit ti bifeeneŋ tu buroon bu fe bamb'áhin.
59001009	Akarjen eebajut, hikawo hutoof naane Atambatun ayito i.
59001010	Eebaje u, hikawo hutoof naane Atambatun awanano i. Múniyo naane éfuloor ite ti kitaaŋaat ku ee eñoob, iyu yooŋ i buroŋ bite eebaje u bija fu.
59001011	Taanak tu iŋi tirito ni kásufu kite te to fe, abe iŋi tisayan mahos mu; éfuloor i eŋ'eney, abe káwari kite te yo uŋu kútowuto. Iyu yooŋ e eebaje u ayak fu bútowuto o ti bakola boone.
59001012	Atoof t'an kane ajok alitee o ti sílaam; ábuki af'áwufoor kaanuku ajokajok alitee ahaban, o kabaju hisiibanu: ho heemo fu buroŋ b'Atambatun aane bu o kawunu kéemaŋio ku.
59001013	Ehol ite ake ef'eŋes káhinio eehoofoor, atum'aane: «Atambatun aŋes fee n'íñje.» Ábuki meejakut mu miyinaat kaŋesu káhinu Atambatun eehoofoor, abe akina humuumo áŋesaariit káhinu an eehoofoor.
59001014	Wúfaŋi weejakut wu ufu wubuut an, abe nu wuŋes káhinio eehoofoor.
59001015	Wúfaŋi weejakut wu ufu wubuk kaahoofoor, abe kaahoofoor ku ifi kija ayak abin áami kihaha, n'uŋu kubuk eket i.
59001016	Kújakuwe, aruun k'ímaŋie-maŋie ku, atum'aribuut kikawuun:
59001017	kawunu fe keetoofe ni keejake, t'etiir tu buroon bondu búnuutina fu. T'Atambatun áwuwana ite meejaaŋe meeemo mu t'etiir t'ufu búnuutin béewanein. Atambatun áwayaariit, áwetekaariit yooŋ éehin ébaani.
59001018	Ho hutoofo n'awun úne buroŋ, aŋ'asaan bo ti hirim hoone heeemo hu hite nu múniyo, kaanuku man n'úyemi étiyar i tu buroon b'áwuwane bu fe.
59001019	Kújakuwe, aruun k'ímaŋie-maŋie ku, ariwarawar kámeyi bonde: huruw fe awarawar iŋi kamoken ti kajamatan kite bakaaku, bare atum'amoken ti báhamin, atum'ahil yooŋ ti kayiŋat;
59001020	ábuki an eeyiŋate áhinaariit beejoŋoore beetoofe Atambatun.
59001021	Iŋ'ite ho aamo fu arinuutan ti siheluun doon fe deekuurut, abe n'ariwas kunoŋk fe keejakut. Áritetianooro ariijok hirim heenawee hu ti siheluun, ábuki húnooniuun kafakan.
59001022	Atum'ariraan ti kajamatan hirim hite Atambatun barebare, bare árihin yooŋ naane husoke i. Káhinaate iyu, n'aŋ'aribuut kikawuun.
59001023	Ábuki an eejame hirim hu, abe áhinut naane husoke i, ámoomi naane an eeemo tu bujukooro ti kaajukooreey, abe n'ajuk naane anokoore i.
59001024	Af'ajukooro ahaban, n'aŋ'aja, abe n'aŋ'ahaŋ afiil naane anokoore i.
59001025	Bare an eejondomane jak t'eluwa yeejoŋoore i, af'ajok te yo alitee, Atambatun kásoniyano tu doon fe d'áhine. An ondu awarut kajamatan kaanuku eebin eefiil, bare áhin naane esoke i. Yo ef'enuutan úne tu húsukateenaate hu.
59001026	An af'aane akina átumbatumba ajok bítim bu, abe bare ayinaat kajoku butumo, an ondu abuuta hikawo: káyilen koone kibajut éñjeriŋ.
59001027	T'Atambatun Faaf úne, bítim bite bu nu múniyo abe nu bukuur, iye i bije fu: biñi bu éfiiten i, ni haare hu ki bákayiniin kakete ku, úyokunaniin kane káyemi ti sílaam, abe utum'úwas buroon beekuurut bu bite bu t'etaam ye béetifen úne.
59002001	Kújakuwe, aruun kéeyilene ku t'Anahaan ite úne Yesu Kiris éenike u, atum'arijok ésuk i kawayoor.
59002002	Ariliik naane háyine bákasuba kabine fee káŋaabeinuun t'arikuukanooree: ake tu boko asolasol bimeŋk bite éwurus ni kájufa kéewarie-wari, áwiyo abajut, abe bires taŋ b'asiimee fu.
59002003	N'arijok eesiimee u wañ wéewarie wu atoof ti kaanio: «A̱bin, a̱bin a̱ariiko diye t'ajake du.» Bare eebajut u, ake t'aruun n'aano: «Awe a̱siiŋo», man yooŋ: «A̱riiko t'etaam diye bite wuwotam.»
59002004	Arko iyu af'árihin, aruun kumuumuun arijokoorajokoor fíya arireyoor? Aaa, bamb'arisok fe ti bakaaku, ti biyinoor boonuun beejakut bu t'ufu búnuutin.
59002005	Kújakuwe, aruun k'ímaŋie-maŋie ku, arijamatan: keebajut kíiit kereŋ k'Atambatun ajifane fu kaanuku kéeyilen te o, káyilen kooniin kéeyemi ebaj yeeniin, abe ni kabaj Jáyi j'aane ju o kawunu kéemaŋio ku?
59002006	Bare aruun aŋ'áriwiinian keebajut ku! Kame aañiin kereŋ k'ifi kálaamanuun, abe ni kakalameuun ti ñájoonanum ñu? Eeman kereŋ keebaje ku?
59002007	Boko yooŋ ifi kálafatin huruwu hite Kiris éekiniuun u.
59002008	Míkiñjin mu meenaan: «A̱warawar kámaŋi áwiyi húŋgowulan naane á̱maŋie i hikawi.» Diyu eluwa yéenuutina t'Atambatun áyi u. Af'árihin nu múniyo naane esoke i, árihinahin ajakee.
59002009	Bare n'arifin arijok ésuk i kawayoor, árihina kaahoofoor, abe eluwa i etinanuun yooŋ, ábuki árijuuma te yo.
59002010	An af'áhin naane buluwa bite Atambatun fe busoke i, abe n'ájuum t'efeeneŋ taŋ, atina ti saasu sireyi fe.
59002011	Ábuki Atambatun eeene u: «Atum'a̱ŋot n'an ariseñeit», o yooŋ aane fu: «Atum'a̱yool húŋgowulan.» Náami arko a̱ŋotut n'an ariseñeit, abe bare n'a̱yool húŋgowulan, á̱juuma t'eluwa i.
59002012	Iŋ'ite ho aamo fu af'áriyemi ti báhamin man yooŋ ti káhinu doon, áribaŋino kaanuku Atambatun aroŋa eebin eejoonanuun t'eluwa i yey'enuutan úne tu húsukateenaate hu.
59002013	Atambatun af'áyemi ti kajoonan ku, at'aŋaaŋ kayubiyen an éeyubiyenaariit u bakaaku. Bare af'aŋ'a̱yubiyen bakaaku, Atambatun at'atinani.
59002014	Kújakuwe, an af'aŋ'aane abajabaj káyilen, abe bare ánoŋkaariit ajakee, bibajabaj fíya éñjeriŋ? Káyilen kondu kúnoonio fíya kafakan?
59002015	Ariliik naane ake ti bakanuun kéeyilene ku asawulee fee wañ wute bisiimo, man yooŋ abajut eeñoofo.
59002016	Abe ake t'aruun n'aano: «Yooh, úwasoor, a̱riiko ti káasuumaay; a̱sol wañ weeniŋe, abe n'a̱ñoofo a̱bir!» Bondu fíya bibajabaj éñjeriŋ t'ariwunuto doon d'asawulee du kaanuku eeroŋ?
59002017	Iyu yooŋ i káyilen ku keemo fu: an af'áyilen barebare, abe áwufoorut ko tu hunoŋk hoone heejake hu, káyilen koone keekete.
59002018	Bare an n'afin aane: «Awe á̱yilenayilen, íñje n'iŋ'ifin inoŋk ajakee», íñje kaanio: «Á̱wufooram buŋ b'a̱yino fu káyilen t'á̱noŋkaariit ajakee, abe íñje n'iŋ'íwufoori káyilen kúuma tu hunoŋk húuma.»
59002019	Eeman á̱yilenayilen kaanuku Atambatun afeeneŋ abaje fu? Kame beejake. Sirab su yooŋ síyilenayilen bondu, abe iŋi síbit ekoloowe taŋ.
59002020	Esoŋ yendu! Á̱maŋamaŋi bukuuri kaanuku an af'áyilen barebare, abe ánoŋkaariit ajakee, káyilen kondu kibajut éñjeriŋ?
59002021	Te naŋ t'Atambatun ajuke fu kaanuku faaf úne Aburaham ájubajub? Ti manoŋkar moone fu, h'ásike hu añio Isak kaanuku eesaraho.
59002022	A̱juka kaanuku káyilen koone kiriboorariboor ni manoŋkar moone, abe káyilen koone nu kurum tak iŋi manoŋkar moone.
59002023	Iyu i bonde bi Míkiñjin mu musoke mu bibaje fu. Meenaan: «Aburaham áyilenayilen Atambatun, abe Atambatun n'ajuk ti káyilen koone n'ajoko an éejube.» Abe Atambatun n'aŋ'aano áwiyo.
59002024	Náami arijuka kaanuku Atambatun aŋ'aane an ájubajub ti manoŋkar moone; káanukiiit iŋ'ite káyilen k'abaje ku barebare.
59002025	Bondu yooŋ bibaje fu Rahab aa afurukato. Atambatun ajokojok an éejube ti manoŋkar moone, h'abine hu awanan te o Esuwif i keeboñee ku, abe n'áyokunaniin keeŋaas bike bítim keefak.
59002026	Húŋgowulan heebajut síhiinu, o an eekete. Káyilen yooŋ keeriboorut ni manoŋkar meejake, ko yooŋ keekete.
59003001	Kújakuwe, bakate ku t'aruun kiŋki kaliiken ésuk i kawarut kahooju, ábuki árimoomi kaanuku uni eliikena yite ésuk i, uni kajoonanee ahaŋ kaniŋu bakaaku.
59003002	Úreyi fe uŋ'újuum kuhooj aa ti máhinar meehooje. An éejuumaariit ti báhamin, akina an eekuure but, akina an éeyinie bújokumooro áhabanein.
59003003	Bifaliñj bu, uŋ'úkob bo ñañ tu ñutum kaanuku iŋi bijam t'úne; iyu uf'úyini kajoŋooran bo.
59003004	Arijondoman yooŋ ti bisahar bu: bihah buŋ mi bihahe, kúsofooru kite te bo kiŋgiŋgilij. Hutoof yooŋ eyam yeebaje sembe n'etib, tu hutoofe du eteyana i t'ifi bija.
59003005	Iyu yooŋ i káaleluf aamo fu. Átetateti faa t'eni, bare áyinooni kasamban buroon beehahe. Arijondoman: sineemak siŋgilis síyinooni kásufu bujal bómbokun!
59003006	Káaleluf ámoomi naane sineemak. Toko ti meejakut mu meemo fu. T'eni i ti keemo fu, abe iŋi kítifen yo ereyi fe. Iŋi kítifan buroŋ bite b'úne fe ni sineemak séenuutina sambuun.
59003007	Húŋgowulan áyinooni káhinu saama náami éndakakureŋ yeejam te o, ni bilele bu, nu ñuroon ñu, ni bisaan bu.
59003008	Bare mayet an afeeneŋ áyinie kajoku káalelufo. Káaleluf ajakut, abe yooŋ ábebaariit; aŋ'ahooj bib ni bíniw béeyinie kayoolu.
59003009	Ne ko n'uf'úsokoroor Atemit Faaf úne, ne ko yooŋ n'uf'úwuum bakan úne kúŋgowulan k'Atambatun áwuwane ku kanokoor ne o.
59003010	Kasokoroor uŋu kúnuutin tu butum bifeeneŋ bu ni káwuumu. Kújakuwe, buwarut bija iyu.
59003011	Káabulanu áyinooni fíya kánuutanna t'efulu efeeneŋ móhujo míniina ni meehire?
59003012	Níndiif áyinooni fíya kabuku bihemb, kújakuwe? Núfuuf áyinooni fíya kabuku bíndiif? Káabulanu kite móhujo meehire kiyinaat kánuutanna móhujo míniina.
59003013	Abajeebaj fíya t'aruun an éewesinatee abe yooŋ n'áwasi? Áwufoor bo ésuk i ti manoŋkar moone meejake mu mamm'áhin, ti káneeni koone, nu búwesinato boone.
59003014	Bare arko suhol soonuun suhoojahooj ni bíhiñanoor béetike, ni biyinoor yooŋ bite bíhaŋoor, atum'aŋ'arisambooro, atum'arijuus yooŋ arisaan múniyo mu.
59003015	Búwesinato naane bondu búnuutinoot t'etiir, bo bite t'etaam ye, bite húŋgowulan, ti Setani tu búnuutina.
59003016	Ábuki ti bíhiñanoor beemo, ni biyinoor bite bíhaŋoor, kajoŋooraate kondu toko, ni kinij kánokan keejakut.
59003017	Bare búwesinato béenuutina bu t'etiir, bítiyar bite te bo beemo fu bukuurakuur. Hunuut toko ni bíyemi bite káasuumaay, ni bíneeni, abe biyaŋgut hikaw. Uŋu buyubiyen dómbokun, abe n'uŋu bubuk kunoŋk keejake. Bújokaariit ésuk i kawayo, abe bútuukaariit.
59003018	Kiŋki káhin ésuk i keebukan iŋi kanaw káasuumaay, abe miriyaay mimmi kabaj toko meemo fu buroŋ beejoŋoore.
59004001	Bímiñoor bu nu sulob su t'etutuun, bondu diin t'ufu búnuutin? Uŋu búnuutin tu wúfaŋi woonuun wuwu wulob ti siniuun.
59004002	Aŋ'árimaŋi buroon bite an, abe ariyinaat bo kabaju, n'aŋ'áami ariiyoolo. N'arimero doon dite an, abe ariyinaat do kabaju, n'aŋ'áami ariilob ne o, abe n'árimiñoor. Áribajaariit b'árimaŋie bu aŋarkeyi naane árilawaariit bo Atambatun.
59004003	Abe af'arilaw, áribajaariit ábuki beeemo bu ti kikawuun bijakut: bamb'arilaw, árimaŋamaŋi bo kaanuku ariirooŋan siniuun.
59004004	Aruun fu bakan kéejubut! Árimeyiit kaanuku kámaŋi aduna i aamo fu kahuufu Atambatun? An af'ámaŋi kábuki n'aduna i, áhinooraa anatoora ite Atambatun.
59004005	Atum'ariene man beesokee bu ti Míkiñjin mu bite fuufu i? Meenaan: «Atambatun aŋ'áfiir dómbokun tu búwejet b'anaŋe bu t'úne.»
59004006	Bare Atambatun ásoniyanasoniyan úne ahaŋ diyu tu dómbokun, ábuki Míkiñjin mu meenaan: «Atambatun aŋ'ásokum kiŋki kayitooro, bare kiŋki kátetianooro aŋ'ásoniyaniin.»
59004007	Náami árijeŋgin Atambatun. Aritandarisan ti Setani, abe n'aŋ'atey akambuun.
59004008	Ariloh Atambatun, abe n'aŋ'alohuun. Aruun ehoofoora i, arikuuranooro; aruun kaŋk'árihin sihel súsuba, arikuuran siheluun!
59004009	Áritaañian, ariyiy, abe n'arilolobool. Ésuw yeenuun éyemi biyiy, katoofu koonuun ni kíyemi kátaañi.
59004010	Áritetianooro hágila Anahaan u, abe n'aŋ'ayituun.
59004011	Kújakuwe, atum'arisok meejakut ti bakaaku. An af'asok meejakut t'ake, man yooŋ n'ajoonano, asoka meejakut t'Eluwa yite Atambatun, ajoonana yo yooŋ. Abe af'a̱joonan Eluwa i, aŋkut á̱yemi an éejeŋgine yo: awe ajoonana yo.
59004012	Atambatun unoono asiiŋane fu Eluwa i, o yooŋ unoono aamo fu ajoonana u. Akina unoono áyinie fu kafakan an, o yooŋ unoono áyinie fu kátowutan an. Kame awe a̱amo fu aañ, awe aa a̱joonan áwiyi húŋgowulan?
59004013	Hahiyu arijamatanam, aruun kaŋk'ariene: «Úmiye man yooŋ kuwaatu uni bija t'ésuk émanuma, uni kabaju bo emit, uni kájula, abe n'iŋ'iribaj sírirem.»
59004014	Árimoomi me hite hu kuwaatu, nu buŋ bu buroŋ boonuun bija fu? Aruun fu árimoomi naane kamooha; iŋi kíŋaasin, diŋgilis yooŋ kep nu kútowuto.
59004015	Bonde b'ariware fu kasoku. Ariene: «Atemit af'ámaŋi, uni karoŋu, abe n'iŋ'írihin bonde man yooŋ bonda.»
59004016	Bare aruun n'aŋ'arifin ariyitooro ti jísamban joonuun. Biyitooro naane bondu bijakut.
59004017	Náami an éemeyie meejake m'aware mu káhinu, abe áhinut mo, an ondu áhina kaahoofoor.
59005001	Hahiyu arijamatanam, aruun kusaanum ku! Ariyiy abe n'aririŋgan uŋu wútaañi w'arija wu kajuku!
59005002	Ebaj yeenuun efuta, busobit bu yooŋ bujoka wañ woonuun.
59005003	Búwurus boonuun beeseme, sírirem soonuun yooŋ. Bisem bondu bija fu katinanuun, abe bo kábuju siniuun naane sineemak. Aruun bokondu ti kakuukan ebaj kep, abe bare kamoosen kite etaam i kireeŋa.
59005004	Áritumbut ariŋaaŋ kajaamu eroka i kéehotukanuun ku kitaaŋaat koonuun. Arijam naane ii kalolobool! Wuji wute eroka yendu Atambatun ajamajam wo, akina Atemit eehaŋe u ebaja sembe.
59005005	Aruun bokondu tu buñoofo meetoofe kep, abe n'aŋ'árihin beetoofuun bu. Áriyoŋgianayoŋgian siniuun, abe hahiye áriyemia naane sunuk site bija kamootiee.
59005006	Arijoonanajoonan bakan keetinut, abe n'ariyooliin. Kañakoorut n'aruun.
59005007	Kújakuwe, náami árimuñ kep ayak abin áami Anahaan u abina. Arijuk naane awaña aa ámuñ ti kanahan éhotukan i yeereeŋ. Aŋ'ámuñ ti kanahan kite káriiŋ ku, ni basokotoŋ bu fe.
59005008	Aruun yooŋ árimuñ; arijok alitee, ábuki bibin bite Anahaan u bulohena.
59005009	Kújakuwe, atum'aŋ'áriŋuŋunoor ti bakaaku, man Atambatun atum'abin ajoonanuun. Ajoonana u ondu, áreeŋino ti karuŋ ku!
59005010	Kújakuwe, áribaŋino eyiŋana yite Atambatun kéehamine ku tu huruwu hite Atemit. Kámuñamuñ hi kajuke hu sílaam su. Ariliikool nu boko.
59005011	Uŋ'úene katoofana, ábuki kajokajok alitee. Arijamajam naane Sob abine i ámuñ, abe árimoomi naŋ n'Atemit abine fu awuno. Ábuki Atemit aŋ'ayubiyen naane, abe ajakajak faa t'ésuk i.
59005012	Kújakuwe, beehaŋe bu fe beemo fu bonde: af'ariene aruun káhinu dike doon, atum'ariwaat hikee. Atum'ariwaat bufor bu, n'etaam i, atum'ariwaat yooŋ doon fe. Af'arko hee, ariene «hee», af'arko aaa, ariene «aaa», man Atambatun atum'abin ajoonanuun.
59005013	Ake t'aruun af'áyemi ti sílaam, alaw. Ake t'aruun af'áyemi ti katoofu, ahooñ eesokoroor Atambatun.
59005014	Ake t'aruun af'ásomut, aruw sifaaf site kéeyilene ku keebin keelaw bija te o, boko yooŋ ti kátisio éluuliin tu huruwu hite Anahaan u.
59005015	Kalawu kondu ifi kíhinee ni káyilen, ko kafakan ásomuta u. Atemit karitano, abe arko áhinahin wuhoofoor, n'aŋ'aboŋketo wo yooŋ.
59005016	Náami arisokoor wuhoofoor woonuun, abe n'aŋ'arilaw bija ti bakanuun man n'árikoyi. Kalawu kite an éejube kibajabaj sembe, abe kúnooni káhinu buroon bómbokun.
59005017	Eli húŋgowulan naane úne. N'alaw áhabanein kaanuku etiir i etum'enub; etiir i ehaŋut enub areeŋ simit síhaaji ni kiim hutok ni hifeeneŋ.
59005018	N'abin asooñ alaw; etiir i n'énubin, abe etaam i n'esooñ ebuk miriyaay.
59005019	Kújakuwe, árimeyi bonde: ake t'aruun af'akamb múniyo mu, abe ake n'ábatikanno, an éenuutanna ahoofoora ti bítim bu t'áyemie du tu bútowuto bu, an ondu afakano t'eket i, abe o kákinineŋ wuhoofoor weehooje nu wuboŋketee.
60001001	Íñje Piyeer, apotor ite Yesu Kiris ikiñje fee bakan k'Atambatun ajifane ku, keeyisaloolee ku tu búsuk bite bu Pont, ni bite bu Galasi, ni Kapadoos, n'Asi, ni Bitini. Baabu t'áruuniit.
60001002	Atambatun Faaf u ajifanuunjifan aliik naane t'afiye du asok. Búwejet boone bíhinuunhin áriiyemi bokoone ku kaanuku áriijeŋgin Yesu Kiris, abe halan hoone nu hukuuranuun. Atambatun aja ahaŋuun kásoniyan, abe n'awunuun yooŋ káasuumaay keefame-fam.
60001003	Úsokoroor Atambatun Faaf ite Anahaan ite úne Yesu Kiris! Ti kajaku koone kómbokun ku k'áwufoore ku úne, awunawun úne buroŋ bíyeni h'aritane hu Yesu Kiris t'eket i. Iyu u úbaje fu eyakar yéeketaariit,
60001004	abe úmoomi kaanuku úne kákini buroon beejake b'Atambatun anaŋe bu bija ti bakan koone. Buroon bondu biyinaat búbujo, biyinaat kabuubat, biyinaat yooŋ bútowuto. Atambatun anaŋanaŋ bo tu bufor bu bija t'aruun.
60001005	Naane aamo i áriyilenayilen te o, o kajukaruun ni sembe soone kaanuku eebin eefakanuun. Bondu kámeyiee tu hunak hiraanu hu.
60001006	Kikawuun kutoof tu bondu, hutoof hahiye ariwarawar kátaañian tu kunak keefamut iŋ'ite sílaam sánosan.
60001007	Sílaam sondu site kajuku man káyilen koonuun kite nu múniyo man yooŋ. Éwurus áyinooniee kábuju, bare ti sineemak t'af'ajukee man ejakajak. Iyu yooŋ i káyilen koonuun keehaŋe ku éwurus ifi kiŋesee ti sílaam sánosan, t'ajuk man kiyanayan. Náami hunak hi Yesu Kiris áŋaasin hu, Atambatun kasokorooruun, n'ánikanuun, abe n'asaluun.
60001008	Naane árimusut i kajuku Yesu fe, árimaŋiomaŋi; naane árijukaariito i hahiye fe, áriyilenayilen te o. Iŋ'ite ho hi kikawuun kutoofe fu dómbokun; kútumb kutoof kusooñen an ayinaat ko kasoku ni kirim.
60001009	Ábuki aruun bokondu ti kabaju hisiibanu hite káyilen koonuun: ho heemo fu kafaku kite siyaan soonuun.
60001010	Kóŋkeyin, eyiŋana yite Atambatun kaŋesaŋes, abe ni kanewenoor keejuk buŋ b'Atambatun aja fu kafakan ésuk i. Kasoŋka busok buŋ b'Atambatun aja fu káwufooruun kajaku koone.
60001011	Búwejet bite bu Kiris búmoomi tu boko, abe busoŋka busok sílaam s'aware su kajuku, nu buroon béewarie-warie beeja bu káseina. Eyiŋana yendu ni kaŋes yooŋ kámeyi kaakaŋ, nu buŋ bu bondu bija fu kabaju.
60001012	Atambatun n'áwufoor eyiŋana yeene aaniin hirim h'asaaniin hii bíjaiit tu boko, bare bija t'aruun. Hahiyu kiŋki kawaare Hirim Heetoofe hu kasokuunsok hirim hondu ti sembe site Búwejet Beenabe bu béeboñinee bu huta hu t'etiir. Abe humuum emalaka i kámaŋamaŋi kámeyi bondu.
60001013	Arifare ariwasan. Arijok kikawuun, abe n'arinaŋ eyakar yeenuun fe ti káasuumaay k'arija ku kawuniee kane Yesu Kiris áŋaasin.
60001014	Árijeŋgin Atambatun, abe atum'aribatikan siheluun tu wúfaŋi woonuun wute wu ti hítiyar hu t'árimeyioorut múniyo mu.
60001015	Bare áriyemi bakan keenabe ti máhinar moonuun, naane Atambatun eeruwuun u anabe i yooŋ.
60001016	Múniyo Atambatun aanaan ti Míkiñjin mu: «Áriyemi bakan keenabe, ábuki íñje inabanab.»
60001017	Aruun ti kalawu, aŋ'ariene Atambatun «Faafa». Bare aŋ'ajoonan kúŋgowulan ku fe aliik huruw tu doon d'aroke du, abe ásokumaariit. Iŋ'ite ho aamo fu tu kunak keeŋeñenuun ku t'etaam i, áriwufoor ti máhinar moonuun naane arijoko i nu sumoŋu súsuba.
60001018	Árimoomi bajaam beejaamee bu kaanuku ariifakanee tu buroŋ beebajut bii éñjeriŋ, bi sifaafuun kómbokun kátifenuun bu. Bijaamutee nu buroon béefiyaariit naane sírirem, man yooŋ éwurus.
60001019	Aaa, arifakaneefakan ti kaasarah kómbokun kite ku Kiris, éeyemie u naane ametek éewere kák, abe doon durkuto.
60001020	T'etaam i éwuwanoorutee n'Atambatun ajifano fu, abe afeeñafeeñ uŋu hoonuun hu tu kunak konde keeemo ku kiraanu ku.
60001021	Te o t'af'ariŋaas áriiyilen t'Atambatun éeritanno u t'eket i, abe n'áhino éenik. Iyu a ariyite fu káyilen koonuun, n'eyakar yeenuun fe arinaŋ t'Atambatun.
60001022	Arikuuranoorakuuranooro aŋarkeyi naane árijeŋginajeŋgin múniyo mu. Iŋ'ite ho h'árimaŋie fu bakatuuun kéeyilene ku. Náami árimaŋioori dómbokun siheluun síhabanein.
60001023	Aribukeebuk ti kátiyar; káanukiiit kúŋgowulan kite kaketu kubukuun, bare Atambatun éeketaariit u abukuun fu. Áhinahin bondu ni hirim hoone heeroŋe hu, abe híhabanaariit yooŋ.
60001024	Ábuki Míkiñjin mu meenaan: «Kúŋgowulan ku fe kámoomi naane mahos, abe káwari kooniin naane éfuloor ite ti kitaaŋaat ku; mahos iŋi misay, éfuloor eŋ'eney,
60001025	bare hirim hite Atemit hibaa káyemi.» Hirim hondu heemo fu Hirim Heetoofe h'arisokee hu.
60002001	Náami hahiyu ariwas bánafut bu, ni haajuus hu, nu butuuko bu, ni baabet bu, nu husoku hu ti bakan.
60002002	Áriyemi naane bilekej: naane ii kámaŋi miin mite síñaayiin, árimaŋi yooŋ ko kireyi fe míis meekuure mite Hirim hite Atambatun, man n'árijuw mo ariihaat, abe n'arifak.
60002003	Ábuki Míkiñjin mu meenaan: «Arijukajuk buŋ b'Atemit ajake fu ariike.»
60002004	Áritofin ariiloh Anahaan u, eeemo u ejuju yeeroŋe i. Kúŋgowulan ku káfiitenafiiten yo, bare Atambatun n'ajifan yo, ábuki te o ebajabaj éñjeriŋ.
60002005	Áritofin man aruun yooŋ n'ariyitee naane bujuju beeroŋe, bija tu kunut kite enuuf ite Búwejet Beenabe bu. Aruun káyemi toko eja yite esaraha keenabe, aŋ'aribin arisarah naane Búwejet bu busokuun i, abe Atambatun n'aŋ'asa wo iŋ'ite hu Yesu Kiris.
60002006	Ábuki Míkiñjin mu meenaan: «Arijam! Ijifanajifan elaaliñj yeebaje éñjeriŋ, abe iisiiŋan yo Siyoŋ yéeyemi meeyane mite enuuf i; an éeyilene u te yo at'afuño hikee.»
60002007	Elaaliñj yendu ebajabaj éñjeriŋ yómbokun t'aruun kéeyilene ku. Bare ti kéeyilenut ku, «Elaaliñj i y'enuta i káfiitene i yéeni, yo esooñe fu éyemi meeyane mite enuuf i.»
60002008	Nu busooñ busokee toko kaanuku: «Ejuju yendu ef'ékinineŋ ésuk i n'ébiŋan, elaaliñj yendu ef'ékinineŋ ésuk i n'eney.» Ésuk i kábiŋanabiŋan ábuki kateñekateñeko káyilen ti hirim hite Atambatun, abe bondu bifiye fu buwariin kabaju.
60002009	Bare aruun, aruun ariemo fu eheet yeejifanee i, aruun ariemo fu esaraha i bakate ku Atambatun Áyi u, aruun ariemo fu ésuk yeenabe i, aruun ariemo fu bakan kite Atambatun. Arijifaneejifan kaanuku aŋ'aribin arisok buroon béewarie bu b'Atambatun áhine bu, akina eeruwuun u kaanuku áriinuutin t'ébaani i, ariibin ti meejaaŋe moone méewarie-warie mu.
60002010	Hítiyar hu áriyemiit bakan bakate Atambatun, bare hahiyu áriyemia bakan koone; hítiyar hu Atambatun ayubiyenutuun yéeni, bare hahiye ayubiyenuun.
60002011	Kújakuwe, aruun k'ímaŋie-maŋie ku, aruun keeemo ku emoosoora t'etaam ye abe yooŋ at'arifiyo, waasuun, ariwas wúfaŋi weejakut wu, ábuki uŋu wutiik n'aruun.
60002012	Buroŋ boonuun t'etut kéemeyiit ku Atambatun bíyemi beejake. Hutoof yooŋ iŋi kasok t'aruun hahiye kite aruun aŋ'árihin beejakut, boko bare bibin kajuku buroon beejake bu bamb'árihin, abe boko kasokoroor Atambatun hunak h'abin hu.
60002013	Árijeŋgin saama náami aseef iŋ'ite Anahaan u, naane áyi ómbokun u, eeemo u hikaw hite eseef i fe,
60002014	n'éguwernoor i yooŋ kaŋk'aboñ keeja keejoŋooran kéenijaariit ku ajakee, man yooŋ keeja keesokoroor kiŋki kanij ajakee.
60002015	Ábuki fu Atambatun ámaŋamaŋi aŋ'árihin ajakee, ñutum ñite keesoŋotee ku kéemeyiit ku doon ñeekumbo.
60002016	Buroŋ boonuun bíyemi bite bakan keenuute tu húsukateenaate. Bare atum'ariyinoor n'ariene makamu ariroŋut búsukateen, áriyinooni kánuusu kunoŋk keejakut. Arinij naane eroka bakate Atambatun.
60002017	Árijeŋgin kúŋgowulan ku fe, árimaŋi bakatuuun kéeyilene ku, arijok Atambatun nu sumoŋu súsuba, abe n'árijeŋgin áyi ómbokun u.
60002018	Aruun eroka i, árijeŋgin bakan ku kaŋk'arirok tu boko, abe n'arijokiin nu sumoŋu súsuba. Káanukiiit keetoofe ku abe ni káneeni barebare, bare bija yooŋ keetoofut ku fe.
60002019	Múniyo af'arijuk sílaam seewarutuun kabaju, abe n'aŋ'árimuñ iŋ'ite h'Atambatun, bondu bijakajak faa.
60002020	Af'aritin, abe n'árimuñ boko ti kámiñu koonuun, aañ ayakuun fu kasokoroor? Bare n'arifin árihin beejake, abe n'árimuñ boko ti kámiñu koonuun, bondu bijakajak faa t'Atambatun.
60002021	Iŋ'ite hu bondu h'Atambatun aruwuun fu, ábuki Kiris humuumo ajukajuk sílaam uŋu hoonuun hu, áwufooruunwufoor yooŋ bítim bu kaanuku man n'arisao ti hiñaawu.
60002022	Ámusut káhinu kaahoofoor, abe haajuus yooŋ húmusutee kajamu tu butumo.
60002023	Hi kálafatino hu, anukanut; h'ajuke hu sílaam su, anuurut t'an, bare ásikasik eyakar yeene anaŋ t'Atambatun aa ajoonan ajoŋooree.
60002024	Akina t'ekuruwa i, ayitayit t'enio wuhoofoor wute w'úne, kaanuku man n'úwasoor ni kaahoofoor ku núuyooso tu buroŋ beejoŋoore. Hee, iŋi busontaay bite bu Kiris h'aribaje fu káasuumaay.
60002025	Ábuki fu árimoomi yéeni naane bíkarniina béetowutee, bare hahiye áribatikannee t'ahaawa u aa ajukaruun.
60003001	Aruun yooŋ haare hu árijeŋgin bákayinuun. Af'árihin ii, bakaake tu boko, hutoof yooŋ káyilenut hirim hite Atambatun, ifi kajuk tu kunoŋk koonuun, n'iŋi káyilen. Abe bondu fe t'arisokutiin hirim,
60003002	ábuki boko kajuku buŋ bu buroŋ boonuun bukuure fu, nu buŋ b'árijeŋginiin fu.
60003003	Káwari koonuun kuwarut káyemi kite tíyaŋ, naane birifaañu bite jísaŋg, man yooŋ jísaŋg jite ni kikaŋk ku, ajok bimeŋk bite éwurus i, ni bisiimo bite wañ weeseere wu.
60003004	Aaa, kuwarawar káyemi t'éhinda suhol soonuun, kite búwejet béeneenie abe ni bibeb. Káwari kondu kúbujaariit, abe kibajabaj t'Atambatun éñjeriŋ yómbokun.
60003005	Iyu i haare hu bakate ku kóŋkeyin kéeyilene ku, abe ni kayakar t'Atambatun ifi káwarianooro, ábuki kájeŋginajeŋgin bákayiniin.
60003006	Iyu i Saara af'áhinaani; ájeŋginajeŋgin Aburaham, abe kaanuku eeruwo, n'aŋ'aano «Anahaan úuma». Af'árihin meejake, abe afut'árikoleyi yooŋ doon fe, n'aŋ'áami hahiyu áriyemia naane akina.
60003007	Aruun yooŋ háyine hu, arijokoor haare hoonuun áwariee, abe n'áribaŋino kaanuku arireyit nu boko sembe. Arijokiin nu sumoŋu súsuba, ábuki kawarawar kabaju buroŋ béehabanaariit bu b'Atambatun ayak bu kawunu naane aruun. Af'árihin ii, doon utu dukolen kalawu koonuun.
60003008	Hirim húuma hiraanu hu honde: aribaj biyinoor bifeeneŋ, abe n'arijamoor yooŋ. Árimaŋioori naane bakati; áriyemi bakan kéeneenie, abe atum'ariyitooro hágila bakanuun kúŋgowulan.
60003009	An af'áhinuun beejakut, atum'arinukan; an af'álafatinuun, atum'arinukan yooŋ. Aruun árisoniyano kep, ábuki uŋu bondu h'Atambatun aruwuun fu, kaanuku eebin éesoniyanuun.
60003010	Bonde busokee fu ti Míkiñjin mu. Meenaan: «An af'ámaŋi kabaju buroŋ beejake, abe n'ajuk yooŋ kunak keetoofe, awarawar kawasu husoku ti bakan, ni haajuus.
60003011	Awarawar kakamboor ni meejakut mu aŋ'áhin meejake mu, abe n'aŋ'áñiŋkaan eeŋes káasuumaay ku.
60003012	Ábuki Atambatun aŋ'ajukar kéejube ku, aŋ'ajamatan yooŋ kalawu kooniin; bare aŋ'ásokum kiŋki káhin meejakut mu.»
60003013	Af'árihabanein ti siheluun kaanuku áriihin meejake, aañ aja fu káhinuuun meejakut?
60003014	Hutoof yooŋ ariwarawar kajuku sílaam aŋarkeyi naane aŋ'árihin meejake, kikawuun n'uŋu kutoof. Atum'árikoleyi an, abe atum'ariwas an eehohotanuun.
60003015	Bare arijok Kiris tu suhol soonuun naane Anahaan oonuun. Arifare ko kireyi fe kásafin an fe eeyakuun kákandijen iŋ'ite eyakar yeeemo i t'aruun.
60003016	Abe n'aribeben tíŋ, abe n'arisaaho yooŋ ti kásafin kooniin. Ñúwejet ñoonuun ñukuur but, kaanuku man bakan ifi kajuus kasaanuun, man yooŋ ni kasok bike tu buroŋ boonuun ni Kiris beejake bu, ni kafuño.
60003017	Ábuki t'Atambatun ámaŋie, ahaŋ kajaku an n'ajuk sílaam o ti káhinu meejake, bala ajuk so o ti káhinu meejakut.
60003018	Múniyo Kiris humuumo aketaket hifeeneŋ, abe hiraanu, bija tu wuhoofoor wute kúŋgowulan ku. Akina eeemo u an eejake n'aket bija t'énafuta, kaanuku éehinuun ariibukan n'Atambatun. Enio yi kayoole fu, bare n'ábatikannee buroŋ tu Búwejet Beenabe bu.
60003019	Tu Búwejet bondu t'aje fu eewaare ñúwejet ñite keekete ku keeemo ku t'ekulu i.
60003020	Keekete ku bokondu kaamo fu bakate ku kóŋkeyin kéejeŋginut ku Atambatun o ti kanahan kooniin ni kámuñu, kóyin ki Nowe áyemie ku tu burok bite esahar i. Bakan keefamut, kaamo hutok ni bákahaaji barebare ni kayooso t'esahar i, abe ni kafakanee tu móhujo mu.
60003021	Móhujo mondu múmoomi naane kaboste ku kiŋki kifakanuun hahiye. Kaboste kondu, káanukiiit kite kañawu ñubub ñite eni. Aaa, ko kite kájeŋgin Atambatun nu búwejet beekuure. Kaboste ku iŋi kifakan úne aŋarkeyi naane Yesu Kiris aritaneeritan t'eket i.
60003022	Ajaja t'etiir bufor bu, abe ondu t'ariikee inde baatos Atambatun. Emalaka i iŋi kajam te o, n'ébuur i, ni baabu buroon fe beebaje bu sembe beeemo bu t'etiir bufor bu.
60004001	Makamu Kiris ajukajuk sílaam t'enio, ariwarawar yooŋ bifare kajuku sílaam naane akina, ábuki an af'ajuk sílaam t'enio, awasoora ni kaahoofoor.
60004002	Náami áfiitin ti hahiye, tu kunak keeŋeñenuun ku t'etaam ye, buroŋ boonuun buwarawar káyemi naane t'Atambatun ámaŋie du bo, abe n'ariwas wúfaŋi wute kúŋgowulan ku.
60004003	Múniyo kóŋkeyin arifiyafiyo aa ti káhinu kite buroon bi kéeyilenut ku bimbi kámaŋi káhinu. Árikinaanakinaani tu huŋotu hu ni bakan k'ariseñeit ku, nu wúfaŋi weejakut wu, n'éwusan i, ni kahahan ku tu buñoofo nu tu búhujo bu, nu wuwaasen wute ñájiim ñu, abe bonde búfuñinanafuñinani.
60004004	Abe hahiyu naane aŋkut i árihin buroon beejakut bu ni kéeyilenut ku, kajahalaa, abe bokondu ti kálafatinuun.
60004005	Bare boko bibin kakamu Atambatun bi káhine bu fe. Akina afaraa kajoonan keeroŋe ku ni keekete ku.
60004006	Iŋ'ite ho i Hirim Heetoofe hu husokee fu yooŋ keekete ku. Kajoonaneejoonan uŋu buroon bi káhine bu t'etaam ye boko buroŋ, bare hahiye Búwejet Beenabe bu nu búyokunaniin kaanuku man ni káyini karoŋu naane Atambatun.
60004007	Kamoosen kite etaam i kulohena. Náami buroŋ boonuun buwarawar kajoŋoor, abe n'arijok kikawuun man n'áriyini kalawu.
60004008	Beehaŋe bu fe beemo fu árimaŋioori dómbokun, ábuki kámaŋioori aŋ'ahok wuhoofoor weehooje.
60004009	Ariwananoor atoofee tu sunuuf soonuun, atum'aŋ'arifutanoor.
60004010	Atambatun awunuunwun arireyi fe bifehe bite káyokunan bakaaku, huruw fe aliik ti b'Atambatun awuno bu. Áriyemi naane eroka keejake keeemo ti káhinu bakaaku meejake mite m'Atambatun meewayoore mu.
60004011	An eeemo ti kawaare awarawar kasoku kirim kite Atambatun. An eeemo ti káyokunan ake awarawar káhabanna sembe s'Atambatun awuno su, kaanuku man tu buroon bu fe Atambatun n'asokorooree iŋ'ite hu Yesu Kiris. Kániku ku kíyemi koone ku hiraanu, ni sembe su fe! Amiin.
60004012	Kújakuwe, aruun k'ímaŋie-maŋie ku, atum'arijahale naane ariemo i ti sílaam sómbokun. Bondu bibajuunbaj kaanuku t'ajuk man múniyo áriyilenayilen t'Atambatun man yooŋ. Atum'ariyinoor n'ariene bondu buwarut kabaju.
60004013	Kikawuun kutoof kep aŋarkeyi naane aŋ'arimaat ti sílaam site Kiris, man hunak h'ésuk i eja hu kajuku kániku koone, n'aritoofan árihabanein.
60004014	Atoof t'aruun kane árilafatinee aŋarkeyi naane aruun eriboora yite Kiris, ábuki Búwejet béenike bu bite b'Atambatun bondu t'aruun.
60004015	An t'aruun af'ajuk sílaam, atum'áyemi am ayoole, man yooŋ am ákuwate, man yooŋ am áhine beejakut, man yooŋ am ayoosee ti báhamin bite ake.
60004016	Bare an af'ajuk sílaam aŋarkeyi naane akina Akarjen, atum'afuño. Aaa, aane kep Atambatun eyeehen naane ésuk i ii kaano akina an ite Kiris.
60004017	Hunak hite Kajoonan ku hireeŋa, abe t'ajab ti bakan kite Atambatun. Abe arko keejab t'úne, buŋ fíya bi bija fu búmuje ni keeteñekee ku káyilen Hirim Heetoofe hite h'Atambatun?
60004018	Naane Míkiñjin mu musoke i meene: «Arko kafaku kite kéejube ku kítaañataañi, buŋ fíya bi bija fu káyemi t'énafuta i n'ehoofoora i?»
60004019	Iŋ'ite ho aamo fu keeemo ku ti kajuku sílaam aŋarkeyi naane Atambatun ámaŋie bo, káhin beejake bu kep, abe ni kayit eyakar yeeniin fe kanaŋ te o éewuwaniin u, ábuki áwasaariit hirim h'asoke.
60005001	Hahiye sifaaf soonuun k'ijonde fu. Íñje humuumam faaf naane aruun; ijukajuk ni ñíkinam Kiris o ti sílaam su, abe íñje kabaju yooŋ húrub ti kániku keeja ku káwufooree memee. Bonde b'ilaw fu n'aruun:
60005002	arihaaw áwariee kaahaaw k'Atambatun ánihanuun ku. Atum'árihin kite bakan keenoŋkooranee, bare arinoŋk ariijukar ko naane t'Atambatun ámaŋie du. Atum'árihin burok bondu iŋi hiŋes ebaj, bare árihin bo aŋarkeyi naane ho hutoofuun n'áriyokunaniin.
60005003	Atum'ariŋes káhinu sembe ti bakan k'árinihanee ku, bare árihin man kaahaaw ku ni kiŋes kaliikool n'aruun.
60005004	Abe Kiris Aseef ite ehaawa i af'aja áŋaasin, n'aŋ'awunuun hisiibanu héenike, abe utu húbujo hikee.
60005005	Aruun yooŋ biñi bu, árijeŋgin sifaaf su. Abe aruun arireyi fe kéeyilene ku, atum'aŋ'ariyitooro tu búyokunanoor bu, ábuki Míkiñjin mu meenaan: «Atambatun aŋ'ásokum kiŋki kayitooro; kéeyitooraariit ku aŋ'áwufooriin kajaku koone.»
60005006	Náami áritetianooro hágila Atambatun eebaje u sembe, man n'abin ayituun t'etiir hunak h'áfiitene hu.
60005007	Abe n'ariwanan te o bakola boonuun fe, ábuki aŋ'ajokuun áwari aa.
60005008	Arijok kikawuun, abe n'áriwasiyoor! Ábuki anatoora oonuun Setani ondu ti kañaahoor naane éŋaŋ ti kanuuru kep, hiŋes aañ a aware fu kateŋu.
60005009	Arijok alitee ti káyilen ku, abe n'aŋ'aritandarisan te o, ábuki árimoomi kaanuku bakatuuun kéeyilene ku keeemo ku t'etaam i fe, sílaam sondu yooŋ s'ifi kajuk.
60005010	Sílaam soonuun iti sifiyo dómbokun. Atambatun eehaŋe u émaŋia úne, aruwuunruw bite kániku koone kéehabanaariit ku aŋarkeyi naane árihinahin ni Yesu Kiris t'afeeneŋ. O humuumo karitanuun ariisiiŋo, n'ayaŋgananuun yooŋ ti kawunuuun sembe, abe n'asiiŋanuun t'ayane.
60005011	Sembe su síyemi soone su ko kireyi fe! Amiin.
60005012	Silas áyokunanam fu íikiñjinuun eleetar yende yéetofie ee. T'íñje, akina ati ite bifeeneŋ. Ímaŋiuunmaŋi kayaŋganan kikaw, abe n'eenuun yooŋ káasuumaay kite Atambatun naane isokuun ee i keemo fu. Arijok te ko alitee.
60005013	Kéeyilene ku keeemo ku Babilon kasaafuun. Atambatun ajifaniin fu naane aruun. Añiam Mark asaafuun yooŋ.
60005014	Arisaafoor ti káfoonoor kite baatiaay. Aribaj káasuumaay arireyi fe, aruun ki Yesu Kiris akino ku.
61001001	Íñje Simoŋ Piyeer aroka ite Yesu Kiris, n'apotor oone toko yooŋ ikiñje fee bakan k'Atambatun awune ku káyilen keeree ni kite k'uni. Yesu Kiris eeemo u Atambatun ite úne, n'Afakana ite úne toko yooŋ awunawun úne káyilen kondu aŋarkeyi naane ájubajub.
61001002	Atambatun aja ahaŋuun kásoniyan, abe n'awunuun yooŋ káasuumaay keefame-fam iŋi naane árimeyiiin i, akina n'Anahaan ite úne Yesu Kiris.
61001003	Atambatun awunawun úne ti sembe soone doon fe d'úsawulee du kaanuku núuroŋ naane ámaŋie i. Áhinahin úne bondu iŋi kámeyi k'úmeyio ku, akina eeruwe u úne kaanuku núujuk kániku koone ni kajaku koone.
61001004	Iyu a awune fu úne buroon bómbokun béewarie naane afiye i asok aane o kawunu úne bo. Áhinahin iyu kaanuku af'arijok bo, n'arifak tu wúfaŋi weejakut weeemo wu t'etaam ye wuwu wúbuj ésuk i, abe n'aribaj sihel naane yeene i.
61001005	Iŋ'ite ho aamo fu áriñiŋkaan áriiwutiyen manoŋkar meejake ti káyilen koonuun; ti manoŋkar meejake mu n'áriwutiyen toko kámeyi b'Atambatun ámaŋie bu;
61001006	ti kámeyi ku b'Atambatun ámaŋie bu n'áriwutiyen toko bújokumooro; tu bújokumooro bu n'áriwutiyen toko kajoku alitee ti káyilen ku; ti kajoku ku alitee ti káyilen ku n'áriwutiyen toko káhinu naane Atambatun ámaŋie i;
61001007	ti káhinu ku naane Atambatun ámaŋie i n'áriwutiyen toko kajokoor baatiaay; ti kajokoor ku baatiaay n'áriwutiyen toko kámaŋioori.
61001008	Ábuki af'aribaj síjiko sondu, abe nu sulooñ t'aruun, so kákinineŋ kámeyi k'árimeyie ku Anahaan ite úne Yesu Kiris ni kibaj éñjeriŋ, abe nu kubukoor meejake.
61001009	Bare an eebajut u so, ámoomi naane an éefuume; ájukaariit áwariee. Afiilafiil kaanuku Atambatun akuuranakuuran wuhoofoor woone wute wu kóŋkeyin.
61001010	Kújakuwe, iŋ'ite ho aamo fu áriñiŋkaan ariijok alitee áriiwufoor kaanuku Atambatun aruwuunruw, abe n'ajifanuun yooŋ. Ábuki af'árihin iyu, at'ariney hikee ti kaahoofoor.
61001011	Iyu a Atambatun aja fu káfeŋginuun tay wuruŋ wute Jáyi jéehabanaariit ju. Jo jeemo fu jite ju Yesu Kiris Anahaan ite úne, n'Afakana ite úne yooŋ toko.
61001012	Iŋ'ite ho aamo fu naane árimeyie i buroon bonde fe, abe yooŋ n'arijok alitee tu múniyo m'arijame mu, ibaa kábaŋinanuun bo ko kireyi fe.
61001013	Ijukerajuker n'eene naane eemo i buroŋ, íñje kábaŋinanuun bo kaanuku man n'áriniyo.
61001014	Ábuki ímoomi kaanuku memee n'iŋ'iket, naane t'Anahaan ite úne Yesu Kiris áwufooram du bo.
61001015	Íñje káhinu wáhowah kaanuku man kane ibin iket, n'aŋ'aŋ'áribaŋino ko kireyi fe buroon bondu.
61001016	H'iribine hu irisokuun kaanuku Anahaan ite úne Yesu Kiris bíbatikeina ni sembe, kúsuwanooriiit kéetuutee k'irisokuun. Bare irijukajuk kahahu koone ni ñíkin uni féet.
61001017	Írimoomi ne o ti hirij heenabe hu, kóyin k'Atambatun Faaf u ánikano ku, abe n'asalo yooŋ. Kóŋkeyin, kaaji kite Atambatun eehaŋe u énika kíhaminnahaminn ne o keene: «An onde aamo fu Añi úuma i ímaŋie u. Te o ti hikawam hutoofe fu.» Uni kumuum uni irijamajam kaaji kondu kéenuutina kii t'etiir bufor bu.
61001019	Iyu u úhaŋe fu káyilen báhamin b'eyiŋana yite Atambatun kasoke bu. Árihinahin áwari aa ariinaŋ te bo siheluun, ábuki búmoomi naane ejaaŋana yéetife t'ábaanie ayak abin áami hurabu hu hireeŋa, abe kaarabu ku ni kijaaŋan suhol soonuun.
61001020	Arijab árimeyi jak bonde: an ayinaat káhandin akina humuumo báhamin bite eyiŋana yite Atambatun beeemo bu ti Míkiñjin mu.
61001021	Ábuki an ámusut bunoŋkooro eeyiŋan báhamin bite Atambatun. Bare Búwejet Beenabe bu bitiŋge fu kúŋgowulan ku keeyiŋan báhamin bite Atambatun.
61002001	Kóŋkeyin, abajabaj Israyel bakan iŋi karito ni kajuus kaane boko kaamo eyiŋana yite Atambatun. Iyu yooŋ i bakaake kayak fu birito t'etutuun, abe n'iŋi kajuus kaane boko kaamo émuse, bare bi kaja fu kaliiken ésuk i bíteiit nu múniyo. Boko kaliikenuun bite haajuus bite kátowutan ésuk i, abe boko biteñeko yooŋ Ámuse u eejaame u wuhoofoor wooniin. Iŋ'ite ho aamo fu bútowuto booniin káfufu, abe n'aŋ'áami boko kaŋese bo.
61002002	Keehooje kasayiiin ti kiñaawu ti manoŋkar mooniin meejakut mu, kéekinineŋ ésuk i ni kálafatin bítim bite múniyo mu.
61002003	Émuse yendu, káfaŋi kooniin kite sírirem su káhinu ni kasokuun báhamin bi kanoŋke kéetuut, kaanuku man ni kahoohuun. Bare afiyee naane kajoonan kooniin kisiiŋee i, abe at'ahul bútowuto booniin ni bireeŋ!
61002004	Múniyo Atambatun ayubiyenut emalaka i keehoofoore ku; áfiiteniinfiiten ti kaayeen kéesulie-sulie ku ti kafaakee du t'ébaani i túruk bija tu hunak hite Kajoonan ku.
61002005	Atambatun ayubiyenut yooŋ énafuta yendu bakate ku kóŋkeyin; áhinahin etiir yómbombokun yéenubin tu boko eyak eram etaam i. Bare afakanafakan Nowe aa awaare ésuk i beejake bu, ni bakan yooŋ kaamo hutok ni bákasuba.
61002006	Atambatun ajoonanajoonan yooŋ bakate ku Sodom nu Gomoor; ásufasuf búsuk bondu ni sineemak ayak abin aŋeñen hábumba. Diyu báaluwenum ti bakan keejakut ku, bite káwufooriin beenahan bu nu boko.
61002007	Bare afakanafakan Lot eeemo u ániine eejake. Lot aŋ'ajuk ti manoŋkar meejakut mu mite énafuta i bakate ti kikinu kondu, eholo fe eŋ'ehabano.
61002008	Ábuki hunak heenee hunak, ániine ondu eejake ii, abe n'akin yooŋ nu boko t'afeeneŋ aŋ'ajuk naane ii kanoŋk, aŋ'ajam yooŋ kirim kooniin keejakut ku, asooñen n'átaañian dómbokun ti manoŋkar mooniin.
61002009	Bondu búwufoorawufoor kaanuku Atemit áyinooni kafakan ti sílaam su kéejeŋgino ku, abe n'afin awas keejakut ku kaanuku eebin eenij tu boko hunak hite Kajoonan ku.
61002010	O kahaŋu kaniju ti kiŋki kanaban wúfaŋi weejakut wute siniiin, abe n'iŋi kahuuf hiseefaate hu. Bokondu kiŋki kaliiken ésuk i bite haajuus hu kákoleyiit Atambatun, abe yooŋ iŋi kayitooro. Kájeŋginaariit bakate ku t'etiir kéenike ku, bare iŋi kátumb kálafatiniin.
61002011	Humuum emalaka i kásiiŋaariit tu buhooŋu Anahaan u iŋi kálafatiniin; abe bare kahaŋahaŋ kiŋki kaliiken ésuk i bite haajuus hu sembe fuf.
61002012	Bare bokondu iŋi kanoŋkooro kéehin naane bíndakakureŋ béemuusut, bite bibin kajokiee abe nu buyoolee, ábuki iŋi kálafatin bi kámeyiit bu. Boko kayooliee naane bíndakakureŋ bu.
61002013	Kunoŋk keejakut ki káhine ku bakaaku, boko kabatikanee ko. Katoofu kooniin fe keemo fu ni káhin wúfaŋi wooniin weejakut wu mijiniŋga raŋgaw. Ifi káyemi tu buñoofo n'aruun t'afeeneŋ, iŋi kajuusuun kep kikawiin keetoof; abe bondu bútumbatumba búfuñinani t'aruun.
61002014	Kikawiin fe kondu ti haare hu, kaanuku man ni kaŋot nu boko. Kálaamaariit hikee ti káhinu kite wuhoofoor wu, abe iŋi kabuut bakan keejokut ku alitee ti bítim bite Kiris. Kabaju sírirem taŋ keemo fu ti kikawiin. Bokondu Atambatun áwuumiinwuum!
61002015	Kawasawas bítim beejoŋoore bu, abe ni kátowuto. Iŋi kasa ti hiñaawu Balam ayiŋana u, añi ite Bosoor, akina éemaŋie u ajaamee sírirem éehin meejakut.
61002016	Bare abinabina awatanee ti beejakut bondu: ambam eeyinaat u báhamin áhamino fu ni kaaji kite húŋgowulan, eefito ti beeñunut bondu b'ámaŋie bu yéeni káhinu.
61002017	Bokondu kiŋki kaliiken ésuk i bite haajuus hu kámoomi naane bísaabun beesaye; kámoomi yooŋ naane bufor b'eyam i eyisaloole. Atambatun afareiinfare báakinum t'ábaanie-baanie du.
61002018	Iŋi káhamin báhamin beeñunut bite jímak taŋ, abe n'iŋi kafurukato yooŋ kaanuku man ni kabuut bakan keeemo ku ti kánuutinaiin ti bakaaku keeroŋe ku t'ébaani.
61002019	Iŋi kaaniin karoŋut káyemi búsukateen bite eluwa i, abe bare boko kumuumiin búsukateen bite wúfaŋi wu wuwu wútowutaniin. Ábuki huruw-ruw fe ásukateen ite doon deehaŋo.
61002020	Ésuk i kafakafak tu wúfaŋi weejakut weeemo wu t'etaam ye aŋarkeyi naane kámoomi Anahaan ite úne Yesu Kiris, n'Afakana u yooŋ toko. Bare ifi kasooñ kawas wo weehaŋiin sembe, bihabanooro booniin kahaŋu kajakaate naane kanokoore i hítiyar hu.
61002021	Ahaŋ yéeni kajaku tu boko itim kámeyi bítim beejoŋoore bu, bala kámeyi bo, abe ni káwuŋg kiñaawu eluwa yeenabe i yi kaliikenee i.
61002022	Beebajiin bu búwufoorawufoor kaanuku bonde beesokee bu bite nu múniyo: «Ékuruk aŋ'asooñ ateŋ doon d'asaje du»; nu bonde yooŋ: «Efuruka aŋ'añawee nu móhujo ahaban, n'aŋ'asooñ ahuruso ti hatef hu.»
61003001	Kújakuwe, aruun k'ímaŋie-maŋie ku, eleetar yende ésooboriyan y'íkiñjin fee n'aruun. Tu súsuba su fe, iŋ'íbaŋinanuun b'ariliikenee bu kaanuku man n'arinaŋ tu ñúwejet ñoonuun biyinoor beejoŋoore.
61003002	Áribaŋino báhamin b'eyiŋana yite Atambatun keenabe ku kabine bu kasok kóŋkeyin, n'eluwa yite Anahaan u n'Afakana u yooŋ toko, y'epotor i k'Atambatun áboñinuun ku kaliikenuun i.
61003003	Arijab árimeyi bonde: tu kunak kiraanu ku, bakan bibin, abe wúfaŋi wooniin weejakut wu taŋ wi kaja fu káhinu. Boko kásuwuuun,
61003004	abe n'iŋi kaane: «Yesu aanut kereŋ akina bíbatikeina? Náami ondu diin? Sifaaf úne kaketa, abe bare doon fe duwayeit huta h'etaam i eŋ'ebin éwuwanee!»
61003005	Bare bike bondu toko bi kanoŋke keefiil: kóŋkeyin, Atambatun asokasok hirim, bufor bu nu búwuwanee, n'etaam i. N'ánuutann etaam i tu móhujo mu, abe nu móhujo n'aroke fu yo.
61003006	Abe nu móhujo yooŋ mite kóyin etiir yómbombokun i n'ábuje fu etaam ite i kóŋkeyin.
61003007	Hirim hondu hoho hite h'Atambatun hujoke fu bufor bite bu hahiye n'etaam i, sineemak su seebin séesuf buroon bondu. Binaŋeenaŋ bija tu hunak h'énafuta i kaja hu kajoonanee te ho, abe ni kátowutanee hiraanu.
61003008	Kújakuwe, aruun k'ímaŋie-maŋie ku, abajeebaj bare bike b'ariwarut kafiilu: t'Anahaan u, hunak hifeeneŋ húmoomi naane simit éñjune, abe simit éñjune ni síyemi naane hunak hifeeneŋ.
61003009	Bakaake iŋi kaane Atemit ákurakuri ti káhinu b'asoke bu, bare tókoiit. Am aŋ'ámuñ n'aruun kep, ábuki ámaŋiit mayet afeeneŋ átowuto. Aaa, b'ámaŋie bu beemo fu huruw fe n'awatanooro wuhoofoor woone.
61003010	Hunak h'Anahaan u ábatikein hu te ho káfufu naane ákuw. Hunak hondu, karim kéekolinanie-kolinani kajamiee kane bufor bu bíyemi tu bútowuto, abe buroon beeemo bu te bo kásufiee. Etaam i nu doon fe deeemo te yo kajoonanee.
61003011	Makamu buroon bu fe iyu i bija fu bútowuto, hahiyu arijuk jak buŋ bu buroŋ boonuun buware fu káyemi! Buwarawar kanabu, abe n'arijok yooŋ alitee t'Atambatun,
61003012	aruun ti kanahan ku hunak hoone, aruun yooŋ ti káhinu wáhowah kaanuku heesoŋk heereeŋ. Hunak hondu, sineemak su kásufu bufor bu, abe buroon bite bu t'etiir fe butuuyo.
61003013	Bare Atambatun afiyafiya asok aane o káwuwan bufor bíyeni, n'eke etaam yooŋ, abe buroon béejube taŋ bija fu káyemi toko. Bondu b'únahan fu.
61003014	Kújakuwe, aruun k'ímaŋie-maŋie ku, iŋ'ite ho aamo fu makamu aruun bokondu ti kanahan hunak hondu, árihin wáhowah man n'áriyemi hágila Atambatun bakan keekuure, bakan keeyinaatee kawatan tu doon fe, ni bakan yooŋ keebaje káasuumaay ne o.
61003015	Abe n'arinaŋ bonde ti kikawuun: Anahaan u ondu ti kámuñu kep kaanuku man n'áriyini kafaku. Bondu b'ati úne Pool, nu búwesinato b'Atambatun awuno bu asokuun fu t'eleetar yeene.
61003016	Aŋ'asok bo yooŋ ti bileetar boone fe kane ajemen bonde. Abajeebaj ti bileetar boone bike béetaañie kajoku, abe bakan kéewesinateit, káyilen kooniin yooŋ kifamut, n'iŋi kajok bo kawetekanoor, naane ii káhin yooŋ nu waawu wuwiit wute Míkiñjin mu. Iyu ifi káhin kéetowutanooro.
61003017	Kújakuwe, aruun k'ímaŋie-maŋie ku, aruun bare, ariheeka áriimeyi bonde. Iŋ'ite ho aamo fu aritey énafuta i, itim kabin kahiilanuun ti kájuumu kooniin, kéehinuun atum'aŋk'arijok alitee.
61003018	Bare arihaŋ kajoku alitee t'Anahaan ite úne Yesu Kiris, n'Afakana ite úne yooŋ toko, man n'arihaŋo kámeyi, abe n'ahaŋuun yooŋ kásoniyan. Aja ákini kániku ku hahiye nu ko kireyi fe! Amiin.
62001001	Uni írikiñjinuun fee iŋ'ite Hirim hu huhu huwun buroŋ bu. Híyemayemi huta hu t'Atambatun áwuwanoorut doon areyi fe. Irijamajam ho, irijukajuk ho yooŋ féet, íriheelinaheelin te ho, abe irigoragor ho.
62001002	An u aa awun buroŋ bu áŋaasinoŋaasin, abe irijukojuk. Iŋ'iriseedoo t'aruun, abe n'irisokuun an eeemo u buroŋ béehabanaariit bu. Ámoomi ti Faaf u, abe n'afeeñ t'uni.
62001003	B'irijame bu abe n'irijuk, iriisokuun bo yooŋ kaanuku man n'árihin n'uni t'afeeneŋ, naane írihine i t'afeeneŋ n'Atambatun Faaf u, n'Añio Yesu Kiris.
62001004	Uni bokondu ti kákiñjinuun bonde kaanuku man katoofu kite k'uni ni kireeŋ.
62001005	Hirim h'irijame hu ti Yesu Kiris, uni kasokuuun ho; ho heemo fu honde: Atambatun akina meejaaŋe, abe ébaani étumbut éyemi te o.
62001006	Uf'úene úhinahin ne o t'afeeneŋ, abe n'úkin yooŋ t'ébaani, újuusa, abe úhinut naane múniyo mu musoke i.
62001007	Bare uf'úkin ti meejaaŋe mu, naane Atambatun humuumo aamo i ti meejaaŋe mu, n'aŋ'áami úne kéeyilene ku úhinahin t'afeeneŋ, abe halan hite Añio Yesu n'uŋu hukuuran úne ti kaahoofoor kánokan.
62001008	Uf'úene úbajut mayet kaahoofoor, úbuuta kikaw úne, abe múniyo mu munooto t'úne.
62001009	Bare uf'úsok Atambatun wuhoofoor wute w'úne, makamu ájubajub, abe doon fe d'asoke aŋ'áhin do, o kaboŋket úne wuhoofoor wu, abe n'aŋ'akuuran úne ti meejakut mánoman.
62001010	Uf'úene úbajut wuhoofoor, újoka Atambatun ajuusa, hirim hoone yooŋ hunooto t'úne.
62002001	Kúñuumo, íñj'endu ti kákiñjinuun bonde kaanuku atum'aŋ'arihoofoor. Bare ake af'áhin kaahoofoor, úbajabaj an aa areeŋo úne t'Atambatun: o aamo fu Yesu Kiris éejube u.
62002002	Akina awune fu enio yeesarahee kaanuku man wuhoofoor wute w'úne nu wuboŋketee. Káanukiiit wute w'úne barebare, bare bija yooŋ nu wute bakaaku kúŋgowulan fe.
62002003	Uf'újeŋgin buluwa bite Atambatun, bukuur úne kaanuku úmoomio.
62002004	An af'aane ámoomio, abe bare ájeŋginut buluwa boone, akina ajuusa, abe múniyo mu munooto te o.
62002005	An bare éejeŋgine hirim hoone, kámaŋi k'ámaŋie ku Atambatun keeyane faŋ. Iye u úyinie fu kámeyi man úhinahin t'afeeneŋ n'Atambatun.
62002006	An af'asok aane áhinahin t'afeeneŋ n'Atambatun, awarawar kanaban tu wuwot wute Yesu.
62002007	Kújakuwe, aruun k'ímaŋie-maŋie ku, eluwa éyeniiit y'ikiñjuun fee. Eluwa yeefiyee, y'arisaanee huta hu ti kájabina ku. Eluwa yendu yeefiyee i yeemo fu hirim h'arijame hu.
62002008	Bare eluwa yende y'ikiñjuun yee éyeni yooŋ. Múniyo mite te yo mujukeejuk ti Kiris, ni t'aruun yooŋ, ábuki ébaani yendu ti bija bútowuto, abe meejaaŋe mite mu nu múniyo miheeka méeŋaasin.
62002009	An af'aane ondu ti meejaaŋe mu, abe bare n'ahuuf at'o, an ondu aroŋa t'ébaani i.
62002010	An af'ámaŋi at'o, an ondu ondu ti meejaaŋe mu, abe doon fe diyinaato káhinu eeney ti kaahoofoor.
62002011	Bare an eehuufe at'o, an ondu ondu t'ébaani i; aŋ'añaah t'ébaani i, abe ámeyiaariit diin t'aamo fu ti bija bu, ábuki ébaani i ébujobuj ñíkin.
62002012	Kúñuumo, iikiñjuun bonde: wuhoofoor woonuun wuboŋketeeboŋket, Kiris éekinineŋ.
62002013	Aruun sifaaf su, iikiñjuun bonde: árimoomi an éeyemie u huta hu ti kájabina ku. Aruun biñi bu, iikiñjuun bonde: arikalakalo Batuuk bu.
62002014	Kúñuumo, isooñ ikiñjuun bonde: árimoomi Faaf u. Aruun sifaaf su, isooñ ikiñjuun bonde: árimoomi an éeyemie u huta hu ti kájabina ku. Aruun biñi bu, isooñ ikiñjuun bonde: aribajabaj sembe; hirim hite Atambatun hondu t'aruun, abe yooŋ arikalaa Batuuk bu.
62002015	Atum'árimaŋi etaam i, nu buroon beeemo bu te yo fe. An af'ámaŋi etaam i, an ondu ámaŋiit Faaf u.
62002016	Ábuki buroon bite t'etaam i búmoomi naane bonde: wúfaŋi weejakut wu wute kúŋgowulan ku, bimero bite doon fe deejukee, ni biyitooro bu iŋi ebaj i. Bondu fe t'Átambatuniit t'ufu búnuutin, bare t'etaam i.
62002017	Etaam i yendu ti bija bihabano, nu wúfaŋi wu fe weeemo wu te yo. Bare an eeemo aŋ'áhin b'Atambatun ámaŋie bu, o karoŋu hiraanu.
62002018	Kúñuumo, kamoosen kite etaam i kulohena! Arijamajam kaanuku Anatoora ite Kiris awarawar bibin. Abe hahiye enatoora yite Kiris keehooje kabina; iŋ'ite ho h'úmeyie fu kaanuku kamoosen kite etaam i kulohena.
62002019	Bokondu bakan úneiit nu múniyo, iŋ'ite ho hi kanuute fu t'úne. Múniyo kane káyemi bakan úne, n'iŋi kariiko yéeni n'úne. Bare iyu i bije fu t'ahaŋ kakuuru kaanuku mayet afeeneŋ tu boko aamo n'úne.
62002020	Aruun bare, aribajabaj Búwejet Beenabe bu bi Kiris awunuun bu, abe iyu a árimeyie fu arireyi fe múniyo mu.
62002021	Náami if'íkiñjinuun, iŋi káanukiiit man aruun árimeyiit múniyo mu, bare aŋarkeyi naane árimoomi mo. Abe árimoomi yooŋ kaanuku haajuus hiyinaat kánuutina tu múniyo mu.
62002022	Kame aañ aamo fu ajuusa u? O aamo fu an eejeeŋe u kaanuku Yesu aamo fu Kiris. An ondu aamo fu Anatoora ite Kiris, abe ateñekateñeko Faaf u n'Añi u.
62002023	Abe an eeteñekee Añi u, ámeyiit yooŋ Faaf u. An éesiiŋooreina n'Añi u, ámoomi yooŋ Faaf u.
62002024	Iŋ'ite ho aamo fu áriwasiyoor ariinaŋ ti siheluun hirim h'arijame hu huta hu ti kájabina ku. Arko b'arijame bu huta hu ti kájabina ku bondu ti siheluun, aruun yooŋ káyemi t'afeeneŋ n'Añi u ni Faaf u.
62002025	Abe bonde bi Kiris aane fu o kawunu úne: buroŋ béehabanaariit bu.
62002026	Ikiñjuunkiñj bondu iŋi bakan keeŋes ku kabuutuuun.
62002027	Aruun bare, Kiris awunuunwun Búwejet boone. Makamu Búwejet boone bondu t'aruun, arisawuleit an aliikenuun. Ábuki Búwejet bu iŋi biliikenuun doon areyi fe, abe doon dindi biliikenuun dite toko, díteiit haajuus. Iŋ'ite ho aamo fu arijok alitee ti káhinu k'árihine ku t'afeeneŋ ni Kiris naane Búwejet bu biliikenuun i.
62002028	Hee kúñuumo, arijok alitee ti káhinu k'árihine ku t'afeeneŋ ni Kiris, man hunak h'abin hu ifi hireeŋ, kikaw úne ni kiyaŋg piŋ; utum'úbin úfuño hágilao hunak hondu.
62002029	Árimoomi kaanuku Kiris ájubajub. Náami ariwarawar yooŋ kámeyi kaanuku an fe aŋ'áhin beejoŋoore, akina añi ite Atambatun.
62003001	Arijuk naane Faaf u ámaŋie i úne ariike, asooñen n'aŋ'aane úne bakañio! Abe nu múniyo, úne bakañio. Bakate ku t'etaam ye kámeyiit Faaf u; bo bíkinineŋe fu kámeyiit úne yooŋ.
62003002	Kújakuwe, aruun k'ímaŋie-maŋie ku, hahiyu úne biñi bite Atambatun, bare naane úja i kanokoor búwuforoorutee. Bare úmoomi kaanuku Kiris af'abin ásooñin, úne káyemi naane akina, ábuki úne kajukio naane aamo i.
62003003	An fe eebaje eyakar yendu ti Kiris bukuuranooro naane Yesu Kiris akuure i.
62003004	An fe éehine kaahoofoor atina t'Eluwa yite Atambatun, ábuki kaahoofoor aamo fu katinu t'Eluwa i.
62003005	Árimoomi bare kaanuku Yesu Kiris abinabin iŋi kanuutan wuhoofoor wute w'úne. Akina abajut mayet kaahoofoor.
62003006	Náami an fe éehine ne o t'afeeneŋ araana kahoofoor; bare an fe aŋ'ahoofoor, ajukuto, abe ámeyiito yooŋ.
62003007	Kúñuumo, atum'ariwas an fe eebuutuun! An aŋ'áhin béejube, ájubajub naane Yesu Kiris ájube i.
62003008	An eekine ti kaahoofoor, akina an ite Setani, ábuki Setani ahoofoorahoofoor huta hu ti kájabina ku. Bonde bíkinineŋe fu Añi ite Atambatun n'abin: kaanuku éebuj burok bite Setani.
62003009	An fe eeemo añi ite Atambatun araana kahoofoor, ábuki buroŋ béenuutina bu t'Atambatun bondu te o. At'aŋk'áyini kakinu ti kaahoofoor, ábuki akina añi ite Atambatun.
62003010	Tu bonde ti biñi bite Atambatun kawayee fu ni biñi bite Setani: an fe éehinaariit beejake, man yooŋ éemaŋiit at'o, an ondu anooto añi ite Atambatun.
62003011	Múniyo, hirim honde h'arijame fu huta hu ti kájabina ku: úmaŋioori.
62003012	Úwarut káyemi naane Kayin eeyoole u at'o. Akina an ite Setani. Kame iŋi naŋ n'ayoolo fu? Aŋarkeyi naane buroon bamb'áhin bijakut, abe bare bite b'at'o bijakajak.
62003013	Kújakuwe, atum'arijahale naane bakate ku t'etaam ye kahuufuun i.
62003014	Úne úmoomi kaanuku únuutino t'eket i núuyooso tu buroŋ bu. Úmoomi bo aŋarkeyi naane úmaŋamaŋi bakati úne. An éemaŋiit at'o, an ondu aroŋa t'eket i.
62003015	An fe eehuufe at'o, an ondu ayoola bakan. Abe árimoomi kaanuku ayoola bakan abajut te o buroŋ béehabanaariit bu.
62003016	Iye u úmeyie fu naŋ neemo fu kámaŋi: Yesu Kiris ásikasik síhiinio asaan bija t'úne. Náami úne yooŋ úwarawar kásiku síhiinu úne úsaan bija ti bakati úne.
62003017	An eebaje af'ajuk at'o n'ahaŋk, abe n'ateñeko káyokunano, buŋ b'ayino fu kaanu ámaŋamaŋi Atambatun t'eholo?
62003018	Kúñuumo, úwarut kámaŋioori ni kirim keetoofe barebare; úwarawar kámaŋioori nu múniyo tu buroon bumb'úhin.
62003019	Uf'úmaŋioori, n'uŋ'úmeyi kaanuku múniyo mu mikino fu úne; iyu, n'uŋ'úrooŋan sihel site s'úne hágila Atambatun.
62003020	Hutoof sihel site s'úne ni siwatan úne, sibaa bare burooŋo, ábuki Atambatun ahaŋahaŋ so, abe ámoomi doon areyi fe.
62003021	Náami kújakuwe, aruun k'ímaŋie-maŋie ku, sihel site s'úne ifit siwatan úne, kikaw úne n'iŋi kiyaŋg t'Atambatun.
62003022	Aŋ'awun úne doon fe d'úlawo, ábuki uŋ'újeŋgin suluwa soone, abe beetoofo bu b'uf'úhin.
62003023	Eluwa yende y'asaane i úne: aane úyilen tu huruwu hite Añio Yesu Kiris, abe yooŋ n'úmaŋioori naane asoke i úne.
62003024	An éejeŋgine suluwa site Atambatun, an ondu áhina t'afeeneŋ n'Atambatun, Atambatun yooŋ áhina ne o t'afeeneŋ. Abe úmoomi kaanuku Atambatun áhinahin n'úne t'afeeneŋ, ábuki awunawun úne Búwejet boone.
62004001	Kújakuwe, aruun k'ímaŋie-maŋie ku, atum'áriyilen ésuk i fe kiŋki kaane Búwejet Beenabe bu bondu tu boko. Ariŋesiin kep ariijuk man búwejet bi kabaje bu, t'Atambatun tu búnuutina. Isokuunsok bonde ábuki kiŋki kajuus kaane boko kaamo eyiŋana yite Atambatun bokondu t'etaam i, abe kahoojahooj.
62004002	Iye a arija fu kámeyi man ake abajabaj Búwejet bite Atambatun man yooŋ: an fe eeene múniyo Yesu Kiris abinabin éeyemi húŋgowulan, an ondu abajabaj Búwejet béenuutina bu t'Atambatun.
62004003	Bare an fe eeteñekee bondu, an ondu abajut Búwejet béenuutina bu t'Atambatun. Búwejet b'abaje bu bite Anatoora ite Kiris, a arijame u kaanuku awarawar bibin, abe hahiyu aheeka éereeŋin t'etaam ye.
62004004	Kúñuumo, aruun bare bakan bakate Atambatun, abe arikalakalo kiŋki kajuus kaane boko kaamo eyiŋana yite Atambatun. Ábuki Búwejet beeemo bu t'aruun bihaŋahaŋ sembe beeemo bu ti bakate ku t'etaam ye.
62004005	Boko bakan bakate t'etaam ye. Iŋ'ite ho h'ifi káhamin naane bakate ku t'etaam ye, abe bakate ku t'etaam ye iŋi kajamataniin.
62004006	Úne bare bakan bakate Atambatun. An éemeyie Atambatun aŋ'ajamatan úne; bare an eenooto ite Atambatun ájamatanaariit úne. Iyu u úyino fu kakeetan Búwejet bite múniyo mu, nu búwejet bite haajuus hu.
62004007	Kújakuwe, aruun k'ímaŋie-maŋie ku, árimaŋioori, ábuki kámaŋi ku, t'Atambatun tu kúnuutina fu. An af'ámaŋi ésuk i, an ondu añi ite Atambatun, abe ámoomi Atambatun.
62004008	An eefinut ámaŋi ésuk i, an ondu ámeyiit Atambatun, ábuki Atambatun ámaŋamaŋi ésuk i.
62004009	Iye a Atambatun áwufoore fu naane ámaŋie i úne: áboñinoboñin Añio afeeneŋ u t'etaam ye, kaanuku núubaj te o buroŋ bu.
62004010	Iye i kámaŋi aamo fu: káanukiiit man úne úmaŋie Atambatun, bare akina ámaŋie fu úne. N'áboñin Añio kaanuku man wuhoofoor wute w'úne nu wuboŋketee iŋ'ite kaasarah koone.
62004011	Kújakuwe, aruun k'ímaŋie-maŋie ku, makamu iyu a Atambatun ámaŋie fu úne, úne yooŋ úwarawar kámaŋioori.
62004012	An ámusut kajuku Atambatun; bare uf'úmaŋioori, Atambatun n'aŋ'áhin n'úne t'afeeneŋ, abe kámaŋi k'ámaŋie ku úne kiyanayan faŋ.
62004013	Iye u úmeyie fu kaanuku úhinahin t'afeeneŋ n'Atambatun, abe akina yooŋ n'áhin n'úne t'afeeneŋ: awunawun úne Búwejet boone.
62004014	Irijukajuk ni ñíkin uni, abe n'iriseede kaanuku Faaf u áboñinoboñin Añio eebin éeyemi Afakana ite kúŋgowulan ku.
62004015	An af'asok aane Yesu aamo fu Añi ite Atambatun, Atambatun káhinu ne o t'afeeneŋ, akina yooŋ n'áhin t'afeeneŋ n'Atambatun.
62004016	Uni írimoomi kámaŋi k'Atambatun ámaŋie ku úne, abe íriyilenayilen ko. Atambatun ámaŋamaŋi ésuk i. An éemaŋie bakan, áhinahin t'afeeneŋ n'Atambatun, abe Atambatun áhina ne o t'afeeneŋ.
62004017	Arko kámaŋi keeemo ku t'úne kiyanayan, kikaw úne kayaŋgu piŋ hunak h'Atambatun aja hu kajoonan te ho, ábuki manoŋkar mite m'úne t'etaam ye múmoomi naane mite mu Yesu Kiris.
62004018	Kámaŋi ariboorut n'ekoloowe. Ábuki kámaŋi keeyane aŋ'anuutan ekoloowe. Ekoloowe, at'o kúnuur. Náami an af'aŋ'ákoleyi, kámaŋi kite Atambatun kiyanut te o.
62004019	Atambatun ajabe fu ámaŋi úne. Iŋ'ite ho h'úmaŋio fu, akina nu kúŋgowulan ku fe.
62004020	An af'ahuuf at'o, abe bare n'aane ámaŋamaŋi Atambatun, akina ajuusa. Múniyo afut'ámaŋi at'o aa ajuk, ayinaat kámaŋi Atambatun a ájukaariit u.
62004021	Náami eluwa yende yi Kiris asaane i úne: an éemaŋie Atambatun awarawar yooŋ kámaŋi at'o.
62005001	An fe éeyilene kaanuku Yesu aamo fu Kiris, akina añi Atambatun, abe an fe éemaŋie Faaf u, aŋ'ámaŋi yooŋ bakañio.
62005002	Uf'úmaŋi Atambatun, abe n'úhin yooŋ naane buluwa boone busoke i, n'uŋu bukuur úne kaanuku úmaŋamaŋi bakañio.
62005003	Kámaŋi Atambatun aamo fu kájeŋgin buluwa boone. Abe buluwa boone biniŋut,
62005004	ábuki añi fe ite Atambatun áyinooni kaheeku buroon beejakut bite bu t'etaam i. Ti káyilen kite k'úne t'uf'úheek buroon bondu.
62005005	Aañ ayino fu kaheeku bo? Kane arko fu taŋ an éeyilene u kaanuku Yesu aamo fu Añi ite Atambatun.
62005006	Yesu Kiris aamo fu an éeŋaasina u t'etaam i: n'ayooso tu móhujo ti kaboste koone, n'áyuus yooŋ halan hoone ti kaketu ku. Tu móhujoiit barebare t'áŋaasina fu, bare áŋaasinoŋaasin tu móhujo, ni ti halan yooŋ. Abe Búwejet Beenabe bu iŋi biseede kaanuku bondu bite nu múniyo, ábuki Búwejet bu beemo fu múniyo mu.
62005007	Eseede bákahaaji kabaje fu:
62005008	Búwejet Beenabe bu, móhujo mu, ni halan hu, abe t'éhaajiiin fe kajokajok ti bifeeneŋ.
62005009	Kúŋgowulan ku iŋi kaseede bike, n'uŋ'úyileniin; b'Atambatun bamb'aseede bihaŋahaŋ bo bireyi fe, bo beemo fu b'aseede bu t'Añio.
62005010	Náami an éeyilene u t'Añi ite Atambatun anaŋa t'eholo kaseede konde. Bare an éeyilenut u t'Atambatun ajokojok ajuusa, ábuki áyilenut b'Atambatun aseede bu t'Añio.
62005011	Bonde b'Atambatun aseede fu: awunawun úne buroŋ béehabanaariit bu, abe buroŋ bondu bondu t'Añio.
62005012	An éehine u t'afeeneŋ n'Añi u abaja buroŋ bu, bare an éehinut u t'afeeneŋ n'Añi ite Atambatun abajut buroŋ bu.
62005013	Ikiñjakiñj bonde fe bija t'aruun kéeyilene ku tu huruwu hite Añi ite Atambatun, man n'áriyilen kaanuku aribaja buroŋ béehabanaariit bu.
62005014	Bonde bíkinineŋe fu kikaw úne ni kiyaŋg t'Atambatun: úmoomi kaanuku uf'úlawo dike doon deeriibe ni kámaŋi koone, o kajamatan úne.
62005015	Abe makamu úmoomi kaanuku aŋ'ajamatan úne kane úlawo dike doon, úmeyi yooŋ kaanuku aŋ'awun úne doon d'úlawo.
62005016	An af'ajuk at'o ti káhinu kaahoofoor k'ámeyie kaanuku keejarut eket, awarawar kalawu, abe Atambatun n'aŋ'awun at'o ondu buroŋ bu. Keeemo ku wuhoofoor wooniin wujarut eket k'isoke fu barebare. Bare abajeebaj kaahoofoor keejare eket, abe eenut ariwarawar kalawu bija t'an éehine kaahoofoor naane kondu.
62005017	Hinij heejakut fe kaahoofoor, bare abajeebaj wuhoofoor weejarut eket.
62005018	Úmoomi kaanuku añi fe ite Atambatun aŋ'araan kahoofoor, ábuki Añi ite Atambatun aŋ'ajukaro, abe Batuuk bu biyinaat te o doon.
62005019	Úmoomi kaanuku Atambatun akino fu úne, bare etaam i ereyi fe yendu ti sembe site Batuuk bu.
62005020	Úmoomi kaanuku Añi ite Atambatun abinabin, abe n'awun úne búwesinato kaanuku núumeyi Atambatun ite u nu múniyo. T'Añio Yesu Kiris t'úhine fu t'afeeneŋ n'Atambatun ite u nu múniyo. Añi u aamo fu Atambatun ite u nu múniyo, akina aamo fu yooŋ buroŋ béehabanaariit bu.
62005021	Kúñuumo, aritey ñájiim ñu!
63001001	Íñje faaf u íkiñjinuun fee awe Anaare u a Atambatun ajifane u, ni bakañii. Ítumbatumba ímaŋiuun. Íñjeiit unoonam ímaŋiuun fu, bare ni kéemeyie ku fe múniyo mu.
63001002	Írimaŋiuunmaŋi ábuki múniyo mu mondu t'úne, abe mo káyemi t'úne hiraanu.
63001003	Atambatun Faaf u, ni Yesu Kiris Añi ite Faaf u kaja kásoniyan úne, ni kayubiyen úne, abe ni kawun úne káasuumaay, úne keekine ku tu múniyo mu abe n'úmaŋioori.
63001004	Hikawam hutoofatoof dómbokun h'ijuke hu kaanuku bakaake ti bakañii kakinakin tu múniyo mu naane t'eluwa yi Faaf u asaane i úne esoke du.
63001005	Abe hahiyu, bonde b'ilaw fu n'awe, awe Anaare u: úmaŋioori. Éluwaiit éyeni y'ikiñji fee. Eluwa yende úsaaneesaan yo huta hu ti kájabina ku.
63001006	Kámaŋi aamo fu kájeŋgin buluwa bite Atambatun. Abe eluwa y'arijame i huta hu ti kájabina ku yeemo fu árimaŋioori.
63001007	Ejuusa keehooje bokondu t'etaam i. Kaane nu múniyoiit, Yesu Kiris abinut áyemi húŋgowulan. Bakan naane bokondu ejuusa, enatoora yite Kiris.
63001008	Náami arinaŋ toko kikawuun, doon d'ariroke du itim dibin dútowutouun, man n'arisiibanee afamee.
63001009	An fe eejokut ti bi Kiris aliikene bu úne, abe n'aŋ'atofanan bo, an ondu anooto n'Atambatun. An eejoke ti bi Yesu Kiris aliikene bu úne, an ondu ondu ni Faaf u, ondu yooŋ n'Añi u.
63001010	An af'abin t'aruun abe n'aliikenuun beewayee nu bonde, atum'ariwanano t'enuuf t'aruun, atum'áritumb yooŋ arisaafo.
63001011	Ábuki an eesaafo u, ariboora ne o tu buroon beejakut bu bamb'áhin.
63001012	Ibajabaj beehooje bite kasokuuun, bare ijukerajuker n'eene it'ikiñj bo ti kaawiit. Ímaŋamaŋi bibin t'aruun iinoŋk íihamin n'aruun, man katoofu kite k'úne ni kireeŋ.
63001013	Biñi bite Atii a Atambatun ajifane u kasaafi.
64001001	Íñje faaf u íkiñjini fee awe Gáyiyus, áwiyam i ímaŋie-maŋie u.
64001002	Óom, íñj'endu ti kalawu yala buroon bu fe ni bijak t'awe, abe n'a̱baj káasuumaay t'enii naane a̱baje i ko tu búwejeti.
64001003	Hikawam hutoofatoof dómbokun hi bakaake kéeyilene káreeŋina hu beebe, abe ni kasokam naane a̱joke i múniyo mu nu sumoŋu súsuba, ni naane a̱kine i te mo.
64001004	Bimbi bihaŋ káhinu hikawam heetoof fe beemo fu kane ijam kaanuku bakañiam kakinakin tu múniyo mu.
64001005	Óom, á̱hinahin beejoŋoore naane aa á̱yokunan kéeyilene ku kiŋki kabin t'aruun, áhaŋum naane kaamo i emoosoora.
64001006	Kanoŋkanoŋk keesok beebe tu buhooŋu kéeyilene ku buŋ b'á̱maŋie fu húŋgowulan ariike. Waasi, aŋ'á̱yokunaniin naane hutoofe i Atambatun, kéeyini kayuunu wútuki wooniin.
64001007	Múniyo kanuutanuut tu boko kaanuku keeja keewaare huruwu hite Kiris, abe kásaariit doon fe ti kéeyilenut ku.
64001008	Náami úne, úwarawar káyokunan bakan naane bokondu, man n'úmaat yooŋ tu burok bimbi káhin bija tu múniyo mu.
64001009	Ikiñjakiñj eleetar yéetofie bija ti bakate ku t'aruun kéeyilene ku; bare Jotiref ámaŋiit kajamu b'isoke bu, ábuki ámaŋamaŋi káyemi aseef oonuun.
64001010	Iŋ'ite ho aamo fu kane ija ibin, íñje kábaŋinan beejakut b'áhine bu fe, ni kirim keejakut ku kaŋk'asok t'uni. Abe araanut diyu: aŋ'ateñeko emoosoora i kéeyilene ku keewanan te o. Kiŋki kámaŋi kaanuku emoosoora yendu keewanan tu boko, n'aŋ'aaniin aaa, abe n'aŋ'awiisiin ti kéeyilene ku.
64001011	Óom, atum'a̱liikool ni meejakut mu, bare a̱liikool ni meejake mu. An aŋ'áhin meejake, akina an ite Atambatun; an aŋ'áhin meejakut, an ondu ámeyiit Atambatun.
64001012	Ésuk i ereyi fe eŋ'esok beejake ti Demetiriyus, abe humuum múniyo mu múwufoorawufoor kaanuku bite toko. Uni yooŋ iriseedoseede beejake, abe á̱moomi kaanuku bimb'irisok bite toko.
64001013	Ibajabaj beehooje bite kasokii, bare ímaŋiit bo kakiñju.
64001014	Mánoman wane kajukoor memee, abe n'uŋu waanoŋk núwaahamin kúsuba wane.
64001015	A̱ja a̱baj káasuumaay. Bákawiyi bakate ku beebe kasaafi. A̱saaf yooŋ bákawiy uni kareyi fe, abe atum'a̱fiil an tu boko.
65001001	Íñje Sud aroka ite Yesu Kiris, íñje at'ute Saak íkiñjinuun fee aruun k'Atambatun Faaf u aruwe ku. Ámaŋiuunmaŋi, abe Yesu Kiris af'ajukaruun.
65001002	Yala Atambatun n'ayubiyenuun, abe n'awunuun káasuumaay ku ni kámaŋi ku. Abe n'awunuun bondu fe arifaman.
65001003	Kújakuwe, aruun k'ímaŋie-maŋie ku, ítumbatumba ímaŋi kákiñjinuun iŋi naane Atambatun afakane i úne. Bare hahiye ijukajuk kaanuku iwarawar kákiñjinuun bike bite kayaŋgananuun kikaw, kaanuku man n'árituum uŋu múniyo mite Hirim Heetoofe h'Atambatun awune hu hiraanu bakan k'akino ku.
65001004	Ábuki abajeebaj bakan keejakut, kéenuusee kéeyoosein t'aruun. Iŋi kawetekanoor hirim heesoke hu mite kajaku kite Atambatun ite úne, kaanuku kéeyini káhinu beejakut naane hutoofiin i. Iyu ifi kateñeko Yesu Kiris eeemo u Aseef ite úne unoono, n'Anahaan u yooŋ toko. Afiyeefiyo naane Míkiñjin mu musoke i buŋ b'Atambatun aja fu kaniju tu boko.
65001005	Naane ariheeke i fe áriimeyi bonde b'ija bee kasokuuun, íñje bare kábaŋinanuun bo. Atemit afakane fu bakate ku Israyel fe t'ésuk ite Esipt, bare keeteñekee ku káyilen tu boko, n'ayooliin.
65001006	Áribaŋino yooŋ emalaka i kéemaŋiit ku biriiko t'Atambatun anaŋiin du yéeni, kayak kánuutin toko ti kakine du. Atambatun n'ajokiin, abe n'afaakiin ni ñaasel hiraanu. Ahaban, n'anaŋiin t'ébaani i bija tu Hunak hómbokun hu hi kayak hu kajoonanee.
65001007	Áribaŋino yooŋ bakate ku Sodom, nu Gomoor, ni kikinu keeemo ku ne bo, kiŋki káhinaani naane emalaka yendu. Iŋi kafurukato yéeni, abe n'iŋi kaŋes yooŋ kaŋotu ni bakan keenooto kúŋgowulan naane boko. Hahiye bokondu ti kajuku kúnuur ti sineemak séehokaariit, abe bondu búwufoorawufoor úne kaanuku núunaŋ toko kikaw úne.
65001008	Háyine hondu kéeyooseina ku t'aruun, iyu yooŋ ifi káhin: kíyawutu kooniin iŋi kitiŋgiin keebuusatan siniiin. Iŋi kahuuf sembe site Atambatun, abe n'iŋi kálafatin emalaka i kéenike ku keeemo ku t'etiir.
65001009	Humuum Misel aseef ite emalaka i áhinut bondu. H'aamo hu káñakoorino ni Setani kaanuku kéemeyi aañ tu boko aja fu kásiku ehunuŋ ite Moyis, ajukerut te o n'aane éelafatino. Aanoen kep: «Atemit abin anij t'awe!»
65001010	Bare háyine hondu iŋi kálafatin bi kámeyiit bu. Abe buroon bimbi kanoŋkooro kéehin naane bíndakakureŋ bu, bondu yooŋ bija fu kátowutaniin.
65001011	Átaañi tu boko! Ábuki kasasa Kayin ti hiñaawu; káhinahin beejakut naane Balam kaanuku man ni kabaj sírirem; kátowutatowuto yooŋ ábuki kárahanorahan naane Kore.
65001012	Áfuñinanieefuñinani kaanuku bokondu keeñoofo n'aruun t'afeeneŋ. Káfuñaariit yooŋ kane káyemi ti hiriy, abe uŋu hooniin hu taŋ h'ifi kayinoor. Kámoomi naane etiir yéebaaniina, eyam i n'eteyoor ne yo, abe enubut. Kámoomi naane ñunukanuk ñéebukaariit, hutoof ewahatu yite te ño ereeŋe, ñunukanuk ñeerondee, butum ñéetumbe ñiket.
65001013	Kámoomi naane kúsuw ti han heeriye; iŋi káfuujin buroon booniin béefuñinanie bu naane han hu uu húyuusin kúsuw kite te ho ti katafa ku. Kámoomi naane wúloofiiloof weehiile, abe Atambatun afareiinfare báakinum bite hiraanu tej t'ábaanie-baanie du.
65001014	Enok, eeemo u atoken u ni bákasuba ti sifaaf úne kéeseina ku t'Adam, asoŋka bíhamin iŋ'ite hu bokondu aane: «Arijamatan! Atemit bibin n'emalaka yeene keenabe ku keereeŋe súñjune-súñjune,
65001015	éeyini kajoonan etaam i ereyi. Akina kaniju ti bakan keejakut ku iŋi naane káhino i beejakut. Akina kaniju t'ehoofoora yendu keejakut kii iŋi naane kálafatino i fe.»
65001016	Bokondu burokiin kawatan ésuk i taŋ, kámusut hikee katoofan; beetoofiin bu taŋ b'ifi káhin. Báhamin booniin fe jímak, abe ñutum ñu aŋ'atoof naane kaanuku keebaj t'ésuk i doon.
65001017	Kújakuwe, aruun k'ímaŋie-maŋie ku, aruun bare, áribaŋino b'epotor ite Anahaan ite úne Yesu Kiris kabine bu kasokuun kóŋkeyin.
65001018	Kaanuunyen: «Tu kunak kiraanu ku, kabaju bakan keeyakuun kásuwu, abe wúfaŋi wooniin weejakut wu taŋ wi kaja fu káhinu.»
65001019	Bokondu ifi kayeeñooran kéeyilene ku. Buroon bite kúŋgowulan ku beemo fu ti kikawiin; Búwejet bite Atambatun bunooto tu boko.
65001020	Kújakuwe, aruun k'ímaŋie-maŋie ku, aruun bare, arihaŋ bija hágila ti káyilen koonuun keenabe ku. Aŋ'arilaw ni sembe site Búwejet Beenabe bu.
65001021	Kámaŋi k'Atambatun ámaŋiuun ku, arijokoor te ko, ti kanahan yooŋ hunak h'Anahaan ite úne Yesu Kiris, ti kajaku koone, aja hu kawunuuun buroŋ béehabanaariit bu.
65001022	Aŋ'ariyubiyen kéeyilenut ku káhabanein.
65001023	Arihaawananoor keeemo ku ti bija sambuun ariiramiin. Ariyubiyen yooŋ bakaaku, bare áriwasiyoor itim kabin kátifenuun nu doon fe deekole ni máhinar mooniin meejakut mu.
65001024	Úsokoroor Atambatun afeeneŋ u eeŋaase u t'Anahaan ite úne Yesu Kiris eefakan úne. Akina áyinie fu kajukaruun kaanuku atum'ariney, abe n'áhinuun ariisiiŋo hágilao, o éenike u. Aruun kakuuru but, abe kikawuun katoofu dómbokun. Akina akino fu kániku ku, ni kahahu ku, ni sembe su, ni hiseefaate hu huta hu ti kájabina ku, ni hahiye, nu ko kireyi fe! Amiin.
66001001	Kaawiit konde kíyekie fu béenuusee bu bi Yesu Kiris afeeñale bu. Atambatun n'áhino éemeyi bo kaanuku éewufoor bo kiŋki karok bija te o, man ni kámeyi beeware bu kabaju memee. Yesu Kiris n'áboñin amalaka oone eebin eesokam bo, íñje Saaŋ aroka oone.
66001002	Abe isokasok b'ijuke bu bireyi fe: bo beemo fu hirim hite Atambatun, nu múniyo mi Yesu Kiris áwufooram mu.
66001003	Atoof t'an eejaŋgee u kaawiit konde tu buhooŋu ésuk i, ni kiŋki kajamatan báhamin bonde béenuutina bu t'Atambatun, abe n'iŋi kájeŋgin yooŋ beekiñjee bu te ko, ábuki memee bo kabaju!
66001004	Íñje Saaŋ ikiñje fee bakate ku ti kikinu keemo hutok nu kúsuba kite Asi kéeyilene ku: Atambatun aja ásoniyanuun, abe n'awunuun káasuumaay, akina eeemo u, akina éeyemie u, akina eebin u. Ñúwejet ñu hutok nu ñúsuba ñu ñeeemo ñu hágila eriikeey yeene yite híyiaate hu ñija ñúsoniyanuun, abe nu ñuwunuun yooŋ káasuumaay.
66001005	Yesu Kiris yooŋ, aseede éejube u aja ásoniyanuun, abe n'awunuun káasuumaay, akina eeemo u átiyar u dók ti karitanee t'eket i, akina eeemo u áyi ite bákayi ku t'etaam i. Kiris ámaŋamaŋi úne, abe n'aram úne tu wuhoofoor wu ni halan hoone héeyuusee hu.
66001006	Áhinahin úne núuyemi bakan bakate ti jáyi joone. Áhinahin úne yooŋ núuyemi éhina wusarah bija t'Atambatun Faafo. Yesu Kiris aja ákini hiraanu kániku ku ni sembe su! Amiin.
66001007	Arijuk, ondu ti bibin tu bufor bu! Ésuk i fe, bija yooŋ ni keeyao ku kajukio ni ñíkiniin. Búsuk bite t'etaam ye fe kayiyu uŋu hoone hu. Hee bondu kabaju! Amiin!
66001008	Atemit, Atambatun eehaŋe u ebaja sembe aane: «Íñj'eemo fu átiyar u n'araan u toko, íñj'eemo u, íñje éeyemie u, íñje eebin u.»
66001009	Íñje Saaŋ atuuun iŋi naane úhine i t'afeeneŋ ni Yesu Kiris. Úne bakate ti Jáyi jite Atambatun, abe íñj'endu ti kajuku sílaam naane aruun, íñj'endu yooŋ ti kámuñu kep naane aruun. Kajokamjok kabin káfiiten t'ekiŋk yende yiyi kaane Patmos aŋarkeyi naane iŋ'iwaare hirim hite Atambatun, nu múniyo mi Yesu áwufooram mu.
66001010	Tu hunak hite Anahaan u, Búwejet Beenabe bu nu bujokam, abe n'ijam inde hiñaawiam kaaji kéetumbe kiraas naane káabiinu.
66001011	Ni keene: ---Bamb'a̱juk iye, a̱kiñj bo ti kaawiit, abe n'a̱boñ ko kéeyilene ku ti kikinu hutok nu kúsuba konde: Efees, Simirn, Perigam, Tiyatiir, Sarid, Filadelfi, ni Lawodise.
66001012	N'iweteko kaanuku man n'ijuk an aa áhamin iyu n'íñje. N'ijuk báanaŋum bite búrundoora beemo hutok nu súsuba bite éwurus,
66001013	abe ake eenokoore nu húŋgowulan n'áyemi t'etut bo. Asiimasiimo kájufa kéeyuuse, abe n'awuuj nibaŋ nite éwurus tu búsuso.
66001014	Wan wu ti hikawo aŋ'afañj daŋ naane ehuuy, ñíkino ni ñíyemi naane sineemak.
66001015	Wuwoto uŋu wútumb wusilan naane mañ meebuuyee ti sineemak, abe ni míhinee meebunan. Kaajio uŋu kusok naane kúsuw kite káajuŋeey.
66001016	Ajokajok t'emoŋio yaatos i wúloofiiloof weemo hutok nu wúsuba, abe kábura keebaliŋge suf iŋi kíŋaasin tu butumo. Buhooŋio iŋi bisilan naane taanak tu kaajiŋgan far.
66001017	H'ijuko hu, n'iney bite wuwoto naane an eekete. N'ásit emoŋio yaatos i t'íñje abe n'aanam: ---Atum'á̱koleyi! Íñj'eemo fu átiyar u n'araan u toko.
66001018	Íñj'eemo fu an eeemo u buroŋ. Íketaanaketaani, bare hahiye íñj'endu buroŋ hiraanu. Íñje íyekie fu sijaab site eket i, ni site ti keekete ku tindi kaja.
66001019	Náami a̱kiñj bamb'a̱juk iye: beebaje bu hahiye, ni beeja bu bibin kabaju.
66001020	Wúloofiiloof wu hutok nu wúsuba wu w'a̱juke wu t'emoŋiam yaatos i, ni báanaŋum bite búrundoora bu hutok nu súsuba su bite éwurus i, iye i bije fu: wúloofiiloof wu hutok nu wúsuba wu weemo fu emalaka yite kéeyilene ku ti kikinu keemo hutok nu kúsuba; báanaŋum bite búrundoora bu hutok nu súsuba su ni bíyemi kéeyilene ku ti kikinu keemo hutok nu kúsuba.
66002001	---A̱kiñj amalaka ite bakate ku Efees kéeyilene ku a̱ano: «An eejoke u t'emoŋio yaatos i wúloofiiloof wu hutok nu wúsuba wu, abe n'aŋ'añaah t'etut báanaŋum bite búrundoora bu beeemo bu hutok nu súsuba bite éwurus i aane:
66002002	ímoomi buroon b'á̱hine bu bireyi fe, ni naane aa á̱miñooro tu burok, ni naane aa á̱muñ yooŋ. Ímoomi kaanuku a̱yinaat kakinu ni bakan keejakut ku. A̱jondomanajondoman yooŋ jak ti kiŋki kaane boko kaamo epotor ayak a̱juk kaanuku nu múniyoiit, boko kajuuse.
66002003	Ímoomi yooŋ kaanuku á̱muñamuñ aa, a̱jukajuk sílaam uŋu húuma hu, abe a̱ruuseit hikee.
66002004	Bare b'ítaañiane bu t'awe beemo fu bonde: aŋkut á̱maŋiam naane hítiyar hu.
66002005	Á̱baŋino t'a̱bine du a̱ney. A̱watanooro wuhoofoor wúuwe, abe n'aŋ'á̱hin ajakee naane aa á̱hinaani ti kátiyar ku. Afut'a̱watanooro, n'iŋ'ibin t'awe, abe n'iŋ'inuutan báanaŋum bite árundoora úuwe ti beemo du.
66002006	Bare beetoofam bu t'awe beemo fu bonde: a̱huufahuuf naane íñje bi bakan keeriboore ku ni Nikola bimbi káhin.
66002007	«An fe eebaje wúkondin ánandin naŋ nu Búwejet bu busoke fu kéeyilene ku! «An fe eeyak kariiŋan, íñje kawunio eeteŋ ti miriyaay mite nunukanuk nunnu nuwun buroŋ bu neeemo nu t'etiir t'etool ite Atambatun.»
66002008	---A̱kiñj amalaka ite bakate ku Simirn kéeyilene ku a̱ano: «An eeemo u átiyar u n'araan u toko, éeketaanie u, abe n'aritanee t'eket i aane:
66002009	ímoomi sílaam s'a̱amo su te so, ímoomi kabajaate kúuwe, bare t'Atambatun awe husaanum! Ijamajam kílafatinu ku kiŋki kálafatini. Bakan kondu iŋi kaane boko kaamo Esuwif, bare nu múniyoiit: boko bakan bakate Setani!
66002010	Atum'á̱koleyi sílaam s'a̱ja su kajuku. A̱jam i: Setani kajoku bakaake t'aruun aja akul kaanuku man n'áhinuun áriiwuŋg Atambatun kiñaawu, abe aruun kajuku sílaam kunak keereeŋe sumoŋu. Bare a̱jok alitee hutoof yooŋ ni kayooli, abe n'iŋ'iwuni buroŋ bu naane hisiibanu.
66002011	«An fe eebaje wúkondin ánandin naŋ nu Búwejet bu busoke fu kéeyilene ku! «An fe eeyak kariiŋan, eket ésooboriyan i et'émiño.»
66002012	---A̱kiñj amalaka ite bakate ku Perigam kéeyilene ku a̱ano: «An éeyekie u kábura keebaliŋge ku aane:
66002013	ímoomi t'a̱kine du: Setani anaŋanaŋ toko eriikeey yeene yite híyiaate hu, bare a̱jokajok t'íñje alit tip. Antipas aseede úuma éejeŋginam u ayooleeyool t'aruun, toko ti Setani akine du. Awe bare, naane bondu bibaje i fe, a̱wasut káyilen ku t'íñje.
66002014	Bare ítaañianataañian t'awe ti bike: bakaake bokondu t'awe keejoke ti bi Balam abine bu aliiken ésuk i kóyin sifaaf. Balam aliikene fu Balak eetiŋg bakate ku Israyel ti kaahoofoor, ti kateŋu kite efuwa yite sunuk seesarahee tu ñúwisenum, nu huŋotu hu ni bakan ki kaseñeit.
66002015	N'abaj yooŋ t'awe bakan keejoke ti bi bakan keeriboore ku ni Nikola bimbi kaliiken ésuk i.
66002016	A̱watanooro wuhoofoor wúuwe. Káhinaate iyu, n'iŋ'ibin t'awe memee, abe n'iŋ'itiik bakan kondu ni kábura ku kiŋki kíŋaasin tu butumam.
66002017	«An fe eebaje wúkondin ánandin naŋ nu Búwejet bu busoke fu kéeyilene ku! «An fe eeyak kariiŋan, íñje kawunio t'emaan yéenuusee i eeteŋ. Íñje kasaano yooŋ ejuju yeefañje tu huruwu híyeni hikiñjee, abe an fe at'ámeyi huruwu hondu, kane arko taŋ akina eesaanee u ho.»
66002018	---A̱kiñj amalaka ite bakate ku Tiyatiir kéeyilene ku a̱ano: «Añi ite Atambatun ite ñíkin ñeeemo ñu naane sineemak, abe wuwoto n'uŋu wútumb wusilan naane mañ meebunane aane:
66002019	ímoomi buroon b'á̱hine bu fe. Ímoomi kaanuku á̱maŋamaŋi an, awe yooŋ an ite bifeeneŋ. Á̱ñiŋkaanañiŋkaan tu burok búuma, abe aŋ'á̱muñ dómbokun. Ímoomi kaanuku bamb'á̱hin hahiye bihaŋahaŋ bítiyar bu.
66002020	Bare b'ítaañiane bu t'awe beemo fu bonde: a̱wasawas Sesabel, anaare ondu eeene u akina aamo ayiŋana ite Atambatun eebuut bakan kúuma ti naane aa aliikeniin huŋotu hu ni bakan ki kaseñeit, ni kateŋu kite efuwa yite sunuk seesarahee tu ñúwisenum.
66002021	Iwasowas ewaaŋ, akina Sesabel, kaanuku man n'awatanooro, bare ateñekateñeko karaan bufurukato bu.
66002022	Iŋ'ite ho aamo fu íñje káfiiteno t'elal ite sílaam, abe kiŋki kafurukato ne o, ifit kawatanooro meejakut mondu, íñje káhiniiin yooŋ keejuk sílaam sómbokun.
66002023	Íñje yooŋ kayoolu bakañio, abe bakate tu búsuk bu fe kéeyilene ku n'iŋi kánandin kaanuku íñj'eemo fu an éemeyie u biyinoor bite an, n'ehol yeene. Íñje kabatikan huruw fe t'aruun iliik tu buroon b'aroke bu.
66002024	«Bare aruun bakaaku bakate ku Tiyatiir kéeyilene ku, ariteñekateñeko maliikenar mondu. N'ariteñeko yooŋ kámeyi bondu bimbi kaane: "béesulie bite bu Setani". Íñje isok fee n'aruun: it'isejanuun bike,
66002025	kane arko taŋ bite kaanuku arijok kep alitee ti b'arijoke bu bija kóyin k'ibin ku.
66002026	An fe eeyak kariiŋan, abe n'aŋ'áhin kep naane isoke i bija tu hunak hiraanu hu, íñje kawunio sembe ti siheet su fe.
66002027	O kahaawu so nu hútaŋkaru hite mañ; o kawelej so naane simeenaay site ekaf.
66002028	O kabaju sembe naane si Faafam awunam su. Íñje yooŋ kawunio kaarabu ku.
66002029	«An fe eebaje wúkondin ánandin naŋ nu Búwejet bu busoke fu kéeyilene ku!»
66003001	---A̱kiñj amalaka ite bakate ku Sarid kéeyilene ku a̱ano: «An éeyekie u ñúwejet ñu hutok nu ñúsuba ñite ñ'Atambatun, nu wúloofiiloof wu hutok nu wúsuba wu aane: ímoomi buroon b'á̱hine bu fe. A̱jokeejok naane an eeroŋe, bare awe an eekete.
66003002	Á̱niyo! A̱litan beeŋeñene bu t'awe beeemo bii ti bija kaketu. Ábuki ijukajuk kaanuku t'Atambatun úuma, kunoŋk kúuwe kiyanut.
66003003	Á̱baŋino naane a̱jame i hirim hu, ni naane a̱joke i ho ariike. Á̱hin naane husoke i, abe n'a̱watanooro wuhoofoor wúuwe. Afut'á̱niyo, íñje káfufii naane ákuw, abe at'á̱meyi yiin ewahatu y'ija fu bibin.
66003004	Bare a̱bajabaj t'awe Sarid bakaake keebuusatanut wañ wooniin. Boko bisiimo wañ weefañje iriiriboor, ábuki káhinahin naane kaware i káhinu.
66003005	An fe eeyak kariiŋan, o bisiimo wañ weefañje naane boko. It'itot huruwu hoone ti kaawiit kite buroŋ bu. Íñje kasoku tu buhooŋu Faafam n'emalaka yeene kaanuku akina an úuma.
66003006	«An fe eebaje wúkondin ánandin naŋ nu Búwejet bu busoke fu kéeyilene ku!»
66003007	---A̱kiñj amalaka ite bakate ku Filadelfi kéeyilene ku a̱ano: «An eenabe u, eeemo u an ite bifeeneŋ, éeyekie u ejaab ite áyi u Dafit, akina aa áfeŋgin abe an at'áyini kafeŋku, n'afeŋk abe an at'áyini káfeŋgin aane:
66003008	ímoomi buroon b'á̱hine bu fe. Ímoomi kaanuku a̱bajut sembe, bare á̱jeŋginajeŋgin hirim húuma, abe a̱teñekeitam. A̱juk, ífeŋginifeŋgin karuŋ k'an ayinaat kafeŋku.
66003009	Iye i ija fu ni bakan kite Setani, ejuusa yendu kiŋki kaane boko kaamo Esuwif abe bare nu múniyoiit: íñje kanoŋkooraniin keebin kéesukaayi, kéemeyi kaanuku ímaŋiimaŋi.
66003010	Makamu á̱jeŋginajeŋgin hirim h'isoki hu hite kaanuku á̱muñ ti sílaam su, ifin íñje yooŋ, íñje kajukari ti sílaam seebin su t'aduna i ereyi fe. Sílaam sondu kabaju kaanuku t'ajuk buŋ bu kúŋgowulan ku kaamo fu ariike.
66003011	Íñje bibin memee. A̱jok alit tip ti b'a̱joke bu, ake atum'abin ásik hisiibanu hoonuun hite búriiŋan bu.
66003012	An fe eeyak kariiŋan, íñje káhinio éeyemi éniñj t'enuuf ite Atambatun úuma, abe aroŋut hikee kánuutina toko. Íñje kakiñju te o huruwu hite Atambatun úuma, nu huruwu húuma híyeni hu, nu huruwu hite hikinu hite Atambatun úuma. Hikinu hondu heemo fu Serusalem éyeni i, yeeja i kánuutina t'etiir bufor bu t'Atambatun úuma yéewanein.
66003013	«An fe eebaje wúkondin ánandin naŋ nu Búwejet bu busoke fu kéeyilene ku!»
66003014	---A̱kiñj amalaka ite bakate ku Lawodise kéeyilene ku a̱ano: «An u ii kaane Amiin, aseede éejube u ite u nu múniyo, a Atambatun aŋaase u te o éewuwan doon areyi fe aane:
66003015	ímoomi buroon b'á̱hine bu fe. Ímoomi kaanuku a̱jokokanut, á̱sufut yooŋ. Tiŋkan yéeni bare a̱jokokanajokokan man yooŋ á̱sufasuf!
66003016	Bare naane á̱sufoore i, a̱jokokanut, á̱sufut yooŋ, íñje kásajini tu butumam!
66003017	Aŋ'a̱ane: "Íñje husaanum, íyekia ebaj, iŋkut isawula doon fe." Bare á̱meyiit kaanuku á̱fuñinania, á̱tumba yooŋ á̱yubinani! A̱bajut doon fe, á̱fuumafuum, aw'ondu yooŋ fuufii.
66003018	Náami iirimi bonde: a̱bin a̱ajoohen t'íñje éwurus yeekuuranee ti sineemak, man n'á̱yemi husaanum. A̱joohen yooŋ wañ weefañje man n'a̱siimo á̱anuus méefuñinanie múuwe. Abe n'a̱joohen bubuun bite káhinu ti ñíkini man n'á̱yini kajuku.
66003019	Bakan k'ímaŋie ku fe, iŋ'ijoŋooraniin abe n'ímiñiin. Náami á̱ñiŋkaan á̱habanein, abe n'a̱watanooro wuhoofoor wúuwe.
66003020	A̱jam, iŋ'isiiŋo ti karuŋ ku, abe n'ikoŋkoŋan. An af'ajam kaajiam abe n'áfeŋgin, íñje buyooso te o iriiñoofo t'afeeneŋ.
66003021	An fe eeyak kariiŋan, íñje karahano t'eriikeey íima yite híyiaate hu, naane iriiŋane i yooŋ, Faafam n'arahanam t'eriikeey yeene yite híyiaate hu.
66003022	«An fe eebaje wúkondin ánandin naŋ nu Búwejet bu busoke fu kéeyilene ku!»
66004001	Hunuut toko, bike yooŋ ni bifeeñam. N'ijuk tu bufor bu karuŋ kéefeŋginee. Kaaji k'ibine ku ijam hítiyar hu ti báhamin bu n'íñje keeraase ku naane káabiinu ni keenam: ---Á̱sirein beebe, abe n'iŋ'íhini a̱ajuk beeja bu bibin kabaju.
66004002	Búwejet Beenabe bu ni bihaŋ bujokam. N'ijuk t'etiir bufor bu eriikeey ite áyi, abe ake ariikariiko te yo.
66004003	An ondu aŋ'átumb asilan naane. Kaajeŋgeleet kuŋoloolaŋolool eriikeey ite híyiaate hu, abe iŋi kisilan yooŋ naane.
66004004	Sike siriikeey yooŋ site híyiaate seemo butuman ni sibaakiir suŋoloolaŋolool eriikeey yendu, abe bíhaaniin kaamo butuman ni bakabaakiir kariikariiko te so. Kasiimasiimo wañ weefañje, abe ni kasol búkuhe bite éwurus.
66004005	T'eriikeey ite híyiaate hu yeeemo i t'etut, etiir i eŋ'esib toko, n'awen toko, biranda bu yooŋ nu busok. Kíit kéetife keemo hutok nu kúsuba kúmoomi hágila eriikeey yendu: ko keemo fu ñúwejet ñu hutok nu ñúsuba ñite ñ'Atambatun.
66004006	N'abaj toko hágila eriikeey yendu naane han heejaaŋe wililil naane eweer yeekuure but. N'abaj yooŋ muroon mibaakiir meeroŋe meeŋoloole eriikeey ite híyiaate hu, abe sini site te mo fe ñíkin, hágila ni inde kiñaawu ku.
66004007	Dítiyar du te mo dunokooranokoor n'éŋaŋ; dúsooboriyan du nu dunokoor nu húruukan; díhaajiyan du dibajabaj buhooŋu naane bite húŋgowulan; díbaakiiriyan du nu dunokoor naane kalañjaŋanaa keeemo tu búwiito.
66004008	Muroon mibaakiir meeroŋe mondu mibajabaj dánodan fe síbend seemo hutok n'efeeneŋ, abe sini site te mo fe ñíkin, bija yooŋ t'etaam síbend su fe. Káajiim ni kaajiŋgan uŋu muhooñ meene: «Atemit, Atambatun eehaŋe u ebaja sembe, anabanab, anabanab, anabanab, akina éeyemie u, akina eeemo u, akina eebin u.»
66004009	Muroon mibaakiir mondu meeroŋe mu uŋu muhooñ an eeriikee u t'eriikeey ite híyiaate hu eeemo u buroŋ hiraanu, kaanuku méenikano, meesokorooro, meeeno eyeehen.
66004010	Abe ko kireyi fe bondu ifi bibaj, bíhaaniin bu butuman ni bakabaakiir ku n'iŋi kásukaayo. N'iŋi kasokorooro, o eeemo u buroŋ hiraanu, abe ni káfiiten búkuhe booniin hágila eriikeey ite híyiaate hu ti kaanu:
66004011	«Atemit, Atambatun ite uni, awe a̱jare fu káyeki kániku ku, nu kusokorooru ku, ni sembe su. Ábuki awe á̱wuwane fu buroon bu fe, abe ti kámaŋi kúuwe tu búwuwanee fu beebaj.»
66005001	Abe n'ijuk kaawiit keeboonee t'emoŋu yaatos yite an eeriikee u t'eriikeey ite híyiaate hu. Kikiñjeekiñj tíyaŋ ni níbahindaa, abe kukotaneekotan n'esondeel kireeŋ hutok nu kúsuba kaanuku an atum'ábandin ko.
66005002	N'ijuk yooŋ amalaka eebaje sembe ti kataŋku aane: ---Aañ aamo fu eereeŋe kanuutan naane kaawiit ku kukotanee i éebandin ko?
66005003	Bare abajut t'etiir bufor bu, ni t'etaam i, ni t'éhinda etaam i an éeyinie kábandin kaawiit ku, éeheelin ko níbahindaa.
66005004	Iyiyayiy faa, ábuki mayet an eejukee eereeŋe kábandin kaawiit ku, éeheelin ko níbahindaa.
66005005	Náami ake ti bíhaaniin bu eeenam: Atum'a̱yiy. Á̱heelin, éŋaŋ ite tu butoŋ bite Suda, ti bakañi áyi u Dafit ariiŋana. Áyinooni kákotin kaawiit ku tu kukotanee du kireeŋ hutok nu kúsuba, abe n'ábandin ko.
66005006	Náami iijuk Ametek t'asiiŋee kaagoroor n'eriikeey ite híyiaate hu. Muroon mibaakiir mu míhinohin t'etut, ni bíhaaniin bu yooŋ. Aŋ'a̱juk kite amooteemoot yéeni. Abajabaj wusiin weemo hutok nu wúsuba, ni ñíkin yooŋ ñeemo hutok nu ñúsuba. Ñíkin ñondu ñeemo fu ñúwejet ñu hutok nu ñúsuba ñite ñ'Atambatun, ñaññ'aboñ t'etaam i ereyi fe.
66005007	Ametek u n'atof, abe n'asa kaawiit ku t'emoŋu yaatos yite an eeriikee u t'eriikeey ite híyiaate hu.
66005008	H'Ametek u ase hu kaawiit ku, muroon mibaakiir meeroŋe mu nu músukaayo, mo ni bíhaaniin bu butuman ni bakabaakiir ku. Kareyi fe huruw n'ekondiŋ, ni bitaañ yooŋ bite éwurus beehooje bib n'ejuraay. Ejuraay yendu yeemo fu kalawu kite bakan kite Atambatun.
66005009	Ni kahooñ hunooñu híyeni iŋi kaane Ametek u: «Awe a̱reeŋe fu kásiku kaawiit ku, á̱akotin ko tu kukotanee du. Ábuki a̱mooteemoot yéeni, abe ni halan húuwe n'á̱joohenna fu bakan a̱bin a̱saan Atambatun: bakan bakate búsuk bánoban, ni bakate kíhaminiin kánokan, ni bakan kánokan, ni biheet bánoban.
66005010	Á̱hiniinhin kéeyemi bakan kúuwe, n'éhina wusarah bija t'Atambatun ite úne, abe boko káyemi bákayi kite etaam i.»
66005011	N'isooñ íheelin, n'ijam wuji wute emalaka keehooje-hooj, keeŋoloole eriikeey ite híyiaate hu, nu muroon meeroŋe mu, ni bíhaaniin bu. Emalaka i kareeŋareeŋ búñjune nu búñjune.
66005012	Iŋi kahooñ kataŋk kaane: «Ametek éemootaaniee u ajare fu káyeki sembe su, n'ebaj i, nu búwesinato bu, ni kámaki ku, nu kusokorooru ku, ni kániku ku, nu kuhooñu ku!»
66005013	N'ijam yooŋ buroon bu fe beeemo bu t'etiir bufor bu, ni t'etaam i, ni t'éhinda etaam i, ni ti kan ku, buroon beeemo bu t'aduna i fe ti kahooñu iŋi beene: «An eeriikee u t'eriikeey ite híyiaate hu, n'Ametek u kaja kákini hiraanu kuhooñu ku, nu kusokorooru ku, ni kániku ku, ni sembe su!»
66005014	Muroon mibaakiir meeroŋe mu ni mísafin meene: «Amiin!» Abe bíhaaniin bu ni kásukaay keesokoroor Atambatun.
66006001	Bondu buwas, n'ijuk Ametek u n'ákotin húkotanin hítiyar hu tu kúkotanin ku hutok nu kúsuba ku. N'ijam afeeneŋ tu muroon mibaakiir meeroŋe mu n'ataŋk naane karanda aane: «A̱bin!»
66006002	N'íheelin, n'ijuk efaliñj yeefañje, abe an eerabee u te yo ákooki húkond. Ni kawuno ékuhe yite áyi, abe n'aja, akina húmaliyaŋ hu, kaanuku aŋk'aja ariiŋan.
66006003	Ahaban, Ametek u n'ákotin húkotanin húsooboriyan hu. N'ijam ásooboriyan u tu muroon meeroŋe mu n'aane: «A̱bin!»
66006004	Náami eke efaliñj yeelaañe jif n'énuutin. An eerabee u te yo awuneewun sembe site kanuutan káasuumaay ku t'etaam i kaanuku kúŋgowulan ku keeyoolool. N'awunee yooŋ kábura keekambe.
66006005	Ahaban, Ametek u n'ákotin húkotanin híhaajiyan hu. N'ijam áhaajiyan u tu muroon meeroŋe mu n'aane: «A̱bin!» N'íheelin, n'ijuk efaliñj yeebaan, abe an eerabee u te yo ajokajok báafeeseim.
66006006	N'ijam anokoor naane kaaji kíhaminna t'etut muroon mibaakiir meeroŋe mu keene: «Etamaŋ efeeneŋ taŋ ite maanu bija ti bajaam bite hunak ñeeba; sitamaŋ síhaaji taŋ site édugub bija ti bajaam bite hunak ñeeba.» Kihaban, ni keene an eerabee u t'efaliñj i: «Atum'á̱buj éluuliin i n'ébiñ i.»
66006007	Ahaban, Ametek u n'ákotin húkotanin híbaakiiriyan hu. N'ijam ábaakiiriyan u tu muroon meeroŋe mu n'aane: «A̱bin!»
66006008	N'íheelin, n'ijuk efaliñj yeenokoore nu búsuus beeluwe. An eerabee u te yo huruwu hoone «Eket i», abe hikinu hite eket i hisaosa ti hiñaawu. Ni kawunee sembe t'efej efeeneŋ ti sibaakiir site etaam i kaanuku keeyool ésuk i ni kábura, nu bujoñjol, nu wúsomut, man yooŋ ni katiŋg bíndakakureŋ bu beeyooliin.
66006009	Ahaban, Ametek u n'ákotin húkotanin hutoken hu. N'ijuk ataabul ite wusarah wu, abe n'ijuk t'etaamo siyaan site bakan keeyoolee ku aŋarkeyi naane kajokajok hirim hite Atambatun, abe ni kaseede ho.
66006010	Ni kataŋk kaane: «Atemit eenabe u, awe eeemo u an ite bifeeneŋ, awe kajoonan bakate etaam i, abe n'a̱nukan tu boko iŋi naane kayoole i uni. Náami a̱anahan bija kaakaŋ?»
66006011	Ni kawuniin huruw fe kaawañ keefañje, abe ni kaaniin kasooñ kariiko keeyih dikee, ábuki káliloolut. Bakatiiin ni bákawiyiin keeemo ku burokiin bifeeneŋ kawarawar yooŋ kayooliee naane boko.
66006012	Ahaban, n'ijuk Ametek u n'ákotin húkotanin hutoken hu ni hifeeneŋ. Etaam i n'eyoŋoŋanooro ni sembe-sembe. Taanak tu ni tíbaani túruk naane kájufa kite kátiñja, abe hiim hu ñeeba te ho ni hilaañ jif naane halan.
66006013	Búloofiiloof bu iŋi bíneyin t'etiir bufor bu bibin t'etaam i, naane miriyaay meelaañut ii míneyin kane eyam i etib ni sembe tu nunukanuk.
66006014	Bufor bu nu buboonooro naane kaawiit aa aboonee. Kirij ku fe nu kunuutanee ti kíyemie du, ni bikiŋk bu bireyi fe.
66006015	Bákayi kite etaam i, ni bakan kómbokun ku, n'eseef ite esulaan i, nu kusaanum ku, ni bakate sembe su, ni bakaaku fe, búsukateen bu ni keenooto ku búsukateen ni katey kánuuso tu wuyeen wute bilaaliñj bu, ni ti bilaaliñj bite kirij ku.
66006016	Abe n'iŋi kaane kirij ku ni bilaaliñj bu: «Áriwubein t'uni áriinuus uni, an eeriikee u t'eriikeey ite híyiaate hu atum'ajuk uni. Árinuus uni Ametek u eeyiŋate ii.
66006017	Ábuki hunak hómbokun hu hite kayiŋat kooniin hireeŋa. Aañ áyinie fu katandarisan?»
66007001	Hunuut toko, n'ijuk emalaka bakabaakiir ti kasiiŋee tu suwus sibaakiir site etaam i. Kajokajok siyam sibaakiir site etaam i kaanuku mayet eyam etum'etib t'etaam i, ni ti han hu, man yooŋ ti nike nunukanuk.
66007002	Abe n'ijuk ake amalaka ti bisiro, ánuutin káasiŋ ki taanak tu tundu túnuutin, abe n'ajok t'emoŋio éenee yiyi káhin ne yo t'ésuk i ékeetanuma yite Atambatun eeemo u buroŋ. N'áhamin ataŋk n'emalaka i bakabaakiir ku k'Atambatun awune ku sembe site kábuju etaam i ni han hu aaniin:
66007003	«Atum'arifin áribuj etaam i, ni han hu, nu ñunukanuk ñu; ajendan káyemi úhina bíkeetanuma tu kúyuut kite eroka yite Atambatun ite úne.»
66007004	Ake n'asokam bakayem ki kaja fu káhinu bíkeetanuma bite Atambatun tu kúyuut: kaamo súñjune téemeer, nu súñjune bakan bákasuba ni sibaakiir tu butoŋ bánoban fe ti bakañi Israyel.
66007005	Kaamo súñjune sumoŋu nu súsuba ti bakañi Suda ni káhinee bíkeetanuma tu kúyuut; ti bakañi Ruben, kaamo súñjune sumoŋu nu súsuba; ti bakañi Gad, kaamo súñjune sumoŋu nu súsuba;
66007006	ti bakañi Aser, kaamo súñjune sumoŋu nu súsuba; ti bakañi Neftali, kaamo súñjune sumoŋu nu súsuba; ti bakañi Manase, kaamo súñjune sumoŋu nu súsuba;
66007007	ti bakañi Simiyoŋ, kaamo súñjune sumoŋu nu súsuba; ti bakañi Lefi, kaamo súñjune sumoŋu nu súsuba; ti bakañi Isakar, kaamo súñjune sumoŋu nu súsuba;
66007008	ti bakañi Sabulon, kaamo súñjune sumoŋu nu súsuba; ti bakañi Siseef, kaamo súñjune sumoŋu nu súsuba; ti bakañi Beŋsame, kaamo súñjune sumoŋu nu súsuba.
66007009	Hunuut toko, n'ijuk hahooja hómbokun h'an ayinaat kafinu: biheet bánoban, ni bakate búsuk bánoban, ni bakan kánokan, ni bakate kíhaminiin kánokan. Kasiiŋasiiŋo hágila eriikeey ite híyiaate hu, hágila yooŋ Ametek u. Kasiimasiimo wañ weefañje, abe ni kajok kijar tu sumoŋiiin.
66007010	N'iŋi kataŋk t'etiir kaane: «Atambatun ite úne eeriikee u t'eriikeey ite híyiaate hu, n'Ametek u kafakane fu úne!»
66007011	Abe emalaka i kareyi fe ni kasiiŋo kaŋolool eriikeey ite híyiaate hu, ni bíhaaniin bu, nu muroon mibaakiir meeroŋe mu. Ni kájiŋgitan hágila eriikeey i, keeya kúyuutiin t'etaam, abe ni kasokoroor Atambatun
66007012	ti kaanu: «Amiin! Atambatun ite úne aja ákini hiraanu kuhooñu ku, ni kániku ku, nu búwesinato bu, nu kusokorooru ku, ni sembe su, ni kámaki ku! Úeno eyeehen ko kireyi fe! Amiin.»
66007013	Ake ti bíhaaniin bu n'ákandijenam aanam: ---Bokondu keesiimee kii wañ weefañje wu, boko kaamo fu aañiin? Diin ti kánuutina fu?
66007014	N'ísafino eeno: ---Ámuse u, bondu awe á̱meyie fu bo. Náami eeenam: ---Boko kaamo fu kéenuutina ku ti sílaam sómbombokun su. Kañawañaw wañ wooniin, abe ni kafañjan wo ti halan hite Ametek u.
66007015	Iŋ'ite ho h'ifi kasiiŋo hágila eriikeey ite Atambatun yite híyiaate hu, abe ni kasokorooro káajiim ni kaajiŋgan t'enuuf yeene. An eeriikee u t'eriikeey ite híyiaate hu kajukariin akina humuumo.
66007016	Karoŋut kajoñjolat, ñukuniin yooŋ ñuroŋut kasayi; taanak tu turoŋutiin kabutu, ni kásufa kánokan fe.
66007017	Ábuki Ametek eeemo u kaagoroor n'eriikeey ite híyiaate hu aja fu kahaawiiin, abe o bija nu boko tu wúbulanu wute móhujo mummu muwun buroŋ bu. Abe Atambatun katotu muhuw mánoman ti ñíkiniin.
66008001	H'Ametek u ákotine hu húkotanin hutoken hu nu kúsuba, n'átumb akoowan kem tu bufor bu areeŋ egenawala ewahatu.
66008002	Abe n'ijuk emalaka i hutok ni bákasuba ku kiŋki kasiiŋo hágila Atambatun. Ni kawunee wúbiinu weemo hutok nu wúsuba.
66008003	Ake amalaka yooŋ n'abin, abe n'asiiŋo kaagoroor n'ataabul ite wusarah wu. Ajokajok tu sumoŋio báasufum bite ejuraay bite éwurus. Ni kawuno ejuraay úkaan kaanuku eesarah yo t'ataabul ite wusarah wu ite éwurus i eeemo u hágila eriikeey ite híyiaate hu, yeeriboor ni kalawu kite bakan kite Atambatun kareyi fe.
66008004	Hárunda hite ejuraay i nu húnuutin t'emoŋu yite amalaka u heeja t'etiir hágila Atambatun. Bakan k'Atambatun akino ku, kalawu kooniin yooŋ ni kija t'etiir.
66008005	Ahaban, amalaka u n'ásik báasufum bite ejuraay i, eehoojan bo bib ni sineemak site ataabul ite wusarah wu, abe n'áfiiten bo t'etaam i. Biranda bu nu busok, n'awen toko, etiir i n'esib, etaam i yooŋ n'eyoŋoŋanooro.
66008006	Náami emalaka i hutok ni bákasuba ku kéeyekie ku wúbiinu hutok nu wúsuba wu ni kafare kaanuku keesok te wo.
66008007	Amalaka átiyar u n'asok ti káabiinu koone. Egalas n'ehaŋ énubin t'etaam i yéegiiloole ni sineemak, ni halan. Efej efeeneŋ ti síhaaji site etaam i n'ésufo, efeeneŋ ti síhaaji site ñunukanuk ñu n'ésufo, abe mahos meeleebejane mu fe nu músufo.
66008008	Amalaka ásooboriyan u n'asok ti káabiinu koone. Dike doon naane hirij hómbombokun héetife ni dífiitenee ti han hu. Efej efeeneŋ ti síhaaji site han hu n'ehosanooro halan.
66008009	Efeeneŋ ti síhaaji site buroon bite ti han hu beebaje bu síhiinu n'eket, efeeneŋ yooŋ ti síhaaji site bisahar bu n'ébujo.
66008010	Amalaka áhaajiyan u n'asok ti káabiinu koone. Káaloofiiloof kómbokun kéetife naane híit ni kíneyin tu bufor bu. Ni kiney t'efej efeeneŋ ti síhaaji site móhujo míniina fe.
66008011	(Káaloofiiloof kondu huruwu hite te ko Kátiku.) Efej efeeneŋ ti síhaaji site móhujo mu fe n'étik, abe bakan keehooje-hooj ni kaket iŋi naane káhujee i tu móhujo mu, ábuki mítikatik.
66008012	Amalaka ábaakiiriyan u n'asok ti káabiinu koone. Efej efeeneŋ ti síhaaji site taanak tu n'émiñee, n'efeeneŋ ti síhaaji site hiim hu, n'efeeneŋ ti síhaaji site búloofiiloof bu, ayak abin áami efej efeeneŋ ti síhaaji site buroon bondu ébaania. T'efej efeeneŋ ti síhaaji site hunak hu, ajaaŋutee naane aa afiy ajaaŋee, bija yooŋ huhuk hu fe.
66008013	N'isooñ íheelin, n'ijuk kalañjaŋanaa tu búwiito, abe kiliŋanaliŋan. N'ijam ko ni kitaŋk keene: «Kátaañi! Kátaañi! Afin ayak buŋ kátaañi ti bakate etaam i kane wúbiinu wute bakaaku emalaka bákahaaji ku wusok!»
66009001	Amalaka atoken u n'asok ti káabiinu koone. N'ijuk káaloofiiloof kéeneyina t'etiir bufor bu bibin t'etaam i. Ake n'asaan ko ejaab ite kaayeen kéesulie-sulie ku.
66009002	Káaloofiiloof ku ni kífeŋgin kaayeen kéesulie-sulie ku. Hárunda nu húnuutin toko, híyemi naane hite sineemak sómbokun. Taanak tu nu túkumb, eyam i yooŋ n'ébaani iŋ'ite hárunda hite kaayeen ku.
66009003	Bábaŋgur nu búnuutin ti hárunda hu, abe n'uŋu burko fererer t'etaam i. Nu buwunee sembe site káhinu t'áseñji t'ésuk i naane bilaŋguut bu.
66009004	Ake n'aane bo utum bugor mahos mu, nu ñunukanuk ñu, nu doon fe déelooñina, kane arko taŋ bo bibete bakan kéehinutee ku tu kúyuut ékeetanuma yite Atambatun.
66009005	Bábaŋgur bu buwunutee sembe site kayoolu bakan kondu; beeneyen kep bíhiniin t'áseñji tu boko kiim hutok. Abe káseñji ki bábaŋgur bu kiŋki bíhin kúmoomi naane kite an e elaŋguut ebete.
66009006	Ti kiim kondu hutok hu, ésuk i kaŋesu eket i, bare iti kajuk yo. Boko kámaŋi kaketu, bare eket i kateyiiin.
66009007	Bábaŋgur bondu búmoomi naane bifaliñj bite bija ti hitiik. Busolasol ti kikaw ku aŋ'a̱juk naane búkuhe bite bákayi bite éwurus, abe ñuhooŋu ñite te bo ñúmoomi naane ñite kúŋgowulan.
66009008	Bihan bite te bo bikambakamb naane wan wute anaare, abe wúŋiiŋ wu naane wute éŋaŋ.
66009009	Búkooki tu búsus bite te bo aŋ'a̱juk naane sibaŋgal site mañ, abe síbend site te bo uŋu suwen naane bisaret beehooje bi sifaliñj siñake seetey bija bite hitiik.
66009010	Bibajabaj kiyet keebaje wubetu naane wute bilaŋguut bu, abe ti kiyet kite te bo ti bibaje fu sembe site káhinu ku ésuk i t'áseñji tu boko areeŋ kiim hutok.
66009011	Áyi ite te bo aamo fu amalaka eesaanee u kaayeen kéesulie-sulie ku; huruwu hoone ti kíhaminiin kite Esuwif i «Abadon», ti kigerekaay «Apoliyoŋ» (aamo fu «Ábuja u»).
66009012	Kátaañi kítiyar ku kihabanaa. Wike wúsuba wuwarawar bibin.
66009013	Amalaka atoken u n'afeeneŋ n'asok ti káabiinu koone. N'ijam kaaji ni kíhaminn tu suwus sibaakiir site ataabul ite wusarah wu ite éwurus i eeemo u hágila Atambatun.
66009014	Kaaji ku ni keene amalaka atoken u n'afeeneŋ: «Á̱jendin emalaka i bakabaakiir ku keefaakee ku ti kaayelu kómbokun ku kiŋki kaane Ófurat.»
66009015	Emalaka i bakabaakiir ku keefaree ku bija t'ewahatu yendu, nu tu hunak hondu, ni ti hiim hondu, ni t'emit yendu ni kájendinee kaanuku keeyool efej efeeneŋ ti síhaaji site kúŋgowulan ku.
66009016	Esulaan keehooje kabinabin keerabee ti bifaliñj. Ake n'asokam kaamo bakayem: kaamo similiyoŋ seemo síteemeer súsuba.
66009017	Ti beefeeñam bii, iye i ijuke fu bifaliñj bu ni keerabee ku te bo: kasiimasiimo sibaŋgal seelaañe jif naane sineemak, nu súbulool naane bufor beejaaŋe, abe nu surombaay naane efor yéetife toko-toko. Kikaw kite bifaliñj bu kunokooranokoor ni kikaw kite bíŋaŋ, abe sineemak ufu súnuutin tu ñutum ñite te bo, ni hárunda, n'efor yéesufe.
66009018	Wútaañi wondu wúhaaji wu wuwu wúnuutin tu ñutum ñite bifaliñj bu nu wuyool efej efeeneŋ ti síhaaji site kúŋgowulan ku. Wo weemo fu sineemak su, ni hárunda hu, n'efor yéesufe i.
66009019	Ábuki sembe site bifaliñj bu sondu tu ñutum ñite te bo, ni ti kiyet kite te bo. Kiyet kite te bo naane ñuroon. Kibajabaj kikaw, abe ne ko ni bifaliñj bu ifi bíhin t'áseñji tu kúŋgowulan ku.
66009020	Bakaaku kúŋgowulan, ku wútaañi wondu wuyoolut ku, naane bondu bibaje i fe, kawatanooreit ñurok ñooniin ñeejakut ñu ñi kanoŋke ñu keerok nu sumoŋiiin. Kawasut kájeŋgin kite sirab su, nu ñúwisenum ñite éwurus i, ni ñite ehalis i, ni ñite ñañ ñu, ni ñite bujuju bu, ni ñite kunuk ku, ñeeemo ñu ñiyinaat kajuku, ñiyinaat kajamu, ñiyinaat yooŋ bija.
66009021	Bokondu kawatanooreit yooŋ naane kayoole i bakan, ni naane ii kálugus, ni naane ii kaŋot ni bakan ki kaseñeit, ni naane ii kákuwat.
66010001	Hunuut toko, n'ijuk ake amalaka eebaje sembe kane áwanein ánuutin t'etiir bufor bu. Ákumbaloolakumbaloolo ni kaafor, abe kaajeŋgeleet kuŋoloolaŋolool hikawo. Buhooŋio uŋu burum naane taanak tu, abe wuwoto nu wúyemi naane síniñj site sineemak.
66010002	Áyekanayekan t'emoŋio awiit éefeŋginee. N'asiiŋan kuwoto kaatos ku ti han hu, kaamay ku t'etaam i.
66010003	N'akaaw t'etiir naane éŋaŋ yeenuure. H'akaawe hu, wuranda wu hutok nu wúsuba wu nu wusok wéesafin.
66010004	Hu wuranda wu wusoke hu, n'ija kaanuku iikiñj naŋ nu wusoke fu, bare n'ijam kaaji kéehaminna t'etiir bufor bu ni keenam: ---Á̱nuus doon du wuranda wu hutok nu wúsuba wu wusoke du; atum'a̱kiñj do.
66010005	Náami amalaka i ijuke u t'asiiŋee kike kuwoto ti han hu, kaaku t'etaam i, n'ayit emoŋio yaatos i t'etiir,
66010006	abe n'awaat tu huruwu hite Atambatun eeemo u buroŋ hiraanu, éewuwane u bufor bu nu doon fe deeemo te bo, n'etaam i nu doon fe deeemo te yo, ni han hu nu doon fe deeemo te ho. Amalaka u n'awaat aane: Buroŋut ni bikamb!
66010007	Amalaka atoken u ni bákasuba af'abin asok ti káabiinu koone kep, béenuusee bite b'Atambatun b'áhabaneina bu aane bo kabaju, bo kabaju yooŋ naane t'afiye du asok eroka yeene eyiŋana i.
66010008	Náami kaaji kéehaminam ku yéeni huta hu t'etiir bufor bu nu kusooñ keenam: A̱ja a̱sa awiit éefeŋginee u t'emoŋu yite amalaka u eesiiŋee u kike kuwoto ti han hu, kaaku t'etaam i.
66010009	N'ija t'amalaka u abe n'eeno asaanam awiit u. N'aanam: A̱yio, abe n'a̱teŋo. O katoofu tu butumi naane májiŋin, bare ti hari o kátiku.
66010010	N'isa awiit u t'emoŋio, abe n'iteŋo. N'átumb atoof tu butumam naane májiŋin; bare h'imero hu, n'átik ti haram.
66010011	Ake n'asooñ aanam: ---A̱warawar iŋki kayiŋan tu huruwu hite Atambatun boone beesokee bu ti bakan keehooje, ni biheet beehooje, ni kíhaminiin keehooje, ni bákayi keehooje.
66011001	Ake n'asaanam yariyoon ite kaliiku, yeeje kanokoor nu hunuk abe n'aanam: ---A̱ja a̱liik Enuuf ite Atambatun, n'ataabul ite wusarah wu, abe n'a̱fin kiŋki kásukaay toko Atambatun.
66011002	Bare a̱was haanas hite hu tíyaŋ, atum'a̱liik ho, ábuki hisaaneesaan kéeyilenut ku. Boko bibin, abe n'iŋi kakakaroor hikinu heenabe hu kiim bakan bákasuba nu kúsuba.
66011003	Íñje káboñina eseede íima bákasuba ku; boko bisiimo kisaaku, abe ni kayiŋan tu huruwu hite Atambatun kunak kondu keemo éñjune, ni síteemeer súsuba, ni bakan bákahaaji.
66011004	Eseede yendu kasiiŋasiiŋo hágila Atemit ite etaam i. Boko kaamo fu ñúolifiye ñúsuba ñu, ni báanaŋum bite múrundoora músuba mu.
66011005	An af'ámaŋiiin káhinu beejakut, sineemak kánuutina tu ñutumiin séesuf enatoora yeeniin. Iyu i an éemaŋiiin káhinu beejakut aware fu kayooliee.
66011006	Kabajabaj sembe site kafeŋku bufor bu kaanuku etiir i etum'enub kiim kondu fe, boko ti kayiŋan ku báhamin bite Atambatun. Kabajabaj sembe site kahosan móhujo mu méeyemi halan, kabajabaj yooŋ sembe site káfiiten t'etaam i wútaañi wánowan kóyin keetoofiin ku.
66011007	Ifi kátiban kaseede ku, éndakakureŋ kánuutina ti kaayeen kéesulie-sulie ku yéelohumiin. Yo bikaleiin, abe n'eŋ'eyooliin.
66011008	Suhunuŋ sooniin káyemi t'efiñjan ite hikinu hómbokun hu t'Anahaan u abine du atibee t'ekuruwa i. Iŋi kalokolool hikinu hondu kaane ho Sodom man yooŋ Esipt.
66011009	Bakan kánokan, ni bakate búsuk bánoban, ni bakate kíhaminiin kánokan, ni biheet bánoban káheelin tu suhunuŋ sooniin areeŋ kunak kíhaaji n'egenawala, abe iti kawas an eehok so.
66011010	Bakate ku t'etaam i kasaŋgoor naane iŋ'ite eket ite bákasuba kondu. Boko katoofan, abe n'iŋi kawunoor buroon aŋarkeyi naane eyiŋana yite Atambatun bákasuba kondu kéelaamaniin ku iŋkut káyemi.
66011011	Bare h'aamo hu kunak kíhaaji kondu n'egenawala i kihabanaa, búwejet bite buroŋ béenuutina t'Atambatun nu buyooso tu boko, abe ni karito kasiiŋo. Keejukiin ku fe ni kákoleyi dómbokun.
66011012	Eyiŋana yite Atambatun bákasuba ku ni kajam kaaji kómbokun kéehaminna t'etiir bufor bu keeniin: «Árisirein beebe!» Ni kasiro ti kaafor keeja t'etiir bufor bu, enatoora yeeniin iŋi káheelin tu boko.
66011013	Toko-toko yooŋ, náami etaam i eyoŋoŋanooraa ni sembe. Efej efeeneŋ ti seemo sumoŋu site hikinu hu n'ewelejo, abe bakan kaamo súñjune hutok nu súsuba ni kaket tu buyoŋoŋanooro bondu bite etaam i. Bakaaku keeroŋe ku ni kákoleyi dómbokun, abe ni kaane Atambatun eeemo u t'etiir bufor bu ahahahah.
66011014	Kátaañi kúsooboriyan ku kihabanaa. Bare kíhaajiyan ku káreeŋina memee.
66011015	Amalaka atoken u ni bákasuba n'asok ti káabiinu koone. Wuji wómbokun nu wúhamin t'etiir bufor bu weene: «Jáyi jite etaam i jinaŋee hahiye tu sumoŋu Atemit ite úne ni Kiris a ajifane u, abe híyiaate hondu hite hiraanu!»
66011016	Bíhaaniin bu butuman ni bakabaakiir ku keeriikee ku ti siriikeey sooniin site híyiaate hu hágila Atambatun ni kaya kúyuutiin t'etaam, abe ni kasokorooro
66011017	ti kaanu: «Uni bokondu ti kaanii eyeehen Atemit, Atambatun eehaŋe u ebaja sembe, awe eeemo u, awe yooŋ éeyemie u. Ábuki á̱hinahin ni sembe súuwe sómbokun su a̱asiiŋan Jáyi júuwe.
66011018	Baabu biheet biyiŋatayiŋat yéeni t'awe, bare kayiŋat kúuwe kifina kireeŋ, abe kajoonan kite keekete ku kireeŋa. Kasiiban kite eroka íiwe eyiŋana i kireeŋa, ni kite bakan k'á̱kinie ku fe abe ni kájeŋgini, káyemi sifaaf man yooŋ biñi. Kábuju kite kiŋki kábuj etaam i kireeŋa!»
66011019	Kahaban, enuuf ite Atambatun yeeemo i t'etiir bufor bu n'éfeŋgino, abe ekees yéewufoore i kaajamoor k'Atambatun áhine ku ni bakan koone n'ejukee t'enuuf yeene. Etiir i n'esib, n'awen toko, biranda bu nu busok, etaam i n'eyoŋoŋanooro, egalas yooŋ n'énubin.
66012001	Bike bómbokun ni bíŋaasin t'etiir bufor bu: anaare eesiimee taanak tu naane an aa asiimo wañ. Hiim hu húmoomi t'etaam wuwoto, abe asolasol ékuhe yite híyiaate yéeyekie wúloofiiloof weemo sumoŋu nu wúsuba.
66012002	Anaare ondu áyemiit fuufio, abe ámoomi ti bíyihino. Aŋ'ariŋgan kep iŋi káseñji kite bíyihino bu.
66012003	Bike yooŋ bómbokun ni bíŋaasin t'etiir bufor bu: kame fu éjufuur yómbokun abe yeelaañe jif. Ebajabaj kikaw keemo hutok nu kúsuba, nu wusiin weemo sumoŋu, abe hikaw-kaw fe husolasol ékuhe yite híyiaate.
66012004	N'efeew efej efeeneŋ ti síhaaji site búloofiiloof bu ni hiyet hite te yo éfiiten t'etaam i. N'esiiŋo hágila anaare éeyemie u ti bíyihino bu kaanuku yeebin yeeteŋ alekej oone kane áyihinoo.
66012005	Anaare u n'áyihino añi ahaawa, eeyak u bibin kahaawu biheet bite etaam i fe nu hútaŋkaru hite mañ. Bare añi u n'ayitee eejee ne o kaagoroor n'Atambatun, o t'ariikee t'eriikeey yeene yite híyiaate hu.
66012006	Anaare u n'atey bija t'eramba i, t'Atambatun afaroo du báakinum kaanuku eebin éekuumano toko kunak éñjune ni síteemeer súsuba ni bakan bákahaaji.
66012007	Náami hitiik hibaja t'etiir bufor bu. Misel n'emalaka yeene ni katiik éjufuur i, éjufuur i n'ésiiŋein n'emalaka yite te yo keetiik nu boko.
66012008	Bare éjufuur i n'eheekee, abe n'ékutooree tu bufor bu yo n'emalaka yite te yo.
66012009	Éjufuur yómbokun i n'éfiitenee tíyaŋ. Yo yeemo fu doon dúbuunaay dihaan du, dundu dubuut ésuk i kareyi fe. Do difi kaane Batuuk bu man yooŋ Setani. Ni dífiitenee t'etaam i, do n'emalaka yite te do.
66012010	N'ijam kaaji kómbokun kéehaminna t'etiir bufor bu keene: «Hahiyu kafaku ku kireeŋa! Hahiyu Atambatun ite úne áwufoora sembe soone, asiiŋana yooŋ Jáyi joone! Hahiyu Kiris a ajifane u áwufoora sembe s'abaje su! Ábuki atinana ite bakan úne kéeyilene ku, an u aa asiiŋo yéeni bújom tujon hágila Atambatun eetinaniin áfiitenee tíyaŋ bufor bu.
66012011	Bakan úne kakalokalo iŋ'ite halan hite Ametek u, nu múniyo mi kaseedee mu. Kajukerut uŋu buroŋ booniin ni kaane kéekoleyi eket i.
66012012	Iŋ'ite ho aamo fu kikawuun kutoof, aruun bufor bu ni keekine ku bo! Bare átaañi t'aruun etaam i ni han hu! Batuuk bu búwaneino t'aruun, abe ni kayiŋat kómbokun, ábuki búmoomi kaanuku kunak keeroŋe ku bo kifamut.»
66012013	H'éjufuur i ejuke hu kaanuku éfiiteneefiiten t'etaam i, n'eteyoor n'anaare éeyihinee u añi ahaawa u.
66012014	Ake n'asaan anaare u síbend súsuba site kalañjaŋanaa kómbokun kaanuku éewiito bija t'eramba i, ti báakinum beefaree bu bija te o, eekamboor nu doon du. O kákuumanee toko simit síhaaji n'egenawala.
66012015	Doon du ni dísajin móhujo úkaan naane kaayelu inde hiñaawu anaare u kaanuku man ni miñakoo.
66012016	Bare etaam i n'ebin yeeram anaare u: n'efaaŋan, abe n'emer kaayelu k'éjufuur i ésajina ku.
66012017	Éjufuur i n'eyiŋat t'anaare u dómbokun, abe n'eja yeetiik bakañio keeŋeñene ku. Boko kaamo fu kéejeŋgine ku buluwa bite Atambatun, abe ni kajok yooŋ tu múniyo mi Yesu áwufoore mu.
66012018	Abe éjufuur i n'esiiŋo ti katafa kite han hu.
66013001	Hunuut toko, n'ijuk éndakakureŋ ti kánuutina ti han hu. Ebajabaj kikaw keemo hutok nu kúsuba, nu wusiin weemo sumoŋu. Kaasiin-siin fe kusolasol ékuhe yite híyiaate, abe kuruwu kite kálafatin Atambatun kikiñjeekiñj ti kikaw ku.
66013002	Éndakakureŋ y'ijuke i ejaja kanokoor n'esaamaay. Wuwot wute te yo nu wúyemi naane wute kandaafaan, abe butum bite te yo naane bite éŋaŋ. Éjufuur i n'ésik ti sembe site te yo, n'eriikeey ite te yo yite híyiaate hu esaan éndakakureŋ yendu.
66013003	Hike ti kikaw kite éndakakureŋ i, kajuku ni kite hunufaneenufan yéeni hulohen kaketu, bare esontaay i etulujatulujo. Kúŋgowulan ku fe ni kajahale dómbokun, abe ni kasa yo ti hiñaawu.
66013004	Kareyi fe ni kásukaay éjufuur i, ábuki ésikasik ti sembe site te yo esaan éndakakureŋ i. Ni kásukaay yooŋ éndakakureŋ i ti kaanu: «Aañ aamo naane éndakakureŋ i? Aañ ayino kalobu ne yo?»
66013005	Éndakakureŋ i n'ewunee sembe site kamaku, ni kálafatin Atambatun. N'ewunee yooŋ sembe site kaniju naane émaŋie i bija kiim bakan bákasuba nu kúsuba.
66013006	N'efaaŋan yéelafatin Atambatun, nu huruwu hoone, ni t'akine du, ni bakan keekine ku fe t'etiir bufor bu.
66013007	N'ewunee sembe site katiiku bakan kite Atambatun, ni sembe site kaheekiiin. N'ewunee yooŋ sembe tu búsuk bánoban, ni ti bakan kánokan, ni ti bakate kíhaminiin kánokan, ni ti biheet bánoban.
66013008	Bakate ku t'etaam i fe kásukaay éndakakureŋ i; aamo fu bakan ku fe ku kuruwu kooniin kikiñjutee ku ti kaawiit kite buroŋ bu huta h'etaam i eŋ'ebin éwuwanee. Kaawiit kondu kite Ametek eeyoolee u.
66013009	«An eebaje wúkondin aja ánandin!
66013010	An eeemo ite bibin kajokiee eekulee, o bibin kakuliee. An eeemo ite bibin kayooliee ni kábura, o kayooliee ni kábura. Iŋ'ite ho aamo fu bakan kite Atambatun kawarawar kámuñu, itim kawas káyilen ku.»
66013011	Hunuut toko, n'ijuk eke éndakakureŋ ti kánuutina t'etaam i. Ebajabaj misiin músuba naane mite ametek, bare eŋ'éhamin naane éjufuur.
66013012	Ebajabaj sembe site éndakakureŋ étiyar i, abe eŋ'enij ne so tu buhooŋu yo. N'enoŋkooran etaam i ni keekine ku te yo kéesukaay éndakakureŋ étiyar i yeejooŋee i yéeni, abe esontaay i n'ebin etulujo.
66013013	N'éhin buroon bómbokun beehaŋe ésuk i kikaw: n'éhin yooŋ sineemak séenuutin t'etiir bufor bu bibin t'etaam i tu buhooŋu ésuk i fe.
66013014	N'ebuut bakate t'etaam i nu buroon bómbokun bemb'éhin beehaŋe bu ésuk i kikaw, b'ewunee bu kaanuku yéehin tu buhooŋu éndakakureŋ étiyar i. Ehaban, n'eene ésuk i éhin búwisenum beenokoore n'éndakakureŋ yeenufanee i yéeni ni kábura, abe bare n'eroŋ.
66013015	Éndakakureŋ ésooboriyan i n'ewunee sembe site káhinu búwisenum beenokoore bu n'éndakakureŋ étiyar i beeroŋ, kaanuku man ni bíhamin, abe nu buyool an fe eeteñekee kásukaay bo.
66013016	N'enoŋkooran ésuk i fe, biñi bu ni sifaaf su, kusaanum ku ni keebajut ku, búsukateen bu ni keenooto ku búsukateen, kéehinee ékeetanuma huruw fe t'emoŋu yaatos i man yooŋ tu húyuut.
66013017	An fe ayinaat kajoohen, man yooŋ n'ajay dike doon t'abajut ékeetanuma yendu; yo yeemo fu huruwu hite éndakakureŋ étiyar i, man yooŋ naane huruwu hondu hije i ti kafinu.
66013018	Bonde bíkandijenakandijen búwesinato. An éewesinatee áyinooni kánandin ti kafinu huruwu hite éndakakureŋ i, ábuki kafinu ku kúwufoorawufoor huruwu hite húŋgowulan. Ko keemo fu síteemeer hutok n'efeeneŋ, ni bakan bákahaaji, nu hutok n'efeeneŋ.
66014001	N'isooñ íheelin, n'ijuk Ametek u t'asiiŋee ti hirij hihi kaane Siyoŋ, akina ni bakan kaamo súñjune téemeer, nu súñjune bakan bákasuba ni sibaakiir, abe huruwu hoone ni hite hu Faafo kikiñjeekiñj tu kúyuutiin.
66014002	N'ijam kaaji kéehaminna t'etiir bufor bu, uŋu kusok naane kúsuw kite káajuŋeey, naane yooŋ biranda bu. Kaaji k'ijame ku kúmoomi naane an eeemo ti káyifu t'ekondiŋ.
66014003	Bakan kondu keehooje kii kasiiŋasiiŋo hágila eriikeey ite híyiaate hu, hágila yooŋ muroon mibaakiir meeroŋe mu, ni bíhaaniin bu, abe iŋi kahooñ huhooñu híyeni. An fe ayinaat kaliiken huhooñu hondu, kane arko taŋ bakan kondu súñjune téemeer, nu súñjune bakan bákasuba ni sibaakiir su keejoohenee ku t'etaam i.
66014004	Boko kaamo fu kéemeyiit ku haare, kakuurakuur but. Iŋi kasa Ametek u tánotan fe t'aje. Kájoohenneejoohenn tu kúŋgowulan ku kaanuku kéeyemi étiyar i ti kawuniee ku Atambatun n'Ametek u.
66014005	Haajuus húmusut kánuutina tu ñutumiin, abe kayinaatee kawatan tu doon.
66014006	N'ijuk ake amalaka tu búwiito, abe aliŋanaliŋan. Ákooki Hirim Heetoofe héehabanaariit hite kawaare bakate ku t'etaam i fe: bakate biheet bánoban, nu búsuk bánoban, ni bakate kíhaminiin kánokan, ni bakan kánokan.
66014007	N'aŋ'ataŋk t'etiir aane: «Árikoleyi Atambatun, abe n'árinikano! Ábuki ewahatu y'aja i kajoonan kite kúŋgowulan ku ereeŋa. Árisukaay an éewuwane u bufor bu, n'etaam i, ni han hu, ni tánotan fe tu móhujo míniina meemo!»
66014008	Ake amalaka ásooboriyan n'ásein o ti kaanu: «Eneya, Babilon hikinu hómbombokun hu huhu húhujan yéeni biheet bu fe ébiñ ite bufurukato bite te ho beehahe bu biyak uŋu búwusan, eneya tuus!»
66014009	Amalaka áhaajiyan u n'ásein ti bákasuba ku étiyar i ti kataŋku aŋ'aane: «An éesukaaye éndakakureŋ i nu búwisenum bite te yo, abe n'áhinee ékeetanuma tu húyuut man yooŋ t'emoŋu,
66014010	o yooŋ búhujo ébiñ ite Atambatun yite i kane ayiŋat! Ébiñ yendu káyunanee t'ejoofutee t'ekot ite Atambatun yite i kane ayiŋat. Kiŋki kanij ii fe káhihinooree ti sineemak su n'efor yéesufe i tu buhooŋu emalaka i keenabe ku n'Ametek u.
66014011	Hárunda hite sineemak seeja su káhihinooriin hibaa birito hiraanu. Abe bokondu kéesukaaye ku éndakakureŋ i nu búwisenum bite te yo, n'an fe éeyekie ékeetanuma yite huruwu hite te yo, iti kayih hikee-kee, abajut kaajiŋgan, abajut káajiim.»
66014012	Iŋ'ite ho aamo fu bakan kite Atambatun, kiŋki kájeŋgin buluwa boone, abe ni kajok alitee ti Yesu kawarawar iŋi kámuñu.
66014013	Hunuut toko, n'ijam kaaji ni kíhaminn t'etiir bufor bu keenam: ---A̱kiñj a̱ane: «Áfiitin t'úmiye, kiŋki káhin t'afeeneŋ n'Atemit abe n'iŋi kaket, atoof tu boko!» Búwejet Beenabe bu ni beene: «Hee, nu múniyo, boko kayihu tu burok booniin beeniŋe bu, ábuki meejake mi káhine mu mondu ti kásilimbaniin.»
66014014	N'isooñ íheelin, n'ijuk kaafor keefañje, abe ake eenokoore nu húŋgowulan ariikariiko te ko. Asolasol ékuhe yite híyiaate yite éwurus, abe n'áyekan t'emoŋio étuuriaatuma yeeriye las.
66014015	Ake amalaka n'ánuutin t'enuuf ite Atambatun, abe n'áhamin ataŋk n'an eeriikee u ti kaafor ku aano: «Á̱sik étuuriaatuma íiwe á̱ahotukan, ábuki éhotukan i ereeŋa. Etaam i ereeŋa káhotukanee!»
66014016	Náami an eeriikee u ti kaafor ku ásika étuuriaatuma yeene éehotukan etaam i.
66014017	Ake amalaka n'ánuutin t'enuuf ite Atambatun yeeemo i t'etiir bufor bu. Ákooki akina yooŋ étuuriaatuma yeeriye las.
66014018	Ake amalaka yooŋ eebaje sembe ti sineemak su n'ánuutin t'ataabul ite wusarah wu, abe n'áhamin ataŋk n'aau éeyekie u étuuriaatuma yeeriyee i aano: «Á̱sik étuuriaatuma íiwe yeeriye i a̱afaran kísind kite kireseŋ kite etaam i, ábuki kilaaña.»
66014019	Náami amalaka u ásika étuuriaatuma yeene eefaran kísind kite kireseŋ kite etaam i, abe n'áfiiten ko ti báatuusanum bómbokun bu bite kireseŋ ku bite b'Atambatun bite bu kane ayiŋat.
66014020	Kireseŋ ku nu kútuusanee ti báatuusanum beeemo bu tíyaŋ hikinu hu. Halan nu húnuutin ti báatuusanum bu heetey naane móhujo areeŋ síkilomeetar síteemeer síhaaji, abe arko efaliñj esiiŋee fee te ho, hikaw hu barebare hija fu káŋaasina ku.
66015001	Bondu buwas, n'isooñ ijuk t'etiir bufor bu bike bómbokun beejahalam: emalaka kaamo hutok ni bákasuba keejoke wútaañi weemo hutok nu wúsuba. Wútaañi wondu weemo fu wuraanu wu, ábuki ne wo n'Atambatun aja fu karaan kayiŋat ku.
66015002	N'ijuk naane han heesilane naane eweer, abe ni hígiilool ni sineemak. N'ijuk yooŋ keeriiŋane ku éndakakureŋ i, nu búwisenum bite te yo, ni naane huruwu hite te yo hije i ti kafinu. Kasiiŋasiiŋo ti han hondu heejaaŋe hu naane eweer, abe ni káyekan bukondiŋ b'Atambatun asaaniin bu.
66015003	Iŋi kahooñ huhooñu hi Moyis aroka ite Atambatun abane hu, nu huhooñu h'Ametek u abane hu yooŋ. Iŋi kaane: «Atemit, Atambatun eehaŋe u ebaja sembe, burok búuwe bihahahah, abe bijaaŋajaaŋo ésuk i! Awe Áyi ite biheet bu, máhinar múuwe meejoŋoore, abe mite nu múniyo!
66015004	Aañ atuf'ákoleyii, Atemit? Aañ ayak fu biteñeko kánikani? Ábuki awe unooni taŋ a̱nabe fu, abe biheet bu fe bibin béesukaayi, aŋarkeyi naane bukuura kaanuku manoŋkar múuwe mujoŋoorajoŋoor.»
66015005	Hunuut toko, n'ijuk t'etiir bufor bu enuuf ite Atambatun yéeyekie i anuuf u aa áwufoor bakan koone kaanuku ondu nu boko. Enuuf ite Atambatun n'éfeŋgino,
66015006	abe emalaka i hutok ni bákasuba ku keejoke ku wútaañi wu hutok nu wúsuba wu ni kánuutin. Kasiimasiimo wañ weefañje daŋ weesilane, abe ni kawuuj ñibaŋ ñite éwurus tu ñúsusiin.
66015007	Ake tu muroon mibaakiir meeroŋe mu n'asaan emalaka i hutok ni bákasuba ku sukot site éwurus seemo hutok nu súsuba, seehooje bib ni kayiŋat kite Atambatun eeemo u buroŋ hiraanu.
66015008	Enuuf ite Atambatun n'ehooj bib ni hárunda héenuutina ti kániku koone ni sembe soone. An fe ayinaat buyooso t'enuuf ite Atambatun, bija yooŋ kóyin ku wútaañi wu hutok nu wúsuba w'emalaka i hutok ni bákasuba ku kásikina wu wuyak ku bihabano.
66016001	Hunuut toko, n'ijam kaaji kómbokun kéenuutina t'enuuf ite Atambatun, abe ni keene emalaka i hutok ni bákasuba ku: «Arija áriyuus t'etaam i sukot hutok nu súsuba su séeyekie su kayiŋat kite Atambatun!»
66016002	Amalaka átiyar u n'aja, abe n'áyuus ekot yeene t'etaam i. Náami busontaay beejakut abe ni bíseñji ni bíŋaasin ti bakan kéeyekie ku ékeetanuma yite éndakakureŋ i, abe n'iŋi kásukaay búwisenum bite te yo.
66016003	Amalaka ásooboriyan u n'áyuus ekot yeene ti han hu. Móhujo mu nu muhosan méeyemi naane halan hite an eekete, abe buroon beebaje bu síhiinu fe béeyemie bu ti han hu ni biket.
66016004	Amalaka áhaajiyan u n'áyuus ekot yeene tu sujolob su, ni tánotan fe tu móhujo míniina meemo t'etaam i. Móhujo mu nu muhosan méeyemi halan.
66016005	N'ijam amalaka eebaje u sembe tu móhujo mu n'aane Atambatun: «Á̱jubajub naane a̱joonane i iye, awe Eenabe u, awe eeemo u, awe yooŋ éeyemie u.
66016006	Ábuki káyuusayuus halan hite bakan kúuwe n'eyiŋana íiwe, abe hahiye a̱wuniinwun halan kéehujo. Boko kaŋese bo!»
66016007	N'ijam kaaji kéehaminna t'ataabul ite wusarah wu keene: «Hee, Atemit, Atambatun eehaŋe u ebaja sembe, majoonanar múuwe mite nu múniyo, abe mujoŋoorajoŋoor!»
66016008	Amalaka ábaakiiriyan u n'áyuus ekot yeene ti taanak tu. Nu tuwunee sembe site kabutu ésuk i ni sineemak site te to.
66016009	Nu tubut ésuk i ni hásufa hómbombokun kayak kálafatin huruwu hite Atambatun eebaje u sembe tu wútaañi naane wondu. Bare ni kateñeko buwatanooro, ni kateñeko yooŋ kánikan Atambatun.
66016010	Amalaka atoken u n'áyuus ekot yeene t'eriikeey ite éndakakureŋ i yite híyiaate hu. Ébaani i n'ékumbalool búsuk bite éndakakureŋ i. Ésuk i n'eŋ'eriŋgan iŋi káseñji taŋ.
66016011	Ni kálafatin Atambatun ite bufor bu uŋu wúseñji wooniin nu busontaay booniin. Bare kawatanooreit kunoŋk kooniin keejakut ku.
66016012	Amalaka atoken u n'afeeneŋ n'áyuus ekot yeene ti kaayelu kómbokun ku kiŋki kaane Ófurat. Móhujo mu nu musooŋ kaanuku meewas bákayi kéenuutina ku káasiŋ ki taanak tu tundu túnuutin keekan.
66016013	N'ijuk sirab síhaaji seenokoore nu buhoon nu súnuutin, eke tu butum bite éjufuur i, eke tu butum bite éndakakureŋ i, eke tu butum bite an u aa ajuus aane akina ayiŋana ite Atambatun.
66016014	Diyu ñúwejet ñite Setani ñiññi ñíhin buroon beehaŋe bu ésuk i kikaw. Ñúwejet ñondu t'éhaaji te ño ni ñija ti bákayi kite etaam i fe kaanuku ñeekuukaniin bija bite hitiik hu, tu hunak hómbokun hite h'Atambatun eehaŋe u ebaja sembe.
66016015	Anahaan u n'aane: «Arijam, bibin búuma káfufu naane ákuw! Atoof t'an eeŋotut u, abe n'ajukar wañ woone kaanuku atum'abin aja fuufio ésuk i keejuk ñufuñ ñoone.»
66016016	Sirab su nu sukuukan bákayi ku tindi kaane ti kíhaminiin kite Esuwif i «Arumagedoŋ».
66016017	Amalaka atoken u ni bákasuba n'áyuus ekot yeene t'eyam i. Kaaji kómbokun ni kíhaminn t'enuuf ite Atambatun, t'eriikeey ite híyiaate hu keene: «Hahiyu ahabanee!»
66016018	Etiir i eŋ'esib toko, n'awen toko, biranda bu yooŋ nu busok, abe etaam i n'eyoŋoŋanooro ni sembe. Buyoŋoŋanooro bite etaam i naane bondu búmusutee kajuku huta hu húŋgowulan aŋ'abin áwuwanee!
66016019	Hikinu hómbokun hu ni hijeho héehin sifej síhaaji, abe kikinu kite tu búsuk bu fe nu kúbujo. Atambatun n'ábaŋino Babilon yómbokun i. N'áhujan yo ébiñ ite ekot ite kayiŋat koone kómbokun ku.
66016020	Bikiŋk bu fe nu bumoj, an yooŋ aŋkut abin áheelin ti hirij.
66016021	Kifiit kite egalas keeyino kafeese síkilo bakan bákasuba nu kúnuutin t'etiir bufor bu kéeneyin tu kúŋgowulan ku. Abe ésuk i ni kálafatin Atambatun iŋ'ite káseñji kondu kite egalas i, ábuki kátaañi kondu kihaŋahaŋ kahahu.
66017001	Hunuut toko, ake t'emalaka i hutok ni bákasuba ku kéeyekie ku sukot hutok nu súsuba su n'abin eeenam: ---A̱bin, abe n'iŋ'íwufoori buŋ b'anaare u aa afurukato ahah iya ayakee fu kajoonan. Anaare ondu, akina hikinu hómbokun heenutee kaagoroor nu wuyelu weehooje.
66017002	Bákayi kite etaam i kaŋotaŋot ne o, ésuk i yooŋ éhujahujo ébiñ yeene yite bufurukato bu eyak éwusan.
66017003	Búwejet Beenabe bu nu bujokam, abe amalaka u n'aja n'íñje t'eke eramba. N'ijuk bo anaare u t'ariikee t'éndakakureŋ yeelaañe yite kikaw keemo hutok nu kúsuba, nu wusiin weemo sumoŋu, abe kuruwu kite kálafatin Atambatun kikiñjeekiñj t'eni i.
66017004	Anaare u asiimasiimo wañ weelaañe wéewarie naane, ni weelaañane, abe n'asol búwurus, ni bike buroon beeseere-seer bite kasaŋgan eni. Ajokajok t'emoŋio ekot ite éwurus yeehooje bib nu buroon béekojie, ni beekuurut bite bufurukato boone.
66017005	Iye u huruwu hoone hikiñjee fu tu húyuuto hukolofanee: «Babilon yómbombokun i, íñaay ite bufuruka bu, nu buroon béekojie bite etaam i.»
66017006	N'ijuk kaanuku anaare ondu áwusanawusan. Áhujahujo halan hite bakan kite Atambatun, bakan keeyoolee ku iŋi naane ii kaseede Yesu. H'ijuko hu, n'ijahale dómbokun.
66017007	Náami amalaka u eeenam: ---Kame iŋi naŋ n'a̱jahalee fu? Íñje káhandini béenuusee bite anaare u, n'éndakakureŋ yeeyito i, yéeyekie i kikaw ku hutok nu kúsuba ku, nu wusiin wu weemo sumoŋu.
66017008	Éndakakureŋ y'a̱juke i émoomi yéeni buroŋ, bare eŋkut eroŋ. Yo kánuutina ti kaayeen kéesulie-sulie ku, bare yite bútowuto hiraanu. Bakate ku t'etaam i, ku kuruwu kooniin kikiñjutee ku ti kaawiit kite buroŋ bu huta h'etaam i eŋ'ebin éwuwanee, bijahale kane kajuk éndakakureŋ i, ábuki émoomi yéeni buroŋ, abe hahiye eŋkut eroŋ, bare yo kásooñina.
66017009	«Bonde bíkandijenakandijen kámuusu nu búwesinato. Kikaw hutok nu kúsuba ku, diyu kirij keemo hutok nu kúsuba t'anaare u ariikee du. Kikaw kondu, bákayi yooŋ kaamo hutok ni bákasuba.
66017010	Kaamo hutok tu boko kahabana híyiaate hooniin, ake ondu te ho, aau aroŋa. Bare af'aja abin, híyiaate hoone iti hifiyo.
66017011	Éndakakureŋ yéeyemiaanie i buroŋ, abe bare eŋkut eroŋ, humuum hite te yo yooŋ ake áyi. O aamo fu atoken u ni bákahaaji. Akina ite ti bákayi ku hutok ni bákasuba ku, abe ite bútowuto hiraanu.
66017012	«Wusiin wu sumoŋu w'a̱juke wu, diyu bákayi kaamo sumoŋu, abe híyiaate hooniin hisiiŋoorut. Bare boko kabaju sembe site káyemi bákayi n'éndakakureŋ i areeŋ ewahatu.
66017013	Bákayi kondu doon difeeneŋ taŋ di kaja fu kaŋesu: keerok káhabanein bija t'éndakakureŋ i.
66017014	Boko katiiku Ametek u, bare Ametek u kaheekiiin, ábuki akina aamo fu Anahaan ite kunahaan ku, akina yooŋ aamo fu Áyi ite bákayi ku. Bakan koone k'aruwe ku abe n'ajifan, bokondu kéejeŋgino ku kariiŋaniin yooŋ ne o.»
66017015	Amalaka u n'asooñ aanam: ---Wuyelu w'a̱juke wu, t'anaare eefurukatee u ariikee du, diyu bakan, ni hahooja, ni biheet, ni kíhaminiin.
66017016	Wusiin wu sumoŋu w'a̱juke wu n'éndakakureŋ i kahuufu anaare eefurukatee u. Boko karamu buroon boone fe, abe ni kahelo. Boko kateŋu kihaay koone, abe ni kásuf doon deeŋeñene du.
66017017	Ábuki Atambatun ásikasik b'ámaŋie bu káhinu anaŋ tu ñúwejet ñooniin kaanuku kéehin bo. Boko kajamoor t'efeeneŋ kéesik sembe sooniin site híyiaate hu keerok bija t'éndakakureŋ i, ayak abin áami yooŋ báhamin b'Atambatun asoke bu bibaja.
66017018	«Abe anaare ondu a a̱juke u, o aamo fu hikinu heebaje hu sembe ti bákayi kite etaam i.»
66018001	Hunuut toko, n'ijuk ake amalaka éenuutina t'etiir bufor bu áwanein. Sembe soone sihahahah, abe kániku koone ni kijaaŋan etaam i.
66018002	N'ataŋk t'etiir aane: «Eneya, Babilon yómbombokun i eneya! Éyemia báakinum bite sirab, nu ñúwejet ñánoñan ñeejakut, ni bilele bánoban fe beekuurut abe nu búhuufunani.
66018003	Ábuki biheet bu fe búhujahujo t'ébiñ ite bufurukato bite te yo beehahe bu biyak uŋu búwusan. Bákayi kite etaam i kaŋotaŋot ne yo, abe éjulaata i bakate t'etaam i káyemia kusaanum t'ebaj yeene yeehahe i yite bufurukato bu.»
66018004	Abe n'ijam kike kaaji kéehaminna t'etiir bufor bu keene: «Aruun bakan kúuma, arinuut ti hikinu hondu. Af'árihin iyu, man arimaat tu wuhoofoor wute te ho, man arimaat yooŋ tu wútaañi weeja wu kámiñu ho.
66018005	Ábuki wuhoofoor wute te ho wujuulajuulo bija yooŋ t'etiir bufor bu, abe Atambatun afiilut kinij kite te ho keejakut ku.
66018006	Arinij yooŋ te ho naane hinije i t'aruun. Aribatikan ho kireeŋ kúsuba meejakut mi híhine mu. Abe ekot ite te ho tundu huwun bakaaku kéehujo, arihoojan ho yo kúsuba n'ébiñ yeehaŋe kayaŋgu.
66018007	Árihin ho heejuk sílaam, nu wútaañi are ni naane hínikaanie i, are yooŋ n'ebaj yeehahe i yi híbajaanie i. Iŋi hiyinoor yéeni ni heene: "Iriikariiko diye naane áyi anaare, inooto anaare a áyino akete, abe it'ímus kátiñja hikee."
66018008	Iŋ'ite ho aamo fu wútaañi wonde wunaŋeenaŋ bija te ho: bujoñjol bu, n'eket i, ni kátiñja ku. Wo kámiñu ho tu hunak hifeeneŋ taŋ, abe sineemak su kásufu ho. Ábuki Atemit, Atambatun eejoonane u ho abajabaj sembe.»
66018009	Bákayi kite etaam i fe keeŋote ku ne ho, abe ni kariy yooŋ t'ebaj ite te ho yeehahe i, boko kayiyu, abe ni kalolobool iŋ'ite hikinu hondu kane kajuk hárunda hite kásufa kite te ho.
66018010	Boko bísiiŋeina akambee iŋi ekoloowe sílaam si hikinu hondu hija su kajuku, abe n'iŋi kaane: «Híiña! Híiña! Babilon yómbombokun i yeebaje i sembe, t'ewahatu efeeneŋ taŋ náami Atambatun ajoonani yooŋ?»
66018011	Éjulaata i bakate t'etaam i ni kayiy yooŋ, abe n'iŋi kalolobool iŋ'ite te ho, ábuki an aŋkut ajoohen buroon booniin.
66018012	Buroon bondu beemo fu éwurus i, ehalis i, ni baabu buroon bite kasaŋgan eni beeseere-seer; bípiis béewarie-wari, beelaañe ni beelaañane, bike bite suwa; efasoŋ-fasoŋ fe yite wubiliŋgit weehunde, buroon bánoban beerokee nu wúŋiiŋ wute siñaab su weebaase wu, nu buroon bánoban beerokee nu wubiliŋgit wéetaañie kabaju, man yooŋ ni ñañ, man yooŋ nu bujuju béewarie-wari;
66018013	mátiso mánoman, búsuus beehunde, miir i, ejuraay i; ébiñ i, éfariŋ i, édugub i; suboos su, síkarniina su, sifaliñj su, bisaret bu, búsukateen bu ni kéejokine ku bite kitiik ku.
66018014	Éjulaata yendu ni kaane hikinu hu: «Buroon beetoofe b'á̱maŋie bu yéeni kabaju bifaki, ebaj íiwe ereyi fe á̱buura yo yooŋ, a̱roŋut yo hikee-kee kajuku!»
66018015	Éjulaata i kiŋki kájula yéeni ti hikinu hondu ayak abin áami káyemia kusaanum bísiiŋeina akambee iŋi ekoloowe sílaam si hija su kajuku. Boko kayiyu, ni kalolobool,
66018016	abe n'iŋi kaane: «Híiña! Híiña hikinu hómbombokun hu! Hisiimasiimo yéeni wañ wéewarie-wari, weelaañe ni weelaañane, nu husol yooŋ búwurus, ni bike buroon beeseere-seer bite kasaŋgan eni.
66018017	T'ewahatu efeeneŋ taŋ náami ebaj ite te ho fe ébujaa?» Eteyana yite bisahar bu kareyi fe, ni kiŋki karok te bo, ni ki kájufe ku fe, ni kiŋki kájula te bo fe ni kásiiŋein akambee.
66018018	Hi kajuke hu hárunda hite kásufa kite hikinu hu ni kataŋk kaane: «Hikinu hómbombokun naane hondu húmusut kabaju!»
66018019	N'iŋi kahor hafor hu ti kikawiin, iŋi kataŋk keeyiy, abe ni kalolobool kaane: «Híiña! Híiña hikinu hómbombokun hu! Ebaj ite bakate bisahar beeemo bu ti han hu fe, t'ebaj ite hikinu hondu t'énuutina fu. T'ewahatu efeeneŋ taŋ, náami húbujaa?»
66018020	Awe bufor bu, hikawi hutoof naane hikinu hu húbujee i! Kikawuun kutoof yooŋ, aruun bakan kite Atambatun, n'epotor i, n'eyiŋana yeene, ábuki Atambatun ajoonana ho iŋi kátaañi ki híhinuun ku!
66018021	Náami ake amalaka eebaje sembe ásika ejuju yómbokun yeeniŋe naane, abe n'áfiiten yo ti han hu o ti kaanu: «Awe yooŋ Babilon hikinu hómbombokun hu, iyu a a̱yakee fu káfiiten ni sembe, abe an aroŋut káheelin t'awe hikee-kee.
66018022	An aroŋut kajamu t'awe ake ti káyifu ekondiŋ, man yooŋ an tu kuhooñu, man yooŋ an ti kasoku ti hiñjeŋ, man yooŋ ti káabiinu. Kiŋki káhin yooŋ saama náami burok, an aroŋut káheelin tu boko t'awe. An yooŋ aroŋut kajamu t'awe hítigisu t'etiŋanu.
66018023	Ejaaŋana eroŋut kawitikanee t'awe, an yooŋ aroŋut kajamu t'awe huyoosan. Éjulaata íiwe káyemie fu kómbokun ku t'etaam i, abe a̱buutabuut biheet bu fe ni kálugus kúuwe.
66018024	Náami bondu fe bija fu kabajii, ábuki halan hite eyiŋana yite Atambatun hujukeejuk t'awe, ni hite bakan koone, ni hite bakan keeyoolee ku fe t'etaam i.»
66019001	Hunuut toko, n'ijam naane wuji wute bakan keehooje-hooj t'etiir bufor bu ti kataŋku uŋu weene: «Aleluya! Atambatun ite úne akino fu kafaku ku, ni kániku ku, ni sembe su!
66019002	Majoonanar moone mite nu múniyo, abe mujoŋoorajoŋoor! Ábuki ajoonana hikinu hómbombokun hu huhu hubuusatan yéeni etaam i nu bufurukato bite te ho. Anukana te ho aŋarkeyi naane húyuusayuus halan hite eroka yeene.»
66019003	Wuji wu nu wusooñ weene: «Aleluya! Hárunda hite hikinu héesufee hu hibaa birito hiraanu!»
66019004	Bíhaaniin bu butuman ni bakabaakiir ku ni kásukaay, nu muroon mibaakiir meeroŋe mu, keesokoroor Atambatun eeriikee u t'eriikeey ite híyiaate hu abe ni kaane: «Amiin! Aleluya!»
66019005	Kaaji ni kíhaminn t'eriikeey ite híyiaate hu keene: «Arisokoroor Atambatun ite úne aruun arireyi fe, sifaaf su ni biñi bu keeemo ku eroka yeene kéejeŋgino ku!»
66019006	Abe n'ijam naane wuji wute bakan keehooje-hooj, uŋu wusok naane kúsuw kite káajuŋeey, ni naane biranda bu. Wuji wu n'uŋu weene: «Aleluya! Ábuki Atemit, Atambatun ite úne eehaŋe u ebaja sembe asiiŋana jáyi joone!
66019007	Kikaw úne kutoof, abe n'útoofan núunikano, ábuki asibar ite Ametek u afaraa, abe huyoosan hoone hireeŋa!
66019008	Kawunowun eesiimo wañ wéewarie-wari, weesilane, abe nu wukuur but.» (Kaawañ kéewarie-warie ku keemo fu burok beejake bi bakan kite Atambatun káhine bu.)
66019009	Amalaka u n'aanam: ---A̱kiñj bonde: atoof ti keeruwee ku bite hiriy hu tu huyoosan hite asibar ite Ametek u. Abe n'asooñ aanam: ---Diye kirim kite Atambatun, kirim kite nu múniyo.
66019010	Náami íjiŋgitana bite wuwoto kaanuku íisukaayo, bare n'aanam: ---A̱was, atum'á̱hin bondu! Íñje aroka yooŋ naane awe, ni bakatii keejoke ku múniyo mi Yesu áwufoore mu. Á̱sukaay Atambatun! Múniyo mi Yesu áwufoore mu meemo fu búwejet beeemo bu t'eyiŋana yite Atambatun.
66019011	Hunuut toko, n'ijuk bufor béefeŋginee, abe efaliñj yeefañje n'éŋaasin. An eerabee u te yo huruwu hoone Éejube u, huruwu hoone yooŋ Múniyo mu. Aŋ'ajoonan, abe n'átuum ajoŋooree.
66019012	Ñíkino iŋi ñisilan naane sineemak, abe asolasol búkuhe beehooje bite híyiaate. Kakiñjakiñj te o huruwu h'an ámeyiit, kane arko akina taŋ.
66019013	Asolasol kájufa kéetuusanee ti halan. Huruwu hoone «Hirim hite Atambatun».
66019014	Esulaan i bakate ku t'etiir iŋi kasao ti hiñaawu. Kasiimasiimo wañ weefañje wéewarie naane, nu wukuur yooŋ but, abe karabarabo ti bifaliñj beefañje.
66019015	Kábura keebaliŋge suf iŋi kíŋaasin tu butumo; ne ko n'aja fu kámiñu biheet bu fe. O kahaawu bo nu hútaŋkaru hite mañ, abe n'atuusan bo naane kireseŋ ti báatuusanum bite b'Atambatun eehaŋe u ebaja sembe bite bu kane ayiŋat dómbokun.
66019016	Kakiñjakiñj ti kájufa koone nu tu huboŋo huruwu honde: «Áyi ite bákayi ku, n'Anahaan ite kunahaan ku».
66019017	Abe n'ijuk ake amalaka eesiiŋee ti taanak tu. N'ataŋk áhamin ni bilele bu bumbu búwiito biliŋan aane bo: «Aribin, arikuukanooro bija bite hiriy hómbokun hu hite h'Atambatun!
66019018	Aribin ariiteŋ kihaay kite bákayi ku, ni kite esulaan i n'eseef yeeniin, ni kite bifaliñj bu, ni kite bakan keerabee ku te bo, ni kite ésuk i fe, biñi bu ni sifaaf su, búsukateen bu ni keenooto ku búsukateen.»
66019019	Náami ijuka éndakakureŋ i, ni bákayi kite etaam i, n'esulaan yeeniin ni kakuukanooro keetiik n'an eerabee u t'efaliñj i n'esulaan yeene.
66019020	Éndakakureŋ i n'ejokee, yo n'an u aa ajuus aane akina ayiŋana ite Atambatun, eebine u áhin buroon beehaŋe bu ésuk i kikaw tu buhooŋu éndakakureŋ i. (Nu bondu beehaŋe bu ésuk i kikaw n'abuute fu bakan kéeyekie ku ékeetanuma yite éndakakureŋ i, abe n'iŋi kásukaay búwisenum bite te yo.) Éndakakureŋ i n'an u aa ajuus aane akina ayiŋana ite Atambatun ni káfiitenee bároŋari ti han hite sineemak su n'efor yéesufe i.
66019021	Keeŋeñene ku ni kayoolee ni kábura ku kiŋki kíŋaasin tu butum bite an eerabee u t'efaliñj i, abe bilele bu fe ni biteŋ kihaay kooniin biyak bibir bib.
66020001	Hunuut toko, n'ijuk amalaka tu búwaneina ánuutin t'etiir bufor bu. Ajokajok t'emoŋio ejaab ite kaayeen kéesulie-sulie ku, ni baasel bómbokun.
66020002	N'ajok éjufuur i, doon dúbuunaay dihaan du dindi kaane Batuuk bu man yooŋ Setani, abe n'afaak yo ni baasel bu bija simit éñjune.
66020003	N'áfiiten yo ti kaayeen kéesulie-sulie ku; ahaban, n'akul karuŋ ku n'ejaab, abe n'árur ko tíyaŋ, kaanuku éjufuur i etum'eŋk'éyini kabuutu biheet bu ayak abin áami yooŋ simit su éñjune i sihabanaa. Simit sondu ifi sihabano, ewareewar káfaakin, bare kunak keefamut.
66020004	Hunuut toko, n'ijuk siriikeey site híyiaate. Keeriikee ku te so ni kawunee sembe site kajoonan. N'ijuk yooŋ siyaan site bakan ki kafarane ku kikaw iŋi naane ii kaseede Yesu, abe ni kawaare yooŋ hirim hite Atambatun. Boko kásukaayut éndakakureŋ i, nu búwisenum bite te yo, abe káhinutee ékeetanuma i tu kúyuut, nu tu sumoŋu. Ni kásooñin buroŋ, kéeyemi bákayi ni Kiris bija simit éñjune.
66020005	Bo beemo fu bíriteina bítiyar bu bite t'eket i. (Bakaaku keekete ku kásooñinoot buroŋ, ajendan káyemi simit su éñjune i sihabanaa.)
66020006	Atoof ti keeyak ku karitanee ti bíriteina bítiyar bondu bite t'eket i. Boko bakan bakate Atambatun! Eket ésooboriyan i et'éyini tu boko doon. Boko káyemi éhina wusarah bakate Atambatun ni Kiris, abe ni káyemi bákayi ni Kiris bija simit éñjune.
66020007	Simit su éñjune i ifi sihabano, Setani n'aŋ'ánuutannee t'ekulu i.
66020008	Abe akina bija kaanuku eebuut biheet bu fe beeemo bu tu suwus sibaakiir site etaam i; biheet bondu beemo fu Gog ni Magog. O kakuukan bo beeja beetiik bakan kite Atambatun, abe bo kahooju naane baaliisiw bu ti katafa ku.
66020009	Naane ijuke i bo, kasarasar keeja t'etaam i ereyi bif, abe ni kaŋolool hikinu h'Atambatun ámaŋie-maŋie hu, ti bakan koone kaamo du. Bare sineemak nu súnuutin t'etiir bufor bu, abe nu súsufiin.
66020010	Náami Setani aa abuut biheet bu áfiitenee ti han hite sineemak su n'efor yéesufe i, t'éndakakureŋ i éfiitenee du yéeni, yo n'ajuusa eeene u akina ayiŋana ite Atambatun. Kabaa káhihinooree bújom tujon hiraanu.
66020011	Hunuut toko, n'ijuk eriikeey yómbokun yeefañje yite híyiaate, n'an eeriikee u te yo. Etaam i n'etey ekambo, bija bufor bu fe, an abinut asooñ áheelin tu buroon bondu.
66020012	Abe n'ijuk keekete ku, sifaaf su ni biñi bu ti kasiiŋee hágila eriikeey ite híyiaate hu. Wuwiit nu wúfeŋginee. Kike kaawiit yooŋ ni kífeŋginee: ko keemo fu kaawiit kite buroŋ bu. Keekete ku ni kajoonanee aliik tu buroon bi karoke bu, naane bikiñjee i tu wuwiit wu.
66020013	Han hu ni híbatikann keekete kéeyemie ku te ho fe. Eket i ni hikinu hite eket i ni kábatikann bakan ki kájokaanie ku. Kareyi fe ni kajoonanee aliik tu buroon bi karoke bu.
66020014	Eket i ni hikinu hite eket i ni káfiitenee ti han hite sineemak su. (Ho heemo fu eket ésooboriyan i.)
66020015	An fe eeemo huruwu hoone hikiñjutee ti kaawiit kite buroŋ bu, n'áfiitenee ti han hite sineemak su.
66021001	Hunuut toko, n'ijuk bufor bíyeni, n'etaam éyeni. Bufor bítiyar bu bútowutatowuto, n'etaam i yooŋ fe, han hu yooŋ iŋkut hibaj.
66021002	N'ijuk hikinu heenabe hu, heeemo hu Serusalem éyeni i tu búwaneina húnuutin t'Atambatun t'etiir bufor bu. Hifareefare áwari, naane anaare aa asiimo áwariee keejoo huyoosan.
66021003	N'ijam kaaji kómbokun kéehaminna t'eriikeey ite híyiaate hu keene: «Hahiyu Atambatun kakinu nu kúŋgowulan ku! O biriiko nu boko. Boko káyemi bakan koone, akina humuumo káyemi nu boko, abe n'áyemi Atambatun ooniin.
66021004	O katotu muhuw mánoman ti ñíkiniin. Eket eroŋut kabaju, ni kátiñja, ni biyiy, ni sílaam, ábuki buroon bítiyar bu fe bútowutaa.»
66021005	Náami an eeriikee u t'eriikeey ite híyiaate hu n'aane: «Hahiyu íhina buroon bu fe bíyeni.» Ahaban n'aanam: ---A̱kiñj bonde, ábuki kirim konde kéewoore, kite nu múniyo.
66021006	Abe n'áwutiyen aane: ---Hahiyu ahabanee! Íñj'eemo fu átiyar u n'araan u toko, kájabina ku ni bihabanooreey bu. An i nukuno nisaye, íñje kawunio éehujo fuufu ti káabulanu kite móhujo mite buroŋ bu.
66021007	An fe eeriiŋane, o kabaju bondu t'íñje. Íñje káyemi Atambatun oone, abe n'aŋ'áyemi añi úuma.
66021008	Bare bukoloow bu, ni kéeyilenut ku, ni kiŋki káhin buroon béekojie bu, ni kiŋki kayool bakan, ni kiŋki kaŋot ni bakan ki kaseñeit ku, n'élugusa i, ni kiŋki kásukaay ñúwisenum ñu, n'ejuusa i fe, boko káyemi ti han héesufe-sufe hu hite sineemak su n'efor i. Ho heemo fu eket ésooboriyan i.
66021009	Ake t'emalaka i hutok ni bákasuba kéeyekie ku sukot hutok nu súsuba seehooje su nu wútaañi wu hutok nu wúsuba wuraanu wu n'aanam: ---A̱bin, abe n'iŋ'íwufoori anaare eeemo u ti biseño bu, asibar ite Ametek u.
66021010	Búwejet Beenabe bu nu bujokam, abe amalaka u n'aja n'íñje ti hirij hómbokun heeliite jáŋgaraŋ. N'áwufooram Serusalem hikinu heenabe hu, tu búwaneina húnuutin t'Atambatun t'etiir bufor bu,
66021011	kániku koone ti kajaaŋan ho yooŋ. Masilanar mite hikinu hu múmoomi naane mite ekuur yeeseere-seer yeejaaŋe naane eweer.
66021012	Hiñaan heeŋoloole hu hikinu hu hiliitaliit jáŋgaraŋ. Hibajabaj wuruŋ weemo sumoŋu nu wúsuba, abe emalaka sumoŋu ni bákasuba ifi kajukar wo. Kuruwu keemo sumoŋu nu kúsuba kikiñjeekiñj tu wuruŋ wu: ko keemo fu kuruwu kite bakañi Israyel.
66021013	Hiñaan-ñaan fe hibajabaj wuruŋ wúhaaji: wúhaaji káasiŋ ki taanak tu tundu túnuutin, wúhaaji káasiŋ ku tundu túlumo, wúhaaji ni baamay kane a̱joŋoor ni káasiŋ ki taanak tu tundu túnuutin, wúhaaji ni baatos.
66021014	Hiñaan heeŋoloole hu hikinu hu hisiiŋasiiŋo tu sujuju seemo sumoŋu nu súsuba, abe kakiñjakiñj te so kuruwu kite epotor i sumoŋu ni bákasuba ku bakate Ametek u.
66021015	Amalaka éeyemie u ti báhamin bu n'íñje ajokajok naane yariyoon ite éwurus yite kaliiku hikinu hu, nu wuruŋ wu, ni hiñaan hu.
66021016	Hikinu hu, kaŋabu ku kirare ni kakambu ku. Amalaka u n'aliik hikinu hu ni yariyoon yeene: ni hibaj ti kakambu ku síkilomeetar seemo súñjune súsuba ni síteemeer súsuba, abe kakambu ku kirare ni kaŋabu ku, ni kaliitu ku yooŋ.
66021017	Amalaka u n'aliik hiñaan hu ti maliikar mite húŋgowulan: kaliitu ku, hibaja simeetar bakan bákahaaji nu hutok.
66021018	Hiñaan hu hunuteenut nu bujuju bimbi kaane esasip, abe hikinu hu hurokeerok n'éwurus yeekuure but yeejaaŋe naane eweer.
66021019	Sujuju su ti hiñaan heeŋoloole hu hikinu hu hisiiŋanee du sisaŋganeesaŋgan nu bukuur bánoban fe beeseere-seer: étiyar i iŋi kaane yo esasip, ésooboriyan i esafiir, éhaajiyan i eyagat, ébaakiiriyan i émerod,
66021020	etoken i onikis, etoken i n'efeeneŋ esariduwan, etoken i nu súsuba ekirisolit, etoken i ni síhaaji eberil, etoken i ni sibaakiir etopaas, yéehine i sumoŋu ekirisopuraas, yéehine i sumoŋu n'efeeneŋ eturukuwaas, yéehine i sumoŋu nu súsuba ametisit.
66021021	Wuruŋ wu sumoŋu nu wúsuba wu, wo sukuur seeseere-seer. Karuŋ-ruŋ fe kurokeerok n'ekuur efeeneŋ. Éhuhu yite hikinu hu, yo éwurus yeekuure but, abe eŋ'ejaaŋ wililil naane eweer.
66021022	Ijukut ti hikinu hondu báalawum, ábuki Atemit, Atambatun eehaŋe u ebaja sembe, n'Ametek u kaamo fu báalawum bu.
66021023	Hikinu hu hisawuleit taanak tu tijaaŋan ho, man yooŋ hiim hu, ábuki kániku kite Atambatun iŋi kijaaŋan ho, abe Ametek u aamo fu ejaaŋana yite te ho.
66021024	Biheet bu fe kañaahu ti meejaaŋe mite te ho, abe bákayi kite etaam i kásikina toko ebaj yeeniin.
66021025	At'arko hikee-kee wuruŋ wute hikinu hu nu wufeŋkee, ábuki káajiim iti kibaj toko.
66021026	Kániku ku n'ebaj ite etaam i kásikinee toko.
66021027	Bare doon fe deekuurut utu duyooso toko, n'an fe aŋ'áhin buroon béekojie, man yooŋ n'aŋ'ajuus. Keeemo ku kuruwu kooniin kikiñjee fu ti kaawiit kite buroŋ bu taŋ, kite k'Ametek u kaja fu buyooso ti hikinu hondu.
66022001	Hunuut toko, amalaka u n'áwufooram kaayelu kite móhujo mite buroŋ bu, kéenuutina ku t'eriikeey ite híyiaate hu yite i Atambatun n'Ametek u, abe ni kijaaŋ wililil naane eweer.
66022002	Móhujo mu iŋi mitey t'etut éhuhu yite hikinu hu. Nunukanuk nu nunnu nuwun buroŋ bu númoomi ti kaayelu ku kilandoole du, abe uŋu nubuk keemo sumoŋu nu kúsuba t'emit i, hiim-hiim fe hifeeneŋ. Búsuus bite te no uŋu busonten biheet bu fe.
66022003	Doon fe iti díyemi toko déewuumee. Eriikeey ite híyiaate hu yite i Atambatun n'Ametek u káyemi ti hikinu hu, abe eroka yite Atambatun kásukaayo.
66022004	Boko kajuku buhooŋio, abe huruwu hoone kakiñjiee tu kúyuutiin.
66022005	Káajiim kuroŋut kabaju, abe karoŋut bisawulo meejaaŋe mite ejaaŋana, ni mite taanak tu, ábuki Atemit Atambatun aja fu kajaaŋaniin, abe boko káyemi bákayi hiraanu.
66022006	Abe amalaka u n'aanam: ---Kirim konde kúwoorawoor, kite nu múniyo. Abe Atemit, Atambatun aa awun eyiŋana yeene Búwejet boone áboñina fu amalaka oone eebin éewuforoor eroka yeene beeware bu kabaju memee.
66022007	Yesu n'aane: ---Arijamatan, íñje bibin memee! Atoof t'an éejeŋgine u báhamin béenuutina bu t'Atambatun, beesokee bu ti kaawiit konde!
66022008	Íñje Saaŋ, íñje ijame fu bondu, abe n'ijuk bo. Abe h'aamo hu ijama bo, abe n'ijuk bo ihaban, n'íjiŋgitan bite wuwot wute amalaka éewufooram u bo kaanuku íisukaayo.
66022009	Bare n'aanam: ---A̱was, atum'á̱hin bondu! Íñje aroka yooŋ naane awe, naane yooŋ bakatii eyiŋana yite Atambatun, ni kéejeŋgine ku báhamin bite ti kaawiit konde. Á̱sukaay Atambatun!
66022010	Abe n'aanam: ---Atum'á̱nuus báhamin béenuutina bu t'Atambatun, beesokee bu ti kaawiit konde, ábuki memee bo kabaju.
66022011	An eejakut u ajok alitee ti kajakaate ku, an eekuurut u yooŋ ajok alitee ti kakuuraate ku; an eejake u ajok alitee ti kajaku ku, an eenabe u yooŋ ajok alitee ti kanabu ku.
66022012	Yesu n'aane: ---Arijamatan, íñje bibin memee! Íñje bibin ni kisiibanu, abe íñje kabatikan huruw fe aliik tu doon d'aroke du.
66022013	Íñj'eemo fu átiyar u n'araan u toko, kájabina ku ni bihabanooreey bu.
66022014	Atoof ti kiŋki kañaw wañ wooniin. Boko kaŋaasu tu wuruŋ wute hikinu hu keeyooso, abe n'iŋi káyini kateŋu ti miriyaay mite nunukanuk nunnu nuwun buroŋ bu.
66022015	Bare kiŋki káhin meejakut mu, n'élugusa i, ni kiŋki kaŋot ni bakan ki kaseñeit ku, ni kiŋki kayool bakan, ni kiŋki kásukaay ñúwisenum ñu, n'ejuusa i fe kiŋki kámaŋi buroon bite haajuus hu, boko káyemi tíyaŋ!
66022016	«Íñje Yesu íboñina fu amalaka úuma eebin eesokuun bo aruun kéeyilene ku. Íñje ite tu butoŋ bite áyi u Dafit, íñj'eemo fu yooŋ kaarabu ku.»
66022017	Búwejet Beenabe bu n'anaare ite Ametek u ni kaano: «A̱bin!» An yooŋ eejame bonde aja aano: «A̱bin!» An i nukuno nisaye abin. An éemaŋie búhujo tu móhujo mite buroŋ bu aja áhujo te mo fuufu.
66022018	Íñje Saaŋ íñj'endu ti káyeegal an fe eejame báhamin béenuutina bu t'Atambatun, beesokee bu ti kaawiit konde: an af'áwutiyen toko dike doon, Atambatun káwutiyeno wútaañi weesokee wu ti kaawiit konde.
66022019	Abe an n'afin anuutan dike doon ti báhamin béenuutina bu t'Atambatun, beesokee bu ti kaawiit konde, Atambatun kanuutano húrub hoone tu nunukanuk nunnu nuwun buroŋ bu, nu húrub hoone yooŋ ti hikinu heenabe hu heesokee hu ti kaawiit konde.
66022020	An eeseedee u kaanuku bondu fe bite nu múniyo aane: «Hee, íñje bibin memee!» Amiin! A̱bin Anahaan u Yesu!
66022021	Anahaan u Yesu aja ásoniyanuun arireyi fe.
